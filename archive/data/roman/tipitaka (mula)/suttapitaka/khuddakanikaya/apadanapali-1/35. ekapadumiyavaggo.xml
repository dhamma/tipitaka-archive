<?xml version="1.0" encoding="utf-8"?>
<document>
  <metadata>
    <versions>
      <version source="thai" source-abbr="syā."/>
      <version source="cambodian" source-abbr="ka."/>
      <version source="vipassana research institut" source-abbr="vri"/>
      <version source="sri lanka" source-abbr="sī."/>
      <version source="unknown" source-abbr="?"/>
    </versions>
    <normativeSource>http://tipitaka.org/romn/cscd/s0510m1.mul34.xml</normativeSource>
    <source>roman/tipitaka (mula)/suttapitaka/khuddakanikaya/apadanapali-1/35. ekapadumiyavaggo.xml</source>
    <script>roman</script>
    <directory>/tipitaka (mula)/suttapitaka/khuddakanikaya/apadanapali-1</directory>
    <basename>35. ekapadumiyavaggo</basename>
    <titlePath>35. Ekapadumiyavaggo - Apadānapāḷi-1 - Khuddakanikāya - Suttapiṭaka - Tipiṭaka (Mūla)</titlePath>
  </metadata>
<content>
    <chapter line="1">35. Ekapadumiyavaggo</chapter>
    <subhead line="2">1. Ekapadumiyattheraapadānaṃ</subhead>
    <hangnum line="3" number="1"></hangnum>
    <gatha1 line="4"> ‘‘Padumuttaro <pageBreak edition="Thai" number="1.0429" /><pageBreak edition="Myanmar" number="1.0318" /><pageBreak edition="Vipassana Research Institut" number="1.0300" /> nāma jino, sabbadhammāna pāragū;</gatha1>
    <gathalast line="5">Bhavābhave vibhāvento, tāresi janataṃ bahuṃ.</gathalast>
    <hangnum line="6" number="2"></hangnum>
    <gatha1 line="7"> ‘‘Haṃsarājā tadā homi, dijānaṃ pavaro ahaṃ;</gatha1>
    <gathalast line="8">Jātassaraṃ samogayha, kīḷāmi haṃsakīḷitaṃ.</gathalast>
    <hangnum line="9" number="3"></hangnum>
    <gatha1 line="10"> ‘‘Padumuttaro lokavidū, āhutīnaṃ paṭiggaho;</gatha1>
    <gathalast line="11">Jātassarassa upari, āgacchi tāvade jino.</gathalast>
    <hangnum line="12" number="4"></hangnum>
    <gatha1 line="13"> ‘‘Disvānahaṃ devadevaṃ, sayambhuṃ lokanāyakaṃ;</gatha1>
    <gathalast line="14">Vaṇṭe chetvāna padumaṃ, satapattaṃ manoramaṃ.</gathalast>
    <hangnum line="15" number="5"></hangnum>
    <gatha1 line="16"> ‘‘Mukhatuṇḍena paggayha, pasanno lokanāyake <note>vippasannena cetasā (syā.)</note>;</gatha1>
    <gathalast line="17">Ukkhipitvāna gagaṇe <note>ukkhipitvā nalāṭena (ka.)</note>, buddhaseṭṭhaṃ apūjayiṃ.</gathalast>
    <hangnum line="18" number="6"></hangnum>
    <gatha1 line="19"> ‘‘Padumuttaro lokavidū, āhutīnaṃ paṭiggaho;</gatha1>
    <gathalast line="20">Antalikkhe ṭhito satthā, akā me anumodanaṃ.</gathalast>
    <hangnum line="21" number="7"></hangnum>
    <gatha1 line="22"> ‘‘‘Iminā ekapadumena, cetanāpaṇidhīhi ca;</gatha1>
    <gathalast line="23">Kappānaṃ satasahassaṃ, vinipātaṃ na gacchasi’.</gathalast>
    <hangnum line="24" number="8"></hangnum>
    <gatha1 line="25"> ‘‘Idaṃ vatvāna sambuddho, jalajuttamanāmako;</gatha1>
    <gathalast line="26">Mama kammaṃ pakittetvā, agamā yena patthitaṃ.</gathalast>
    <hangnum line="27" number="9"></hangnum>
    <gatha1 line="28"> ‘‘Satasahassito <pageBreak edition="Thai" number="1.0430" /><pageBreak edition="Pali Text Society" number="1.0277" /> kappe, yaṃ kammamakariṃ tadā;</gatha1>
    <gathalast line="29">Duggatiṃ nābhijānāmi, buddhapūjāyidaṃ phalaṃ.</gathalast>
    <hangnum line="30" number="10"></hangnum>
    <gatha1 line="31"> ‘‘Paṭisambhidā catasso, vimokkhāpi ca aṭṭhime;</gatha1>
    <gathalast line="32">Chaḷabhiññā sacchikatā, kataṃ buddhassa sāsanaṃ’’.</gathalast>
    <paragraph line="33">Itthaṃ sudaṃ āyasmā ekapadumiyo thero imā gāthāyo abhāsitthāti.</paragraph>
    <centered line="34">Ekapadumiyattherassāpadānaṃ paṭhamaṃ.</centered>
    <subhead line="35">2. Tīṇuppalamāliyattheraapadānaṃ</subhead>
    <hangnum line="36" number="11"></hangnum>
    <gatha1 line="37"> ‘‘Candabhāgānadītīre <pageBreak edition="Myanmar" number="1.0319" /><pageBreak edition="Vipassana Research Institut" number="1.0301" />, ahosiṃ vānaro tadā;</gatha1>
    <gathalast line="38">Addasaṃ virajaṃ buddhaṃ, nisinnaṃ pabbatantare.</gathalast>
    <hangnum line="39" number="12"></hangnum>
    <gatha1 line="40"> ‘‘Obhāsentaṃ disā sabbā, sālarājaṃva phullitaṃ;</gatha1>
    <gathalast line="41">Lakkhaṇabyañjanūpetaṃ, disvā attamano ahuṃ.</gathalast>
    <hangnum line="42" number="13"></hangnum>
    <gatha1 line="43"> ‘‘Udaggacitto sumano, pītiyā haṭṭhamānaso;</gatha1>
    <gathalast line="44">Tīṇi uppalapupphāni, matthake abhiropayiṃ.</gathalast>
    <hangnum line="45" number="14"></hangnum>
    <gatha1 line="46"> ‘‘Pupphāni abhiropetvā, vipassissa mahesino;</gatha1>
    <gathalast line="47">Sagāravo <alternatives line="19" extra="" separator="true"><alternative source-abbr="vri" source="vipassana research institut">bhavitvāna</alternative><alternative source-abbr="sī." source="sri lanka">gamitvāna</alternative><alternative source-abbr="ka." source="cambodian">namitvāna</alternative></alternatives> , pakkāmiṃ uttarāmukho.</gathalast>
    <hangnum line="48" number="15"></hangnum>
    <gatha1 line="49"> ‘‘Gacchanto paṭikuṭiko, vippasannena cetasā;</gatha1>
    <gathalast line="50">Selantare patitvāna <note>papatitvā (syā. ka.)</note>, pāpuṇiṃ jīvitakkhayaṃ.</gathalast>
    <hangnum line="51" number="16"></hangnum>
    <gatha1 line="52"> ‘‘Tena <pageBreak edition="Thai" number="1.0431" /> kammena sukatena, cetanāpaṇidhīhi ca;</gatha1>
    <gathalast line="53">Jahitvā mānusaṃ dehaṃ <note>purimaṃ jātiṃ (?) upari 38 vagge tatiyāpadāne evameva dissati</note>, tāvatiṃsamagacchahaṃ.</gathalast>
    <hangnum line="54" number="17"></hangnum>
    <gatha1 line="55"> ‘‘Satānaṃ <pageBreak edition="Pali Text Society" number="1.0278" /> tīṇikkhattuñca, devarajjaṃ akārayiṃ;</gatha1>
    <gathalast line="56">Satānaṃ pañcakkhattuñca, cakkavattī ahosahaṃ.</gathalast>
    <hangnum line="57" number="18"></hangnum>
    <gatha1 line="58"> ‘‘Ekanavutito kappe, yaṃ pupphamabhipūjayiṃ;</gatha1>
    <gathalast line="59">Duggatiṃ nābhijānāmi, buddhapūjāyidaṃ phalaṃ.</gathalast>
    <hangnum line="60" number="19"></hangnum>
    <gatha1 line="61"> ‘‘Paṭisambhidā catasso…pe… kataṃ buddhassa sāsanaṃ’’.</gatha1>
    <paragraph line="62">Itthaṃ sudaṃ āyasmā <alternatives line="46" extra="" separator="false"><alternative source-abbr="vri" source="vipassana research institut">tīṇuppalamāliyo</alternative><alternative source-abbr="sī." source="sri lanka">tiuppalamāliyo</alternative></alternatives>  thero imā gāthāyo abhāsitthāti.</paragraph>
    <centered line="63">Tīṇuppalamāliyattherassāpadānaṃ dutiyaṃ.</centered>
    <subhead line="64">3. Dhajadāyakattheraapadānaṃ</subhead>
    <hangnum line="65" number="20"></hangnum>
    <gatha1 line="66"> ‘‘Tisso nāma ahu satthā, lokajeṭṭho narāsabho;</gatha1>
    <gathalast line="67"><alternatives line="55" extra="" separator="false"><alternative source-abbr="vri" source="vipassana research institut">Tayopadhikkhaye</alternative><alternative source-abbr="sī." source="sri lanka">tassopadhikkhaye</alternative></alternatives>  disvā, dhajaṃ āropitaṃ mayā.</gathalast>
    <hangnum line="68" number="21"></hangnum>
    <gatha1 line="69"> ‘‘Tena <pageBreak edition="Myanmar" number="1.0320" /> kammena sukatena, cetanāpaṇidhīhi ca;</gatha1>
    <gathalast line="70">Jahitvā mānusaṃ dehaṃ, tāvatiṃsamagacchahaṃ.</gathalast>
    <hangnum line="71" number="22"></hangnum>
    <gatha1 line="72"> ‘‘Satānaṃ <pageBreak edition="Vipassana Research Institut" number="1.0302" /> tīṇikkhattuñca, devarajjaṃ akārayiṃ;</gatha1>
    <gathalast line="73">Satānaṃ pañcakkhattuñca, cakkavattī ahosahaṃ.</gathalast>
    <hangnum line="74" number="23"></hangnum>
    <gatha1 line="75"> ‘‘Padesarajjaṃ <pageBreak edition="Thai" number="1.0432" /> vipulaṃ, gaṇanāto asaṅkhiyaṃ;</gatha1>
    <gathalast line="76">Anubhomi sakaṃ kammaṃ, pubbe sukatamattano.</gathalast>
    <hangnum line="77" number="24"></hangnum>
    <gatha1 line="78"> ‘‘Dvenavute ito kappe, yaṃ kammamakariṃ tadā;</gatha1>
    <gathalast line="79">Duggatiṃ nābhijānāmi, dhajadānassidaṃ phalaṃ.</gathalast>
    <hangnum line="80" number="25"></hangnum>
    <gatha1 line="81"> ‘‘Icchamāno cahaṃ ajja, sakānanaṃ sapabbataṃ;</gatha1>
    <gathalast line="82">Khomadussena chādeyyaṃ, tadā mayhaṃ kate phalaṃ.</gathalast>
    <hangnum line="83" number="26"></hangnum>
    <gatha1 line="84"> ‘‘Paṭisambhidā catasso…pe… kataṃ buddhassa sāsanaṃ’’.</gatha1>
    <paragraph line="85">Itthaṃ sudaṃ āyasmā dhajadāyako thero imā gāthāyo abhāsitthāti.</paragraph>
    <centered line="86">Dhajadāyakattherassāpadānaṃ tatiyaṃ.</centered>
    <subhead line="87">4. Tikiṅkaṇipūjakattheraapadānaṃ</subhead>
    <hangnum line="88" number="27"></hangnum>
    <gatha1 line="89"> ‘‘Himavantassāvidūre, bhūtagaṇo nāma pabbato;</gatha1>
    <gathalast line="90">Tatthaddasaṃ paṃsukūlaṃ, dumaggamhi vilaggitaṃ.</gathalast>
    <hangnum line="91" number="28"></hangnum>
    <gatha1 line="92"> ‘‘Tīṇi kiṅkaṇipupphāni, ocinitvānahaṃ tadā;</gatha1>
    <gathalast line="93">Haṭṭho haṭṭhena cittena, paṃsukūlaṃ apūjayiṃ.</gathalast>
    <hangnum line="94" number="29"></hangnum>
    <gatha1 line="95"> ‘‘Ekattiṃse ito kappe, yaṃ kammamakariṃ tadā;</gatha1>
    <gathalast line="96">Duggatiṃ nābhijānāmi, tiṇṇaṃ pupphānidaṃ phalaṃ.</gathalast>
    <hangnum line="97" number="30"></hangnum>
    <gatha1 line="98"> ‘‘Paṭisambhidā <pageBreak edition="Thai" number="1.0433" /> catasso…pe… kataṃ buddhassa sāsanaṃ’’.</gatha1>
    <paragraph line="99">Itthaṃ sudaṃ āyasmā tikiṅkaṇipūjako thero imā gāthāyo abhāsitthāti.</paragraph>
    <centered line="100">Tikiṅkaṇipūjakattherassāpadānaṃ catutthaṃ.</centered>
    <subhead line="101">5. Naḷāgārikattheraapadānaṃ</subhead>
    <hangnum line="102" number="31"></hangnum>
    <gatha1 line="103"> ‘‘Himavantassāvidūre <pageBreak edition="Myanmar" number="1.0321" />, hārito nāma pabbato;</gatha1>
    <gathalast line="104">Sayambhū nārado nāma, rukkhamūle vasī tadā.</gathalast>
    <hangnum line="105" number="32"></hangnum>
    <gatha1 line="106"> ‘‘Naḷāgāraṃ karitvāna, tiṇena chādayiṃ ahaṃ;</gatha1>
    <gathalast line="107">Caṅkamaṃ sodhayitvāna, sayambhussa adāsahaṃ.</gathalast>
    <hangnum line="108" number="33"></hangnum>
    <gatha1 line="109"> ‘‘Catuddasasu <pageBreak edition="Vipassana Research Institut" number="1.0303" /> kappesu, devaloke ramiṃ ahaṃ;</gatha1>
    <gathalast line="110">Catusattatikkhattuñca, devarajjaṃ akārayiṃ.</gathalast>
    <hangnum line="111" number="34"></hangnum>
    <gatha1 line="112"> ‘‘<alternatives line="64" extra="" separator="false"><alternative source-abbr="vri" source="vipassana research institut">Catusattati</alternative><alternative source-abbr="sī." source="sri lanka">sattasattati</alternative></alternatives>  kkhattuñca <pageBreak edition="Pali Text Society" number="1.0279" />, cakkavattī ahosahaṃ;</gatha1>
    <gathalast line="113">Padesarajjaṃ vipulaṃ, gaṇanāto asaṅkhiyaṃ.</gathalast>
    <hangnum line="114" number="35"></hangnum>
    <gatha1 line="115"> ‘‘Ubbiddhaṃ bhavanaṃ mayhaṃ, indalaṭṭhīva uggataṃ;</gatha1>
    <gathalast line="116">Sahassathambhaṃ atulaṃ, vimānaṃ sapabhassaraṃ.</gathalast>
    <hangnum line="117" number="36"></hangnum>
    <gatha1 line="118"> ‘‘Dve sampattī anubhotvā, sukkamūlena codito;</gatha1>
    <gathalast line="119">Gotamassa bhagavato, sāsane pabbajiṃ ahaṃ.</gathalast>
    <hangnum line="120" number="37"></hangnum>
    <gatha1 line="121"> ‘‘Padhānapahitattomhi <pageBreak edition="Thai" number="1.0434" />, upasanto nirūpadhi;</gatha1>
    <gathalast line="122">Nāgova bandhanaṃ chetvā, viharāmi anāsavo.</gathalast>
    <hangnum line="123" number="38"></hangnum>
    <gatha1 line="124"> ‘‘Paṭisambhidā catasso…pe… kataṃ buddhassa sāsanaṃ’’.</gatha1>
    <paragraph line="125">Itthaṃ sudaṃ āyasmā naḷāgāriko thero imā gāthāyo abhāsitthāti.</paragraph>
    <centered line="126">Naḷāgārikattherassāpadānaṃ pañcamaṃ.</centered>
    <subhead line="127">6. Campakapupphiyattheraapadānaṃ</subhead>
    <hangnum line="128" number="39"></hangnum>
    <gatha1 line="129"> ‘‘Himavantassāvidūre, <alternatives line="73" extra="" separator="true"><alternative source-abbr="vri" source="vipassana research institut">jāpalo</alternative><alternative source-abbr="sī." source="sri lanka">cāpalo</alternative><alternative source-abbr="syā." source="thai">chāpalo</alternative></alternatives>  nāma pabbato;</gatha1>
    <gathalast line="130">Buddho sudassano nāma, vihāsi pabbatantare.</gathalast>
    <hangnum line="131" number="40"></hangnum>
    <gatha1 line="132"> ‘‘Pupphaṃ <alternatives line="83" extra="" separator="true"><alternative source-abbr="vri" source="vipassana research institut">hemavantaṃ</alternative><alternative source-abbr="sī." source="sri lanka">hemavataṃ</alternative><alternative source-abbr="syā." source="thai">hemavaṇṇaṃ</alternative></alternatives>  gayha, gacchaṃ vehāyasenahaṃ;</gatha1>
    <gathalast line="133">Addasaṃ virajaṃ buddhaṃ, oghatiṇṇamanāsavaṃ.</gathalast>
    <hangnum line="134" number="41"></hangnum>
    <gatha1 line="135"> ‘‘Satta <pageBreak edition="Myanmar" number="1.0322" /> campakapupphāni, sīse katvānahaṃ tadā;</gatha1>
    <gathalast line="136">Buddhassa abhiropesiṃ, sayambhussa mahesino.</gathalast>
    <hangnum line="137" number="42"></hangnum>
    <gatha1 line="138"> ‘‘Ekattiṃse ito kappe, yaṃ pupphamabhiropayiṃ;</gatha1>
    <gathalast line="139">Duggatiṃ nābhijānāmi, buddhapūjāyidaṃ phalaṃ.</gathalast>
    <hangnum line="140" number="43"></hangnum>
    <gatha1 line="141"> ‘‘Paṭisambhidā catasso…pe… kataṃ buddhassa sāsanaṃ’’.</gatha1>
    <paragraph line="142">Itthaṃ <pageBreak edition="Thai" number="1.0435" /> sudaṃ āyasmā campakapupphiyo thero imā gāthāyo abhāsitthāti.</paragraph>
    <centered line="143">Campakapupphiyattherassāpadānaṃ chaṭṭhaṃ.</centered>
    <subhead line="144">7. Padumapūjakattheraapadānaṃ</subhead>
    <hangnum line="145" number="44"></hangnum>
    <gatha1 line="146"> ‘‘Himavantassāvidūre <pageBreak edition="Vipassana Research Institut" number="1.0304" />, romaso nāma pabbato;</gatha1>
    <gathalast line="147">Buddhopi sambhavo nāma, abbhokāse vasī tadā.</gathalast>
    <hangnum line="148" number="45"></hangnum>
    <gatha1 line="149"> ‘‘Bhavanā nikkhamitvāna, padumaṃ dhārayiṃ ahaṃ;</gatha1>
    <gathalast line="150">Ekāhaṃ dhārayitvāna, puna bhavanupāgamiṃ.</gathalast>
    <hangnum line="151" number="46"></hangnum>
    <gatha1 line="152"> ‘‘Ekanavutito <pageBreak edition="Pali Text Society" number="1.0280" /> kappe, yaṃ pupphamabhiropayiṃ;</gatha1>
    <gathalast line="153">Duggatiṃ nābhijānāmi, buddhapūjāyidaṃ phalaṃ.</gathalast>
    <hangnum line="154" number="47"></hangnum>
    <gatha1 line="155"> ‘‘Paṭisambhidā catasso…pe… kataṃ buddhassa sāsanaṃ’’.</gatha1>
    <paragraph line="156">Itthaṃ sudaṃ āyasmā padumapūjako thero imā gāthāyo abhāsitthāti.</paragraph>
    <centered line="157">Padumapūjakattherassāpadānaṃ sattamaṃ.</centered>
    <centered line="158">Terasamaṃ bhāṇavāraṃ.</centered>
    <subhead line="159">8. Tiṇamuṭṭhidāyakattheraapadānaṃ</subhead>
    <hangnum line="160" number="48"></hangnum>
    <gatha1 line="161"> ‘‘Himavantassāvidūre, lambako nāma pabbato;</gatha1>
    <gathalast line="162">Upatisso nāma sambuddho, abbhokāsamhi caṅkami.</gathalast>
    <hangnum line="163" number="49"></hangnum>
    <gatha1 line="164"> ‘‘Migaluddo <pageBreak edition="Thai" number="1.0436" /><pageBreak edition="Myanmar" number="1.0323" /> tadā āsiṃ, araññe kānane ahaṃ;</gatha1>
    <gathalast line="165">Disvāna taṃ devadevaṃ, sayambhuṃ aparājitaṃ.</gathalast>
    <hangnum line="166" number="50"></hangnum>
    <gatha1 line="167"> ‘‘Vippasannena cittena, tadā tassa mahesino;</gatha1>
    <gathalast line="168">Nisīdanatthaṃ buddhassa, tiṇamuṭṭhimadāsahaṃ.</gathalast>
    <hangnum line="169" number="51"></hangnum>
    <gatha1 line="170"> ‘‘Datvāna devadevassa, bhiyyo cittaṃ pasādayiṃ;</gatha1>
    <gathalast line="171">Sambuddhaṃ abhivādetvā, pakkāmiṃ uttarāmukho.</gathalast>
    <hangnum line="172" number="52"></hangnum>
    <gatha1 line="173"> ‘‘Aciraṃ gatamattaṃ maṃ, migarājā <alternatives line="93" extra="" separator="false"><alternative source-abbr="vri" source="vipassana research institut">apothayi</alternative><alternative source-abbr="sī." source="sri lanka">aheṭhayi</alternative><alternative source-abbr="syā." source="thai">aheṭhayi</alternative></alternatives> ;</gatha1>
    <gathalast line="174">Sīhena <alternatives line="103" extra="" separator="false"><alternative source-abbr="vri" source="vipassana research institut">pothito</alternative><alternative source-abbr="sī." source="sri lanka">pātito</alternative><alternative source-abbr="syā." source="thai">pātito</alternative></alternatives>  santo, tattha kālaṅkato ahaṃ.</gathalast>
    <hangnum line="175" number="53"></hangnum>
    <gatha1 line="176"> ‘‘Āsanne me kataṃ kammaṃ, buddhaseṭṭhe anāsave;</gatha1>
    <gathalast line="177">Sumutto saravegova, devalokaṃ agañchahaṃ.</gathalast>
    <hangnum line="178" number="54"></hangnum>
    <gatha1 line="179"> ‘‘Yūpo <pageBreak edition="Vipassana Research Institut" number="1.0305" /> tattha subho āsi, puññakammābhinimmito;</gatha1>
    <gathalast line="180">Sahassakaṇḍo satabheṇḍu, dhajālu haritāmayo.</gathalast>
    <hangnum line="181" number="55"></hangnum>
    <gatha1 line="182"> ‘‘Pabhā niddhāvate tassa, sataraṃsīva uggato;</gatha1>
    <gathalast line="183">Ākiṇṇo devakaññāhi, āmodiṃ kāmakāmahaṃ.</gathalast>
    <hangnum line="184" number="56"></hangnum>
    <gatha1 line="185"> ‘‘Devalokā cavitvāna, sukkamūlena codito;</gatha1>
    <gathalast line="186">Āgantvāna manussattaṃ, pattomhi āsavakkhayaṃ.</gathalast>
    <hangnum line="187" number="57"></hangnum>
    <gatha1 line="188"> ‘‘Catunnavutito kappe, nisīdanamadāsahaṃ;</gatha1>
    <gathalast line="189">Duggatiṃ nābhijānāmi, tiṇamuṭṭhiyidaṃ phalaṃ.</gathalast>
    <hangnum line="190" number="58"></hangnum>
    <gatha1 line="191"> ‘‘Paṭisambhidā catasso…pe… kataṃ buddhassa sāsanaṃ’’.</gatha1>
    <paragraph line="192">Itthaṃ <pageBreak edition="Thai" number="1.0437" /> sudaṃ āyasmā tiṇamuṭṭhidāyako thero imā gāthāyo abhāsitthāti.</paragraph>
    <centered line="193">Tiṇamuṭṭhidāyakattherassāpadānaṃ aṭṭhamaṃ.</centered>
    <subhead line="194">9. Tindukaphaladāyakattheraapadānaṃ</subhead>
    <hangnum line="195" number="59"></hangnum>
    <gatha1 line="196"> ‘‘Kaṇikāraṃva <pageBreak edition="Pali Text Society" number="1.0281" /> jotantaṃ, nisinnaṃ pabbatantare;</gatha1>
    <gathalast line="197">Addasaṃ virajaṃ buddhaṃ, oghatiṇṇamanāsavaṃ.</gathalast>
    <hangnum line="198" number="60"></hangnum>
    <gatha1 line="199"> ‘‘Tindukaṃ <pageBreak edition="Myanmar" number="1.0324" /> saphalaṃ disvā, bhinditvāna <alternatives line="113" extra="" separator="true"><alternative source-abbr="vri" source="vipassana research institut">sakosakaṃ</alternative><alternative source-abbr="sī." source="sri lanka">sakoṭakaṃ</alternative><alternative source-abbr="syā." source="thai">sakoṭikaṃ</alternative></alternatives> ;</gatha1>
    <gathalast line="200">Pasannacitto sumano, <alternatives line="123" extra="" separator="false"><alternative source-abbr="vri" source="vipassana research institut">sayambhussa madāsahaṃ</alternative><alternative source-abbr="sī." source="sri lanka">vessabhussa adāsahaṃ</alternative></alternatives> .</gathalast>
    <hangnum line="201" number="61"></hangnum>
    <gatha1 line="202"> ‘‘Ekanavutito kappe, yaṃ phalamadadiṃ tadā;</gatha1>
    <gathalast line="203">Duggatiṃ nābhijānāmi, phaladānassidaṃ phalaṃ.</gathalast>
    <hangnum line="204" number="62"></hangnum>
    <gatha1 line="205"> ‘‘Paṭisambhidā catasso…pe… kataṃ buddhassa sāsanaṃ’’.</gatha1>
    <paragraph line="206">Itthaṃ sudaṃ āyasmā tindukaphaladāyako thero imā gāthāyo abhāsitthāti.</paragraph>
    <centered line="207">Tindukaphaladāyakattherassāpadānaṃ navamaṃ.</centered>
    <subhead line="208">10. Ekañjaliyattheraapadānaṃ</subhead>
    <hangnum line="209" number="63"></hangnum>
    <gatha1 line="210"> ‘‘Romaso <note>revato (sī.)</note> nāma sambuddho, nadīkūle vasī tadā;</gatha1>
    <gathalast line="211">Addasaṃ virajaṃ buddhaṃ, pītaraṃsiṃva bhāṇumaṃ.</gathalast>
    <hangnum line="212" number="64"></hangnum>
    <gatha1 line="213"> ‘‘Ukkāmukhapahaṭṭhaṃva <pageBreak edition="Thai" number="1.0438" /><pageBreak edition="Vipassana Research Institut" number="1.0306" />, khadiraṅgārasannibhaṃ;</gatha1>
    <gathalast line="214">Osadhiṃva virocantaṃ, ekañjalimakāsahaṃ.</gathalast>
    <hangnum line="215" number="65"></hangnum>
    <gatha1 line="216"> ‘‘Catunnavutito kappe, yaṃ añjalimakāsahaṃ;</gatha1>
    <gathalast line="217">Duggatiṃ nābhijānāmi, añjaliyā idaṃ phalaṃ.</gathalast>
    <hangnum line="218" number="66"></hangnum>
    <gatha1 line="219"> ‘‘Paṭisambhidā catasso…pe… kataṃ buddhassa sāsanaṃ’’.</gatha1>
    <paragraph line="220">Itthaṃ sudaṃ āyasmā ekañjaliyo thero imā gāthāyo abhāsitthāti.</paragraph>
    <centered line="221">Ekañjaliyattherassāpadānaṃ dasamaṃ.</centered>
    <centered line="222">Ekapadumiyavaggo pañcatiṃsatimo.</centered>
    <paragraph line="223">Tassuddānaṃ –</paragraph>
    <gatha1 line="224">Padumī uppalamālī, dhajo <alternatives line="140" extra="" separator="false"><alternative source-abbr="vri" source="vipassana research institut">kiṅkaṇikaṃ naḷaṃ</alternative><alternative source-abbr="sī." source="sri lanka">kiṅkaṇiko naḷo</alternative></alternatives> ;</gatha1>
    <gatha2 line="225">Campako padumo muṭṭhi, tindukekañjalī tathā;</gatha2>
    <gathalast line="226">Cha ca saṭṭhi ca gāthāyo, gaṇitāyo vibhāvibhi.</gathalast>
  </content>
</document>