<?xml version="1.0"?>
<document>
<metadata>
<normativeSource>http://tipitaka.org/romn/cscd/s0511m.mul10.xml</normativeSource>
<archivePath>roman/tipitaka (mula)/suttapitaka/khuddakanikaya/buddhavamsapali/11. naradabuddhavamso.xml</archivePath>
<titlePath>11. Nāradabuddhavaṃso - Buddhavaṃsapāḷi - Khuddakanikāya - Suttapiṭaka - Tipiṭaka (Mūla)</titlePath>
</metadata>
<body>
<chapter line="1">11. Nāradabuddhavaṃso</chapter>
<hangnum line="2" number="1"></hangnum>
<gatha1 line="3"> Padumassa <pageBreak edition="M" number="2.0341" /><pageBreak edition="P" number="0.0033" /> aparena, sambuddho dvipaduttamo;</gatha1>
<gathalast line="4">Nārado nāma nāmena, asamo appaṭipuggalo.</gathalast>
<hangnum line="5" number="2"></hangnum>
<gatha1 line="6"> So buddho cakkavattissa, jeṭṭho dayitaoraso;</gatha1>
<gathalast line="7">Āmukkamālābharaṇo, uyyānaṃ upasaṅkami.</gathalast>
<hangnum line="8" number="3"></hangnum>
<gatha1 line="9"> Tatthāsi rukkho yasavipulo, abhirūpo brahā suci;</gatha1>
<gathalast line="10">Tamajjhapatvā upanisīdi, mahāsoṇassa heṭṭhato.</gathalast>
<hangnum line="11" number="4"></hangnum>
<gatha1 line="12"> Tattha <pageBreak edition="V" number="2.0327" /> ñāṇavaruppajji, anantaṃ vajirūpamaṃ;</gatha1>
<gathalast line="13">Tena vicini saṅkhāre, ukkujjamavakujjakaṃ <note>kujjataṃ (syā. kaṃ.)</note>.</gathalast>
<hangnum line="14" number="5"></hangnum>
<gatha1 line="15"> Tattha sabbakilesāni, asesamabhivāhayi;</gatha1>
<gathalast line="16">Pāpuṇī kevalaṃ bodhiṃ, buddhañāṇe ca cuddasa.</gathalast>
<hangnum line="17" number="6"></hangnum>
<gatha1 line="18"> Pāpuṇitvāna <pageBreak edition="T" number="2.0472" /> sambodhiṃ, dhammacakkaṃ pavattayi;</gatha1>
<gathalast line="19">Koṭisatasahassānaṃ, paṭhamābhisamayo ahu.</gathalast>
<hangnum line="20" number="7"></hangnum>
<gatha1 line="21"> Mahādoṇaṃ nāgarājaṃ, vinayanto mahāmuni;</gatha1>
<gathalast line="22">Pāṭiheraṃ tadākāsi, dassayanto sadevake.</gathalast>
<hangnum line="23" number="8"></hangnum>
<gatha1 line="24"> Tadā devamanussānaṃ, tamhi dhammappakāsane;</gatha1>
<gathalast line="25">Navutikoṭisahassāni, tariṃsu sabbasaṃsayaṃ.</gathalast>
<hangnum line="26" number="9"></hangnum>
<gatha1 line="27"> Yamhi kāle mahāvīro, ovadī sakamatrajaṃ;</gatha1>
<gathalast line="28">Asītikoṭisahassānaṃ, tatiyābhisamayo ahu.</gathalast>
<hangnum line="29" number="10"></hangnum>
<gatha1 line="30"> Sannipātā tayo āsuṃ, nāradassa mahesino;</gatha1>
<gathalast line="31">Koṭisatasahassānaṃ, paṭhamo āsi samāgamo.</gathalast>
<hangnum line="32" number="11"></hangnum>
<gatha1 line="33"> Yadā buddho buddhaguṇaṃ, sanidānaṃ pakāsayi;</gatha1>
<gathalast line="34">Navutikoṭisahassāni, samiṃsu vimalā tadā.</gathalast>
<hangnum line="35" number="12"></hangnum>
<gatha1 line="36"> Yadā verocano nāgo, dānaṃ dadāti satthuno;</gatha1>
<gathalast line="37">Tadā samiṃsu jinaputtā, asītisatasahassiyo.</gathalast>
<hangnum line="38" number="13"></hangnum>
<gatha1 line="39"> Ahaṃ <pageBreak edition="M" number="2.0342" /> tena samayena, jaṭilo uggatāpano;</gatha1>
<gathalast line="40">Antalikkhacaro āsiṃ, pañcābhiññāsu pāragū.</gathalast>
<hangnum line="41" number="14"></hangnum>
<gatha1 line="42"> Tadāpāhaṃ asamasamaṃ, sasaṅghaṃ saparijjanaṃ;</gatha1>
<gathalast line="43">Annapānena tappetvā, candanenābhipūjayiṃ.</gathalast>
<hangnum line="44" number="15"></hangnum>
<gatha1 line="45"> Sopi maṃ tadā byākāsi, nārado lokanāyako;</gatha1>
<gathalast line="46">‘‘Aparimeyyito <pageBreak edition="T" number="2.0473" /> kappe, ayaṃ buddho bhavissati.</gathalast>
<hangnum line="47" number="16"></hangnum>
<gatha1 line="48"> ‘‘Padhānaṃ padahitvāna…pe… <pageBreak edition="T" number="2.0474" /> hessāma sammukhā imaṃ’’.</gatha1>
<hangnum line="49" number="17"></hangnum>
<gatha1 line="50"> Tassāpi <pageBreak edition="P" number="0.0034" /> vacanaṃ sutvā, bhiyyo hāsetva mānasaṃ;</gatha1>
<gathalast line="51">Adhiṭṭhahiṃ vataṃ uggaṃ, dasapāramipūriyā.</gathalast>
<hangnum line="52" number="18"></hangnum>
<gatha1 line="53"> Nagaraṃ dhaññavatī nāma, sudevo nāma khattiyo;</gatha1>
<gathalast line="54">Anomā nāma janikā, nāradassa mahesino.</gathalast>
<hangnum line="55" number="19"></hangnum>
<gatha1 line="56"> Navavassasahassāni <pageBreak edition="V" number="2.0328" />, agāraṃ ajjha so vasi;</gatha1>
<gathalast line="57">Jito vijitābhirāmo, tayo pāsādamuttamā.</gathalast>
<hangnum line="58" number="20"></hangnum>
<gatha1 line="59"> Ticattārīsasahassāni, nāriyo samalaṅkatā;</gatha1>
<gathalast line="60">Vijitasenā nāma nārī, nanduttaro nāma atrajo.</gathalast>
<hangnum line="61" number="21"></hangnum>
<gatha1 line="62"> Nimitte caturo disvā, padasā gamanena nikkhami;</gatha1>
<gathalast line="63">Sattāhaṃ padhānacāraṃ, acarī purisuttamo <note>lokanāyako (sī. ka.)</note>.</gathalast>
<hangnum line="64" number="22"></hangnum>
<gatha1 line="65"> Brahmunā <pageBreak edition="T" number="2.0475" /> yācito santo, nārado lokanāyako;</gatha1>
<gathalast line="66">Vatti cakkaṃ mahāvīro, dhanañcuyyānamuttame.</gathalast>
<hangnum line="67" number="23"></hangnum>
<gatha1 line="68"> Bhaddasālo jitamitto, ahesuṃ aggasāvakā;</gatha1>
<gathalast line="69">Vāseṭṭho nāmupaṭṭhāko, nāradassa mahesino.</gathalast>
<hangnum line="70" number="24"></hangnum>
<gatha1 line="71"> Uttarā phaggunī ceva, ahesuṃ aggasāvikā;</gatha1>
<gathalast line="72">Bodhi tassa bhagavato, mahāsoṇoti vuccati.</gathalast>
<hangnum line="73" number="25"></hangnum>
<gatha1 line="74"> Uggarindo vasabho ca, ahesuṃ aggupaṭṭhakā;</gatha1>
<gathalast line="75">Indāvarī ca <alternatives line="17" extra="null" separator="true"><alternative source-abbr="vri" source="vipassana research institut">vaṇḍī</alternative><alternative source-abbr="sī." source="sri lanka">undī</alternative><alternative source-abbr="syā." source="thai">gaṇḍī</alternative><alternative source-abbr="kaṃ." source="kaṃ.">gaṇḍī</alternative></alternatives>  ca, ahesuṃ aggupaṭṭhikā.</gathalast>
<hangnum line="76" number="26"></hangnum>
<gatha1 line="77"> Aṭṭhāsītiratanāni <pageBreak edition="M" number="2.0343" />, accuggato mahāmuni;</gatha1>
<gathalast line="78">Kañcanagghiyasaṅkāso, dasasahassī virocati.</gathalast>
<hangnum line="79" number="27"></hangnum>
<gatha1 line="80"> Tassa byāmappabhā kāyā, niddhāvati disodisaṃ;</gatha1>
<gathalast line="81">Nirantaraṃ divārattiṃ, yojanaṃ pharate sadā.</gathalast>
<hangnum line="82" number="28"></hangnum>
<gatha1 line="83"> Na keci tena samayena, samantā yojane janā;</gatha1>
<gathalast line="84">Ukkāpadīpe ujjālenti, buddharaṃsīhi otthaṭā.</gathalast>
<hangnum line="85" number="29"></hangnum>
<gatha1 line="86"> Navutivassasahassāni, āyu vijjati tāvade;</gatha1>
<gathalast line="87">Tāvatā tiṭṭhamāno so, tāresi janataṃ bahuṃ.</gathalast>
<hangnum line="88" number="30"></hangnum>
<gatha1 line="89"> Yathā uḷūhi gaganaṃ, vicittaṃ upasobhati;</gatha1>
<gathalast line="90">Tatheva sāsanaṃ tassa, arahantehi sobhati.</gathalast>
<hangnum line="91" number="31"></hangnum>
<gatha1 line="92"> Saṃsārasotaṃ taraṇāya, sesake paṭipannake;</gatha1>
<gathalast line="93">Dhammasetuṃ <pageBreak edition="T" number="2.0476" /> daḷhaṃ katvā, nibbuto so narāsabho.</gathalast>
<hangnum line="94" number="32"></hangnum>
<gatha1 line="95"> Sopi buddho asamasamo, tepi khīṇāsavā atulatejā;</gatha1>
<gathalast line="96">Sabbaṃ tamantarahitaṃ, nanu rittā sabbasaṅkhārā.</gathalast>
<hangnum line="97" number="33"></hangnum>
<gatha1 line="98"> Nārado jinavasabho, nibbuto sudassane pure;</gatha1>
<gathalast line="99">Tatthevassa thūpavaro, catuyojanamuggatoti.</gathalast>
<centered line="100">Nāradassa bhagavato vaṃso navamo.</centered>
</body>
</document>