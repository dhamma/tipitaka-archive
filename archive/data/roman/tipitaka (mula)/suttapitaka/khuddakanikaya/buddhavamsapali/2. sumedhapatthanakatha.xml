<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0511m.mul1.xml</normativeSource>
    <archivePath>roman/tipitaka (mula)/suttapitaka/khuddakanikaya/buddhavamsapali/2. sumedhapatthanakatha.xml</archivePath>
    <baseFileName>2. sumedhapatthanakatha</baseFileName>
    <titlePath>2. Sumedhapatthanākathā - Buddhavaṃsapāḷi - Khuddakanikāya - Suttapiṭaka - Tipiṭaka (Mūla)</titlePath>
    <versions>
      <version source="vipassana research institut" source-abbr="vri"/>
      <version source="sri lanka" source-abbr="sī."/>
      <version source="thai" source-abbr="syā."/>
      <version source="cambodian" source-abbr="ka."/>
      <version source="kaṃ." source-abbr="kaṃ."/>
      <version source="aṭṭha." source-abbr="aṭṭha."/>
      <version source="sabbattha" source-abbr="sabbattha"/>
    </versions>
  </metadata>
  <content>
    <chapter line="1">2. Sumedhapatthanākathā</chapter>
    <hangnum line="2" number="1"></hangnum>
    <gatha1 line="3"> Kappe <pageBreak edition="Thai" number="2.0416" /> ca satasahasse, caturo ca asaṅkhiye;</gatha1>
    <gathalast line="4">Amaraṃ nāma nagaraṃ, dassaneyyaṃ manoramaṃ.</gathalast>
    <hangnum line="5" number="2"></hangnum>
    <gatha1 line="6"> Dasahi saddehi avivittaṃ, annapānasamāyutaṃ;</gatha1>
    <gatha2 line="7">Hatthisaddaṃ assasaddaṃ, bherisaṅkharathāni ca;</gatha2>
    <gathalast line="8">Khādatha pivatha ceva, annapānena ghositaṃ.</gathalast>
    <hangnum line="9" number="3"></hangnum>
    <gatha1 line="10"> Nagaraṃ <pageBreak edition="Vipassana Research Institut" number="2.0294" /> sabbaṅgasampannaṃ, sabbakammamupāgataṃ;</gatha1>
    <gatha2 line="11">Sattaratanasampannaṃ, nānājanasamākulaṃ;</gatha2>
    <gathalast line="12">Samiddhaṃ devanagaraṃva, āvāsaṃ puññakamminaṃ.</gathalast>
    <hangnum line="13" number="4"></hangnum>
    <gatha1 line="14"> Nagare amaravatiyā, sumedho nāma brāhmaṇo;</gatha1>
    <gathalast line="15">Anekakoṭisannicayo, pahūtadhanadhaññavā.</gathalast>
    <hangnum line="16" number="5"></hangnum>
    <gatha1 line="17"> Ajjhāyako <pageBreak edition="Myanmar" number="2.0307" /><pageBreak edition="Pali Text Society" number="0.0007" /> mantadharo, tiṇṇaṃ vedāna pāragū;</gatha1>
    <gathalast line="18">Lakkhaṇe itihāse ca, sadhamme pāramiṃ gato.</gathalast>
    <hangnum line="19" number="6"></hangnum>
    <gatha1 line="20"> Rahogato nisīditvā, evaṃ cintesahaṃ tadā;</gatha1>
    <gathalast line="21">‘‘Dukkho punabbhavo nāma, sarīrassa ca bhedanaṃ.</gathalast>
    <hangnum line="22" number="7"></hangnum>
    <gatha1 line="23"> ‘‘Jātidhammo jarādhammo, byādhidhammo <alternatives line="3" extra="" separator="false"><alternative source-abbr="vri" source="vipassana research institut">sahaṃ</alternative><alternative source-abbr="sī." source="sri lanka">cahaṃ</alternative><alternative source-abbr="syā." source="thai">cahaṃ</alternative></alternatives>  tadā;</gatha1>
    <gathalast line="24">Ajaraṃ amataṃ khemaṃ, pariyesissāmi nibbutiṃ.</gathalast>
    <hangnum line="25" number="8"></hangnum>
    <gatha1 line="26"> ‘‘Yaṃnūnimaṃ pūtikāyaṃ, nānākuṇapapūritaṃ;</gatha1>
    <gathalast line="27">Chaḍḍayitvāna gaccheyyaṃ, anapekkho anatthiko.</gathalast>
    <hangnum line="28" number="9"></hangnum>
    <gatha1 line="29"> ‘‘Atthi hehiti so maggo, na so sakkā na hetuye;</gatha1>
    <gathalast line="30">Pariyesissāmi taṃ maggaṃ, bhavato parimuttiyā.</gathalast>
    <hangnum line="31" number="10"></hangnum>
    <gatha1 line="32"> ‘‘Yathāpi dukkhe vijjante, sukhaṃ nāmapi vijjati;</gatha1>
    <gathalast line="33">Evaṃ bhave vijjamāne, vibhavopi icchitabbako.</gathalast>
    <hangnum line="34" number="11"></hangnum>
    <gatha1 line="35"> ‘‘Yathāpi uṇhe vijjante, aparaṃ vijjati sītalaṃ;</gatha1>
    <gathalast line="36">Evaṃ tividhaggi vijjante, nibbānaṃ icchitabbakaṃ.</gathalast>
    <hangnum line="37" number="12"></hangnum>
    <gatha1 line="38"> ‘‘Yathāpi pāpe vijjante, kalyāṇamapi vijjati;</gatha1>
    <gathalast line="39">Evameva jāti vijjante, ajātipicchitabbakaṃ.</gathalast>
    <hangnum line="40" number="13"></hangnum>
    <gatha1 line="41"> ‘‘Yathā gūthagato puriso, taḷākaṃ disvāna pūritaṃ;</gatha1>
    <gathalast line="42">Na gavesati taṃ taḷākaṃ, na doso taḷākassa so.</gathalast>
    <hangnum line="43" number="14"></hangnum>
    <gatha1 line="44"> ‘‘Evaṃ kilesamaladhova, vijjante amatantaḷe;</gatha1>
    <gathalast line="45">Na gavesati taṃ taḷākaṃ, na doso amatantaḷe.</gathalast>
    <hangnum line="46" number="15"></hangnum>
    <gatha1 line="47"> ‘‘Yathā arīhi pariruddho, vijjante gamanampathe;</gatha1>
    <gathalast line="48">Na palāyati so puriso, na doso añjasassa so.</gathalast>
    <hangnum line="49" number="16"></hangnum>
    <gatha1 line="50"> ‘‘Evaṃ <pageBreak edition="Thai" number="2.0418" /> kilesapariruddho, vijjamāne sive pathe;</gatha1>
    <gathalast line="51">Na gavesati taṃ maggaṃ, na doso sivamañjase.</gathalast>
    <hangnum line="52" number="17"></hangnum>
    <gatha1 line="53"> ‘‘Yathāpi <pageBreak edition="Vipassana Research Institut" number="2.0295" /> byādhito puriso, vijjamāne tikicchake;</gatha1>
    <gathalast line="54">Na tikicchāpeti taṃ byādhiṃ, na doso so tikicchake.</gathalast>
    <hangnum line="55" number="18"></hangnum>
    <gatha1 line="56"> ‘‘Evaṃ <pageBreak edition="Myanmar" number="2.0308" /> kilesabyādhīhi, dukkhito paripīḷito;</gatha1>
    <gathalast line="57">Na gavesati taṃ ācariyaṃ, na doso so vināyake.</gathalast>
    <hangnum line="58" number="19"></hangnum>
    <gatha1 line="59"> ‘‘Yathāpi kuṇapaṃ puriso, kaṇṭhe bandhaṃ jigucchiya;</gatha1>
    <gathalast line="60">Mocayitvāna gaccheyya, sukhī serī sayaṃvasī.</gathalast>
    <hangnum line="61" number="20"></hangnum>
    <gatha1 line="62"> ‘‘Tathevimaṃ pūtikāyaṃ, nānākuṇapasañcayaṃ;</gatha1>
    <gathalast line="63">Chaḍḍayitvāna gaccheyyaṃ, anapekkho anatthiko.</gathalast>
    <hangnum line="64" number="21"></hangnum>
    <gatha1 line="65"> ‘‘Yathā uccāraṭṭhānamhi, karīsaṃ naranāriyo;</gatha1>
    <gathalast line="66">Chaḍḍayitvāna gacchanti, anapekkhā anatthikā.</gathalast>
    <hangnum line="67" number="22"></hangnum>
    <gatha1 line="68"> ‘‘Evamevāhaṃ imaṃ kāyaṃ, nānākuṇapapūritaṃ;</gatha1>
    <gathalast line="69">Chaḍḍayitvāna gacchissaṃ, vaccaṃ katvā yathā kuṭiṃ.</gathalast>
    <hangnum line="70" number="23"></hangnum>
    <gatha1 line="71"> ‘‘Yathāpi jajjaraṃ nāvaṃ, paluggaṃ <alternatives line="11" extra="" separator="true"><alternative source-abbr="vri" source="vipassana research institut">udagāhiniṃ</alternative><alternative source-abbr="sī." source="sri lanka">udakagāhiṇiṃ</alternative><alternative source-abbr="syā." source="thai">udakagāhiniṃ</alternative></alternatives> ;</gatha1>
    <gathalast line="72">Sāmī chaḍḍetvā gacchanti, anapekkhā anatthikā.</gathalast>
    <hangnum line="73" number="24"></hangnum>
    <gatha1 line="74"> ‘‘Evamevāhaṃ <pageBreak edition="Pali Text Society" number="0.0008" /> imaṃ kāyaṃ, navacchiddaṃ dhuvassavaṃ;</gatha1>
    <gathalast line="75">Chaḍḍayitvāna gacchissaṃ, jiṇṇanāvaṃva sāmikā.</gathalast>
    <hangnum line="76" number="25"></hangnum>
    <gatha1 line="77"> ‘‘Yathāpi puriso corehi, gacchanto bhaṇḍamādiya;</gatha1>
    <gathalast line="78">Bhaṇḍacchedabhayaṃ disvā, chaḍḍayitvāna gacchati.</gathalast>
    <hangnum line="79" number="26"></hangnum>
    <gatha1 line="80"> ‘‘Evameva ayaṃ kāyo, mahācorasamo viya;</gatha1>
    <gathalast line="81">Pahāyimaṃ gamissāmi, kusalacchedanā bhayā’’.</gathalast>
    <hangnum line="82" number="27"></hangnum>
    <gatha1 line="83"> Evāhaṃ <pageBreak edition="Thai" number="2.0419" /> cintayitvāna, nekakoṭisataṃ dhanaṃ;</gatha1>
    <gathalast line="84">Nāthānāthānaṃ datvāna, himavantamupāgamiṃ.</gathalast>
    <hangnum line="85" number="28"></hangnum>
    <gatha1 line="86"> Himavantassāvidūre, dhammiko nāma pabbato;</gatha1>
    <gathalast line="87">Assamo sukato mayhaṃ, paṇṇasālā sumāpitā.</gathalast>
    <hangnum line="88" number="29"></hangnum>
    <gatha1 line="89"> Caṅkamaṃ tattha māpesiṃ, pañcadosavivajjitaṃ;</gatha1>
    <gathalast line="90">Aṭṭhaguṇasamūpetaṃ, abhiññābalamāhariṃ.</gathalast>
    <hangnum line="91" number="30"></hangnum>
    <gatha1 line="92"> Sāṭakaṃ pajahiṃ tattha, navadosamupāgataṃ;</gatha1>
    <gathalast line="93">Vākacīraṃ nivāsesiṃ, dvādasaguṇamupāgataṃ.</gathalast>
    <hangnum line="94" number="31"></hangnum>
    <gatha1 line="95"> Aṭṭhadosasamākiṇṇaṃ <pageBreak edition="Myanmar" number="2.0309" /><pageBreak edition="Vipassana Research Institut" number="2.0296" />, pajahiṃ paṇṇasālakaṃ;</gatha1>
    <gathalast line="96">Upāgamiṃ rukkhamūlaṃ, guṇe dasahupāgataṃ.</gathalast>
    <hangnum line="97" number="32"></hangnum>
    <gatha1 line="98"> Vāpitaṃ ropitaṃ dhaññaṃ, pajahiṃ niravasesato;</gatha1>
    <gathalast line="99">Anekaguṇasampannaṃ, pavattaphalamādiyiṃ.</gathalast>
    <hangnum line="100" number="33"></hangnum>
    <gatha1 line="101"> Tatthappadhānaṃ padahiṃ, nisajjaṭṭhānacaṅkame;</gatha1>
    <gathalast line="102">Abbhantaramhi sattāhe, abhiññābalapāpuṇiṃ.</gathalast>
    <hangnum line="103" number="34"></hangnum>
    <gatha1 line="104"> Evaṃ me siddhippattassa, vasībhūtassa sāsane;</gatha1>
    <gathalast line="105">Dīpaṅkaro nāma jino, uppajji lokanāyako.</gathalast>
    <hangnum line="106" number="35"></hangnum>
    <gatha1 line="107"> Uppajjante ca jāyante, bujjhante dhammadesane;</gatha1>
    <gathalast line="108">Caturo nimitte nāddasaṃ, jhānaratisamappito.</gathalast>
    <hangnum line="109" number="36"></hangnum>
    <gatha1 line="110"> Paccantadesavisaye, nimantetvā tathāgataṃ;</gatha1>
    <gathalast line="111">Tassa āgamanaṃ maggaṃ, sodhenti tuṭṭhamānasā.</gathalast>
    <hangnum line="112" number="37"></hangnum>
    <gatha1 line="113"> Ahaṃ <pageBreak edition="Thai" number="2.0420" /> tena samayena, nikkhamitvā sakassamā;</gatha1>
    <gathalast line="114">Dhunanto vākacīrāni, gacchāmi ambare tadā.</gathalast>
    <hangnum line="115" number="38"></hangnum>
    <gatha1 line="116"> Vedajātaṃ janaṃ disvā, tuṭṭhahaṭṭhaṃ pamoditaṃ;</gatha1>
    <gathalast line="117">Orohitvāna gaganā, manusse pucchi tāvade.</gathalast>
    <hangnum line="118" number="39"></hangnum>
    <gatha1 line="119"> ‘‘Tuṭṭhahaṭṭho pamudito, vedajāto mahājano;</gatha1>
    <gathalast line="120">Kassa sodhīyati maggo, añjasaṃ vaṭumāyanaṃ’’.</gathalast>
    <hangnum line="121" number="40"></hangnum>
    <gatha1 line="122"> Te me puṭṭhā viyākaṃsu, ‘‘buddho loke anuttaro;</gatha1>
    <gatha2 line="123">Dīpaṅkaro nāma jino, uppajji lokanāyako;</gatha2>
    <gathalast line="124">Tassa sodhīyati maggo, añjasaṃ vaṭumāyanaṃ’’.</gathalast>
    <hangnum line="125" number="41"></hangnum>
    <gatha1 line="126"> <alternatives line="20" extra="" separator="false"><alternative source-abbr="vri" source="vipassana research institut">Buddhotivacanaṃ</alternative><alternative source-abbr="sī." source="sri lanka">buddhoti mama</alternative><alternative source-abbr="syā." source="thai">buddhoti mama</alternative><alternative source-abbr="ka." source="cambodian">buddhoti mama</alternative></alternatives>  sutvāna, pīti uppajji tāvade;</gatha1>
    <gathalast line="127">Buddho buddhoti kathayanto, somanassaṃ pavedayiṃ.</gathalast>
    <hangnum line="128" number="42"></hangnum>
    <gatha1 line="129"> Tattha ṭhatvā vicintesiṃ, tuṭṭho saṃviggamānaso;</gatha1>
    <gathalast line="130">‘‘Idha <pageBreak edition="Pali Text Society" number="0.0009" /> bījāni ropissaṃ, khaṇo ve mā upaccagā.</gathalast>
    <hangnum line="131" number="43"></hangnum>
    <gatha1 line="132"> ‘‘Yadi buddhassa sodhetha, ekokāsaṃ dadātha me;</gatha1>
    <gathalast line="133">Ahampi sodhayissāmi, añjasaṃ vaṭumāyanaṃ’’.</gathalast>
    <hangnum line="134" number="44"></hangnum>
    <gatha1 line="135"> Adaṃsu <pageBreak edition="Myanmar" number="2.0310" /> te mamokāsaṃ, sodhetuṃ añjasaṃ tadā;</gatha1>
    <gathalast line="136">Buddho buddhoti cintento, maggaṃ sodhemahaṃ tadā.</gathalast>
    <hangnum line="137" number="45"></hangnum>
    <gatha1 line="138"> Aniṭṭhite <pageBreak edition="Vipassana Research Institut" number="2.0297" /> mamokāse, dīpaṅkaro mahāmuni;</gatha1>
    <gatha2 line="139">Catūhi satasahassehi, chaḷabhiññehi tādihi;</gatha2>
    <gathalast line="140">Khīṇāsavehi vimalehi, paṭipajji añjasaṃ jino.</gathalast>
    <hangnum line="141" number="46"></hangnum>
    <gatha1 line="142"> Paccuggamanā <pageBreak edition="Thai" number="2.0421" /> vattanti, vajjanti bheriyo bahū;</gatha1>
    <gathalast line="143">Āmoditā naramarū, sādhukāraṃ pavattayuṃ.</gathalast>
    <hangnum line="144" number="47"></hangnum>
    <gatha1 line="145"> Devā manusse passanti, manussāpi ca devatā;</gatha1>
    <gathalast line="146">Ubhopi te pañjalikā, anuyanti tathāgataṃ.</gathalast>
    <hangnum line="147" number="48"></hangnum>
    <gatha1 line="148"> Devā dibbehi turiyehi, <alternatives line="28" extra="" separator="false"><alternative source-abbr="vri" source="vipassana research institut">manussā mānusehi ca</alternative><alternative source-abbr="syā." source="thai">mānussakehi ca mānusakehi ca</alternative><alternative source-abbr="ka." source="cambodian">mānussakehi ca mānusakehi ca</alternative></alternatives> ;</gatha1>
    <gathalast line="149">Ubhopi te vajjayantā, anuyanti tathāgataṃ.</gathalast>
    <hangnum line="150" number="49"></hangnum>
    <gatha1 line="151"> Dibbaṃ mandāravaṃ pupphaṃ, padumaṃ pārichattakaṃ;</gatha1>
    <gathalast line="152">Disodisaṃ okiranti, ākāsanabhagatā marū.</gathalast>
    <hangnum line="153" number="50"></hangnum>
    <gatha1 line="154"> Dibbaṃ candanacuṇṇañca, varagandhañca kevalaṃ;</gatha1>
    <gathalast line="155">Disodisaṃ okiranti, ākāsanabhagatā <note>ākāse nabhagā (syā.)</note> marū.</gathalast>
    <hangnum line="156" number="51"></hangnum>
    <gatha1 line="157"> Campakaṃ saralaṃ nīpaṃ, nāgapunnāgaketakaṃ;</gatha1>
    <gathalast line="158">Disodisaṃ ukkhipanti, bhūmitalagatā narā.</gathalast>
    <hangnum line="159" number="52"></hangnum>
    <gatha1 line="160"> Kese muñcitvāhaṃ tattha, vākacīrañca cammakaṃ;</gatha1>
    <gathalast line="161">Kalale pattharitvāna, avakujjo nipajjahaṃ.</gathalast>
    <hangnum line="162" number="53"></hangnum>
    <gatha1 line="163"> ‘‘Akkamitvāna maṃ buddho, saha sissehi gacchatu;</gatha1>
    <gathalast line="164">Mā naṃ kalale akkamittha, hitāya me bhavissati’’.</gathalast>
    <hangnum line="165" number="54"></hangnum>
    <gatha1 line="166"> Pathaviyaṃ nipannassa, evaṃ me āsi cetaso;</gatha1>
    <gathalast line="167">‘‘Icchamāno ahaṃ ajja, kilese jhāpaye mama.</gathalast>
    <hangnum line="168" number="55"></hangnum>
    <gatha1 line="169"> ‘‘Kiṃ me aññātavesena, dhammaṃ sacchikatenidha;</gatha1>
    <gathalast line="170">Sabbaññutaṃ pāpuṇitvā, buddho hessaṃ sadevake.</gathalast>
    <hangnum line="171" number="56"></hangnum>
    <gatha1 line="172"> ‘‘Kiṃ <pageBreak edition="Thai" number="2.0422" /> me ekena tiṇṇena, purisena thāmadassinā;</gatha1>
    <gathalast line="173">Sabbaññutaṃ pāpuṇitvā, santāressaṃ sadevakaṃ.</gathalast>
    <hangnum line="174" number="57"></hangnum>
    <gatha1 line="175"> ‘‘Iminā <pageBreak edition="Myanmar" number="2.0311" /> me adhikārena, katena purisuttame;</gatha1>
    <gathalast line="176">Sabbaññutaṃ pāpuṇitvā, tāremi janataṃ bahuṃ.</gathalast>
    <hangnum line="177" number="58"></hangnum>
    <gatha1 line="178"> ‘‘Saṃsārasotaṃ chinditvā, viddhaṃsetvā tayo bhave;</gatha1>
    <gathalast line="179">Dhammanāvaṃ samāruyha, santāressaṃ sadevakaṃ’’.</gathalast>
    <hangnum line="180" number="59"></hangnum>
    <gatha1 line="181"> Manussattaṃ <pageBreak edition="Vipassana Research Institut" number="2.0298" /> liṅgasampatti, hetu satthāradassanaṃ;</gatha1>
    <gatha2 line="182">Pabbajjā guṇasampatti, adhikāro ca chandatā;</gatha2>
    <gathalast line="183">Aṭṭhadhammasamodhānā, abhinīhāro samijjhati.</gathalast>
    <hangnum line="184" number="60"></hangnum>
    <gatha1 line="185"> Dīpaṅkaro lokavidū, āhutīnaṃ paṭiggaho;</gatha1>
    <gathalast line="186">Ussīsake maṃ ṭhatvāna, idaṃ vacanamabravi.</gathalast>
    <hangnum line="187" number="61"></hangnum>
    <gatha1 line="188"> ‘‘Passatha imaṃ tāpasaṃ, jaṭilaṃ uggatāpanaṃ;</gatha1>
    <gathalast line="189">Aparimeyyito <pageBreak edition="Pali Text Society" number="0.0010" /> kappe, buddho loke bhavissati.</gathalast>
    <hangnum line="190" number="62"></hangnum>
    <gatha1 line="191"> ‘‘Ahu kapilavhayā rammā, nikkhamitvā tathāgato;</gatha1>
    <gathalast line="192">Padhānaṃ padahitvāna, katvā dukkarakārikaṃ.</gathalast>
    <hangnum line="193" number="63"></hangnum>
    <gatha1 line="194"> ‘‘Ajapālarukkhamūlasmiṃ, nisīditvā tathāgato;</gatha1>
    <gathalast line="195">Tattha pāyāsaṃ paggayha, nerañjaramupehiti.</gathalast>
    <hangnum line="196" number="64"></hangnum>
    <gatha1 line="197"> ‘‘Nerañjarāya tīramhi, pāyāsaṃ ada so jino;</gatha1>
    <gathalast line="198">Paṭiyattavaramaggena, bodhimūlamupehiti.</gathalast>
    <hangnum line="199" number="65"></hangnum>
    <gatha1 line="200"> ‘‘Tato padakkhiṇaṃ katvā, bodhimaṇḍaṃ <alternatives line="43" extra="" separator="false"><alternative source-abbr="vri" source="vipassana research institut">anuttaro</alternative><alternative source-abbr="syā." source="thai">anuttaraṃ</alternative><alternative source-abbr="kaṃ." source="kaṃ.">anuttaraṃ</alternative></alternatives> ;</gatha1>
    <gathalast line="201">Assattharukkhamūlamhi, bujjhissati mahāyaso.</gathalast>
    <hangnum line="202" number="66"></hangnum>
    <gatha1 line="203"> ‘‘Imassa janikā mātā, māyā nāma bhavissati;</gatha1>
    <gathalast line="204">Pitā suddhodano nāma, ayaṃ hessati gotamo.</gathalast>
    <hangnum line="205" number="67"></hangnum>
    <gatha1 line="206"> ‘‘Anāsavā vītarāgā, santacittā samāhitā;</gatha1>
    <gatha2 line="207">Kolito <pageBreak edition="Thai" number="2.0423" /> upatisso ca, aggā hessanti sāvakā;</gatha2>
    <gathalast line="208">Ānando nāmupaṭṭhāko, <alternatives line="51" extra="" separator="false"><alternative source-abbr="vri" source="vipassana research institut">upaṭṭhissatimaṃ</alternative><alternative source-abbr="sī." source="sri lanka">upaṭṭhissati taṃ</alternative></alternatives>  jinaṃ.</gathalast>
    <hangnum line="209" number="68"></hangnum>
    <gatha1 line="210"> ‘‘Khemā uppalavaṇṇā ca, aggā hessanti sāvikā;</gatha1>
    <gatha2 line="211">Anāsavā vītarāgā, santacittā samāhitā;</gatha2>
    <gathalast line="212">Bodhi tassa bhagavato, assatthoti pavuccati.</gathalast>
    <hangnum line="213" number="69"></hangnum>
    <gatha1 line="214"> ‘‘Citto <pageBreak edition="Myanmar" number="2.0312" /> ca <alternatives line="59" extra="" separator="false"><alternative source-abbr="vri" source="vipassana research institut">hatthāḷavako</alternative><alternative source-abbr="sī." source="sri lanka">hatthālavako</alternative></alternatives> , aggā hessantupaṭṭhakā;</gatha1>
    <gathalast line="215">Uttarā nandamātā ca, aggā hessantupaṭṭhikā’’.</gathalast>
    <hangnum line="216" number="70"></hangnum>
    <gatha1 line="217"> Idaṃ sutvāna vacanaṃ, asamassa mahesino;</gatha1>
    <gathalast line="218">Āmoditā naramarū, buddhabījaṃ kira <note>buddhabījaṅkuro (sī. syā.)</note> ayaṃ.</gathalast>
    <hangnum line="219" number="71"></hangnum>
    <gatha1 line="220"> Ukkuṭṭhisaddā vattanti, <alternatives line="74" extra="" separator="false"><alternative source-abbr="vri" source="vipassana research institut">apphoṭenti</alternative><alternative source-abbr="sī." source="sri lanka">apphoṭhenti</alternative></alternatives>  hasanti ca;</gatha1>
    <gathalast line="221">Katañjalī namassanti, dasasahassī sadevakā.</gathalast>
    <hangnum line="222" number="72"></hangnum>
    <gatha1 line="223"> ‘‘Yadimassa <pageBreak edition="Vipassana Research Institut" number="2.0299" /> lokanāthassa, virajjhissāma sāsanaṃ;</gatha1>
    <gathalast line="224">Anāgatamhi addhāne, hessāma sammukhā imaṃ.</gathalast>
    <hangnum line="225" number="73"></hangnum>
    <gatha1 line="226"> ‘‘Yathā manussā nadiṃ tarantā, paṭititthaṃ virajjhiya;</gatha1>
    <gathalast line="227">Heṭṭhātitthe gahetvāna, uttaranti mahānadiṃ.</gathalast>
    <hangnum line="228" number="74"></hangnum>
    <gatha1 line="229"> ‘‘Evameva mayaṃ sabbe, yadi muñcāmimaṃ jinaṃ;</gatha1>
    <gathalast line="230">Anāgatamhi addhāne, hessāma sammukhā imaṃ’’.</gathalast>
    <hangnum line="231" number="75"></hangnum>
    <gatha1 line="232"> Dīpaṅkaro <pageBreak edition="Thai" number="2.0424" /> lokavidū, āhutīnaṃ paṭiggaho;</gatha1>
    <gathalast line="233">Mama kammaṃ pakittetvā, dakkhiṇaṃ pādamuddhari.</gathalast>
    <hangnum line="234" number="76"></hangnum>
    <gatha1 line="235"> Ye tatthāsuṃ jinaputtā, <alternatives line="82" extra="" separator="false"><alternative source-abbr="vri" source="vipassana research institut">padakkhiṇamakaṃsu</alternative><alternative source-abbr="syā." source="thai">sabbe padakkhiṇamakaṃsu</alternative><alternative source-abbr="ka." source="cambodian">sabbe padakkhiṇamakaṃsu</alternative></alternatives>  maṃ;</gatha1>
    <gathalast line="236">Devā manussā asurā ca, abhivādetvāna pakkamuṃ.</gathalast>
    <hangnum line="237" number="77"></hangnum>
    <gatha1 line="238"> Dassanaṃ me atikkante, sasaṅghe lokanāyake;</gatha1>
    <gathalast line="239">Sayanā vuṭṭhahitvāna, pallaṅkaṃ ābhujiṃ tadā.</gathalast>
    <hangnum line="240" number="78"></hangnum>
    <gatha1 line="241"> Sukhena sukhito homi, pāmojjena pamodito;</gatha1>
    <gathalast line="242">Pītiyā ca abhissanno, pallaṅkaṃ ābhujiṃ tadā.</gathalast>
    <hangnum line="243" number="79"></hangnum>
    <gatha1 line="244"> Pallaṅkena nisīditvā, evaṃ cintesahaṃ tadā;</gatha1>
    <gathalast line="245">‘‘Vasībhūto <pageBreak edition="Pali Text Society" number="0.0011" /> ahaṃ jhāne, <alternatives line="90" extra="" separator="false"><alternative source-abbr="vri" source="vipassana research institut">abhiññāsu pāramiṃgato</alternative><alternative source-abbr="sī." source="sri lanka">abhiññāpāramiṃ gato</alternative></alternatives> .</gathalast>
    <hangnum line="246" number="80"></hangnum>
    <gatha1 line="247"> ‘‘Sahassiyamhi lokamhi, isayo natthi me samā;</gatha1>
    <gathalast line="248">Asamo iddhidhammesu, alabhiṃ īdisaṃ sukhaṃ.</gathalast>
    <hangnum line="249" number="81"></hangnum>
    <gatha1 line="250"> ‘‘Pallaṅkābhujane mayhaṃ, dasasahassādhivāsino;</gatha1>
    <gathalast line="251">Mahānādaṃ pavattesuṃ, ‘dhuvaṃ buddho bhavissasi.</gathalast>
    <hangnum line="252" number="82"></hangnum>
    <gatha1 line="253"> ‘‘‘Yā <pageBreak edition="Myanmar" number="2.0313" /> pubbe bodhisattānaṃ, pallaṅkavaramābhuje;</gatha1>
    <gathalast line="254">Nimittāni padissanti, tāni ajja padissare.</gathalast>
    <hangnum line="255" number="83"></hangnum>
    <gatha1 line="256"> ‘‘‘Sītaṃ byapagataṃ hoti, uṇhañca upasammati;</gatha1>
    <gathalast line="257">Tāni ajja padissanti, dhuvaṃ buddho bhavissasi.</gathalast>
    <hangnum line="258" number="84"></hangnum>
    <gatha1 line="259"> ‘‘‘Dasasahassī lokadhātū, nissaddā honti nirākulā;</gatha1>
    <gathalast line="260">Tāni ajja padissanti, dhuvaṃ buddho bhavissasi.</gathalast>
    <hangnum line="261" number="85"></hangnum>
    <gatha1 line="262"> ‘‘‘Mahāvātā <pageBreak edition="Thai" number="2.0425" /> na vāyanti, na sandanti savantiyo;</gatha1>
    <gathalast line="263">Tāni ajja padissanti, dhuvaṃ buddho bhavissasi.</gathalast>
    <hangnum line="264" number="86"></hangnum>
    <gatha1 line="265"> ‘‘‘Thalajā <pageBreak edition="Vipassana Research Institut" number="2.0300" /> dakajā pupphā, sabbe pupphanti tāvade;</gatha1>
    <gathalast line="266">Tepajja <alternatives line="98" extra="" separator="false"><alternative source-abbr="vri" source="vipassana research institut">pupphitā</alternative><alternative source-abbr="aṭṭha." source="aṭṭha.">pupphitāni</alternative></alternatives>  sabbe, dhuvaṃ buddho bhavissasi.</gathalast>
    <hangnum line="267" number="87"></hangnum>
    <gatha1 line="268"> ‘‘‘Latā vā yadi vā rukkhā, phalabhārā honti tāvade;</gatha1>
    <gathalast line="269">Tepajja phalitā sabbe, dhuvaṃ buddho bhavissasi.</gathalast>
    <hangnum line="270" number="88"></hangnum>
    <gatha1 line="271"> ‘‘‘Ākāsaṭṭhā ca bhūmaṭṭhā, ratanā jotanti tāvade;</gatha1>
    <gathalast line="272">Tepajja ratanā jotanti, dhuvaṃ buddho bhavissasi.</gathalast>
    <hangnum line="273" number="89"></hangnum>
    <gatha1 line="274"> ‘‘‘Mānussakā ca dibbā ca, turiyā vajjanti tāvade;</gatha1>
    <gathalast line="275">Tepajjubho abhiravanti, dhuvaṃ buddho bhavissasi.</gathalast>
    <hangnum line="276" number="90"></hangnum>
    <gatha1 line="277"> ‘‘‘Vicitrapupphā gaganā, abhivassanti tāvade;</gatha1>
    <gathalast line="278">Tepi ajja pavassanti, dhuvaṃ buddho bhavissasi.</gathalast>
    <hangnum line="279" number="91"></hangnum>
    <gatha1 line="280"> ‘‘‘Mahāsamuddo ābhujati, dasasahassī pakampati;</gatha1>
    <gathalast line="281">Tepajjubho abhiravanti, dhuvaṃ buddho bhavissasi.</gathalast>
    <hangnum line="282" number="92"></hangnum>
    <gatha1 line="283"> ‘‘‘Nirayepi dasasahasse, aggī nibbanti tāvade;</gatha1>
    <gathalast line="284">Tepajja nibbutā aggī, dhuvaṃ buddho bhavissasi.</gathalast>
    <hangnum line="285" number="93"></hangnum>
    <gatha1 line="286"> ‘‘‘Vimalo hoti sūriyo, sabbā dissanti tārakā;</gatha1>
    <gathalast line="287">Tepi ajja padissanti, dhuvaṃ buddho bhavissasi.</gathalast>
    <hangnum line="288" number="94"></hangnum>
    <gatha1 line="289"> ‘‘‘<alternatives line="106" extra="" separator="false"><alternative source-abbr="vri" source="vipassana research institut">Anovaṭṭhena</alternative><alternative source-abbr="syā." source="thai">anovuṭṭhena</alternative><alternative source-abbr="ka." source="cambodian">anovuṭṭhena</alternative></alternatives>  udakaṃ, mahiyā ubbhijji tāvade;</gatha1>
    <gathalast line="290">Tampajjubbhijjate mahiyā, dhuvaṃ buddho bhavissasi.</gathalast>
    <hangnum line="291" number="95"></hangnum>
    <gatha1 line="292"> ‘‘‘Tārāgaṇā <pageBreak edition="Thai" number="2.0426" /><pageBreak edition="Myanmar" number="2.0314" /> virocanti, nakkhattā gaganamaṇḍale;</gatha1>
    <gathalast line="293">Visākhā candimā yuttā, dhuvaṃ buddho bhavissasi.</gathalast>
    <hangnum line="294" number="96"></hangnum>
    <gatha1 line="295"> ‘‘‘Bilāsayā darīsayā, nikkhamanti sakāsayā;</gatha1>
    <gathalast line="296">Tepajja āsayā chuddhā, dhuvaṃ buddho bhavissasi.</gathalast>
    <hangnum line="297" number="97"></hangnum>
    <gatha1 line="298"> ‘‘‘Na honti aratī sattānaṃ, santuṭṭhā honti tāvade;</gatha1>
    <gathalast line="299">Tepajja sabbe santuṭṭhā, dhuvaṃ buddho bhavissasi.</gathalast>
    <hangnum line="300" number="98"></hangnum>
    <gatha1 line="301"> ‘‘‘Rogā tadupasammanti, jighacchā ca vinassati;</gatha1>
    <gathalast line="302">Tāni <pageBreak edition="Pali Text Society" number="0.0012" /> ajja padissanti, dhuvaṃ buddho bhavissasi.</gathalast>
    <hangnum line="303" number="99"></hangnum>
    <gatha1 line="304"> ‘‘‘Rāgo tadā tanu hoti, doso moho vinassati;</gatha1>
    <gathalast line="305">Tepajja vigatā sabbe, dhuvaṃ buddho bhavissasi.</gathalast>
    <hangnum line="306" number="100"></hangnum>
    <gatha1 line="307"> ‘‘‘Bhayaṃ <pageBreak edition="Vipassana Research Institut" number="2.0301" /> tadā na bhavati, ajjapetaṃ padissati;</gatha1>
    <gathalast line="308">Tena liṅgena jānāma, dhuvaṃ buddho bhavissasi.</gathalast>
    <hangnum line="309" number="101"></hangnum>
    <gatha1 line="310"> ‘‘‘Rajonuddhaṃsati uddhaṃ, ajjapetaṃ padissati;</gatha1>
    <gathalast line="311">Tena liṅgena jānāma, dhuvaṃ buddho bhavissasi.</gathalast>
    <hangnum line="312" number="102"></hangnum>
    <gatha1 line="313"> ‘‘‘Aniṭṭhagandho pakkamati, dibbagandho pavāyati;</gatha1>
    <gathalast line="314">Sopajja vāyati gandho, dhuvaṃ buddho bhavissasi.</gathalast>
    <hangnum line="315" number="103"></hangnum>
    <gatha1 line="316"> ‘‘‘Sabbe devā padissanti, ṭhapayitvā arūpino;</gatha1>
    <gathalast line="317">Tepajja sabbe dissanti, dhuvaṃ buddho bhavissasi.</gathalast>
    <hangnum line="318" number="104"></hangnum>
    <gatha1 line="319"> ‘‘‘Yāvatā nirayā nāma, sabbe dissanti tāvade;</gatha1>
    <gathalast line="320">Tepajja sabbe dissanti, dhuvaṃ buddho bhavissasi.</gathalast>
    <hangnum line="321" number="105"></hangnum>
    <gatha1 line="322"> ‘‘‘<alternatives line="114" extra="" separator="false"><alternative source-abbr="vri" source="vipassana research institut">Kuṭṭā</alternative><alternative source-abbr="sī." source="sri lanka">kuḍḍā</alternative></alternatives> <pageBreak edition="Thai" number="2.0427" /> kavāṭā selā ca, na hontāvaraṇā tadā;</gatha1>
    <gathalast line="323">Ākāsabhūtā tepajja, dhuvaṃ buddho bhavissasi.</gathalast>
    <hangnum line="324" number="106"></hangnum>
    <gatha1 line="325"> ‘‘‘Cutī ca upapatti ca, khaṇe tasmiṃ na vijjati;</gatha1>
    <gathalast line="326">Tānipajja padissanti, dhuvaṃ buddho bhavissasi.</gathalast>
    <hangnum line="327" number="107"></hangnum>
    <gatha1 line="328"> ‘‘‘Daḷhaṃ paggaṇha vīriyaṃ, mā nivatta abhikkama;</gatha1>
    <gathalast line="329">Mayampetaṃ vijānāma, dhuvaṃ buddho bhavissasi’’’.</gathalast>
    <hangnum line="330" number="108"></hangnum>
    <gatha1 line="331"> Buddhassa <pageBreak edition="Myanmar" number="2.0315" /> vacanaṃ sutvā, dasasahassīnacūbhayaṃ;</gatha1>
    <gathalast line="332">Tuṭṭhahaṭṭho pamodito, evaṃ cintesahaṃ tadā.</gathalast>
    <hangnum line="333" number="109"></hangnum>
    <gatha1 line="334"> ‘‘Advejjhavacanā buddhā, amoghavacanā jinā;</gatha1>
    <gathalast line="335">Vitathaṃ natthi buddhānaṃ, dhuvaṃ buddho bhavāmahaṃ.</gathalast>
    <hangnum line="336" number="110"></hangnum>
    <gatha1 line="337"> ‘‘Yathā khittaṃ nabhe leḍḍu, dhuvaṃ patati bhūmiyaṃ;</gatha1>
    <gatha2 line="338">Tatheva buddhaseṭṭhānaṃ, vacanaṃ dhuvasassataṃ;</gatha2>
    <gathalast line="339">Vitathaṃ natthi buddhānaṃ, dhuvaṃ buddho bhavāmahaṃ.</gathalast>
    <hangnum line="340" number="111"></hangnum>
    <gatha1 line="341"> ‘‘Yathāpi sabbasattānaṃ, maraṇaṃ dhuvasassataṃ;</gatha1>
    <gatha2 line="342">Tatheva buddhaseṭṭhānaṃ, vacanaṃ dhuvasassataṃ;</gatha2>
    <gathalast line="343">Vitathaṃ natthi buddhānaṃ, dhuvaṃ buddho bhavāmahaṃ.</gathalast>
    <hangnum line="344" number="112"></hangnum>
    <gatha1 line="345"> ‘‘Yathā rattikkhaye patte, sūriyuggamanaṃ dhuvaṃ;</gatha1>
    <gatha2 line="346">Tatheva buddhaseṭṭhānaṃ, vacanaṃ dhuvasassataṃ;</gatha2>
    <gathalast line="347">Vitathaṃ natthi buddhānaṃ, dhuvaṃ buddho bhavāmahaṃ.</gathalast>
    <hangnum line="348" number="113"></hangnum>
    <gatha1 line="349"> ‘‘Yathā <pageBreak edition="Vipassana Research Institut" number="2.0302" /> nikkhantasayanassa, sīhassa nadanaṃ dhuvaṃ;</gatha1>
    <gatha2 line="350">Tatheva buddhaseṭṭhānaṃ, vacanaṃ dhuvasassataṃ;</gatha2>
    <gathalast line="351">Vitathaṃ natthi buddhānaṃ, dhuvaṃ buddho bhavāmahaṃ.</gathalast>
    <hangnum line="352" number="114"></hangnum>
    <gatha1 line="353"> ‘‘Yathā <pageBreak edition="Thai" number="2.0428" /> āpannasattānaṃ, bhāramoropanaṃ dhuvaṃ;</gatha1>
    <gatha2 line="354">Tatheva <pageBreak edition="Pali Text Society" number="0.0013" /> buddhaseṭṭhānaṃ, vacanaṃ dhuvasassataṃ;</gatha2>
    <gathalast line="355">Vitathaṃ natthi buddhānaṃ, dhuvaṃ buddho bhavāmahaṃ.</gathalast>
    <hangnum line="356" number="115"></hangnum>
    <gatha1 line="357"> ‘‘Handa buddhakare dhamme, vicināmi ito cito;</gatha1>
    <gathalast line="358">Uddhaṃ adho dasa disā, yāvatā dhammadhātuyā’’.</gathalast>
    <hangnum line="359" number="116"></hangnum>
    <gatha1 line="360"> Vicinanto tadā dakkhiṃ, paṭhamaṃ dānapāramiṃ;</gatha1>
    <gathalast line="361">Pubbakehi mahesīhi, anuciṇṇaṃ mahāpathaṃ.</gathalast>
    <hangnum line="362" number="117"></hangnum>
    <gatha1 line="363"> ‘‘Imaṃ tvaṃ paṭhamaṃ tāva, daḷhaṃ katvā samādiya;</gatha1>
    <gathalast line="364">Dānapāramitaṃ gaccha, yadi bodhiṃ pattumicchasi.</gathalast>
    <hangnum line="365" number="118"></hangnum>
    <gatha1 line="366"> ‘‘Yathāpi kumbho sampuṇṇo, yassa kassaci adho kato;</gatha1>
    <gathalast line="367">Vamate vudakaṃ nissesaṃ, na tattha parirakkhati.</gathalast>
    <hangnum line="368" number="119"></hangnum>
    <gatha1 line="369"> ‘‘Tatheva <pageBreak edition="Myanmar" number="2.0316" /> yācake disvā, hīnamukkaṭṭhamajjhime;</gatha1>
    <gathalast line="370">Dadāhi dānaṃ nissesaṃ, kumbho viya adho kato.</gathalast>
    <hangnum line="371" number="120"></hangnum>
    <gatha1 line="372"> ‘‘Nahete ettakāyeva, buddhadhammā bhavissare;</gatha1>
    <gathalast line="373">Aññepi vicinissāmi, ye dhammā bodhipācanā’’.</gathalast>
    <hangnum line="374" number="121"></hangnum>
    <gatha1 line="375"> Vicinanto tadā dakkhiṃ, dutiyaṃ sīlapāramiṃ;</gatha1>
    <gathalast line="376">Pubbakehi mahesīhi, āsevitanisevitaṃ.</gathalast>
    <hangnum line="377" number="122"></hangnum>
    <gatha1 line="378"> ‘‘Imaṃ tvaṃ dutiyaṃ tāva, daḷhaṃ katvā samādiya;</gatha1>
    <gathalast line="379">Sīlapāramitaṃ gaccha, yadi bodhiṃ pattumicchasi.</gathalast>
    <hangnum line="380" number="123"></hangnum>
    <gatha1 line="381"> ‘‘Yathāpi camarī vālaṃ, kismiñci paṭilaggitaṃ;</gatha1>
    <gathalast line="382">Upeti maraṇaṃ tattha, na vikopeti vāladhiṃ.</gathalast>
    <hangnum line="383" number="124"></hangnum>
    <gatha1 line="384"> ‘‘Tatheva <pageBreak edition="Thai" number="2.0429" /> tvaṃ catūsu bhūmīsu, sīlāni paripūraya;</gatha1>
    <gathalast line="385">Parirakkha sabbadā sīlaṃ, camarī viya vāladhiṃ.</gathalast>
    <hangnum line="386" number="125"></hangnum>
    <gatha1 line="387"> ‘‘Nahete ettakāyeva, buddhadhammā bhavissare;</gatha1>
    <gathalast line="388">Aññepi vicinissāmi, ye dhammā bodhipācanā’’.</gathalast>
    <hangnum line="389" number="126"></hangnum>
    <gatha1 line="390"> Vicinanto <pageBreak edition="Vipassana Research Institut" number="2.0303" /> tadā dakkhiṃ, tatiyaṃ nekkhammapāramiṃ;</gatha1>
    <gathalast line="391">Pubbakehi mahesīhi, āsevitanisevitaṃ.</gathalast>
    <hangnum line="392" number="127"></hangnum>
    <gatha1 line="393"> ‘‘Imaṃ tvaṃ tatiyaṃ tāva, daḷhaṃ katvā samādiya;</gatha1>
    <gathalast line="394">Nekkhammapāramitaṃ gaccha, yadi bodhiṃ pattumicchasi.</gathalast>
    <hangnum line="395" number="128"></hangnum>
    <gatha1 line="396"> ‘‘Yathā andughare puriso, ciravuttho dukhaṭṭito;</gatha1>
    <gathalast line="397">Na tattha rāgaṃ janesi, muttiṃyeva gavesati.</gathalast>
    <hangnum line="398" number="129"></hangnum>
    <gatha1 line="399"> ‘‘Tatheva tvaṃ sabbabhave, passa andughare viya;</gatha1>
    <gathalast line="400">Nekkhammābhimukho hohi, bhavato parimuttiyā.</gathalast>
    <hangnum line="401" number="130"></hangnum>
    <gatha1 line="402"> ‘‘Nahete ettakāyeva, buddhadhammā bhavissare;</gatha1>
    <gathalast line="403">Aññepi vicinissāmi, ye dhammā bodhipācanā’’.</gathalast>
    <hangnum line="404" number="131"></hangnum>
    <gatha1 line="405"> Vicinanto tadā dakkhiṃ, catutthaṃ paññāpāramiṃ;</gatha1>
    <gathalast line="406">Pubbakehi mahesīhi, āsevitanisevitaṃ.</gathalast>
    <hangnum line="407" number="132"></hangnum>
    <gatha1 line="408"> ‘‘Imaṃ tvaṃ catutthaṃ tāva, daḷhaṃ katvā samādiya;</gatha1>
    <gathalast line="409">Paññāpāramitaṃ <pageBreak edition="Pali Text Society" number="0.0014" /> gaccha, yadi bodhiṃ pattumicchasi.</gathalast>
    <hangnum line="410" number="133"></hangnum>
    <gatha1 line="411"> ‘‘Yathāpi <pageBreak edition="Myanmar" number="2.0317" /> bhikkhu bhikkhanto, hīnamukkaṭṭhamajjhime;</gatha1>
    <gathalast line="412">Kulāni na vivajjento, evaṃ labhati yāpanaṃ.</gathalast>
    <hangnum line="413" number="134"></hangnum>
    <gatha1 line="414"> ‘‘Tatheva <pageBreak edition="Thai" number="2.0430" /> tvaṃ sabbakālaṃ, paripucchaṃ budhaṃ janaṃ;</gatha1>
    <gathalast line="415">Paññāpāramitaṃ gantvā, sambodhiṃ pāpuṇissasi.</gathalast>
    <hangnum line="416" number="135"></hangnum>
    <gatha1 line="417"> ‘‘Nahete ettakāyeva, buddhadhammā bhavissare;</gatha1>
    <gathalast line="418">Aññepi vicinissāmi, ye dhammā bodhipācanā’’.</gathalast>
    <hangnum line="419" number="136"></hangnum>
    <gatha1 line="420"> Vicinanto tadā dakkhiṃ, pañcamaṃ vīriyapāramiṃ;</gatha1>
    <gathalast line="421">Pubbakehi mahesīhi, āsevitanisevitaṃ.</gathalast>
    <hangnum line="422" number="137"></hangnum>
    <gatha1 line="423"> ‘‘Imaṃ tvaṃ pañcamaṃ tāva, daḷhaṃ katvā samādiya;</gatha1>
    <gathalast line="424">Vīriyapāramitaṃ gaccha, yadi bodhiṃ pattumicchasi.</gathalast>
    <hangnum line="425" number="138"></hangnum>
    <gatha1 line="426"> ‘‘Yathāpi sīho migarājā, nisajjaṭṭhānacaṅkame;</gatha1>
    <gathalast line="427">Alīnavīriyo hoti, paggahitamano sadā.</gathalast>
    <hangnum line="428" number="139"></hangnum>
    <gatha1 line="429"> ‘‘Tatheva <alternatives line="122" extra="" separator="false"><alternative source-abbr="vri" source="vipassana research institut">tvaṃ</alternative><alternative source-abbr="sī." source="sri lanka">tvaṃpi</alternative></alternatives>  sabbabhave, paggaṇha vīriyaṃ daḷhaṃ;</gatha1>
    <gathalast line="430">Vīriyapāramitaṃ gantvā, sambodhiṃ pāpuṇissasi.</gathalast>
    <hangnum line="431" number="140"></hangnum>
    <gatha1 line="432"> ‘‘Nahete <pageBreak edition="Vipassana Research Institut" number="2.0304" /> ettakāyeva, buddhadhammā bhavissare;</gatha1>
    <gathalast line="433">Aññepi vicinissāmi, ye dhammā bodhipācanā’’.</gathalast>
    <hangnum line="434" number="141"></hangnum>
    <gatha1 line="435"> Vicinanto tadā dakkhiṃ, chaṭṭhamaṃ khantipāramiṃ;</gatha1>
    <gathalast line="436">Pubbakehi mahesīhi, āsevitanisevitaṃ.</gathalast>
    <hangnum line="437" number="142"></hangnum>
    <gatha1 line="438"> ‘‘Imaṃ tvaṃ chaṭṭhamaṃ tāva, daḷhaṃ katvā samādiya;</gatha1>
    <gathalast line="439">Tattha advejjhamānaso, sambodhiṃ pāpuṇissasi.</gathalast>
    <hangnum line="440" number="143"></hangnum>
    <gatha1 line="441"> ‘‘Yathāpi pathavī nāma, sucimpi asucimpi ca;</gatha1>
    <gathalast line="442">Sabbaṃ sahati nikkhepaṃ, na karoti paṭighaṃ tayā.</gathalast>
    <hangnum line="443" number="144"></hangnum>
    <gatha1 line="444"> ‘‘Tatheva <pageBreak edition="Thai" number="2.0431" /> tvampi sabbesaṃ, sammānāvamānakkhamo;</gatha1>
    <gathalast line="445">Khantipāramitaṃ gantvā, sambodhiṃ pāpuṇissasi.</gathalast>
    <hangnum line="446" number="145"></hangnum>
    <gatha1 line="447"> ‘‘Nahete ettakāyeva, buddhadhammā bhavissare;</gatha1>
    <gathalast line="448">Aññepi vicinissāmi, ye dhammā bodhipācanā’’.</gathalast>
    <hangnum line="449" number="146"></hangnum>
    <gatha1 line="450"> Vicinanto <pageBreak edition="Myanmar" number="2.0318" /> tadā dakkhiṃ, sattamaṃ saccapāramiṃ;</gatha1>
    <gathalast line="451">Pubbakehi mahesīhi, āsevitanisevitaṃ.</gathalast>
    <hangnum line="452" number="147"></hangnum>
    <gatha1 line="453"> ‘‘Imaṃ tvaṃ sattamaṃ tāva, daḷhaṃ katvā samādiya;</gatha1>
    <gathalast line="454">Tattha advejjhavacano, sambodhiṃ pāpuṇissasi.</gathalast>
    <hangnum line="455" number="148"></hangnum>
    <gatha1 line="456"> ‘‘Yathāpi osadhī nāma, tulābhūtā sadevake;</gatha1>
    <gathalast line="457">Samaye utuvasse vā, na vokkamati vīthito.</gathalast>
    <hangnum line="458" number="149"></hangnum>
    <gatha1 line="459"> ‘‘Tatheva tvampi saccesu, mā vokkama hi vīthito;</gatha1>
    <gathalast line="460">Saccapāramitaṃ gantvā, sambodhiṃ pāpuṇissasi.</gathalast>
    <hangnum line="461" number="150"></hangnum>
    <gatha1 line="462"> ‘‘Nahete ettakāyeva, buddhadhammā bhavissare;</gatha1>
    <gathalast line="463">Aññepi vicinissāmi, ye dhammā bodhipācanā’’.</gathalast>
    <hangnum line="464" number="151"></hangnum>
    <gatha1 line="465"> Vicinanto tadā dakkhiṃ, aṭṭhamaṃ adhiṭṭhānapāramiṃ;</gatha1>
    <gathalast line="466">Pubbakehi <pageBreak edition="Pali Text Society" number="0.0015" /> mahesīhi, āsevitanisevitaṃ.</gathalast>
    <hangnum line="467" number="152"></hangnum>
    <gatha1 line="468"> ‘‘Imaṃ tvaṃ aṭṭhamaṃ tāva, daḷhaṃ katvā samādiya;</gatha1>
    <gathalast line="469">Tattha tvaṃ acalo hutvā, sambodhiṃ pāpuṇissasi.</gathalast>
    <hangnum line="470" number="153"></hangnum>
    <gatha1 line="471"> ‘‘Yathāpi pabbato selo, acalo suppatiṭṭhito;</gatha1>
    <gathalast line="472">Na kampati bhusavātehi, sakaṭṭhāneva tiṭṭhati.</gathalast>
    <hangnum line="473" number="154"></hangnum>
    <gatha1 line="474"> ‘‘Tatheva <pageBreak edition="Thai" number="2.0432" /><pageBreak edition="Vipassana Research Institut" number="2.0305" /> tvampi adhiṭṭhāne, sabbadā acalo bhava;</gatha1>
    <gathalast line="475">Adhiṭṭhānapāramitaṃ gantvā, sambodhiṃ pāpuṇissasi.</gathalast>
    <hangnum line="476" number="155"></hangnum>
    <gatha1 line="477"> ‘‘Nahete ettakāyeva, buddhadhammā bhavissare;</gatha1>
    <gathalast line="478">Aññepi vicinissāmi, ye dhammā bodhipācanā’’.</gathalast>
    <hangnum line="479" number="156"></hangnum>
    <gatha1 line="480"> Vicinanto tadā dakkhiṃ, navamaṃ mettāpāramiṃ;</gatha1>
    <gathalast line="481">Pubbakehi mahesīhi, āsevitanisevitaṃ.</gathalast>
    <hangnum line="482" number="157"></hangnum>
    <gatha1 line="483"> ‘‘Imaṃ tvaṃ navamaṃ tāva, daḷhaṃ katvā samādiya;</gatha1>
    <gathalast line="484">Mettāya asamo hohi, yadi bodhiṃ pattumicchasi.</gathalast>
    <hangnum line="485" number="158"></hangnum>
    <gatha1 line="486"> ‘‘Yathāpi udakaṃ nāma, kalyāṇe pāpake jane;</gatha1>
    <gathalast line="487">Samaṃ pharati sītena, pavāheti rajomalaṃ.</gathalast>
    <hangnum line="488" number="159"></hangnum>
    <gatha1 line="489"> ‘‘Tatheva tvaṃ hitāhite, samaṃ mettāya bhāvaya;</gatha1>
    <gathalast line="490">Mettāpāramitaṃ gantvā, sambodhiṃ pāpuṇissasi.</gathalast>
    <hangnum line="491" number="160"></hangnum>
    <gatha1 line="492"> ‘‘Nahete <pageBreak edition="Myanmar" number="2.0319" /> ettakāyeva, buddhadhammā bhavissare;</gatha1>
    <gathalast line="493">Aññepi vicinissāmi, ye dhammā bodhipācanā’’.</gathalast>
    <hangnum line="494" number="161"></hangnum>
    <gatha1 line="495"> Vicinanto tadā dakkhiṃ, dasamaṃ upekkhāpāramiṃ;</gatha1>
    <gathalast line="496">Pubbakehi mahesīhi, āsevitanisevitaṃ.</gathalast>
    <hangnum line="497" number="162"></hangnum>
    <gatha1 line="498"> ‘‘Imaṃ tvaṃ dasamaṃ tāva, daḷhaṃ katvā samādiya;</gatha1>
    <gathalast line="499">Tulābhūto daḷho hutvā, sambodhiṃ pāpuṇissasi.</gathalast>
    <hangnum line="500" number="163"></hangnum>
    <gatha1 line="501"> ‘‘Yathāpi pathavī nāma, nikkhittaṃ asuciṃ suciṃ;</gatha1>
    <gathalast line="502">Upekkhati ubhopete, kopānunayavajjitā.</gathalast>
    <hangnum line="503" number="164"></hangnum>
    <gatha1 line="504"> ‘‘Tatheva <pageBreak edition="Thai" number="2.0433" /> tvaṃ sukhadukkhe, tulābhūto sadā bhava;</gatha1>
    <gathalast line="505">Upekkhāpāramitaṃ gantvā, sambodhiṃ pāpuṇissasi.</gathalast>
    <hangnum line="506" number="165"></hangnum>
    <gatha1 line="507"> ‘‘Ettakāyeva te loke, ye dhammā bodhipācanā;</gatha1>
    <gathalast line="508">Tatuddhaṃ natthi aññatra, daḷhaṃ tattha patiṭṭhaha’’.</gathalast>
    <hangnum line="509" number="166"></hangnum>
    <gatha1 line="510"> Ime dhamme sammasato, sabhāvasarasalakkhaṇe;</gatha1>
    <gathalast line="511">Dhammatejena vasudhā, dasasahassī pakampatha.</gathalast>
    <hangnum line="512" number="167"></hangnum>
    <gatha1 line="513"> Calatī ravatī pathavī, ucchuyantaṃva pīḷitaṃ;</gatha1>
    <gathalast line="514">Telayante yathā cakkaṃ, evaṃ kampati medanī.</gathalast>
    <hangnum line="515" number="168"></hangnum>
    <gatha1 line="516"> Yāvatā parisā āsi, buddhassa parivesane;</gatha1>
    <gathalast line="517">Pavedhamānā sā tattha, mucchitā seti bhūmiyaṃ.</gathalast>
    <hangnum line="518" number="169"></hangnum>
    <gatha1 line="519"> Ghaṭānekasahassāni, kumbhīnañca satā bahū;</gatha1>
    <gathalast line="520">Sañcuṇṇamathitā tattha, aññamaññaṃ paghaṭṭitā.</gathalast>
    <hangnum line="521" number="170"></hangnum>
    <gatha1 line="522"> Ubbiggā <pageBreak edition="Vipassana Research Institut" number="2.0306" /> tasitā bhītā, bhantā byāthitamānasā;</gatha1>
    <gathalast line="523">Mahājanā <pageBreak edition="Pali Text Society" number="0.0016" /> samāgamma, dīpaṅkaramupāgamuṃ.</gathalast>
    <hangnum line="524" number="171"></hangnum>
    <gatha1 line="525"> ‘‘Kiṃ bhavissati lokassa, kalyāṇamatha pāpakaṃ;</gatha1>
    <gathalast line="526">Sabbo upadduto loko, taṃ vinodehi cakkhuma’’.</gathalast>
    <hangnum line="527" number="172"></hangnum>
    <gatha1 line="528"> Tesaṃ tadā saññapesi, dīpaṅkaro mahāmuni;</gatha1>
    <gathalast line="529">‘‘Visaṭṭhā hotha mā <alternatives line="130" extra="" separator="false"><alternative source-abbr="vri" source="vipassana research institut">bhetha</alternative><alternative source-abbr="sabbattha" source="sabbattha">bhātha</alternative></alternatives> , imasmiṃ pathavikampane.</gathalast>
    <hangnum line="530" number="173"></hangnum>
    <gatha1 line="531"> ‘‘Yamahaṃ <pageBreak edition="Myanmar" number="2.0320" /> ajja byākāsiṃ, buddho loke bhavissati;</gatha1>
    <gathalast line="532">Eso sammasati dhammaṃ, pubbakaṃ jinasevitaṃ.</gathalast>
    <hangnum line="533" number="174"></hangnum>
    <gatha1 line="534"> ‘‘Tassa <pageBreak edition="Thai" number="2.0434" /> sammasato dhammaṃ, buddhabhūmiṃ asesato;</gatha1>
    <gathalast line="535">Tenāyaṃ kampitā pathavī, dasasahassī sadevake’’.</gathalast>
    <hangnum line="536" number="175"></hangnum>
    <gatha1 line="537"> Buddhassa vacanaṃ sutvā, mano nibbāyi tāvade;</gatha1>
    <gathalast line="538">Sabbe maṃ upasaṅkamma, punāpi abhivandisuṃ.</gathalast>
    <hangnum line="539" number="176"></hangnum>
    <gatha1 line="540"> Samādiyitvā buddhaguṇaṃ, daḷhaṃ katvāna mānasaṃ;</gatha1>
    <gathalast line="541">Dīpaṅkaraṃ namassitvā, āsanā vuṭṭhahiṃ tadā.</gathalast>
    <hangnum line="542" number="177"></hangnum>
    <gatha1 line="543"> Dibbaṃ mānusakaṃ pupphaṃ, devā mānusakā ubho;</gatha1>
    <gathalast line="544">Samokiranti pupphehi, vuṭṭhahantassa āsanā.</gathalast>
    <hangnum line="545" number="178"></hangnum>
    <gatha1 line="546"> Vedayanti ca te sotthiṃ, devā mānusakā ubho;</gatha1>
    <gathalast line="547">‘‘Mahantaṃ patthitaṃ tuyhaṃ, taṃ labhassu yathicchitaṃ.</gathalast>
    <hangnum line="548" number="179"></hangnum>
    <gatha1 line="549"> ‘‘Sabbītiyo vivajjantu, soko rogo vinassatu;</gatha1>
    <gathalast line="550">Mā te bhavantvantarāyā <note>bhavatvantarāyo (sī. syā.)</note>, phusa khippaṃ bodhimuttamaṃ.</gathalast>
    <hangnum line="551" number="180"></hangnum>
    <gatha1 line="552"> ‘‘Yathāpi samaye patte, pupphanti pupphino dumā;</gatha1>
    <gathalast line="553">Tatheva tvaṃ mahāvīra, buddhañāṇena pupphasi.</gathalast>
    <hangnum line="554" number="181"></hangnum>
    <gatha1 line="555"> ‘‘Yathā ye keci sambuddhā, pūrayuṃ dasa pāramī;</gatha1>
    <gathalast line="556">Tatheva tvaṃ mahāvīra, pūraya dasa pāramī.</gathalast>
    <hangnum line="557" number="182"></hangnum>
    <gatha1 line="558"> ‘‘Yathā ye keci sambuddhā, bodhimaṇḍamhi bujjhare;</gatha1>
    <gathalast line="559">Tatheva tvaṃ mahāvīra, bujjhassu jinabodhiyaṃ.</gathalast>
    <hangnum line="560" number="183"></hangnum>
    <gatha1 line="561"> ‘‘Yathā ye keci sambuddhā, dhammacakkaṃ pavattayuṃ;</gatha1>
    <gathalast line="562">Tatheva tvaṃ mahāvīra, dhammacakkaṃ pavattaya.</gathalast>
    <hangnum line="563" number="184"></hangnum>
    <gatha1 line="564"> ‘‘Puṇṇamāye <pageBreak edition="Thai" number="2.0435" /><pageBreak edition="Vipassana Research Institut" number="2.0307" /> yathā cando, parisuddho virocati;</gatha1>
    <gathalast line="565">Tatheva tvaṃ puṇṇamano, viroca dasasahassiyaṃ.</gathalast>
    <hangnum line="566" number="185"></hangnum>
    <gatha1 line="567"> ‘‘Rāhumutto yathā sūriyo, tāpena atirocati;</gatha1>
    <gathalast line="568">Tatheva lokā muñcitvā, viroca siriyā tuvaṃ.</gathalast>
    <hangnum line="569" number="186"></hangnum>
    <gatha1 line="570"> ‘‘Yathā <pageBreak edition="Myanmar" number="2.0321" /> yā kāci nadiyo, osaranti mahodadhiṃ;</gatha1>
    <gathalast line="571">Evaṃ sadevakā lokā, osarantu tavantike’’.</gathalast>
    <hangnum line="572" number="187"></hangnum>
    <gatha1 line="573"> Tehi thutappasattho so, dasa dhamme samādiya;</gatha1>
    <gathalast line="574">Te dhamme paripūrento, pavanaṃ pāvisī tadāti.</gathalast>
    <centered line="575">Sumedhapatthanākathā niṭṭhitā.</centered>
  </content>
</document>