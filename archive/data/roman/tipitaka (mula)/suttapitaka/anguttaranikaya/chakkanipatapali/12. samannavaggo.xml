<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403m2.mul11.xml</normativeSource>
<archivePath>roman/tipitaka (mula)/suttapitaka/anguttaranikaya/chakkanipatapali/12. samannavaggo.xml</archivePath>
<title>12. Sāmaññavaggo - Chakkanipātapāḷi - Aṅguttaranikāya - Suttapiṭaka - Tipiṭaka (Mūla)</title>
</metadata>
<body>
<chapter line="1">12. Sāmaññavaggo</chapter>
<subhead line="2">1. Kāyānupassīsuttaṃ</subhead>
<paragraph line="3" number="117">‘‘Cha <pageBreak edition="T" number="3.0500" /><pageBreak edition="V" number="2.0149" />, bhikkhave, dhamme appahāya abhabbo kāye kāyānupassī viharituṃ. Katame cha? Kammārāmataṃ, bhassārāmataṃ, niddārāmataṃ, saṅgaṇikārāmataṃ, indriyesu aguttadvārataṃ, bhojane amattaññutaṃ. Ime kho, bhikkhave, cha dhamme appahāya abhabbo kāye kāyānupassī viharituṃ.</paragraph>
<paragraph line="4">‘‘Cha <pageBreak edition="P" number="3.0450" />, bhikkhave, dhamme pahāya bhabbo kāye kāyānupassī viharituṃ. Katame cha? Kammārāmataṃ, bhassārāmataṃ, niddārāmataṃ, saṅgaṇikārāmataṃ, indriyesu aguttadvārataṃ, bhojane amattaññutaṃ – ime kho, bhikkhave, cha dhamme pahāya bhabbo kāye kāyānupassī viharitu’’nti. Paṭhamaṃ.</paragraph>
<subhead line="5">2. Dhammānupassīsuttaṃ</subhead>
<paragraph line="6" number="118">‘‘Cha, bhikkhave, dhamme appahāya abhabbo ajjhattaṃ kāye…pe… bahiddhā kāye…pe… ajjhattabahiddhā kāye…pe… ajjhattaṃ vedanāsu…pe… bahiddhā vedanāsu…pe… ajjhattabahiddhā vedanāsu…pe… ajjhattaṃ citte…pe… bahiddhā citte…pe… ajjhattabahiddhā citte…pe… ajjhattaṃ dhammesu…pe… bahiddhā dhammesu…pe… ajjhattabahiddhā <pageBreak edition="T" number="3.0501" />dhammesu dhammānupassī viharituṃ. Katame cha? Kammārāmataṃ, bhassārāmataṃ, niddārāmataṃ, saṅgaṇikārāmataṃ, indriyesu aguttadvārataṃ <pageBreak edition="M" number="2.0392" />, bhojane amattaññutaṃ. Ime kho, bhikkhave, cha dhamme pahāya bhabbo ajjhattabahiddhā dhammesu dhammānupassī viharitu’’nti. Dutiyaṃ.</paragraph>
<subhead line="7">3. Tapussasuttaṃ</subhead>
<paragraph line="8" number="119">‘‘Chahi <pageBreak edition="V" number="2.0150" />, bhikkhave, dhammehi samannāgato <alternatives line="3"><alternative lang="vri">tapusso</alternative><alternative lang="pī.">tapasso</alternative></alternatives> gahapati tathāgate niṭṭhaṅgato amataddaso amataṃ sacchikatvā iriyati. Katamehi chahi? Buddhe <pageBreak edition="P" number="3.0451" />aveccappasādena, dhamme aveccappasādena, saṅghe aveccappasādena, ariyena sīlena, ariyena ñāṇena, ariyāya vimuttiyā. Imehi kho, bhikkhave, chahi dhammehi samannāgato tapusso gahapati tathāgate niṭṭhaṅgato amataddaso amataṃ sacchikatvā iriyatī’’ti. Tatiyaṃ.</paragraph>
<subhead line="9">4-23. Bhallikādisuttāni</subhead>
<paragraph line="10" number="120-139"> ‘‘Chahi, bhikkhave, dhammehi samannāgato bhalliko gahapati…pe… sudatto gahapati anāthapiṇḍiko… citto gahapati macchikāsaṇḍiko… hatthako āḷavako… mahānāmo sakko… uggo gahapati vesāliko… uggato gahapati… <alternatives line="11"><alternative lang="vri">sūrambaṭṭho</alternative><alternative lang="ka.">sūro ambaṭṭho</alternative></alternatives>  … jīvako komārabhacco… nakulapitā gahapati… tavakaṇṇiko gahapati… pūraṇo gahapati… isidatto gahapati… <alternatives line="19"><alternative lang="vri">sandhāno</alternative><alternative lang="ka.">santāno</alternative></alternatives>  gahapati… <alternatives line="27"><alternative lang="vri">vicayo</alternative><alternative lang="sī. syā. pī.">vijayo</alternative></alternatives> <note>vajjiyamahito (sī. syā. pī.)</note><pageBreak edition="T" number="3.0502" /><note>sādatto (syā.)</note>upāsako tathāgate niṭṭhaṅgato amataddaso amataṃ sacchikatvā iriyati. Katamehi chahi? Buddhe aveccappasādena, dhamme aveccappasādena, saṅghe aveccappasādena, ariyena sīlena, ariyena ñāṇena, ariyāya vimuttiyā. Imehi kho, bhikkhave, chahi dhammehi samannāgato sāraggo upāsako tathāgate niṭṭhaṅgato amataddaso amataṃ sacchikatvā iriyatī’’ti. Tevīsatimaṃ.</paragraph>
<centered line="11">Sāmaññavaggo dvādasamo.</centered>
</body>
</document>