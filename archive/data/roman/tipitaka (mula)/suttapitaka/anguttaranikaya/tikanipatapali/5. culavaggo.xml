<?xml version="1.0" encoding="utf-8"?>
<document>
  <metadata>
    <versions>
      <version source="sri lanka" source-abbr="sī."/>
      <version source="thai" source-abbr="syā."/>
      <version source="kaṃ." source-abbr="kaṃ."/>
      <version source="pali text society" source-abbr="pī."/>
      <version source="vipassana research institut" source-abbr="vri"/>
      <version source="cambodian" source-abbr="ka."/>
    </versions>
    <normativeSource>http://tipitaka.org/romn/cscd/s0402m2.mul4.xml</normativeSource>
    <source>roman/tipitaka (mula)/suttapitaka/anguttaranikaya/tikanipatapali/5. culavaggo.xml</source>
    <script>roman</script>
    <directory>/tipitaka (mula)/suttapitaka/anguttaranikaya/tikanipatapali</directory>
    <basename>5. culavaggo</basename>
    <titlePath>5. Cūḷavaggo - Tikanipātapāḷi - Aṅguttaranikāya - Suttapiṭaka - Tipiṭaka (Mūla)</titlePath>
  </metadata>
<content>
    <chapter line="1">5. Cūḷavaggo</chapter>
    <subhead line="2">1. Sammukhībhāvasuttaṃ</subhead>
    <paragraph line="3" number="41"> ‘‘Tiṇṇaṃ <pageBreak edition="Vipassana Research Institut" number="1.0175" />, bhikkhave, sammukhībhāvā saddho kulaputto bahuṃ puññaṃ pasavati. Katamesaṃ tiṇṇaṃ? Saddhāya, bhikkhave, sammukhībhāvā saddho kulaputto bahuṃ puññaṃ pasavati. Deyyadhammassa, bhikkhave, sammukhībhāvā saddho kulaputto bahuṃ puññaṃ pasavati. Dakkhiṇeyyānaṃ, bhikkhave, sammukhībhāvā saddho kulaputto bahuṃ puññaṃ pasavati. Imesaṃ kho, bhikkhave, tiṇṇaṃ sammukhībhāvā saddho kulaputto bahuṃ puññaṃ pasavatī’’ti. Paṭhamaṃ.</paragraph>
    <subhead line="4">2. Tiṭhānasuttaṃ</subhead>
    <paragraph line="5" number="42"> ‘‘Tīhi <pageBreak edition="Myanmar" number="1.0149" />, bhikkhave, ṭhānehi saddho pasanno veditabbo. Katamehi tīhi? Sīlavantānaṃ dassanakāmo hoti, saddhammaṃ sotukāmo hoti <pageBreak edition="Thai" number="1.0191" />, vigatamalamaccherena cetasā agāraṃ ajjhāvasati muttacāgo payatapāṇi vossaggarato yācayogo dānasaṃvibhāgarato. Imehi kho, bhikkhave, tīhi ṭhānehi saddho pasanno veditabbo’’.</paragraph>
    <gatha1 line="6">‘‘Dassanakāmo sīlavataṃ, saddhammaṃ sotumicchati;</gatha1>
    <gathalast line="7">Vinaye maccheramalaṃ, sa ve saddhoti vuccatī’’ti. dutiyaṃ;</gathalast>
    <subhead line="8">3. Atthavasasuttaṃ</subhead>
    <paragraph line="9" number="43"> ‘‘Tayo <pageBreak edition="Pali Text Society" number="1.0151" />, bhikkhave, atthavase sampassamānena alameva paresaṃ dhammaṃ desetuṃ. Katame tayo? Yo dhammaṃ deseti so atthappaṭisaṃvedī ca hoti dhammappaṭisaṃvedī ca. Yo dhammaṃ suṇāti so atthappaṭisaṃvedī ca hoti dhammappaṭisaṃvedī ca. Yo ceva dhammaṃ deseti yo ca dhammaṃ <pageBreak edition="Vipassana Research Institut" number="1.0176" /> suṇāti ubho atthappaṭisaṃvedino ca honti dhammappaṭisaṃvedino ca. Ime kho, bhikkhave, tayo atthavase sampassamānena alameva paresaṃ dhammaṃ desetu’’nti. Tatiyaṃ.</paragraph>
    <subhead line="10">4. Kathāpavattisuttaṃ</subhead>
    <paragraph line="11" number="44"> ‘‘Tīhi, bhikkhave, ṭhānehi kathā pavattinī hoti. Katamehi tīhi? Yo dhammaṃ deseti so atthappaṭisaṃvedī ca hoti dhammappaṭisaṃvedī ca. Yo dhammaṃ suṇāti so atthappaṭisaṃvedī ca hoti dhammappaṭisaṃvedī ca. Yo ceva dhammaṃ deseti yo ca dhammaṃ suṇāti ubho atthappaṭisaṃvedino ca honti dhammappaṭisaṃvedino ca. Imehi kho, bhikkhave, tīhi ṭhānehi kathā pavattinī hotī’’ti. Catutthaṃ.</paragraph>
    <subhead line="12">5. Paṇḍitasuttaṃ</subhead>
    <paragraph line="13" number="45"> ‘‘Tīṇimāni, bhikkhave, paṇḍitapaññattāni sappurisapaññattāni. Katamāni tīṇi? Dānaṃ, bhikkhave, paṇḍitapaññattaṃ sappurisapaññattaṃ <pageBreak edition="Thai" number="1.0192" />. Pabbajjā, bhikkhave <pageBreak edition="Myanmar" number="1.0150" />, paṇḍitapaññattā sappurisapaññattā. Mātāpitūnaṃ, bhikkhave, upaṭṭhānaṃ paṇḍitapaññattaṃ sappurisapaññattaṃ. Imāni kho, bhikkhave, tīṇi paṇḍitapaññattāni sappurisapaññattānī’’ti.</paragraph>
    <gatha1 line="14">‘‘Sabbhi dānaṃ upaññattaṃ, ahiṃsā saṃyamo damo;</gatha1>
    <gathalast line="15">Mātāpitu upaṭṭhānaṃ, santānaṃ brahmacārinaṃ.</gathalast>
    <gatha1 line="16">‘‘Sataṃ etāni ṭhānāni, yāni sevetha paṇḍito;</gatha1>
    <gathalast line="17">Ariyo dassanasampanno, sa lokaṃ bhajate siva’’nti. pañcamaṃ;</gathalast>
    <subhead line="18">6. Sīlavantasuttaṃ</subhead>
    <paragraph line="19" number="46"> ‘‘Yaṃ, bhikkhave, sīlavanto pabbajitā gāmaṃ vā nigamaṃ vā upanissāya viharanti. Tattha manussā tīhi ṭhānehi bahuṃ puññaṃ pasavanti. Katamehi tīhi? Kāyena <pageBreak edition="Pali Text Society" number="1.0152" />, vācāya <pageBreak edition="Vipassana Research Institut" number="1.0177" />, manasā. Yaṃ, bhikkhave, sīlavanto pabbajitā gāmaṃ vā nigamaṃ vā upanissāya viharanti. Tattha manussā imehi tīhi ṭhānehi bahuṃ puññaṃ pasavantī’’ti. Chaṭṭhaṃ.</paragraph>
    <subhead line="20">7. Saṅkhatalakkhaṇasuttaṃ</subhead>
    <paragraph line="21" number="47"> ‘‘Tīṇimāni, bhikkhave, saṅkhatassa saṅkhatalakkhaṇāni. Katamāni tīṇi? Uppādo paññāyati, vayo paññāyati, ṭhitassa aññathattaṃ paññāyati. Imāni kho, bhikkhave, tīṇi saṅkhatassa saṅkhatalakkhaṇānī’’ti. Sattamaṃ.</paragraph>
    <subhead line="22">8. Asaṅkhatalakkhaṇasuttaṃ</subhead>
    <paragraph line="23" number="48"> ‘‘Tīṇimāni, bhikkhave, asaṅkhatassa asaṅkhatalakkhaṇāni. Katamāni tīṇi? Na uppādo paññāyati, na vayo paññāyati, na ṭhitassa aññathattaṃ paññāyati. Imāni kho, bhikkhave, tīṇi asaṅkhatassa asaṅkhatalakkhaṇānī’’ti. Aṭṭhamaṃ.</paragraph>
    <subhead line="24">9. Pabbatarājasuttaṃ</subhead>
    <paragraph line="25" number="49"> ‘‘Himavantaṃ, bhikkhave, pabbatarājaṃ nissāya mahāsālā tīhi <pageBreak edition="Thai" number="1.0193" /> vaḍḍhīhi vaḍḍhanti. Katamāhi tīhi? Sākhāpattapalāsena vaḍḍhanti, tacapapaṭikāya vaḍḍhanti <pageBreak edition="Myanmar" number="1.0151" />, pheggusārena vaḍḍhanti. Himavantaṃ, bhikkhave, pabbatarājaṃ nissāya mahāsālā imāhi tīhi vaḍḍhīhi vaḍḍhanti.</paragraph>
    <paragraph line="26">‘‘Evamevaṃ kho, bhikkhave, saddhaṃ kulapatiṃ nissāya anto jano tīhi vaḍḍhīhi vaḍḍhati. Katamāhi tīhi? Saddhāya vaḍḍhati, sīlena vaḍḍhati, paññāya vaḍḍhati. Saddhaṃ, bhikkhave, kulapatiṃ nissāya anto jano imāhi tīhi vaḍḍhīhi vaḍḍhatī’’ti.</paragraph>
    <gatha1 line="27">‘‘Yathāpi pabbato selo, araññasmiṃ brahāvane;</gatha1>
    <gathalast line="28">Taṃ rukkhā upanissāya, vaḍḍhante te vanappatī.</gathalast>
    <gatha1 line="29">‘‘Tatheva <pageBreak edition="Vipassana Research Institut" number="1.0178" /> sīlasampannaṃ, saddhaṃ kulapatiṃ idha;</gatha1>
    <gatha2 line="30">Upanissāya vaḍḍhanti, puttadārā ca bandhavā;</gatha2>
    <gathalast line="31">Amaccā ñātisaṅghā ca, ye cassa anujīvino.</gathalast>
    <gatha1 line="32">‘‘Tyāssa <pageBreak edition="Pali Text Society" number="1.0153" /> sīlavato sīlaṃ, cāgaṃ sucaritāni ca;</gatha1>
    <gathalast line="33">Passamānānukubbanti, attamatthaṃ <note>ye bhavanti (sī. syā. kaṃ. pī.)</note> vicakkhaṇā.</gathalast>
    <gatha1 line="34">‘‘Idha dhammaṃ caritvāna, maggaṃ sugatigāminaṃ;</gatha1>
    <gathalast line="35">Nandino devalokasmiṃ, modanti kāmakāmino’’ti. navamaṃ;</gathalast>
    <subhead line="36">10. Ātappakaraṇīyasuttaṃ</subhead>
    <paragraph line="37" number="50"> ‘‘Tīhi, bhikkhave, ṭhānehi ātappaṃ karaṇīyaṃ. Katamehi tīhi? Anuppannānaṃ pāpakānaṃ akusalānaṃ dhammānaṃ anuppādāya ātappaṃ karaṇīyaṃ <pageBreak edition="Thai" number="1.0194" />, anuppannānaṃ kusalānaṃ dhammānaṃ uppādāya ātappaṃ karaṇīyaṃ, uppannānaṃ sārīrikānaṃ vedanānaṃ dukkhānaṃ tibbānaṃ kharānaṃ kaṭukānaṃ asātānaṃ amanāpānaṃ pāṇaharānaṃ adhivāsanāya ātappaṃ karaṇīyaṃ. Imehi tīhi, bhikkhave, ṭhānehi ātappaṃ karaṇīyaṃ.</paragraph>
    <paragraph line="38">‘‘Yato kho, bhikkhave, bhikkhu anuppannānaṃ pāpakānaṃ akusalānaṃ dhammānaṃ anuppādāya ātappaṃ karoti, anuppannānaṃ kusalānaṃ dhammānaṃ uppādāya ātappaṃ karoti, uppannānaṃ sārīrikānaṃ vedanānaṃ dukkhānaṃ tibbānaṃ kharānaṃ kaṭukānaṃ asātānaṃ amanāpānaṃ pāṇaharānaṃ adhivāsanāya ātappaṃ <pageBreak edition="Myanmar" number="1.0152" /> karoti. Ayaṃ vuccati, bhikkhave, bhikkhu ātāpī nipako sato sammā dukkhassa antakiriyāyā’’ti. Dasamaṃ.</paragraph>
    <subhead line="39">11. Mahācorasuttaṃ</subhead>
    <paragraph line="40" number="51"> ‘‘Tīhi, bhikkhave, aṅgehi samannāgato mahācoro sandhimpi chindati, nillopampi harati, ekāgārikampi karoti, paripanthepi tiṭṭhati. Katamehi tīhi? Idha, bhikkhave, mahācoro <pageBreak edition="Vipassana Research Institut" number="1.0179" /> visamanissito ca hoti, gahananissito ca hoti, balavanissito ca hoti. Kathañca, bhikkhave, mahācoro visamanissito hoti? Idha, bhikkhave, mahācoro nadīviduggaṃ vā nissito hoti pabbatavisamaṃ vā. Evaṃ kho, bhikkhave, mahācoro visamanissito hoti.</paragraph>
    <paragraph line="41">‘‘Kathañca, bhikkhave, mahācoro gahananissito hoti? Idha, bhikkhave, mahācoro tiṇagahanaṃ vā nissito hoti, rukkhagahanaṃ <pageBreak edition="Pali Text Society" number="1.0154" /> vā <alternatives line="10" extra="" separator="false"><alternative source-abbr="vri" source="vipassana research institut">rodhaṃ</alternative><alternative source-abbr="sī." source="sri lanka">gedhaṃ</alternative><alternative source-abbr="pī." source="pali text society">gedhaṃ</alternative></alternatives>  vā mahāvanasaṇḍaṃ vā. Evaṃ kho, bhikkhave, mahācoro gahananissito hoti.</paragraph>
    <paragraph line="42">‘‘Kathañca, bhikkhave, mahācoro balavanissito hoti? Idha <pageBreak edition="Thai" number="1.0195" />, bhikkhave, mahācoro rājānaṃ vā rājamahāmattānaṃ vā nissito hoti. Tassa evaṃ hoti – ‘sace maṃ koci kiñci vakkhati, ime me rājāno vā rājamahāmattā vā pariyodhāya atthaṃ bhaṇissantī’ti. Sace naṃ koci kiñci āha, tyāssa rājāno vā rājamahāmattā vā pariyodhāya atthaṃ bhaṇanti. Evaṃ kho, bhikkhave, mahācoro balavanissito hoti. Ime kho, bhikkhave, tīhi aṅgehi samannāgato mahācoro sandhimpi chindati, nillopampi harati, ekāgārikampi karoti, paripanthepi tiṭṭhati.</paragraph>
    <paragraph line="43">‘‘Evamevaṃ kho, bhikkhave, tīhi aṅgehi samannāgato pāpabhikkhu khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Katamehi tīhi? Idha, bhikkhave, pāpabhikkhu visamanissito ca hoti gahananissito ca balavanissito ca.</paragraph>
    <paragraph line="44">‘‘Kathañca, bhikkhave, pāpabhikkhu visamanissito hoti? Idha, bhikkhave, pāpabhikkhu visamena kāyakammena samannāgato hoti, visamena vacīkammena <pageBreak edition="Myanmar" number="1.0153" /> samannāgato hoti, visamena manokammena samannāgato hoti. Evaṃ kho, bhikkhave, pāpabhikkhu visamanissito hoti.</paragraph>
    <paragraph line="45">‘‘Kathañca, bhikkhave, pāpabhikkhu gahananissito hoti? Idha, bhikkhave, pāpabhikkhu micchādiṭṭhiko <pageBreak edition="Vipassana Research Institut" number="1.0180" /> hoti, antaggāhikāya diṭṭhiyā samannāgato hoti. Evaṃ kho, bhikkhave, pāpabhikkhu gahananissito hoti.</paragraph>
    <paragraph line="46">‘‘Kathañca, bhikkhave, pāpabhikkhu balavanissito hoti? Idha, bhikkhave, pāpabhikkhu rājānaṃ vā rājamahāmattānaṃ vā nissito hoti. Tassa evaṃ hoti – ‘sace maṃ koci kiñci vakkhati, ime me rājāno <pageBreak edition="Thai" number="1.0196" /> vā rājamahāmattā vā pariyodhāya atthaṃ bhaṇissantī’ti. Sace naṃ koci kiñci āha, tyāssa rājāno vā rājamahāmattā vā pariyodhāya atthaṃ bhaṇanti. Evaṃ kho, bhikkhave, pāpabhikkhu balavanissito hoti. Imehi kho <pageBreak edition="Pali Text Society" number="1.0155" />, bhikkhave, tīhi dhammehi samannāgato pāpabhikkhu khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavatī’’ti. Ekādasamaṃ.</paragraph>
    <centered line="47">Cūḷavaggo pañcamo.</centered>
    <paragraph line="48">Tassuddānaṃ –</paragraph>
    <gatha1 line="49">Sammukhī ṭhānatthavasaṃ, pavatti paṇḍita sīlavaṃ;</gatha1>
    <gathalast line="50">Saṅkhataṃ pabbatātappaṃ, <alternatives line="18" extra="" separator="false"><alternative source-abbr="vri" source="vipassana research institut">mahācorenekādasāti</alternative><alternative source-abbr="ka." source="cambodian">mahācorena te dasāti</alternative></alternatives> .</gathalast>
    <centered line="51">Paṭhamo paṇṇāsako samatto.</centered>
    <title line="52">2. Dutiyapaṇṇāsakaṃ</title>
  </content>
</document>