<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402m3.mul21.xml</normativeSource>
<archivePath>roman/tipitaka (mula)/suttapitaka/anguttaranikaya/catukkanipatapali/(22) 2. parisavaggo.xml</archivePath>
<titlePath>(22) 2. Parisāvaggo - Catukkanipātapāḷi - Aṅguttaranikāya - Suttapiṭaka - Tipiṭaka (Mūla)</titlePath>
</metadata>
<body>
<chapter line="1">(22) 2. Parisāvaggo</chapter>
<subhead line="2">1. Parisāsuttaṃ</subhead>
<paragraph line="3" number="211"> ‘‘Cattārome <pageBreak edition="V" number="1.0257" />, bhikkhave, parisadūsanā. Katame cattāro? <alternatives line="3" extra="null" separator="false"><alternative source-abbr="vri" source="vipassana research institut">Bhikkhu, bhikkhave</alternative><alternative source-abbr="pī." source="pali text society">idha bhikkhave bhikkhu</alternative><alternative source-abbr="ka." source="cambodian">idha bhikkhave bhikkhu</alternative></alternatives> , dussīlo pāpadhammo parisadūsano; bhikkhunī, bhikkhave, dussīlā <pageBreak edition="M" number="1.0548" /> pāpadhammā parisadūsanā; upāsako, bhikkhave, dussīlo pāpadhammo parisadūsano; upāsikā, bhikkhave, dussīlā pāpadhammā parisadūsanā. Ime kho, bhikkhave, cattāro parisadūsanā.</paragraph>
<paragraph line="4">‘‘Cattārome, bhikkhave, parisasobhanā. Katame cattāro? Bhikkhu, bhikkhave, sīlavā kalyāṇadhammo parisasobhano <pageBreak edition="P" number="2.0226" />; bhikkhunī, bhikkhave, sīlavatī kalyāṇadhammā parisasobhanā; upāsako, bhikkhave, sīlavā kalyāṇadhammo parisasobhano; upāsikā, bhikkhave, sīlavatī kalyāṇadhammā parisasobhanā. Ime kho, bhikkhave, cattāro parisasobhanā’’ti. Paṭhamaṃ.</paragraph>
<subhead line="5">2. Diṭṭhisuttaṃ</subhead>
<paragraph line="6" number="212"> ‘‘Catūhi, bhikkhave, dhammehi samannāgato yathābhataṃ nikkhitto evaṃ niraye. Katamehi catūhi? Kāyaduccaritena, vacīduccaritena, manoduccaritena, micchādiṭṭhiyā – imehi kho, bhikkhave, catūhi dhammehi samannāgato yathābhataṃ nikkhitto evaṃ niraye.</paragraph>
<paragraph line="7">‘‘Catūhi, bhikkhave, dhammehi samannāgato yathābhataṃ nikkhitto evaṃ sagge. Katamehi catūhi <pageBreak edition="T" number="2.0309" />? Kāyasucaritena, vacīsucaritena, manosucaritena, sammādiṭṭhiyā – imehi kho, bhikkhave, catūhi dhammehi samannāgato yathābhataṃ nikkhitto evaṃ sagge’’ti. Dutiyaṃ.</paragraph>
<subhead line="8">3. Akataññutāsuttaṃ</subhead>
<paragraph line="9" number="213"> ‘‘Catūhi <pageBreak edition="V" number="1.0258" />, bhikkhave, dhammehi samannāgato yathābhataṃ nikkhitto evaṃ niraye. Katamehi catūhi? Kāyaduccaritena, vacīduccaritena, manoduccaritena, akataññutā akataveditā <note>akataññutāakataveditāya (sī.)</note> – imehi kho, bhikkhave, catūhi dhammehi samannāgato yathābhataṃ nikkhitto evaṃ niraye.</paragraph>
<paragraph line="10">‘‘Catūhi, bhikkhave, dhammehi samannāgato yathābhataṃ nikkhitto evaṃ sagge. Katamehi catūhi? Kāyasucaritena, vacīsucaritena, manosucaritena, <alternatives line="18" extra="null" separator="false"><alternative source-abbr="vri" source="vipassana research institut">kataññutākataveditā</alternative><alternative source-abbr="sī." source="sri lanka">kataññutākataveditāya</alternative></alternatives>  – imehi kho, bhikkhave, catūhi dhammehi samannāgato yathābhataṃ nikkhitto evaṃ sagge’’ti. Tatiyaṃ.</paragraph>
<subhead line="11">4. Pāṇātipātīsuttaṃ</subhead>
<paragraph line="12" number="214"> …Pe… pāṇātipātī <pageBreak edition="M" number="1.0549" /> hoti, adinnādāyī hoti, kāmesumicchācārī hoti, musāvādī hoti…pe… pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti. Catutthaṃ.</paragraph>
<subhead line="13">5. Paṭhamamaggasuttaṃ</subhead>
<paragraph line="14" number="215"> …Pe… <pageBreak edition="P" number="2.0227" /> micchādiṭṭhiko hoti, micchāsaṅkappo hoti, micchāvāco hoti, micchākammanto hoti…pe… sammādiṭṭhiko hoti, sammāsaṅkappo hoti, sammāvāco hoti, sammākammanto hoti. Pañcamaṃ.</paragraph>
<subhead line="15">6. Dutiyamaggasuttaṃ</subhead>
<paragraph line="16" number="216"> …Pe… micchāājīvo <pageBreak edition="T" number="2.0310" /> hoti, micchāvāyāmo <pageBreak edition="V" number="1.0259" /> hoti, micchāsati hoti, micchāsamādhi hoti…pe… sammāājīvo hoti, sammāvāyāmo hoti, sammāsati hoti, sammāsamādhi hoti. Chaṭṭhaṃ.</paragraph>
<subhead line="17">7. Paṭhamavohārapathasuttaṃ</subhead>
<paragraph line="18" number="217"> …Pe… adiṭṭhe diṭṭhavādī hoti, asute sutavādī hoti, amute mutavādī hoti, aviññāte viññātavādī hoti…pe… adiṭṭhe adiṭṭhavādī hoti, asute asutavādī hoti, amute amutavādī hoti, aviññāte aviññātavādī hoti. Sattamaṃ.</paragraph>
<subhead line="19">8. Dutiyavohārapathasuttaṃ</subhead>
<paragraph line="20" number="218"> …Pe… diṭṭhe adiṭṭhavādī hoti, sute asutavādī hoti, mute amutavādī hoti, viññāte aviññātavādī hoti…pe… diṭṭhe diṭṭhavādī hoti, sute sutavādī hoti, mute mutavādī hoti, viññāte viññātavādī hoti. Aṭṭhamaṃ.</paragraph>
<subhead line="21">9. Ahirikasuttaṃ</subhead>
<paragraph line="22" number="219"> …Pe… assaddho hoti, dussīlo hoti, ahiriko hoti, anottappī hoti…pe… saddho hoti, sīlavā hoti, hirimā hoti, ottappī hoti. Navamaṃ.</paragraph>
<subhead line="23">10. Dussīlasuttaṃ</subhead>
<paragraph line="24" number="220"> ‘‘Catūhi <pageBreak edition="M" number="1.0550" />, bhikkhave, dhammehi samannāgato yathābhataṃ nikkhitto evaṃ niraye. Katamehi catūhi? Assaddho hoti, dussīlo hoti, kusīto hoti, duppañño hoti – imehi kho, bhikkhave, catūhi dhammehi samannāgato yathābhataṃ nikkhitto evaṃ niraye.</paragraph>
<paragraph line="25">‘‘Catūhi, bhikkhave, dhammehi samannāgato yathābhataṃ nikkhitto evaṃ sagge. Katamehi catūhi <pageBreak edition="V" number="1.0260" />? Saddho <pageBreak edition="P" number="2.0228" /> hoti, sīlavā hoti, āraddhavīriyo hoti, paññavā hoti – imehi kho, bhikkhave, catūhi dhammehi samannāgato yathābhataṃ nikkhitto evaṃ sagge’’ti. Dasamaṃ.</paragraph>
<centered line="26">Parisāvaggo <note>sobhanavaggo (sī. syā. kaṃ. pī.)</note> dutiyo.</centered>
<paragraph line="27">Tassuddānaṃ –</paragraph>
<gatha1 line="28">Parisā diṭṭhi akataññutā, pāṇātipātāpi dve maggā;</gatha1>
<gathalast line="29">Dve vohārapathā vuttā, ahirikaṃ duppaññena cāti.</gathalast>
</body>
</document>