<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402m1.mul10.xml</normativeSource>
    <archivePath>roman/tipitaka (mula)/suttapitaka/anguttaranikaya/dukanipatapali/(11) 1. asaduppajahavaggo.xml</archivePath>
    <baseFileName>(11) 1. asaduppajahavaggo</baseFileName>
    <titlePath>(11) 1. Āsāduppajahavaggo - Dukanipātapāḷi - Aṅguttaranikāya - Suttapiṭaka - Tipiṭaka (Mūla)</titlePath>
    <versions>
    </versions>
  </metadata>
  <content>
    <chapter line="1">(11) 1. Āsāduppajahavaggo</chapter>
    <paragraph line="2" number="119"> ‘‘Dvemā <pageBreak edition="V" number="1.0105" /><pageBreak edition="M" number="1.0086" />, bhikkhave, āsā duppajahā. Katamā dve? Lābhāsā ca jīvitāsā ca. Imā kho, bhikkhave, dve āsā duppajahā’’ti.</paragraph>
    <paragraph line="3" number="120"> ‘‘Dveme <pageBreak edition="P" number="1.0087" />, bhikkhave, puggalā dullabhā lokasmiṃ. Katame dve <pageBreak edition="T" number="1.0109" />? Yo ca pubbakārī, yo ca kataññū katavedī. Ime kho, bhikkhave, dve puggalā dullabhā lokasmi’’nti.</paragraph>
    <paragraph line="4" number="121"> ‘‘Dveme, bhikkhave, puggalā dullabhā lokasmiṃ. Katame dve? Titto ca tappetā ca. Ime kho, bhikkhave, dve puggalā dullabhā lokasmi’’nti.</paragraph>
    <paragraph line="5" number="122"> ‘‘Dveme, bhikkhave, puggalā duttappayā. Katame dve? Yo ca laddhaṃ laddhaṃ nikkhipati, yo ca laddhaṃ laddhaṃ vissajjeti. Ime kho, bhikkhave, dve puggalā duttappayā’’ti.</paragraph>
    <paragraph line="6" number="123"> ‘‘Dveme, bhikkhave, puggalā sutappayā. Katame dve? Yo ca laddhaṃ laddhaṃ na nikkhipati, yo ca laddhaṃ laddhaṃ na vissajjeti. Ime kho, bhikkhave, dve puggalā sutappayā’’ti.</paragraph>
    <paragraph line="7" number="124"> ‘‘Dveme, bhikkhave, paccayā rāgassa uppādāya. Katame dve? Subhanimittañca ayoniso ca manasikāro. Ime kho, bhikkhave, dve paccayā rāgassa uppādāyā’’ti.</paragraph>
    <paragraph line="8" number="125"> ‘‘Dveme <pageBreak edition="V" number="1.0106" />, bhikkhave, paccayā dosassa uppādāya. Katame dve? Paṭighanimittañca ayoniso ca manasikāro. Ime kho, bhikkhave, dve paccayā dosassa uppādāyā’’ti.</paragraph>
    <paragraph line="9" number="126"> ‘‘Dveme, bhikkhave, paccayā micchādiṭṭhiyā uppādāya. Katame dve? Parato ca ghoso ayoniso ca manasikāro. Ime kho, bhikkhave, dve paccayā micchādiṭṭhiyā uppādāyā’’ti.</paragraph>
    <paragraph line="10" number="127"> ‘‘Dveme <pageBreak edition="M" number="1.0087" /><pageBreak edition="T" number="1.0110" />, bhikkhave, paccayā sammādiṭṭhiyā uppādāya. Katame dve? Parato ca ghoso, yoniso ca manasikāro. Ime kho, bhikkhave, dve paccayā sammādiṭṭhiyā uppādāyā’’ti.</paragraph>
    <paragraph line="11" number="128"> ‘‘Dvemā, bhikkhave, āpattiyo. Katamā dve? Lahukā <pageBreak edition="P" number="1.0088" /> ca āpatti, garukā ca āpatti. Imā kho, bhikkhave, dve āpattiyo’’ti.</paragraph>
    <paragraph line="12" number="129"> ‘‘Dvemā, bhikkhave, āpattiyo. Katamā dve? Duṭṭhullā ca āpatti, aduṭṭhullā ca āpatti. Imā kho, bhikkhave, dve āpattiyo’’ti.</paragraph>
    <paragraph line="13" number="130"> ‘‘Dvemā, bhikkhave, āpattiyo. Katamā dve? Sāvasesā ca āpatti, anavasesā ca āpatti. Imā kho, bhikkhave, dve āpattiyo’’ti.</paragraph>
    <centered line="14">Āsāduppajahavaggo paṭhamo.</centered>
  </content>
</document>