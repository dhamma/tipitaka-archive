<?xml version="1.0"?>
<document>
<metadata>
<normativeSource>http://tipitaka.org/romn/cscd/s0401m.mul15.xml</normativeSource>
<archivePath>roman/tipitaka (mula)/suttapitaka/anguttaranikaya/ekakanipatapali/16. ekadhammapali.xml</archivePath>
<title>16. Ekadhammapāḷi - Ekakanipātapāḷi - Aṅguttaranikāya - Suttapiṭaka - Tipiṭaka (Mūla)</title>
</metadata>
<body>
<chapter line="1">16. Ekadhammapāḷi</chapter>
<subhead line="2">1. Paṭhamavaggo</subhead>
<paragraph line="3" number="296">‘‘Ekadhammo <pageBreak edition="V" number="1.0043" /><pageBreak edition="M" number="1.0032" />, bhikkhave, bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṃvattati. Katamo ekadhammo? Buddhānussati. Ayaṃ kho, bhikkhave, ekadhammo bhāvito bahulīkato ekantanibbidāya virāgāya nirodhāya upasamāya abhiññāya sambodhāya <pageBreak edition="T" number="1.0040" />nibbānāya saṃvattatī’’ti.</paragraph>
<paragraph line="4" number="297">‘‘Ekadhammo, bhikkhave, bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṃvattati. Katamo ekadhammo? Dhammānussati…pe… saṅghānussati… sīlānussati… cāgānussati… devatānussati… ānāpānassati… maraṇassati… kāyagatāsati… upasamānussati. Ayaṃ kho, bhikkhave, ekadhammo bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṃvattatī’’ti.</paragraph>
<centered line="5">Vaggo paṭhamo.</centered>
<subhead line="6">2. Dutiyavaggo</subhead>
<paragraph line="7" number="298">‘‘Nāhaṃ, bhikkhave, aññaṃ ekadhammampi samanupassāmi yena anuppannā vā akusalā dhammā uppajjanti uppannā vā akusalā dhammā bhiyyobhāvāya vepullāya saṃvattanti yathayidaṃ, bhikkhave, micchādiṭṭhi. Micchādiṭṭhikassa, bhikkhave, anuppannā ceva akusalā dhammā uppajjanti uppannā ca akusalā dhammā bhiyyobhāvāya vepullāya saṃvattantī’’ti.</paragraph>
<paragraph line="8" number="299">‘‘Nāhaṃ, bhikkhave, aññaṃ ekadhammampi samanupassāmi yena anuppannā vā kusalā dhammā uppajjanti uppannā vā kusalā dhammā bhiyyobhāvāya vepullāya saṃvattanti yathayidaṃ <pageBreak edition="V" number="1.0044" />, bhikkhave, sammādiṭṭhi. Sammādiṭṭhikassa <pageBreak edition="P" number="1.0031" />, bhikkhave, anuppannā ceva kusalā dhammā uppajjanti uppannā ca kusalā dhammā bhiyyobhāvāya vepullāya saṃvattantī’’ti.</paragraph>
<paragraph line="9" number="300">‘‘Nāhaṃ <pageBreak edition="T" number="1.0041" />, bhikkhave, aññaṃ ekadhammampi samanupassāmi yena anuppannā vā kusalā dhammā nuppajjanti uppannā vā kusalā dhammā parihāyanti yathayidaṃ <pageBreak edition="M" number="1.0033" />, bhikkhave, micchādiṭṭhi. Micchādiṭṭhikassa, bhikkhave, anuppannā ceva kusalā dhammā nuppajjanti uppannā ca kusalā dhammā parihāyantī’’ti.</paragraph>
<paragraph line="10" number="301">‘‘Nāhaṃ, bhikkhave, aññaṃ ekadhammampi samanupassāmi yena anuppannā vā akusalā dhammā nuppajjanti uppannā vā akusalā dhammā parihāyanti yathayidaṃ, bhikkhave, sammādiṭṭhi. Sammādiṭṭhikassa, bhikkhave, anuppannā ceva akusalā dhammā nuppajjanti uppannā ca akusalā dhammā parihāyantī’’ti.</paragraph>
<paragraph line="11" number="302">‘‘Nāhaṃ, bhikkhave, aññaṃ ekadhammampi samanupassāmi yena anuppannā vā micchādiṭṭhi uppajjati uppannā vā micchādiṭṭhi pavaḍḍhati yathayidaṃ, bhikkhave, ayonisomanasikāro. Ayoniso, bhikkhave, manasi karoto anuppannā ceva micchādiṭṭhi uppajjati uppannā ca micchādiṭṭhi pavaḍḍhatī’’ti.</paragraph>
<paragraph line="12" number="303">‘‘Nāhaṃ, bhikkhave, aññaṃ ekadhammampi samanupassāmi yena anuppannā vā sammādiṭṭhi uppajjati uppannā vā sammādiṭṭhi pavaḍḍhati yathayidaṃ, bhikkhave, yonisomanasikāro. Yoniso, bhikkhave, manasi karoto anuppannā ceva sammādiṭṭhi uppajjati uppannā ca sammādiṭṭhi pavaḍḍhatī’’ti.</paragraph>
<paragraph line="13" number="304">‘‘Nāhaṃ <pageBreak edition="T" number="1.0042" />, bhikkhave, aññaṃ ekadhammampi samanupassāmi <alternatives line="3"><alternative source-abbr="vri" source="vipassana research institut">yena</alternative><alternative source-abbr="sī. syā. kaṃ. pī." source="sī. syā. kaṃ. pī.">yenevaṃ</alternative></alternatives> sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti yathayidaṃ, bhikkhave, micchādiṭṭhi. Micchādiṭṭhiyā, bhikkhave, samannāgatā sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī’’ti.</paragraph>
<paragraph line="14" number="305">‘‘Nāhaṃ <pageBreak edition="V" number="1.0045" />, bhikkhave, aññaṃ ekadhammampi samanupassāmi <pageBreak edition="P" number="1.0032" />yena sattā kāyassa bhedā paraṃ maraṇā sugatiṃ saggaṃ lokaṃ upapajjanti yathayidaṃ, bhikkhave, sammādiṭṭhi. Sammādiṭṭhiyā, bhikkhave, samannāgatā sattā kāyassa bhedā paraṃ maraṇā sugatiṃ saggaṃ lokaṃ upapajjantī’’ti.</paragraph>
<paragraph line="15" number="306">‘‘Micchādiṭṭhikassa, bhikkhave, purisapuggalassa yañceva kāyakammaṃ yathādiṭṭhi samattaṃ samādinnaṃ yañca vacīkammaṃ…pe… yañca manokammaṃ yathādiṭṭhi samattaṃ samādinnaṃ yā ca cetanā yā ca patthanā yo ca paṇidhi ye ca saṅkhārā sabbe te dhammā aniṭṭhāya akantāya amanāpāya ahitāya dukkhāya saṃvattanti. Taṃ kissa hetu? Diṭṭhi hissa , bhikkhave, pāpikā. Seyyathāpi, bhikkhave <pageBreak edition="M" number="1.0034" />, nimbabījaṃ vā kosātakibījaṃ vā tittakalābubījaṃ vā allāya pathaviyā nikkhittaṃ yañceva pathavirasaṃ upādiyati yañca āporasaṃ upādiyati sabbaṃ taṃ tittakattāya kaṭukattāya asātattāya saṃvattati. Taṃ kissa hetu? Bījaṃ hissa <note>vījaṃ (sī. syā. kaṃ. pī.)</note>, bhikkhave, pāpakaṃ. Evamevaṃ kho, bhikkhave, micchādiṭṭhikassa purisapuggalassa yañceva kāyakammaṃ yathādiṭṭhi samattaṃ samādinnaṃ yañca vacīkammaṃ…pe… <pageBreak edition="T" number="1.0043" />yañca manokammaṃ yathādiṭṭhi samattaṃ samādinnaṃ yā ca cetanā yā ca patthanā yo ca paṇidhi ye ca saṅkhārā sabbe te dhammā aniṭṭhāya akantāya amanāpāya ahitāya dukkhāya saṃvattanti. Taṃ kissa hetu? Diṭṭhi hissa, bhikkhave, pāpikā’’ti.</paragraph>
<paragraph line="16" number="307">‘‘Sammādiṭṭhikassa, bhikkhave, purisapuggalassa yañceva kāyakammaṃ yathādiṭṭhi samattaṃ samādinnaṃ yañca vacīkammaṃ…pe… yañca manokammaṃ yathādiṭṭhi samattaṃ samādinnaṃ yā ca cetanā yā ca patthanā yo ca paṇidhi ye ca saṅkhārā sabbe te dhammā iṭṭhāya kantāya manāpāya hitāya sukhāya saṃvattanti. Taṃ kissa hetu? Diṭṭhi hissa, bhikkhave, bhaddikā. Seyyathāpi, bhikkhave, ucchubījaṃ vā sālibījaṃ vā muddikābījaṃ vā allāya pathaviyā nikkhittaṃ yañceva pathavirasaṃ upādiyati yañca āporasaṃ upādiyati sabbaṃ taṃ madhurattāya sātattāya asecanakattāya saṃvattati. Taṃ kissa hetu? Bījaṃ hissa, bhikkhave, bhaddakaṃ. Evamevaṃ kho, bhikkhave, sammādiṭṭhikassa purisapuggalassa yañceva kāyakammaṃ yathādiṭṭhi samattaṃ samādinnaṃ yañca vacīkammaṃ…pe… yañca manokammaṃ yathādiṭṭhi samattaṃ samādinnaṃ yā ca cetanā yā ca patthanā yo ca paṇidhi ye ca saṅkhārā sabbe te dhammā iṭṭhāya kantāya manāpāya <pageBreak edition="V" number="1.0046" />hitāya sukhāya saṃvattanti. Taṃ kissa hetu? Diṭṭhi hissa, bhikkhave, bhaddikā’’ti.</paragraph>
<centered line="17">Vaggo dutiyo.</centered>
<subhead line="18">3. Tatiyavaggo</subhead>
<paragraph line="19" number="308">‘‘Ekapuggalo <pageBreak edition="T" number="1.0044" /><pageBreak edition="P" number="1.0033" />, bhikkhave, loke uppajjamāno uppajjati bahujanaahitāya bahujanaasukhāya, bahuno janassa anatthāya ahitāya dukkhāya <pageBreak edition="M" number="1.0035" />devamanussānaṃ. Katamo ekapuggalo? Micchādiṭṭhiko hoti viparītadassano. So bahujanaṃ saddhammā vuṭṭhāpetvā asaddhamme patiṭṭhāpeti. Ayaṃ kho, bhikkhave, ekapuggalo loke uppajjamāno uppajjati bahujanaahitāya bahujanaasukhāya, bahuno janassa anatthāya ahitāya dukkhāya devamanussāna’’nti.</paragraph>
<paragraph line="20" number="309">‘‘Ekapuggalo, bhikkhave, loke uppajjamāno uppajjati bahujanahitāya bahujanasukhāya, bahuno janassa atthāya hitāya sukhāya devamanussānaṃ. Katamo ekapuggalo? Sammādiṭṭhiko hoti aviparītadassano. So bahujanaṃ asaddhammā vuṭṭhāpetvā saddhamme patiṭṭhāpeti. Ayaṃ kho, bhikkhave, ekapuggalo loke upapajjamāno uppajjati bahujanahitāya bahujanasukhāya, bahuno janassa atthāya hitāya sukhāya devamanussāna’’nti.</paragraph>
<paragraph line="21" number="310"> ‘‘Nāhaṃ, bhikkhave, aññaṃ ekadhammampi samanupassāmi yaṃ evaṃ mahāsāvajjaṃ yathayidaṃ, bhikkhave, micchādiṭṭhi. Micchādiṭṭhiparamāni, bhikkhave, <alternatives line="34"><alternative source-abbr="vri" source="vipassana research institut">mahāsāvajjānīti</alternative><alternative source-abbr="sī. syā. kaṃ." source="sī. syā. kaṃ.">vajjānīti</alternative></alternatives> .</paragraph>
<paragraph line="22" number="311"> ‘‘Nāhaṃ, bhikkhave, aññaṃ ekapuggalampi samanupassāmi yo evaṃ bahujanaahitāya paṭipanno bahujanaasukhāya, bahuno janassa anatthāya ahitāya dukkhāya devamanussānaṃ yathayidaṃ, bhikkhave, makkhali moghapuriso. Seyyathāpi, bhikkhave, nadīmukhe <alternatives line="42"><alternative source-abbr="vri" source="vipassana research institut">khippaṃ</alternative><alternative source-abbr="sī. syā. kaṃ. pī." source="sī. syā. kaṃ. pī.">khipaṃ</alternative></alternatives>  <alternatives line="50"><alternative source-abbr="vri" source="vipassana research institut">uḍḍeyya</alternative><alternative source-abbr="sī." source="sri lanka">oḍḍeyya</alternative><alternative source-abbr="ka." source="cambodian">ujjheyya</alternative></alternatives> bahūnaṃ macchānaṃ ahitāya dukkhāya anayāya byasanāya; evamevaṃ kho, bhikkhave <pageBreak edition="V" number="1.0047" />, makkhali moghapuriso manussakhippaṃ <pageBreak edition="T" number="1.0045" />maññe loke uppanno bahūnaṃ sattānaṃ ahitāya dukkhāya anayāya byasanāyā’’ti.</paragraph>
<paragraph line="23" number="312">‘‘Durakkhāte <pageBreak edition="P" number="1.0034" />, bhikkhave, dhammavinaye yo ca <alternatives line="59"><alternative source-abbr="vri" source="vipassana research institut">samādapeti</alternative><alternative source-abbr="?" source="unknown">samādāpeti</alternative></alternatives> yañca samādapeti yo ca samādapito tathattāya paṭipajjati sabbe te bahuṃ apuññaṃ pasavanti. Taṃ kissa hetu? Durakkhātattā, bhikkhave, dhammassā’’ti.</paragraph>
<paragraph line="24" number="313">‘‘Svākkhāte <pageBreak edition="M" number="1.0036" />, bhikkhave, dhammavinaye yo ca samādapeti yañca samādapeti yo ca samādapito tathattāya paṭipajjati sabbe te bahuṃ puññaṃ pasavanti. Taṃ kissa hetu? Svākkhātattā, bhikkhave, dhammassā’’ti.</paragraph>
<paragraph line="25" number="314">‘‘Durakkhāte, bhikkhave, dhammavinaye dāyakena mattā jānitabbā, no paṭiggāhakena. Taṃ kissa hetu? Durakkhātattā, bhikkhave, dhammassā’’ti.</paragraph>
<paragraph line="26" number="315">‘‘Svākkhāte, bhikkhave, dhammavinaye paṭiggāhakena mattā jānitabbā, no dāyakena. Taṃ kissa hetu? Svākkhātattā, bhikkhave, dhammassā’’ti.</paragraph>
<paragraph line="27" number="316">‘‘Durakkhāte, bhikkhave, dhammavinaye yo āraddhavīriyo so dukkhaṃ viharati. Taṃ kissa hetu? Durakkhātattā, bhikkhave, dhammassā’’ti.</paragraph>
<paragraph line="28" number="317">‘‘Svākkhāte, bhikkhave, dhammavinaye yo kusīto so dukkhaṃ viharati. Taṃ kissa hetu? Svākkhātattā, bhikkhave, dhammassā’’ti.</paragraph>
<paragraph line="29" number="318">‘‘Durakkhāte, bhikkhave, dhammavinaye yo kusīto so sukhaṃ viharati <pageBreak edition="T" number="1.0046" />. Taṃ kissa hetu? Durakkhātattā, bhikkhave, dhammassā’’ti.</paragraph>
<paragraph line="30" number="319">‘‘Svākkhāte, bhikkhave, dhammavinaye yo āraddhavīriyo so sukhaṃ viharati. Taṃ kissa hetu? Svākkhātattā, bhikkhave, dhammassā’’ti.</paragraph>
<paragraph line="31" number="320">‘‘Seyyathāpi <pageBreak edition="V" number="1.0048" />, bhikkhave, appamattakopi gūtho duggandho hoti; evamevaṃ kho ahaṃ, bhikkhave, appamattakampi bhavaṃ na vaṇṇemi, antamaso accharāsaṅghātamattampi’’.</paragraph>
<paragraph line="32" number="321">‘‘Seyyathāpi, bhikkhave, appamattakampi muttaṃ duggandhaṃ hoti… appamattakopi kheḷo duggandho hoti… appamattakopi pubbo duggandho hoti… appamattakampi <pageBreak edition="P" number="1.0035" />lohitaṃ duggandhaṃ hoti; evamevaṃ kho ahaṃ, bhikkhave, appamattakampi bhavaṃ na vaṇṇemi, antamaso accharāsaṅghātamattampi’’.</paragraph>
<centered line="33">Vaggo tatiyo.</centered>
<subhead line="34">4. Catutthavaggo</subhead>
<paragraph line="35" number="322">‘‘Seyyathāpi <pageBreak edition="M" number="1.0037" />, bhikkhave, appamattakaṃ imasmiṃ jambudīpe ārāmarāmaṇeyyakaṃ vanarāmaṇeyyakaṃ bhūmirāmaṇeyyakaṃ pokkharaṇirāmaṇeyyakaṃ; atha kho etadeva bahutaraṃ yadidaṃ ukkūlavikūlaṃ nadīviduggaṃ <alternatives line="67"><alternative source-abbr="vri" source="vipassana research institut">khāṇukaṇṭakaṭṭhānaṃ</alternative><alternative source-abbr="sī. pī." source="sī. pī.">khāṇukaṇḍakadhānaṃ</alternative></alternatives> pabbatavisamaṃ; evamevaṃ kho, bhikkhave, appakā te sattā ye thalajā, atha kho eteva sattā bahutarā ye odakā’’.</paragraph>
<paragraph line="36" number="323">… Evamevaṃ kho, bhikkhave, appakā te sattā ye manussesu paccājāyanti; atha kho eteva sattā bahutarā ye aññatra manussehi paccājāyanti.</paragraph>
<paragraph line="37">… Evamevaṃ kho, bhikkhave, appakā te sattā ye majjhimesu janapadesu paccājāyanti; atha <pageBreak edition="T" number="1.0047" /> kho eteva sattā bahutarā ye paccantimesu janapadesu paccājāyanti aviññātāresu <alternatives line="75"><alternative source-abbr="vri" source="vipassana research institut">milakkhesu</alternative><alternative source-abbr="ka." source="cambodian">milakkhūsu</alternative></alternatives> .</paragraph>
<paragraph line="38" number="324">… Evamevaṃ kho, bhikkhave, appakā te sattā ye paññavanto ajaḷā aneḷamūgā paṭibalā subhāsitadubbhāsitassa atthamaññātuṃ; atha kho eteva sattā bahutarā ye duppaññā jaḷā eḷamūgā na paṭibalā subhāsitadubbhāsitassa atthamaññātuṃ.</paragraph>
<paragraph line="39" number="325">… Evamevaṃ <pageBreak edition="V" number="1.0049" />kho, bhikkhave, appakā te sattā ye ariyena paññācakkhunā samannāgatā; atha kho eteva sattā bahutarā ye avijjāgatā sammūḷhā.</paragraph>
<paragraph line="40" number="326">… Evamevaṃ kho, bhikkhave, appakā te sattā ye labhanti tathāgataṃ dassanāya; atha kho eteva sattā bahutarā ye na labhanti tathāgataṃ dassanāya.</paragraph>
<paragraph line="41" number="327">… Evamevaṃ kho, bhikkhave, appakā te sattā ye labhanti tathāgatappaveditaṃ dhammavinayaṃ savanāya; atha kho eteva <pageBreak edition="P" number="1.0036" />sattā bahutarā ye na labhanti tathāgatappaveditaṃ dhammavinayaṃ savanāya.</paragraph>
<paragraph line="42" number="328">… Evamevaṃ <pageBreak edition="M" number="1.0038" />kho, bhikkhave, appakā te sattā ye sutvā dhammaṃ dhārenti; atha kho eteva sattā bahutarā ye sutvā dhammaṃ na dhārenti.</paragraph>
<paragraph line="43" number="329"> … Evamevaṃ kho, bhikkhave, appakā te sattā ye <alternatives line="83"><alternative source-abbr="vri" source="vipassana research institut">dhātānaṃ</alternative><alternative source-abbr="sī. syā. kaṃ. pī." source="sī. syā. kaṃ. pī.">dhatānaṃ</alternative></alternatives> dhammānaṃ atthaṃ upaparikkhanti; atha kho eteva sattā bahutarā ye dhātānaṃ dhammānaṃ atthaṃ na upaparikkhanti.</paragraph>
<paragraph line="44" number="330">… Evamevaṃ kho, bhikkhave, appakā te sattā ye atthamaññāya dhammamaññāya dhammānudhammaṃ paṭipajjanti; atha kho eteva sattā bahutarā ye atthamaññāya dhammamaññāya dhammānudhammaṃ na paṭipajjanti.</paragraph>
<paragraph line="45" number="331">… Evamevaṃ kho, bhikkhave, appakā te sattā ye saṃvejaniyesu ṭhānesu saṃvijjanti; atha kho eteva sattā <pageBreak edition="T" number="1.0048" />bahutarā ye saṃvejaniyesu ṭhānesu na saṃvijjanti.</paragraph>
<paragraph line="46" number="332">… Evamevaṃ kho, bhikkhave, appakā te sattā ye saṃviggā <pageBreak edition="V" number="1.0050" />yoniso padahanti; atha kho eteva sattā bahutarā ye saṃviggā yoniso na padahanti.</paragraph>
<paragraph line="47" number="333"> … Evamevaṃ kho, bhikkhave, appakā te sattā ye vavassaggārammaṇaṃ karitvā labhanti <alternatives line="91"><alternative source-abbr="vri" source="vipassana research institut">samādhiṃ</alternative><alternative source-abbr="sī." source="sri lanka">cittassa samādhiṃ</alternative></alternatives>  labhanti <alternatives line="99"><alternative source-abbr="vri" source="vipassana research institut">cittassekaggataṃ</alternative><alternative source-abbr="sī." source="sri lanka">cittassekaggaṃ</alternative></alternatives> ; atha kho eteva sattā bahutarā ye vavassaggārammaṇaṃ karitvā na labhanti samādhiṃ na labhanti cittassekaggataṃ.</paragraph>
<paragraph line="48" number="334">… Evamevaṃ kho, bhikkhave, appakā te sattā ye annaggarasaggānaṃ lābhino; atha kho eteva sattā bahutarā ye annaggarasaggānaṃ na lābhino, uñchena kapālābhatena yāpenti.</paragraph>
<paragraph line="49" number="335">… Evamevaṃ kho, bhikkhave, appakā te sattā ye attharasassa dhammarasassa vimuttirasassa lābhino; atha kho eteva sattā bahutarā ye attharasassa dhammarasassa vimuttirasassa na lābhino. Tasmātiha, bhikkhave <pageBreak edition="M" number="1.0039" />, evaṃ sikkhitabbaṃ – attharasassa dhammarasassa vimuttirasassa lābhino bhavissāmāti. Evañhi vo, bhikkhave, sikkhitabbanti.</paragraph>
<paragraph line="50" number="336-338">‘‘Seyyathāpi <pageBreak edition="P" number="1.0037" />, bhikkhave, appamattakaṃ imasmiṃ jambudīpe ārāmarāmaṇeyyakaṃ vanarāmaṇeyyakaṃ bhūmirāmaṇeyyakaṃ pokkharaṇirāmaṇeyyakaṃ; atha kho etadeva bahutaraṃ yadidaṃ ukkūlavikūlaṃ nadīviduggaṃ khāṇukaṇṭakaṭṭhānaṃ pabbatavisamaṃ. Evamevaṃ kho, bhikkhave, appakā te sattā ye manussā cutā manussesu paccājāyanti, atha kho eteva sattā bahutarā ye manussā cutā niraye paccājāyanti…pe… tiracchānayoniyā paccājāyanti…pe… pettivisaye paccājāyanti’’.</paragraph>
<paragraph line="51" number="339-341">… Evamevaṃ kho, bhikkhave, appakā te sattā ye <pageBreak edition="T" number="1.0049" />manussā cutā devesu paccājāyanti; atha kho eteva sattā bahutarā ye manussā cutā niraye paccājāyanti… tiracchānayoniyā paccājāyanti… pettivisaye paccājāyanti.</paragraph>
<paragraph line="52" number="342-344">… Evamevaṃ kho, bhikkhave, appakā te sattā ye devā <pageBreak edition="V" number="1.0051" />cutā devesu paccājāyanti; atha kho eteva sattā bahutarā ye devā cutā niraye paccājāyanti… tiracchānayoniyā paccājāyanti… pettivisaye paccājāyanti.</paragraph>
<paragraph line="53" number="345-347">… Evamevaṃ kho, bhikkhave, appakā te sattā ye devā cutā manussesu paccājāyanti; atha kho eteva sattā bahutarā ye devā cutā niraye paccājāyanti… tiracchānayoniyā paccājāyanti… pettivisaye paccājāyanti.</paragraph>
<paragraph line="54" number="348-350">… Evamevaṃ kho, bhikkhave, appakā te sattā ye nirayā cutā manussesu paccājāyanti; atha kho eteva sattā bahutarā ye nirayā cutā niraye paccājāyanti… tiracchānayoniyā paccājāyanti… pettivisaye paccājāyanti.</paragraph>
<paragraph line="55" number="351-353">… Evamevaṃ kho, bhikkhave, appakā te sattā ye nirayā cutā devesu paccājāyanti; atha kho eteva sattā bahutarā ye nirayā cutā niraye paccājāyanti… tiracchānayoniyā paccājāyanti… pettivisaye paccājāyanti.</paragraph>
<paragraph line="56" number="354-356">… Evamevaṃ <pageBreak edition="M" number="1.0040" />kho, bhikkhave, appakā te sattā ye tiracchānayoniyā cutā manussesu paccājāyanti; atha kho eteva sattā bahutarā ye tiracchānayoniyā cutā niraye paccājāyanti… tiracchānayoniyā paccājāyanti… pettivisaye paccājāyanti.</paragraph>
<paragraph line="57" number="357-359">… Evamevaṃ kho, bhikkhave, appakā te sattā ye tiracchānayoniyā cutā devesu paccājāyanti; atha kho eteva sattā bahutarā ye <pageBreak edition="P" number="1.0038" />tiracchānayoniyā cutā niraye paccājāyanti… tiracchānayoniyā paccājāyanti… pettivisaye paccājāyanti.</paragraph>
<paragraph line="58" number="360-362">… Evamevaṃ kho, bhikkhave, appakā te sattā ye pettivisayā cutā manussesu paccājāyanti; atha kho eteva sattā bahutarā ye pettivisayā cutā niraye paccājāyanti… tiracchānayoniyā paccājāyanti… pettivisaye paccājāyanti.</paragraph>
<paragraph line="59" number="363-365">… Evamevaṃ <pageBreak edition="V" number="1.0052" />kho, bhikkhave, appakā te sattā ye pettivisayā cutā devesu paccājāyanti <pageBreak edition="T" number="1.0050" />; atha kho eteva sattā bahutarā ye pettivisayā cutā niraye paccājāyanti… tiracchānayoniyā paccājāyanti… pettivisaye paccājāyanti.</paragraph>
<centered line="60">Vaggo catuttho.</centered>
<centered line="61">Jambudīpapeyyālo niṭṭhito.</centered>
<centered line="62">Ekadhammapāḷi soḷasamo.</centered>
</body>
</document>