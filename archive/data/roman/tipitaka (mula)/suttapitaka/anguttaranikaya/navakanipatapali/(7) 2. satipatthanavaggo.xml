<?xml version="1.0" encoding="utf-8"?>
<document>
  <metadata>
    <versions>
      <version source="vipassana research institut" source-abbr="vri"/>
      <version source="cambodian" source-abbr="ka."/>
      <version source="sāratthadīpanīṭīkā" source-abbr="sāratthadīpanīṭīkā"/>
    </versions>
    <normativeSource>http://tipitaka.org/romn/cscd/s0404m2.mul6.xml</normativeSource>
    <source>roman/tipitaka (mula)/suttapitaka/anguttaranikaya/navakanipatapali/(7) 2. satipatthanavaggo.xml</source>
    <script>roman</script>
    <directory>/tipitaka (mula)/suttapitaka/anguttaranikaya/navakanipatapali</directory>
    <basename>(7) 2. satipatthanavaggo</basename>
    <titlePath>(7) 2. Satipaṭṭhānavaggo - Navakanipātapāḷi - Aṅguttaranikāya - Suttapiṭaka - Tipiṭaka (Mūla)</titlePath>
  </metadata>
<content>
    <chapter line="1">(7) 2. Satipaṭṭhānavaggo</chapter>
    <subhead line="2">1. Sikkhādubbalyasuttaṃ</subhead>
    <paragraph line="3" number="63"> ‘‘Pañcimāni <pageBreak edition="Thai" number="4.0479" /><pageBreak edition="Myanmar" number="3.0250" /><pageBreak edition="Vipassana Research Institut" number="3.0262" />, bhikkhave, sikkhādubbalyāni. Katamāni pañca? Pāṇātipāto, adinnādānaṃ, kāmesumicchācāro, musāvādo, surāmerayamajjapamādaṭṭhānaṃ – imāni kho, bhikkhave, pañca sikkhādubbalyāni.</paragraph>
    <paragraph line="4">‘‘Imesaṃ kho, bhikkhave, pañcannaṃ sikkhādubbalyānaṃ pahānāya cattāro satipaṭṭhānā bhāvetabbā. Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṃ; vedanāsu…pe… citte…pe… dhammesu dhammānupassī viharati ātāpī sampajāno satimā vineyya loke abhijjhādomanassaṃ. Imesaṃ kho, bhikkhave, pañcannaṃ sikkhādubbalyānaṃ pahānāya ime cattāro satipaṭṭhānā bhāvetabbā’’ti. Paṭhamaṃ.</paragraph>
    <subhead line="5">2. Nīvaraṇasuttaṃ</subhead>
    <paragraph line="6" number="64"> ‘‘Pañcimāni, bhikkhave, nīvaraṇāni. Katamāni pañca? Kāmacchandanīvaraṇaṃ, byāpādanīvaraṇaṃ, thinamiddhanīvaraṇaṃ <pageBreak edition="Pali Text Society" number="4.0458" />, uddhaccakukkuccanīvaraṇaṃ, vicikicchānīvaraṇaṃ – imāni kho, bhikkhave, pañca nīvaraṇāni.</paragraph>
    <paragraph line="7">‘‘Imesaṃ kho, bhikkhave, pañcannaṃ nīvaraṇānaṃ pahānāya cattāro satipaṭṭhānā bhāvetabbā. Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṃ; vedanāsu…pe… citte…pe… <pageBreak edition="Vipassana Research Institut" number="3.0263" /> dhammesu dhammānupassī viharati ātāpī sampajāno satimā vineyya loke abhijjhādomanassaṃ. Imesaṃ <pageBreak edition="Thai" number="4.0480" /> kho, bhikkhave, pañcannaṃ nīvaraṇānaṃ pahānāya ime cattāro satipaṭṭhānā bhāvetabbā’’ti. Dutiyaṃ.</paragraph>
    <subhead line="8">3. Kāmaguṇasuttaṃ</subhead>
    <paragraph line="9" number="65"> ‘‘Pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā…pe… ghānaviññeyyā gandhā… jivhāviññeyyā rasā… kāyaviññeyyā phoṭṭhabbā <pageBreak edition="Myanmar" number="3.0251" /> iṭṭhā kantā manāpā piyarūpā kāmūpasaṃhitā rajanīyā. Ime kho, bhikkhave, pañca kāmaguṇā.</paragraph>
    <paragraph line="10">‘‘Imesaṃ kho, bhikkhave, pañcannaṃ kāmaguṇānaṃ pahānāya…pe… ime cattāro satipaṭṭhānā bhāvetabbā’’ti. Tatiyaṃ.</paragraph>
    <subhead line="11">4. Upādānakkhandhasuttaṃ</subhead>
    <paragraph line="12" number="66"> ‘‘Pañcime, bhikkhave, upādānakkhandhā. Katame pañca? Rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho – ime <pageBreak edition="Pali Text Society" number="4.0459" /> kho, bhikkhave, pañcupādānakkhandhā.</paragraph>
    <paragraph line="13">‘‘Imesaṃ kho, bhikkhave, pañcannaṃ upādānakkhandhānaṃ pahānāya…pe… ime cattāro satipaṭṭhānā bhāvetabbā’’ti. Catutthaṃ.</paragraph>
    <subhead line="14">5. Orambhāgiyasuttaṃ</subhead>
    <paragraph line="15" number="67"> ‘‘Pañcimāni, bhikkhave, orambhāgiyāni saṃyojanāni. Katamāni pañca? Sakkāyadiṭṭhi, vicikicchā, sīlabbataparāmāso, kāmacchando, byāpādo – imāni kho, bhikkhave, pañcorambhāgiyāni saṃyojanāni.</paragraph>
    <paragraph line="16">‘‘Imesaṃ <pageBreak edition="Vipassana Research Institut" number="3.0264" /> kho, bhikkhave, pañcannaṃ orambhāgiyānaṃ saṃyojanānaṃ pahānāya…pe… ime cattāro satipaṭṭhānā bhāvetabbā’’ti. Pañcamaṃ.</paragraph>
    <subhead line="17">6. Gatisuttaṃ</subhead>
    <paragraph line="18" number="68"> ‘‘Pañcimā, bhikkhave, gatiyo. Katamā pañca? Nirayo, tiracchānayoni <pageBreak edition="Thai" number="4.0481" />, pettivisayo, manussā, devā – imā kho, bhikkhave, pañca gatiyo.</paragraph>
    <paragraph line="19">‘‘Imāsaṃ kho, bhikkhave, pañcannaṃ gatīnaṃ pahānāya…pe… ime cattāro satipaṭṭhānā bhāvetabbā’’ti. Chaṭṭhaṃ.</paragraph>
    <subhead line="20">7. Macchariyasuttaṃ</subhead>
    <paragraph line="21" number="69"> ‘‘Pañcimāni, bhikkhave, macchariyāni. Katamāni pañca? Āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ – imāni kho, bhikkhave, pañca macchariyāni.</paragraph>
    <paragraph line="22">‘‘Imesaṃ <pageBreak edition="Myanmar" number="3.0252" /> kho, bhikkhave, pañcannaṃ macchariyānaṃ pahānāya…pe… ime cattāro satipaṭṭhānā bhāvetabbā’’ti. Sattamaṃ.</paragraph>
    <subhead line="23">8. Uddhambhāgiyasuttaṃ</subhead>
    <paragraph line="24" number="70"> ‘‘Pañcimāni <pageBreak edition="Pali Text Society" number="4.0460" />, bhikkhave, uddhambhāgiyāni saṃyojanāni. Katamāni pañca? Rūparāgo, arūparāgo, māno, uddhaccaṃ, avijjā – imāni kho, bhikkhave, pañcuddhambhāgiyāni saṃyojanāni.</paragraph>
    <paragraph line="25">‘‘Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ pahānāya…pe… ime cattāro satipaṭṭhānā bhāvetabbā’’ti. Aṭṭhamaṃ.</paragraph>
    <subhead line="26">9. Cetokhilasuttaṃ</subhead>
    <paragraph line="27" number="71"><note>a. ni. 5.205; dī. ni. 3.319; ma. ni. 1.185</note> ‘‘Pañcime <pageBreak edition="Vipassana Research Institut" number="3.0265" />, bhikkhave, <alternatives line="6" extra="" separator="false"><alternative source-abbr="vri" source="vipassana research institut">cetokhilā</alternative><alternative source-abbr="ka." source="cambodian">cetokhīlā</alternative></alternatives> . Katame pañca? Idha bhikkhave, bhikkhu satthari kaṅkhati vicikicchati nādhimuccati na sampasīdati. Yo so, bhikkhave, bhikkhu satthari kaṅkhati vicikicchati nādhimuccati na sampasīdati, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya <pageBreak edition="Thai" number="4.0482" />, ayaṃ paṭhamo cetokhilo.</paragraph>
    <paragraph line="28">‘‘Puna caparaṃ, bhikkhave, bhikkhu dhamme kaṅkhati…pe… saṅghe kaṅkhati… sikkhāya kaṅkhati… sabrahmacārīsu kupito hoti anattamano āhatacitto khilajāto. Yo so, bhikkhave, bhikkhu sabrahmacārīsu kupito hoti anattamano āhatacitto khilajāto, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya, ayaṃ pañcamo cetokhilo.</paragraph>
    <paragraph line="29">‘‘Imesaṃ, kho, bhikkhave, pañcannaṃ cetokhilānaṃ pahānāya…pe… ime cattāro satipaṭṭhānā bhāvetabbā’’ti. Navamaṃ.</paragraph>
    <subhead line="30">10. Cetasovinibandhasuttaṃ</subhead>
    <paragraph line="31" number="72"> ‘‘Pañcime <pageBreak edition="Pali Text Society" number="4.0461" />, bhikkhave, cetasovinibandhā <note>cetovinibaddhā (sāratthadīpanīṭīkā) a. ni. 5.206; dī. ni. 3.320</note>. Katame pañca? Idha, bhikkhave, bhikkhu kāmesu avītarāgo hoti avigatacchando avigatapemo avigatapipāso <pageBreak edition="Myanmar" number="3.0253" /> avigatapariḷāho avigatataṇho. Yo so, bhikkhave, bhikkhu kāmesu avītarāgo hoti avigatacchando avigatapemo avigatapipāso avigatapariḷāho avigatataṇho, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya, ayaṃ paṭhamo cetasovinibandho.</paragraph>
    <paragraph line="32">‘‘Puna caparaṃ, bhikkhave, bhikkhu kāye avītarāgo hoti…pe… rūpe avītarāgo hoti… yāvadatthaṃ udarāvadehakaṃ bhuñjitvā seyyasukhaṃ passasukhaṃ middhasukhaṃ anuyutto viharati <pageBreak edition="Vipassana Research Institut" number="3.0266" /> … aññataraṃ devanikāyaṃ paṇidhāya brahmacariyaṃ carati – ‘imināhaṃ sīlena vā vatena vā tapena vā brahmacariyena vā devo vā bhavissāmi devaññataro <pageBreak edition="Thai" number="4.0483" /> vā’ti. Yo so, bhikkhave, bhikkhu aññataraṃ devanikāyaṃ paṇidhāya brahmacariyaṃ carati – ‘imināhaṃ sīlena vā vatena vā tapena vā brahmacariyena vā devo vā bhavissāmi devaññataro vā’ti, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya, ayaṃ pañcamo cetasovinibandho. Ime kho, bhikkhave, pañca cetasovinibandhā.</paragraph>
    <paragraph line="33">‘‘Imesaṃ kho, bhikkhave, pañcannaṃ cetasovinibandhānaṃ pahānāya cattāro satipaṭṭhānā bhāvetabbā. Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṃ; vedanāsu…pe… citte…pe… dhammesu dhammānupassī viharati ātāpī sampajāno satimā vineyya loke abhijjhādomanassaṃ. Imesaṃ kho, bhikkhave, pañcannaṃ cetasovinibandhānaṃ pahānāya ime cattāro satipaṭṭhānā bhāvetabbā’’ti. Dasamaṃ.</paragraph>
    <centered line="34">Satipaṭṭhānavaggo dutiyo.</centered>
    <paragraph line="35">Tassuddānaṃ –</paragraph>
    <gatha1 line="36">Sikkhā <pageBreak edition="Pali Text Society" number="4.0462" /> nīvaraṇākāmā, khandhā ca orambhāgiyā gati;</gatha1>
    <gathalast line="37">Maccheraṃ uddhambhāgiyā aṭṭhamaṃ, cetokhilā vinibandhāti.</gathalast>
  </content>
</document>