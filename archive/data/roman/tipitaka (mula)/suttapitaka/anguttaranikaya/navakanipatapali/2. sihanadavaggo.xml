<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0404m2.mul1.xml</normativeSource>
    <archivePath>roman/tipitaka (mula)/suttapitaka/anguttaranikaya/navakanipatapali/2. sihanadavaggo.xml</archivePath>
    <baseFileName>2. sihanadavaggo</baseFileName>
    <titlePath>2. Sīhanādavaggo - Navakanipātapāḷi - Aṅguttaranikāya - Suttapiṭaka - Tipiṭaka (Mūla)</titlePath>
    <versions>
      <version source="vipassana research institut" source-abbr="vri"/>
      <version source="cambodian" source-abbr="ka."/>
      <version source="thai" source-abbr="syā."/>
      <version source="sri lanka" source-abbr="sī."/>
      <version source="pali text society" source-abbr="pī."/>
      <version source="unknown" source-abbr="?"/>
      <version source="dī. ni. 2.263" source-abbr="dī. ni. 2.263"/>
      <version source="tattha pāṭhantaraṃ" source-abbr="tattha pāṭhantaraṃ"/>
    </versions>
  </metadata>
  <content>
    <chapter line="1">2. Sīhanādavaggo</chapter>
    <subhead line="2">1. Sīhanādasuttaṃ</subhead>
    <paragraph line="3" number="11"> Ekaṃ <pageBreak edition="V" number="3.0190" /> samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho āyasmā sāriputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā sāriputto bhagavantaṃ etadavoca – ‘‘vuttho <pageBreak edition="T" number="4.0387" /> me, bhante, sāvatthiyaṃ vassāvāso. Icchāmahaṃ, bhante, janapadacārikaṃ pakkamitu’’nti. ‘‘Yassadāni tvaṃ, sāriputta, kālaṃ maññasī’’ti. Atha kho āyasmā sāriputto uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Atha <pageBreak edition="P" number="4.0374" /> kho aññataro bhikkhu acirapakkante āyasmante sāriputte bhagavantaṃ etadavoca – ‘‘āyasmā maṃ, bhante, sāriputto āsajja appaṭinissajja cārikaṃ pakkanto’’ti. Atha kho bhagavā aññataraṃ bhikkhuṃ āmantesi – ‘‘ehi <pageBreak edition="M" number="3.0181" /> tvaṃ, bhikkhu, mama vacanena sāriputtaṃ āmantehi – ‘satthā taṃ, āvuso sāriputta, āmantetī’’’ti. ‘‘Evaṃ, bhante’’ti kho so bhikkhu bhagavato paṭissutvā yenāyasmā sāriputto tenupasaṅkami; upasaṅkamitvā āyasmantaṃ sāriputtaṃ etadavoca – ‘‘satthā taṃ, āvuso sāriputta, āmantetī’’ti. ‘‘Evamāvuso’’ti kho āyasmā sāriputto tassa bhikkhuno paccassosi.</paragraph>
    <paragraph line="4">Tena kho pana samayena āyasmā ca <alternatives line="3" extra="" separator="false"><alternative source-abbr="vri" source="vipassana research institut">mahāmoggallāno</alternative><alternative source-abbr="ka." source="cambodian">mahāmoggalāno</alternative></alternatives>  āyasmā ca ānando <alternatives line="11" extra="" separator="false"><alternative source-abbr="vri" source="vipassana research institut">avāpuraṇaṃ</alternative><alternative source-abbr="syā." source="thai">apāpuraṇaṃ</alternative><alternative source-abbr="ka." source="cambodian">apāpuraṇaṃ</alternative></alternatives>  ādāya <alternatives line="19" extra="" separator="true"><alternative source-abbr="vri" source="vipassana research institut">vihāre āhiṇḍanti</alternative><alternative source-abbr="sī." source="sri lanka">vihārena vihāraṃ anvāhiṇḍanti</alternative><alternative source-abbr="pī." source="pali text society">vihārena vihāraṃ anvāhiṇḍanti</alternative><alternative source-abbr="syā." source="thai">vihāraṃ āhiṇḍanti</alternative></alternatives>  – ‘‘abhikkamathāyasmanto, abhikkamathāyasmanto! Idānāyasmā sāriputto bhagavato sammukhā sīhanādaṃ nadissatī’’ti. Atha kho āyasmā sāriputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ sāriputtaṃ bhagavā etadavoca – ‘‘idha te, sāriputta, aññataro sabrahmacārī khīyanadhammaṃ āpanno – ‘āyasmā maṃ, bhante, sāriputto āsajja <pageBreak edition="T" number="4.0388" /> appaṭinissajjacārikaṃ pakkanto’’’ti.</paragraph>
    <paragraph line="5">‘‘Yassa <pageBreak edition="V" number="3.0191" /> nūna, bhante, kāye kāyagatāsati anupaṭṭhitā assa, so idha aññataraṃ sabrahmacāriṃ āsajja appaṭinissajja cārikaṃ pakkameyya.</paragraph>
    <paragraph line="6">‘‘Seyyathāpi, bhante, pathaviyaṃ sucimpi nikkhipanti asucimpi nikkhipanti gūthagatampi nikkhipanti muttagatampi nikkhipanti kheḷagatampi nikkhipanti pubbagatampi nikkhipanti lohitagatampi nikkhipanti, na ca tena pathavī aṭṭīyati vā harāyati vā jigucchati vā; evamevaṃ <pageBreak edition="P" number="4.0375" /> kho ahaṃ, bhante, pathavīsamena cetasā viharāmi vipulena mahaggatena appamāṇena averena abyāpajjena. Yassa nūna, bhante, kāye kāyagatāsati anupaṭṭhitā assa, so idha aññataraṃ sabrahmacāriṃ āsajja appaṭinissajja cārikaṃ pakkameyya.</paragraph>
    <paragraph line="7">‘‘Seyyathāpi, bhante, āpasmiṃ sucimpi dhovanti asucimpi dhovanti gūthagatampi… muttagatampi… kheḷagatampi… pubbagatampi… lohitagatampi dhovanti, na ca tena āpo aṭṭīyati vā harāyati vā jigucchati vā; evamevaṃ kho ahaṃ, bhante, āposamena cetasā viharāmi vipulena mahaggatena appamāṇena <pageBreak edition="M" number="3.0182" /> averena abyāpajjena. Yassa nūna, bhante, kāye kāyagatāsati anupaṭṭhitā assa, so idha aññataraṃ sabrahmacāriṃ āsajja appaṭinissajja cārikaṃ pakkameyya.</paragraph>
    <paragraph line="8">‘‘Seyyathāpi, bhante, tejo sucimpi ḍahati asucimpi ḍahati gūthagatampi… muttagatampi… kheḷagatampi… pubbagatampi… lohitagatampi ḍahati, na ca tena tejo aṭṭīyati vā harāyati vā jigucchati vā; evamevaṃ kho ahaṃ <pageBreak edition="T" number="4.0389" />, bhante, tejosamena cetasā viharāmi vipulena mahaggatena appamāṇena averena abyāpajjena. Yassa nūna, bhante, kāye kāyagatāsati anupaṭṭhitā assa, so idha aññataraṃ sabrahmacāriṃ āsajja appaṭinissajja cārikaṃ pakkameyya.</paragraph>
    <paragraph line="9">‘‘Seyyathāpi, bhante, vāyo sucimpi upavāyati asucimpi upavāyati gūthagatampi… muttagatampi… kheḷagatampi… pubbagatampi… lohitagatampi upavāyati, na ca tena vāyo aṭṭīyati vā harāyati vā jigucchati vā; evamevaṃ kho ahaṃ, bhante, vāyosamena cetasā viharāmi vipulena mahaggatena appamāṇena averena abyāpajjena. Yassa nūna, bhante, kāye kāyagatāsati <pageBreak edition="V" number="3.0192" /> anupaṭṭhitā assa, so idha aññataraṃ sabrahmacāriṃ āsajja appaṭinissajja cārikaṃ pakkameyya.</paragraph>
    <paragraph line="10">‘‘Seyyathāpi <pageBreak edition="P" number="4.0376" />, bhante, rajoharaṇaṃ sucimpi puñchati asucimpi puñchati gūthagatampi… muttagatampi… kheḷagatampi… pubbagatampi… lohitagatampi puñchati, na ca tena rajoharaṇaṃ aṭṭīyati vā harāyati vā jigucchati vā; evamevaṃ kho ahaṃ, bhante, rajoharaṇasamena cetasā viharāmi vipulena mahaggatena appamāṇena averena abyāpajjena. Yassa nūna, bhante, kāye kāyagatāsati anupaṭṭhitā assa, so idha aññataraṃ sabrahmacāriṃ āsajja appaṭinissajja cārikaṃ pakkameyya.</paragraph>
    <paragraph line="11">‘‘Seyyathāpi, bhante, caṇḍālakumārako vā caṇḍālakumārikā vā kaḷopihattho nantakavāsī gāmaṃ vā nigamaṃ vā pavisanto nīcacittaṃyeva upaṭṭhapetvā <pageBreak edition="T" number="4.0390" /> pavisati; evamevaṃ kho ahaṃ, bhante, caṇḍālakumārakacaṇḍālakumārikāsamena cetasā viharāmi vipulena mahaggatena appamāṇena averena abyāpajjena. Yassa nūna, bhante, kāye kāyagatāsati <pageBreak edition="M" number="3.0183" /> anupaṭṭhitā assa, so idha aññataraṃ sabrahmacāriṃ āsajja appaṭinissajja cārikaṃ pakkameyya.</paragraph>
    <paragraph line="12">‘‘Seyyathāpi, bhante, usabho chinnavisāṇo sūrato sudanto suvinīto rathiyāya rathiyaṃ siṅghāṭakena siṅghāṭakaṃ anvāhiṇḍanto na kiñci hiṃsati pādena vā visāṇena vā; evamevaṃ kho ahaṃ, bhante, usabhachinnavisāṇasamena cetasā viharāmi vipulena mahaggatena appamāṇena averena abyāpajjena. Yassa nūna, bhante, kāye kāyagatāsati anupaṭṭhitā assa, so idha aññataraṃ sabrahmacāriṃ āsajja appaṭinissajja cārikaṃ pakkameyya.</paragraph>
    <paragraph line="13">‘‘Seyyathāpi, bhante, itthī vā puriso vā daharo yuvā maṇḍanakajātiko sīsaṃnhāto ahikuṇapena vā kukkurakuṇapena <pageBreak edition="P" number="4.0377" /> vā manussakuṇapena vā kaṇṭhe āsattena aṭṭīyeyya harāyeyya jiguccheyya; evamevaṃ kho ahaṃ, bhante, iminā pūtikāyena aṭṭīyāmi harāyāmi jigucchāmi. Yassa nūna, bhante, kāye kāyagatāsati anupaṭṭhitā assa, so idha aññataraṃ sabrahmacāriṃ āsajja appaṭinissajja cārikaṃ pakkameyya.</paragraph>
    <paragraph line="14">‘‘Seyyathāpi <pageBreak edition="V" number="3.0193" />, bhante, puriso medakathālikaṃ parihareyya chiddāvachiddaṃ uggharantaṃ paggharantaṃ; evamevaṃ kho ahaṃ, bhante, imaṃ kāyaṃ pariharāmi chiddāvachiddaṃ <pageBreak edition="T" number="4.0391" /> uggharantaṃ paggharantaṃ. Yassa nūna, bhante, kāye kāyagatāsati anupaṭṭhitā assa, so idha aññataraṃ sabrahmacāriṃ āsajja appaṭinissajja cārikaṃ pakkameyyā’’ti.</paragraph>
    <paragraph line="15">Atha kho so bhikkhu uṭṭhāyāsanā ekaṃsaṃ uttarāsaṅgaṃ karitvā bhagavato pādesu sirasā nipatitvā bhagavantaṃ etadavoca – ‘‘accayo maṃ, bhante, accagamā yathābālaṃ yathāmūḷhaṃ yathāakusalaṃ, yo ahaṃ āyasmantaṃ sāriputtaṃ asatā tucchā musā abhūtena abbhācikkhiṃ. Tassa me, bhante, bhagavā accayaṃ accayato paṭiggaṇhatu āyatiṃ saṃvarāyā’’ti. ‘‘Taggha <alternatives line="28" extra="" separator="false"><alternative source-abbr="vri" source="vipassana research institut">taṃ</alternative><alternative source-abbr="sī." source="sri lanka">tvaṃ</alternative><alternative source-abbr="pī." source="pali text society">tvaṃ</alternative></alternatives> , bhikkhu, accayo accagamā yathābālaṃ yathāmūḷhaṃ yathāakusalaṃ, yo tvaṃ sāriputtaṃ asatā tucchā musā abhūtena abbhācikkhi. Yato ca kho tvaṃ, bhikkhu, accayaṃ accayato disvā yathādhammaṃ <pageBreak edition="M" number="3.0184" /> paṭikarosi, taṃ te mayaṃ paṭiggaṇhāma. Vuḍḍhihesā, bhikkhu, ariyassa vinaye yo accayaṃ accayato disvā yathādhammaṃ paṭikaroti āyatiṃ saṃvaraṃ āpajjatī’’ti.</paragraph>
    <paragraph line="16">Atha <pageBreak edition="P" number="4.0378" /> kho bhagavā āyasmantaṃ sāriputtaṃ āmantesi – ‘‘khama, sāriputta, imassa moghapurisassa, purā tassa tattheva sattadhā muddhā <alternatives line="36" extra=" aṭṭhakathāsu pana ‘‘phalatīti’’ itveva dissati" separator="false"><alternative source-abbr="vri" source="vipassana research institut">phalatī’’ti</alternative><alternative source-abbr="ka." source="cambodian">phalissatī’’ti</alternative><alternative source-abbr="sī." source="sri lanka">phalissatī’’ti</alternative><alternative source-abbr="syā." source="thai">phalissatī’’ti</alternative><alternative source-abbr="pī." source="pali text society">phalissatī’’ti</alternative><alternative source-abbr="ka." source="cambodian">phalissatī’’ti</alternative></alternatives> . ‘‘Khamāmahaṃ, bhante, tassa āyasmato sace maṃ so āyasmā evamāha – ‘khamatu ca me so āyasmā’’’ti. Paṭhamaṃ.</paragraph>
    <subhead line="17">2. Saupādisesasuttaṃ</subhead>
    <paragraph line="18" number="12"> Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho āyasmā sāriputto pubbaṇhasamayaṃ nivāsetvā pattacīvaramādāya <pageBreak edition="T" number="4.0392" /> sāvatthiṃ piṇḍāya pāvisi. Atha kho āyasmato sāriputtassa etadahosi – ‘‘atippago kho tāva sāvatthiyaṃ piṇḍāya carituṃ, yaṃnūnāhaṃ yena aññatitthiyānaṃ paribbājakānaṃ ārāmo tenupasaṅkameyya’’nti. Atha kho āyasmā sāriputto yena aññatitthiyānaṃ paribbājakānaṃ ārāmo tenupasaṅkami; upasaṅkamitvā tehi aññatitthiyehi paribbājakehi saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi.</paragraph>
    <paragraph line="19">Tena <pageBreak edition="V" number="3.0194" /> kho pana samayena tesaṃ aññatitthiyānaṃ paribbājakānaṃ sannisinnānaṃ sannipatitānaṃ ayamantarākathā udapādi – ‘‘yo hi koci, āvuso, saupādiseso kālaṃ karoti, sabbo so aparimutto nirayā aparimutto tiracchānayoniyā aparimutto pettivisayā aparimutto apāyaduggativinipātā’’ti. Atha kho āyasmā sāriputto tesaṃ aññatitthiyānaṃ paribbājakānaṃ bhāsitaṃ neva abhinandi nappaṭikkosi. Anabhinanditvā appaṭikkositvā uṭṭhāyāsanā pakkāmi – ‘‘bhagavato santike etassa bhāsitassa atthaṃ ājānissāmī’’ti. Atha kho āyasmā sāriputto sāvatthiyaṃ piṇḍāya caritvā pacchābhattaṃ <pageBreak edition="P" number="4.0379" /> piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ abhivādetvā <pageBreak edition="M" number="3.0185" /> ekamantaṃ nisīdi. Ekamantaṃ nisinno kho āyasmā sāriputto bhagavantaṃ etadavoca –</paragraph>
    <paragraph line="20">‘‘Idhāhaṃ, bhante, pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisiṃ. Tassa mayhaṃ, bhante, etadahosi – ‘atippago kho tāva sāvatthiyaṃ <pageBreak edition="T" number="4.0393" /> piṇḍāya carituṃ; yaṃnūnāhaṃ yena aññatitthiyānaṃ paribbājakānaṃ ārāmo tenupasaṅkameyya’nti. Atha kho ahaṃ, bhante, yena aññatitthiyānaṃ paribbājakānaṃ ārāmo tenupasaṅkamiṃ; upasaṅkamitvā tehi aññatitthiyehi paribbājakehi saddhiṃ sammodiṃ. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃ. Tena kho pana samayena tesaṃ aññatitthiyānaṃ paribbājakānaṃ sannisinnānaṃ sannipatitānaṃ ayamantarākathā udapādi – ‘yo hi koci, āvuso, saupādiseso kālaṃ karoti, sabbo so aparimutto nirayā aparimutto tiracchānayoniyā aparimutto pettivisayā aparimutto apāyaduggativinipātā’ti. Atha kho ahaṃ, bhante, tesaṃ aññatitthiyānaṃ paribbājakānaṃ bhāsitaṃ neva abhinandiṃ nappaṭikkosiṃ. Anabhinanditvā appaṭikkositvā uṭṭhāyāsanā pakkamiṃ – ‘bhagavato santike etassa bhāsitassa atthaṃ ājānissāmī’’’ti.</paragraph>
    <paragraph line="21">‘‘<alternatives line="44" extra="" separator="true"><alternative source-abbr="syā." source="thai">keci</alternative><alternative source-abbr="pī." source="pali text society">keci</alternative><alternative source-abbr="vri" source="vipassana research institut">Ke ca</alternative><alternative source-abbr="ka." source="cambodian">te ca</alternative></alternatives> , sāriputta, aññatitthiyā paribbājakā bālā abyattā, ke ca <note>keci (syā. pī. ka.) a. ni. 6.44 pāḷiyā saṃsandetabbaṃ</note> saupādisesaṃ vā ‘saupādiseso’ti jānissanti, anupādisesaṃ vā ‘anupādiseso’ti jānissanti’’!</paragraph>
    <paragraph line="22">‘‘Navayime, sāriputta, puggalā saupādisesā kālaṃ kurumānā parimuttā nirayā parimuttā tiracchānayoniyā parimuttā pettivisayā parimuttā apāyaduggativinipātā. Katame nava? Idha <pageBreak edition="P" number="4.0380" />, sāriputta, ekacco puggalo sīlesu paripūrakārī hoti, samādhismiṃ paripūrakārī <pageBreak edition="V" number="3.0195" />, paññāya mattaso kārī. So pañcannaṃ orambhāgiyānaṃ saṃyojanānaṃ parikkhayā antarāparinibbāyī hoti. Ayaṃ, sāriputta <pageBreak edition="T" number="4.0394" />, paṭhamo puggalo saupādiseso kālaṃ kurumāno parimutto nirayā parimutto tiracchānayoniyā <pageBreak edition="M" number="3.0186" /> parimutto pettivisayā parimutto apāyaduggativinipātā.</paragraph>
    <paragraph line="23">‘‘Puna caparaṃ, sāriputta, idhekacco puggalo sīlesu paripūrakārī hoti, samādhismiṃ paripūrakārī, paññāya mattaso kārī. So pañcannaṃ orambhāgiyānaṃ saṃyojanānaṃ parikkhayā upahaccaparinibbāyī hoti…pe… asaṅkhāraparinibbāyī hoti…pe… sasaṅkhāraparinibbāyī hoti…pe… uddhaṃsoto hoti akaniṭṭhagāmī. Ayaṃ, sāriputta, pañcamo puggalo saupādiseso kālaṃ kurumāno parimutto nirayā parimutto tiracchānayoniyā parimutto pettivisayā parimutto apāyaduggativinipātā.</paragraph>
    <paragraph line="24">‘‘Puna caparaṃ, sāriputta, idhekacco puggalo sīlesu paripūrakārī hoti, samādhismiṃ mattaso kārī, paññāya mattaso kārī. So tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāmī hoti, sakideva imaṃ lokaṃ āgantvā dukkhassantaṃ karoti. Ayaṃ, sāriputta, chaṭṭho puggalo saupādiseso kālaṃ kurumāno parimutto nirayā…pe… parimutto apāyaduggativinipātā.</paragraph>
    <paragraph line="25">‘‘Puna caparaṃ, sāriputta, idhekacco puggalo sīlesu paripūrakārī hoti, samādhismiṃ mattaso kārī, paññāya mattaso kārī. So tiṇṇaṃ saṃyojanānaṃ parikkhayā ekabījī hoti, ekaṃyeva mānusakaṃ bhavaṃ nibbattetvā dukkhassantaṃ <pageBreak edition="P" number="4.0381" /> karoti. Ayaṃ, sāriputta, sattamo puggalo saupādiseso <pageBreak edition="T" number="4.0395" /> kālaṃ kurumāno parimutto nirayā…pe… parimutto apāyaduggativinipātā.</paragraph>
    <paragraph line="26">‘‘Puna caparaṃ, sāriputta, idhekacco puggalo sīlesu paripūrakārī hoti, samādhismiṃ mattaso kārī, paññāya mattaso kārī. So tiṇṇaṃ saṃyojanānaṃ parikkhayā kolaṃkolo hoti, dve vā tīṇi vā kulāni sandhāvitvā saṃsaritvā dukkhassantaṃ karoti. Ayaṃ, sāriputta, aṭṭhamo puggalo saupādiseso kālaṃ kurumāno parimutto nirayā…pe… parimutto apāyaduggativinipātā.</paragraph>
    <paragraph line="27">‘‘Puna <pageBreak edition="V" number="3.0196" /> caparaṃ, sāriputta, idhekacco puggalo sīlesu paripūrakārī hoti, samādhismiṃ mattaso kārī, paññāya mattaso kārī. So tiṇṇaṃ <pageBreak edition="M" number="3.0187" /> saṃyojanānaṃ parikkhayā sattakkhattuparamo hoti, sattakkhattuparamaṃ deve ca manusse ca sandhāvitvā saṃsaritvā dukkhassantaṃ karoti. Ayaṃ, sāriputta, navamo puggalo saupādiseso kālaṃ kurumāno parimutto nirayā parimutto tiracchānayoniyā parimutto pettivisayā parimutto apāyaduggativinipātā.</paragraph>
    <paragraph line="28">‘‘Ke ca, sāriputta, aññatitthiyā paribbājakā bālā abyattā, ke ca saupādisesaṃ vā ‘saupādiseso’ti jānissanti, anupādisesaṃ vā ‘anupādiseso’ti jānissanti! Ime kho, sāriputta, nava puggalā saupādisesā kālaṃ kurumānā parimuttā nirayā parimuttā tiracchānayoniyā parimuttā pettivisayā parimuttā apāyaduggativinipātā. Na tāvāyaṃ, sāriputta, dhammapariyāyo paṭibhāsi bhikkhūnaṃ bhikkhunīnaṃ upāsakānaṃ upāsikānaṃ. Taṃ kissa <pageBreak edition="T" number="4.0396" /> hetu? Māyimaṃ dhammapariyāyaṃ sutvā pamādaṃ <alternatives line="60" extra="" separator="false"><alternative source-abbr="vri" source="vipassana research institut">āhariṃsūti</alternative><alternative source-abbr="sī." source="sri lanka">āhariṃsu</alternative><alternative source-abbr="pī." source="pali text society">āhariṃsu</alternative></alternatives> . Api <pageBreak edition="P" number="4.0382" /> ca mayā <note>api cāyaṃ (?)</note>, sāriputta, dhammapariyāyo pañhādhippāyena bhāsito’’ti. Dutiyaṃ.</paragraph>
    <subhead line="29">3. Koṭṭhikasuttaṃ</subhead>
    <paragraph line="30" number="13"> Atha kho āyasmā <alternatives line="75" extra="" separator="false"><alternative source-abbr="vri" source="vipassana research institut">mahākoṭṭhiko</alternative><alternative source-abbr="sī." source="sri lanka">mahākoṭṭhito</alternative><alternative source-abbr="syā." source="thai">mahākoṭṭhito</alternative><alternative source-abbr="pī." source="pali text society">mahākoṭṭhito</alternative></alternatives>  yenāyasmā sāriputto tenupasaṅkami; upasaṅkamitvā āyasmatā sāriputtena saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho āyasmā mahākoṭṭhiko āyasmantaṃ sāriputtaṃ etadavoca – ‘‘kiṃ nu kho, āvuso sāriputta, ‘yaṃ kammaṃ diṭṭhadhammavedanīyaṃ, taṃ me kammaṃ samparāyavedanīyaṃ hotū’ti, etassa atthāya bhagavati brahmacariyaṃ vussatī’’ti? ‘‘No hidaṃ, āvuso’’.</paragraph>
    <paragraph line="31">‘‘Kiṃ nu kho, āvuso sāriputta, ‘yaṃ kammaṃ <alternatives line="83" extra=" ma. ni. 3.8 passitabbaṃ" separator="false"><alternative source-abbr="vri" source="vipassana research institut">sukhavedanīyaṃ</alternative><alternative source-abbr="ka." source="cambodian">sukhavedaniyaṃ</alternative></alternatives> , taṃ me kammaṃ <alternatives line="91" extra="" separator="false"><alternative source-abbr="vri" source="vipassana research institut">dukkhavedanīyaṃ</alternative><alternative source-abbr="ka." source="cambodian">dukkhavedaniyaṃ</alternative></alternatives>  hotū’ti, etassa atthāya bhagavati brahmacariyaṃ vussatī’’ti? ‘‘No hidaṃ, āvuso’’.</paragraph>
    <paragraph line="32">‘‘Kiṃ nu kho, āvuso sāriputta, ‘yaṃ kammaṃ <alternatives line="99" extra=" ma. ni. 3.8 passitabbaṃ" separator="false"><alternative source-abbr="vri" source="vipassana research institut">sukhavedanīyaṃ</alternative><alternative source-abbr="ka." source="cambodian">sukhavedaniyaṃ</alternative></alternatives> , taṃ me kammaṃ <alternatives line="107" extra="" separator="false"><alternative source-abbr="vri" source="vipassana research institut">dukkhavedanīyaṃ</alternative><alternative source-abbr="ka." source="cambodian">dukkhavedaniyaṃ</alternative></alternatives>  hotū’ti, etassa atthāya bhagavati brahmacariyaṃ vussatī’’ti? ‘‘No hidaṃ, āvuso’’.</paragraph>
    <paragraph line="33">‘‘Kiṃ <pageBreak edition="M" number="3.0188" /><pageBreak edition="V" number="3.0197" /> panāvuso, sāriputta, ‘yaṃ kammaṃ dukkhavedanīyaṃ, taṃ me kammaṃ sukhavedanīyaṃ hotū’ti, etassa atthāya bhagavati brahmacariyaṃ vussatī’’ti? ‘‘No hidaṃ, āvuso’’.</paragraph>
    <paragraph line="34">‘‘Kiṃ nu kho, āvuso sāriputta, ‘yaṃ kammaṃ paripakkavedanīyaṃ, taṃ me kammaṃ aparipakkavedanīyaṃ hotū’ti, etassa atthāya bhagavati brahmacariyaṃ vussatī’’ti? ‘‘No <pageBreak edition="T" number="4.0397" /> hidaṃ, āvuso’’.</paragraph>
    <paragraph line="35">‘‘Kiṃ panāvuso sāriputta, ‘yaṃ kammaṃ aparipakkavedanīyaṃ, taṃ me kammaṃ paripakkavedanīyaṃ hotū’ti, etassa atthāya bhagavati brahmacariyaṃ vussatī’’ti? ‘‘No hidaṃ, āvuso’’.</paragraph>
    <paragraph line="36">‘‘Kiṃ nu kho, āvuso sāriputta, ‘yaṃ kammaṃ bahuvedanīyaṃ, taṃ me kammaṃ appavedanīyaṃ hotū’ti, etassa atthāya bhagavati brahmacariyaṃ vussatī’’ti? ‘‘No hidaṃ, āvuso’’.</paragraph>
    <paragraph line="37">‘‘Kiṃ panāvuso sāriputta <pageBreak edition="P" number="4.0383" />, ‘yaṃ kammaṃ appavedanīyaṃ, taṃ me kammaṃ bahuvedanīyaṃ hotū’ti, etassa atthāya bhagavati brahmacariyaṃ vussatī’’ti? ‘‘No hidaṃ, āvuso’’.</paragraph>
    <paragraph line="38">‘‘Kiṃ nu kho, āvuso sāriputta, ‘yaṃ kammaṃ vedanīyaṃ, taṃ me kammaṃ avedanīyaṃ hotū’ti, etassa atthāya bhagavati brahmacariyaṃ vussatī’’ti? ‘‘No hidaṃ, āvuso’’.</paragraph>
    <paragraph line="39">‘‘Kiṃ panāvuso sāriputta, ‘yaṃ kammaṃ avedanīyaṃ, taṃ me kammaṃ vedanīyaṃ hotū’ti, etassa atthāya bhagavati brahmacariyaṃ vussatī’’ti? ‘‘No hidaṃ, āvuso’’.</paragraph>
    <paragraph line="40">‘‘‘Kiṃ nu kho, āvuso sāriputta, yaṃ kammaṃ diṭṭhadhammavedanīyaṃ taṃ me kammaṃ samparāyavedanīyaṃ hotūti, etassa atthāya bhagavati brahmacariyaṃ vussatī’ti, iti puṭṭho samāno ‘no hidaṃ, āvuso’ti vadesi.</paragraph>
    <paragraph line="41">‘‘‘Kiṃ panāvuso sāriputta, yaṃ kammaṃ samparāyavedanīyaṃ taṃ me kammaṃ diṭṭhadhammavedanīyaṃ hotūti <pageBreak edition="V" number="3.0198" />, etassa atthāya bhagavati brahmacariyaṃ vussatī’ti, iti puṭṭho samāno ‘no hidaṃ, āvuso’ti vadesi.</paragraph>
    <paragraph line="42">‘‘‘Kiṃ <pageBreak edition="M" number="3.0189" /> nu kho, āvuso sāriputta, yaṃ kammaṃ sukhavedanīyaṃ taṃ me kammaṃ dukkhavedanīyaṃ hotūti, etassa atthāya bhagavati brahmacariyaṃ vussatī’ti, iti puṭṭho samāno ‘no hidaṃ, āvuso’ti vadesi.</paragraph>
    <paragraph line="43">‘‘‘Kiṃ panāvuso sāriputta, yaṃ kammaṃ dukkhavedanīyaṃ taṃ me kammaṃ sukhavedanīyaṃ hotūti, etassa atthāya bhagavati brahmacariyaṃ vussatī’ti, iti <pageBreak edition="T" number="4.0398" /> puṭṭho samāno ‘no hidaṃ, āvuso’ti vadesi.</paragraph>
    <paragraph line="44">‘‘‘Kiṃ nu kho, āvuso sāriputta, yaṃ kammaṃ paripakkavedanīyaṃ taṃ me kammaṃ aparipakkavedanīyaṃ hotūti, etassa atthāya bhagavati brahmacariyaṃ vussatī’ti, iti puṭṭho samāno ‘no hidaṃ, āvuso’ti vadesi.</paragraph>
    <paragraph line="45">‘‘‘Kiṃ panāvuso sāriputta, yaṃ kammaṃ aparipakkavedanīyaṃ taṃ me kammaṃ paripakkavedanīyaṃ hotūti, etassa atthāya bhagavati brahmacariyaṃ <pageBreak edition="P" number="4.0384" /> vussatī’ti, iti puṭṭho samāno ‘no hidaṃ, āvuso’ti vadesi.</paragraph>
    <paragraph line="46">‘‘‘Kiṃ nu kho, āvuso sāriputta, yaṃ kammaṃ bahuvedanīyaṃ taṃ me kammaṃ appavedanīyaṃ hotūti, etassa atthāya bhagavati brahmacariyaṃ vussatī’ti, iti puṭṭho samāno ‘no hidaṃ, āvuso’ti vadesi.</paragraph>
    <paragraph line="47">‘‘‘Kiṃ panāvuso sāriputta, yaṃ kammaṃ appavedanīyaṃ taṃ me kammaṃ bahuvedanīyaṃ hotūti, etassa atthāya bhagavati brahmacariyaṃ vussatī’ti, iti puṭṭho samāno ‘no hidaṃ, āvuso’ti vadesi.</paragraph>
    <paragraph line="48">‘‘‘Kiṃ nu kho, āvuso sāriputta, yaṃ kammaṃ vedanīyaṃ taṃ me kammaṃ avedanīyaṃ hotūti <pageBreak edition="V" number="3.0199" />, etassa atthāya bhagavati brahmacariyaṃ vussatī’ti, iti puṭṭho samāno ‘no hidaṃ, āvuso’ti vadesi.</paragraph>
    <paragraph line="49">‘‘‘Kiṃ panāvuso sāriputta, yaṃ kammaṃ avedanīyaṃ taṃ me kammaṃ vedanīyaṃ hotūti, etassa atthāya bhagavati brahmacariyaṃ vussatī’ti, iti puṭṭho samāno ‘no hidaṃ, āvuso’ti vadesi. Atha kimatthaṃ carahāvuso, bhagavati brahmacariyaṃ vussatī’’ti?</paragraph>
    <paragraph line="50">‘‘<alternatives line="115" extra="" separator="false"><alternative source-abbr="vri" source="vipassana research institut">Yaṃ khvassa</alternative><alternative source-abbr="ka." source="cambodian">yaṃ kho</alternative></alternatives> , āvuso, aññātaṃ adiṭṭhaṃ appattaṃ asacchikataṃ anabhisametaṃ, tassa ñāṇāya dassanāya pattiyā sacchikiriyāya abhisamayāya bhagavati <pageBreak edition="T" number="4.0399" /> brahmacariyaṃ <alternatives line="123" extra="" separator="false"><alternative source-abbr="vri" source="vipassana research institut">vussatī’’ti</alternative><alternative source-abbr="syā." source="thai">vussa’’ti</alternative></alternatives> . (‘‘Kiṃ panassāvuso, aññātaṃ <pageBreak edition="M" number="3.0190" /> adiṭṭhaṃ appattaṃ asacchikataṃ anabhisametaṃ, yassa ñāṇāya dassanāya pattiyā sacchikiriyāya abhisamayāya bhagavati brahmacariyaṃ vussatī’’ti?) <note>( ) syā. ka. potthakesu natthi</note> ‘‘‘Idaṃ dukkha’nti khvassa <note>kho yaṃ (ka.)</note>, āvuso, aññātaṃ adiṭṭhaṃ appattaṃ asacchikataṃ anabhisametaṃ. Tassa ñāṇāya dassanāya pattiyā sacchikiriyāya abhisamayāya bhagavati brahmacariyaṃ vussati. Ayaṃ <pageBreak edition="P" number="4.0385" /> ‘dukkhasamudayo’ti khvassa, āvuso…pe… ‘ayaṃ dukkhanirodho’ti khvassa, āvuso…pe… ‘ayaṃ dukkhanirodhagāminī paṭipadā’ti khvassa, āvuso, aññātaṃ adiṭṭhaṃ appattaṃ asacchikataṃ anabhisametaṃ. Tassa ñāṇāya dassanāya pattiyā sacchikiriyāya abhisamayāya bhagavati brahmacariyaṃ vussati. <alternatives line="141" extra="" separator="false"><alternative source-abbr="vri" source="vipassana research institut">Idaṃ khvassa</alternative><alternative source-abbr="ka." source="cambodian">iti kho yaṃ</alternative></alternatives> , āvuso, aññātaṃ adiṭṭhaṃ appattaṃ asacchikataṃ anabhisametaṃ. <alternatives line="149" extra="" separator="false"><alternative source-abbr="vri" source="vipassana research institut">Tassa</alternative><alternative source-abbr="?" source="unknown">yassa</alternative></alternatives>  ñāṇāya dassanāya pattiyā sacchikiriyāya abhisamayāya bhagavati brahmacariyaṃ vussatī’’ti. Tatiyaṃ.</paragraph>
    <subhead line="51">4. Samiddhisuttaṃ</subhead>
    <paragraph line="52" number="14"> Atha kho āyasmā samiddhi yenāyasmā sāriputto tenupasaṅkami; upasaṅkamitvā āyasmantaṃ sāriputtaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ samiddhiṃ āyasmā sāriputto etadavoca – ‘‘kimārammaṇā, samiddhi, purisassa saṅkappavitakkā uppajjantī’’ti? ‘‘Nāmarūpārammaṇā, bhante’’ti. ‘‘Te pana, samiddhi, kva nānattaṃ gacchantī’’ti? ‘‘Dhātūsu, bhante’’ti. ‘‘Te pana, samiddhi, kiṃsamudayā’’ti? ‘‘Phassasamudayā, bhante’’ti. ‘‘Te pana, samiddhi, kiṃsamosaraṇā’’ti? ‘‘Vedanāsamosaraṇā, bhante’’ti. ‘‘Te pana <pageBreak edition="V" number="3.0200" />, samiddhi, kiṃpamukhā’’ti? ‘‘Samādhippamukhā, bhante’’ti. ‘‘Te pana, samiddhi, kiṃadhipateyyā’’ti? ‘‘Satādhipateyyā, bhante’’ti. ‘‘Te pana, samiddhi, kiṃuttarā’’ti? ‘‘Paññuttarā, bhante’’ti. ‘‘Te pana, samiddhi, kiṃsārā’’ti? ‘‘Vimuttisārā, bhante’’ti. ‘‘Te pana, samiddhi, kiṃogadhā’’ti? ‘‘Amatogadhā, bhante’’ti.</paragraph>
    <paragraph line="53">‘‘‘Kimārammaṇā, samiddhi, purisassa saṅkappavitakkā uppajjantī’ti, iti puṭṭho samāno ‘nāmarūpārammaṇā, bhante’ti vadesi. ‘Te pana, samiddhi, kva <pageBreak edition="T" number="4.0400" /> nānattaṃ gacchantī’ti, iti <pageBreak edition="P" number="4.0386" /> puṭṭho samāno ‘dhātūsu, bhante’ti vadesi. ‘Te pana, samiddhi, kiṃsamudayā’ti, iti puṭṭho samāno ‘phassasamudayā, bhante’ti <pageBreak edition="M" number="3.0191" /> vadesi. ‘Te pana, samiddhi, kiṃsamosaraṇā’ti, iti puṭṭho samāno ‘vedanāsamosaraṇā, bhante’ti vadesi. ‘Te pana, samiddhi, kiṃpamukhā’ti, iti puṭṭho samāno ‘samādhippamukhā, bhante’ti vadesi. ‘Te pana, samiddhi, kiṃadhipateyyā’ti, iti puṭṭho samāno ‘satādhipateyyā, bhante’ti vadesi. ‘Te pana, samiddhi, kiṃuttarā’ti, iti puṭṭho samāno ‘paññuttarā, bhante’ti vadesi. ‘Te pana, samiddhi, kiṃsārā’ti, iti puṭṭho samāno ‘vimuttisārā, bhante’ti vadesi. ‘Te pana, samiddhi, kiṃogadhā’ti, iti puṭṭho samāno ‘amatogadhā, bhante’ti vadesi. Sādhu sādhu, samiddhi! Sādhu kho tvaṃ, samiddhi, puṭṭho <note>pañhaṃ (sī. syā. pī.)</note> puṭṭho vissajjesi, tena ca mā maññī’’ti. Catutthaṃ.</paragraph>
    <subhead line="54">5. Gaṇḍasuttaṃ</subhead>
    <paragraph line="55" number="15"> ‘‘Seyyathāpi, bhikkhave, gaṇḍo anekavassagaṇiko. Tassassu gaṇḍassa nava vaṇamukhāni nava abhedanamukhāni. Tato yaṃ kiñci pagghareyya – asuciyeva pagghareyya, duggandhaṃyeva pagghareyya, <alternatives line="164" extra="" separator="false"><alternative source-abbr="vri" source="vipassana research institut">jegucchiyaṃyeva</alternative><alternative source-abbr="ka." source="cambodian">jegucchiyeva</alternative></alternatives>  pagghareyya; yaṃ kiñci pasaveyya – asuciyeva pasaveyya, duggandhaṃyeva pasaveyya, jegucchiyaṃyeva pasaveyya.</paragraph>
    <paragraph line="56">‘‘Gaṇḍoti kho, bhikkhave, imassetaṃ <alternatives line="172" extra="" separator="false"><alternative source-abbr="vri" source="vipassana research institut">cātumahābhūtikassa</alternative><alternative source-abbr="sī." source="sri lanka">cātummahābhūtikassa</alternative><alternative source-abbr="syā." source="thai">cātummahābhūtikassa</alternative><alternative source-abbr="pī." source="pali text society">cātummahābhūtikassa</alternative></alternatives>  kāyassa adhivacanaṃ mātāpettikasambhavassa odanakummāsūpacayassa aniccucchādanaparimaddanabhedanaviddhaṃsanadhammassa. Tassassu gaṇḍassa nava vaṇamukhāni nava abhedanamukhāni. Tato yaṃ kiñci paggharati – asuciyeva paggharati, duggandhaṃyeva paggharati, jegucchiyaṃyeva <pageBreak edition="P" number="4.0387" /> paggharati; yaṃ kiñci pasavati <pageBreak edition="T" number="4.0401" /> – asuciyeva <pageBreak edition="V" number="3.0201" /> pasavati, duggandhaṃyeva pasavati, jegucchiyaṃyeva pasavati. Tasmātiha, bhikkhave, imasmiṃ kāye nibbindathā’’ti. Pañcamaṃ.</paragraph>
    <subhead line="57">6. Saññāsuttaṃ</subhead>
    <paragraph line="58" number="16"> ‘‘Navayimā, bhikkhave, saññā bhāvitā bahulīkatā mahapphalā honti mahānisaṃsā amatogadhā amatapariyosānā. Katamā nava <pageBreak edition="M" number="3.0192" />? Asubhasaññā, maraṇasaññā, āhāre <alternatives line="180" extra="" separator="false"><alternative source-abbr="vri" source="vipassana research institut">paṭikūlasaññā</alternative><alternative source-abbr="sī." source="sri lanka">paṭikkūlasaññā</alternative><alternative source-abbr="syā." source="thai">paṭikkūlasaññā</alternative><alternative source-abbr="pī." source="pali text society">paṭikkūlasaññā</alternative></alternatives> , sabbaloke <alternatives line="188" extra=" a. ni. 5.121-122" separator="false"><alternative source-abbr="vri" source="vipassana research institut">anabhiratasaññā</alternative><alternative source-abbr="ka." source="cambodian">anabhiratisaññā</alternative></alternatives> , aniccasaññā, anicce dukkhasaññā, dukkhe anattasaññā, pahānasaññā, virāgasaññā – imā kho, bhikkhave, nava saññā, bhāvitā bahulīkatā mahapphalā honti mahānisaṃsā amatogadhā amatapariyosānā’’ti. Chaṭṭhaṃ.</paragraph>
    <subhead line="59">7. Kulasuttaṃ</subhead>
    <paragraph line="60" number="17"> ‘‘Navahi, bhikkhave, aṅgehi samannāgataṃ kulaṃ anupagantvā vā nālaṃ upagantuṃ, upagantvā vā nālaṃ nisīdituṃ. Katamehi navahi? Na manāpena paccuṭṭhenti, na manāpena abhivādenti, na manāpena āsanaṃ denti, santamassa pariguhanti, bahukampi thokaṃ denti, paṇītampi lūkhaṃ denti, asakkaccaṃ denti no sakkaccaṃ, na upanisīdanti dhammassavanāya, bhāsitamassa na sussūsanti. Imehi kho, bhikkhave, navahaṅgehi samannāgataṃ kulaṃ anupagantvā vā nālaṃ upagantuṃ upagantvā vā nālaṃ nisīdituṃ.</paragraph>
    <paragraph line="61">‘‘Navahi, bhikkhave, aṅgehi samannāgataṃ kulaṃ anupagantvā vā alaṃ upagantuṃ, upagantvā vā alaṃ nisīdituṃ. Katamehi navahi? Manāpena paccuṭṭhenti, manāpena abhivādenti, manāpena āsanaṃ denti, santamassa <pageBreak edition="T" number="4.0402" /> na pariguhanti, bahukampi <pageBreak edition="P" number="4.0388" /> bahukaṃ denti, paṇītampi paṇītaṃ denti, sakkaccaṃ denti no asakkaccaṃ, upanisīdanti dhammassavanāya, bhāsitamassa sussūsanti. Imehi kho, bhikkhave, navahaṅgehi samannāgataṃ kulaṃ anupagantvā vā alaṃ upagantuṃ, upagantvā vā alaṃ nisīditu’’nti. Sattamaṃ.</paragraph>
    <subhead line="62">8. Navaṅguposathasuttaṃ</subhead>
    <paragraph line="63" number="18"> ‘‘Navahi <pageBreak edition="V" number="3.0202" />, bhikkhave, aṅgehi samannāgato uposatho upavuttho mahapphalo hoti mahānisaṃso mahājutiko mahāvipphāro. Kathaṃ upavuttho ca, bhikkhave, navahaṅgehi samannāgato uposatho mahapphalo hoti mahānisaṃso mahājutiko mahāvipphāro? Idha, bhikkhave, ariyasāvako iti paṭisañcikkhati – ‘yāvajīvaṃ arahanto pāṇātipātaṃ pahāya pāṇātipātā paṭiviratā nihitadaṇḍā nihitasatthā lajjī <pageBreak edition="M" number="3.0193" /> dayāpannā sabbapāṇabhūtahitānukampino viharanti; ahampajja imañca rattiṃ imañca divasaṃ pāṇātipātaṃ pahāya pāṇātipātā paṭivirato nihitadaṇḍo nihitasattho lajjī dayāpanno sabbapāṇabhūtahitānukampī viharāmi. <alternatives line="196" extra="" separator="false"><alternative source-abbr="vri" source="vipassana research institut">Imināpaṅgena</alternative><alternative source-abbr="ka." source="cambodian">imināpi aṅgena</alternative><alternative source-abbr="sī." source="sri lanka">imināpi aṅgena</alternative></alternatives>  arahataṃ anukaromi; uposatho ca me upavuttho bhavissatī’ti. Iminā paṭhamena aṅgena samannāgato hoti…pe. <pageBreak edition="P" number="4.0389" />….</paragraph>
    <paragraph line="64">‘‘‘Yāvajīvaṃ arahanto uccāsayanamahāsayanaṃ pahāya uccāsayanamahāsayanā paṭiviratā nīcaseyyaṃ kappenti <pageBreak edition="P" number="4.0390" /> – mañcake vā tiṇasanthārake vā; ahampajja imañca rattiṃ imañca divasaṃ uccāsayanamahāsayanaṃ pahāya uccāsayanamahāsayanā paṭivirato nīcaseyyaṃ kappemi – mañcake vā tiṇasanthārake vā. Imināpaṅgena arahataṃ <pageBreak edition="T" number="4.0403" /> anukaromi; uposatho ca me upavuttho bhavissatī’ti. Iminā aṭṭhamena aṅgena samannāgato hoti.</paragraph>
    <paragraph line="65">‘‘Mettāsahagatena cetasā ekaṃ disaṃ pharitvā viharati, tathā dutiyaṃ tathā tatiyaṃ tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena <alternatives line="204" extra="" separator="true"><alternative source-abbr="vri" source="vipassana research institut">abyāpajjena</alternative><alternative source-abbr="ka." source="cambodian">abyāpajjhena</alternative><alternative source-abbr="?" source="unknown">abyābajjhena</alternative></alternatives>  pharitvā viharati. Iminā navamena aṅgena samannāgato hoti. Evaṃ upavuttho kho, bhikkhave, navahaṅgehi samannāgato uposatho mahapphalo hoti mahānisaṃso mahājutiko mahāvipphāro’’ti. Aṭṭhamaṃ.</paragraph>
    <subhead line="66">9. Devatāsuttaṃ</subhead>
    <paragraph line="67" number="19"> ‘‘Imañca, bhikkhave, rattiṃ sambahulā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yenāhaṃ tenupasaṅkamiṃsu; upasaṅkamitvā maṃ abhivādetvā <pageBreak edition="V" number="3.0203" /> ekamantaṃ aṭṭhaṃsu. Ekamantaṃ ṭhitā kho, bhikkhave, tā devatā maṃ etadavocuṃ – ‘upasaṅkamiṃsu no, bhante, pubbe manussabhūtānaṃ pabbajitā agārāni. Te mayaṃ, bhante, paccuṭṭhimha, no ca kho abhivādimha. Tā mayaṃ, bhante, aparipuṇṇakammantā vippaṭisāriniyo paccānutāpiniyo hīnaṃ kāyaṃ upapannā’’’ti.</paragraph>
    <paragraph line="68">‘‘Aparāpi <pageBreak edition="M" number="3.0194" /><pageBreak edition="P" number="4.0391" /> maṃ, bhikkhave, sambahulā devatā upasaṅkamitvā etadavocuṃ – ‘upasaṅkamiṃsu no, bhante, pubbe manussabhūtānaṃ pabbajitā agārāni. Te mayaṃ, bhante, <alternatives line="213" extra="" separator="false"><alternative source-abbr="vri" source="vipassana research institut">paccuṭṭhimha abhivādimha</alternative><alternative source-abbr="syā." source="thai">paccuṭṭhimha ca abhivādimha ca</alternative></alternatives> , no ca tesaṃ āsanaṃ adamha. Tā mayaṃ, bhante, aparipuṇṇakammantā vippaṭisāriniyo paccānutāpiniyo hīnaṃ kāyaṃ upapannā’’’ti.</paragraph>
    <paragraph line="69">‘‘Aparāpi maṃ, bhikkhave, sambahulā devatā upasaṅkamitvā <pageBreak edition="T" number="4.0404" /> etadavocuṃ – ‘upasaṅkamiṃsu no, bhante, pubbe manussabhūtānaṃ pabbajitā agārāni. Te mayaṃ, bhante, <alternatives line="221" extra="" separator="false"><alternative source-abbr="vri" source="vipassana research institut">paccuṭṭhimha abhivādimha</alternative><alternative source-abbr="syā." source="thai">paccuṭṭhimha ca abhivādimha ca</alternative></alternatives>  <alternatives line="229" extra="" separator="false"><alternative source-abbr="vri" source="vipassana research institut">āsanaṃ</alternative><alternative source-abbr="sī." source="sri lanka">āsanañca</alternative><alternative source-abbr="syā." source="thai">āsanañca</alternative></alternatives>  adamha, no ca kho yathāsatti yathābalaṃ saṃvibhajimha…pe… yathāsatti <alternatives line="237" extra="" separator="false"><alternative source-abbr="vri" source="vipassana research institut">yathābalaṃ</alternative><alternative source-abbr="?" source="unknown">yathābalaṃ ca</alternative></alternatives>  saṃvibhajimha, no ca kho upanisīdimha dhammassavanāya…pe… <alternatives line="245" extra="" separator="false"><alternative source-abbr="vri" source="vipassana research institut">upanisīdimha</alternative><alternative source-abbr="syā." source="thai">upanisīdimha ca</alternative></alternatives>  dhammassavanāya, no ca kho ohitasotā dhammaṃ suṇimha…pe… ohitasotā ca dhammaṃ suṇimha, no ca kho sutvā dhammaṃ dhārayimha…pe… sutvā ca dhammaṃ dhārayimha, no ca kho dhātānaṃ dhammānaṃ atthaṃ upaparikkhimha…pe… dhātānañca dhammānaṃ atthaṃ upaparikkhimha, no ca kho atthamaññāya dhammamaññāya dhammānudhammaṃ paṭipajjimha. Tā mayaṃ, bhante, aparipuṇṇakammantā vippaṭisāriniyo paccānutāpiniyo hīnaṃ kāyaṃ upapannā’’’ti.</paragraph>
    <paragraph line="70">‘‘Aparāpi maṃ, bhikkhave, sambahulā devatā upasaṅkamitvā etadavocuṃ – ‘upasaṅkamiṃsu no, bhante, pubbe manussabhūtānaṃ pabbajitā agārāni. Te mayaṃ, bhante, <alternatives line="253" extra="" separator="false"><alternative source-abbr="vri" source="vipassana research institut">paccuṭṭhimha abhivādimha</alternative><alternative source-abbr="syā." source="thai">paccuṭṭhimha ca abhivādimha ca</alternative></alternatives> , <alternatives line="261" extra="" separator="false"><alternative source-abbr="vri" source="vipassana research institut">āsanaṃ</alternative><alternative source-abbr="sī." source="sri lanka">āsanañca</alternative><alternative source-abbr="syā." source="thai">āsanañca</alternative></alternatives>  adamha, yathāsatti <pageBreak edition="P" number="4.0392" /> <alternatives line="269" extra="" separator="false"><alternative source-abbr="vri" source="vipassana research institut">yathābalaṃ</alternative><alternative source-abbr="?" source="unknown">yathābalaṃ ca</alternative></alternatives>  saṃvibhajimha, <alternatives line="277" extra="" separator="false"><alternative source-abbr="vri" source="vipassana research institut">upanisīdimha</alternative><alternative source-abbr="syā." source="thai">upanisīdimha ca</alternative></alternatives>  dhammassavanāya, ohitasotā ca dhammaṃ suṇimha, sutvā ca dhammaṃ dhārayimha, dhātānañca dhammānaṃ atthaṃ upaparikkhimha, atthamaññāya dhammamaññāya <alternatives line="285" extra="" separator="false"><alternative source-abbr="vri" source="vipassana research institut">dhammānudhammaṃ</alternative><alternative source-abbr="?" source="unknown">dhammānudhammañca</alternative></alternatives>  paṭipajjimha. Tā mayaṃ, bhante, paripuṇṇakammantā avippaṭisāriniyo apaccānutāpiniyo paṇītaṃ kāyaṃ upapannā’ti. Etāni, bhikkhave, rukkhamūlāni etāni suññāgārāni. Jhāyatha, bhikkhave, mā pamādattha, mā pacchā vippaṭisārino ahuvattha seyyathāpi tā purimikā devatā’’ti. Navamaṃ.</paragraph>
    <subhead line="71">10. Velāmasuttaṃ</subhead>
    <paragraph line="72" number="20"> Ekaṃ <pageBreak edition="T" number="4.0405" /><pageBreak edition="M" number="3.0195" /><pageBreak edition="V" number="3.0204" /> samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca –</paragraph>
    <paragraph line="73">‘‘Api nu te, gahapati, kule dānaṃ dīyatī’’ti? ‘‘Dīyati me, bhante, kule dānaṃ; tañca kho lūkhaṃ kaṇājakaṃ biḷaṅgadutiya’’nti. ‘‘<alternatives line="293" extra="" separator="true"><alternative source-abbr="vri" source="vipassana research institut">Lūkhañcepi</alternative><alternative source-abbr="syā." source="thai">lūkhaṃ vāpi</alternative><alternative source-abbr="ka." source="cambodian">lūkhañcāpi</alternative></alternatives> , gahapati, dānaṃ deti paṇītaṃ vā; tañca asakkaccaṃ deti, <alternatives line="302" extra="" separator="true"><alternative source-abbr="vri" source="vipassana research institut">acittīkatvā</alternative><alternative source-abbr="ka." source="cambodian">acittiṃ katvā</alternative><alternative source-abbr="syā." source="thai">apacittiṃ katvā</alternative><alternative source-abbr="pī." source="pali text society">acittikatvā</alternative></alternatives>  deti, asahatthā deti, <alternatives line="312" extra="" separator="false"><alternative source-abbr="vri" source="vipassana research institut">apaviddhaṃ</alternative><alternative source-abbr="syā." source="thai">apaviṭṭhaṃ</alternative></alternatives>  deti, anāgamanadiṭṭhiko deti. Yattha yattha tassa tassa dānassa vipāko nibbattati, na uḷārāya bhattabhogāya cittaṃ namati, na uḷārāya vatthabhogāya cittaṃ namati, na uḷārāya yānabhogāya cittaṃ namati, na uḷāresu pañcasu kāmaguṇesu bhogāya cittaṃ namati. Yepissa te honti <pageBreak edition="P" number="4.0393" /> puttāti vā dārāti vā dāsāti vā pessāti vā kammakarāti vā, tepi na sussūsanti na sotaṃ odahanti na aññā cittaṃ upaṭṭhapenti. Taṃ kissa hetu? <alternatives line="320" extra="" separator="false"><alternative source-abbr="vri" source="vipassana research institut">Evañhetaṃ</alternative><alternative source-abbr="syā." source="thai">evañcetaṃ</alternative><alternative source-abbr="ka." source="cambodian">evañcetaṃ</alternative></alternatives> , gahapati, hoti asakkaccaṃ katānaṃ kammānaṃ vipāko’’.</paragraph>
    <paragraph line="74">‘‘Lūkhañcepi, gahapati, dānaṃ deti paṇītaṃ vā; tañca sakkaccaṃ deti, cittīkatvā deti, sahatthā deti, anapaviddhaṃ deti, āgamanadiṭṭhiko deti. Yattha yattha tassa tassa dānassa vipāko nibbattati, uḷārāya bhattabhogāya cittaṃ namati, uḷārāya vatthabhogāya cittaṃ namati, uḷārāya yānabhogāya cittaṃ namati, uḷāresu pañcasu kāmaguṇesu bhogāya cittaṃ namati. Yepissa te honti puttāti <pageBreak edition="T" number="4.0406" /> vā dārāti vā dāsāti vā pessāti vā kammakarāti vā, tepi sussūsanti sotaṃ odahanti aññā cittaṃ upaṭṭhapenti. Taṃ kissa hetu? Evañhetaṃ, gahapati, hoti sakkaccaṃ katānaṃ kammānaṃ vipāko.</paragraph>
    <paragraph line="75">‘‘Bhūtapubbaṃ, gahapati, velāmo nāma brāhmaṇo ahosi. So evarūpaṃ dānaṃ adāsi mahādānaṃ. Caturāsīti suvaṇṇapātisahassāni adāsi rūpiyapūrāni <pageBreak edition="M" number="3.0196" />, caturāsīti rūpiyapātisahassāni adāsi suvaṇṇapūrāni, caturāsīti kaṃsapātisahassāni adāsi hiraññapūrāni <pageBreak edition="V" number="3.0205" />, caturāsīti hatthisahassāni adāsi sovaṇṇālaṅkārāni sovaṇṇadhajāni <alternatives line="328" extra="" separator="false"><alternative source-abbr="vri" source="vipassana research institut">hemajālappaṭicchannāni</alternative><alternative source-abbr="sī." source="sri lanka">hemajālasañchannāni</alternative><alternative source-abbr="pī." source="pali text society">hemajālasañchannāni</alternative></alternatives> , caturāsīti rathasahassāni adāsi sīhacammaparivārāni byagghacammaparivārāni dīpicammaparivārāni paṇḍukambalaparivārāni sovaṇṇālaṅkārāni sovaṇṇadhajāni hemajālappaṭicchannāni, caturāsīti dhenusahassāni adāsi <alternatives line="336" extra="" separator="true"><alternative source-abbr="vri" source="vipassana research institut">dukūlasandhanāni</alternative><alternative source-abbr="sī." source="sri lanka">dukūlasandassanāni</alternative><alternative source-abbr="syā." source="thai">dukūlasaṇṭhanāni</alternative><alternative source-abbr="pī." source="pali text society">dukūlasanthanāni</alternative><alternative source-abbr="dī. ni. 2.263" source="dī. ni. 2.263">duhasandanāni</alternative><alternative source-abbr="tattha pāṭhantaraṃ" source="tattha pāṭhantaraṃ">dukūlasandanāni</alternative></alternatives>  kaṃsūpadhāraṇāni, caturāsīti kaññāsahassāni adāsi <alternatives line="348" extra="" separator="false"><alternative source-abbr="vri" source="vipassana research institut">āmuttamaṇikuṇḍalāyo</alternative><alternative source-abbr="?" source="unknown">āmukkamaṇikuṇḍalāyo</alternative></alternatives> , caturāsīti pallaṅkasahassāni adāsi gonakatthatāni <pageBreak edition="P" number="4.0394" /> paṭikatthatāni paṭalikatthatāni kadalimigapavarapaccattharaṇāni sauttaracchadāni ubhatolohitakūpadhānāni, caturāsīti vatthakoṭisahassāni adāsi khomasukhumānaṃ koseyyasukhumānaṃ kambalasukhumānaṃ kappāsikasukhumānaṃ, ko pana vādo annassa pānassa khajjassa bhojjassa leyyassa peyyassa, najjo maññe <alternatives line="356" extra="" separator="false"><alternative source-abbr="vri" source="vipassana research institut">vissandanti</alternative><alternative source-abbr="sī." source="sri lanka">vissandati</alternative><alternative source-abbr="pī." source="pali text society">vissandati</alternative></alternatives> .</paragraph>
    <paragraph line="76">‘‘Siyā kho pana te, gahapati, evamassa – ‘añño nūna tena samayena velāmo brāhmaṇo ahosi, so <note>yo (?)</note> taṃ dānaṃ adāsi mahādāna’nti. Na kho panetaṃ, gahapati, evaṃ daṭṭhabbaṃ. Ahaṃ tena samayena velāmo brāhmaṇo <pageBreak edition="T" number="4.0407" /> ahosiṃ. Ahaṃ taṃ dānaṃ adāsiṃ mahādānaṃ. Tasmiṃ kho pana, gahapati, dāne na koci dakkhiṇeyyo ahosi, na taṃ koci dakkhiṇaṃ visodheti.</paragraph>
    <paragraph line="77">‘‘Yaṃ, gahapati, velāmo brāhmaṇo dānaṃ adāsi mahādānaṃ, yo cekaṃ diṭṭhisampannaṃ bhojeyya, idaṃ tato mahapphalataraṃ.</paragraph>
    <paragraph line="78">( ) <note>(yañca gahapati velāmo brāhmaṇo dānaṃ adāsi mahādānaṃ) (sī. pī.)</note> ‘‘Yo ca sataṃ diṭṭhisampannānaṃ bhojeyya, yo cekaṃ sakadāgāmiṃ bhojeyya, idaṃ tato mahapphalataraṃ.</paragraph>
    <paragraph line="79">( ) <note>(yañca gahapati velāmo brāhmaṇo dānaṃ adāsi mahādānaṃ) (sī. pī.)</note> ‘‘Yo ca sataṃ sakadāgāmīnaṃ bhojeyya, yo cekaṃ anāgāmiṃ bhojeyya…pe… yo ca sataṃ anāgāmīnaṃ bhojeyya, yo cekaṃ <pageBreak edition="M" number="3.0197" /> arahantaṃ bhojeyya… yo ca sataṃ arahantānaṃ bhojeyya, yo cekaṃ paccekabuddhaṃ bhojeyya <pageBreak edition="P" number="4.0395" />… yo ca sataṃ paccekabuddhānaṃ bhojeyya, yo ca tathāgataṃ arahantaṃ sammāsambuddhaṃ bhojeyya… yo ca buddhappamukhaṃ bhikkhusaṅghaṃ bhojeyya… yo ca cātuddisaṃ saṅghaṃ uddissa vihāraṃ kārāpeyya… yo ca pasannacitto buddhañca dhammañca saṅghañca saraṇaṃ gaccheyya… yo ca pasannacitto sikkhāpadāni samādiyeyya – pāṇātipātā veramaṇiṃ, adinnādānā <pageBreak edition="V" number="3.0206" /> veramaṇiṃ, kāmesumicchācārā veramaṇiṃ, musāvādā veramaṇiṃ, surāmerayamajjapamādaṭṭhānā veramaṇiṃ, yo ca antamaso <alternatives line="377" extra=" ma. ni. 3.211" separator="true"><alternative source-abbr="vri" source="vipassana research institut">gandhohanamattampi</alternative><alternative source-abbr="sī." source="sri lanka">gandhūhanamattampi</alternative><alternative source-abbr="syā." source="thai">gaddūhanamattampi</alternative><alternative source-abbr="pī." source="pali text society">gaddūhanamattampi</alternative></alternatives>  mettacittaṃ bhāveyya, ( ) <note>(yo ca accharāsaṅghātamattampi aniccasaññaṃ bhāveyya) (ka.)</note> idaṃ tato mahapphalataraṃ.</paragraph>
    <paragraph line="80">‘‘Yañca, gahapati, velāmo brāhmaṇo dānaṃ adāsi mahādānaṃ, yo cekaṃ diṭṭhisampannaṃ bhojeyya… yo ca sataṃ diṭṭhisampannānaṃ bhojeyya, yo cekaṃ sakadāgāmiṃ bhojeyya… yo ca sataṃ sakadāgāmīnaṃ bhojeyya, yo <pageBreak edition="T" number="4.0408" /> cekaṃ anāgāmiṃ bhojeyya… yo ca sataṃ anāgāmīnaṃ bhojeyya, yo cekaṃ arahantaṃ bhojeyya… yo ca sataṃ arahantānaṃ bhojeyya, yo cekaṃ paccekabuddhaṃ bhojeyya… yo ca sataṃ paccekabuddhānaṃ bhojeyya, yo ca tathāgataṃ arahantaṃ sammāsambuddhaṃ bhojeyya… yo ca buddhappamukhaṃ bhikkhusaṅghaṃ bhojeyya, yo ca cātuddisaṃ saṅghaṃ uddissa vihāraṃ kārāpeyya… yo ca pasannacitto buddhañca dhammañca saṅghañca saraṇaṃ gaccheyya, yo ca pasannacitto sikkhāpadāni samādiyeyya – pāṇātipātā veramaṇiṃ… surāmerayamajjapamādaṭṭhānā veramaṇiṃ, yo ca antamaso gandhohanamattampi mettacittaṃ bhāveyya <pageBreak edition="P" number="4.0396" />, yo ca accharāsaṅghātamattampi aniccasaññaṃ bhāveyya, idaṃ tato mahapphalatara’’nti. Dasamaṃ.</paragraph>
    <centered line="81">Sīhanādavaggo dutiyo.</centered>
    <paragraph line="82">Tassuddānaṃ –</paragraph>
    <gatha1 line="83">Nādo saupādiseso ca, koṭṭhikena samiddhinā;</gatha1>
    <gathalast line="84">Gaṇḍasaññā kulaṃ mettā, devatā velāmena cāti.</gathalast>
  </content>
</document>