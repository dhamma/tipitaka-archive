<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403m1.mul24.xml</normativeSource>
    <archivePath>roman/tipitaka (mula)/suttapitaka/anguttaranikaya/pancakanipatapali/(25) 5. duccaritavaggo.xml</archivePath>
    <baseFileName>(25) 5. duccaritavaggo</baseFileName>
    <titlePath>(25) 5. Duccaritavaggo - Pañcakanipātapāḷi - Aṅguttaranikāya - Suttapiṭaka - Tipiṭaka (Mūla)</titlePath>
    <versions>
      <version source="vipassana research institut" source-abbr="vri"/>
      <version source="sri lanka" source-abbr="sī."/>
      <version source="thai" source-abbr="syā."/>
      <version source="kaṃ." source-abbr="kaṃ."/>
      <version source="pali text society" source-abbr="pī."/>
    </versions>
  </metadata>
  <content>
    <chapter line="1">(25) 5. Duccaritavaggo</chapter>
    <subhead line="2">1. Paṭhamaduccaritasuttaṃ</subhead>
    <paragraph line="3" number="241"> ‘‘Pañcime <pageBreak edition="Thai" number="3.0296" /><pageBreak edition="Vipassana Research Institut" number="2.0248" />, bhikkhave, ādīnavā duccarite. Katame pañca? Attāpi attānaṃ upavadati; anuvicca viññū garahanti; pāpako kittisaddo abbhuggacchati; sammūḷho kālaṃ karoti; kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Ime kho, bhikkhave, pañca ādīnavā duccarite.</paragraph>
    <paragraph line="4">‘‘Pañcime, bhikkhave, ānisaṃsā sucarite. Katame pañca? Attāpi attānaṃ na upavadati; anuvicca viññū pasaṃsanti; kalyāṇo kittisaddo abbhuggacchati; asammūḷho kālaṃ karoti; kāyassa bhedā paraṃ maraṇā sugatiṃ saggaṃ lokaṃ upapajjati. Ime kho, bhikkhave, pañca ānisaṃsā sucarite’’ti. Paṭhamaṃ.</paragraph>
    <subhead line="5">2. Paṭhamakāyaduccaritasuttaṃ</subhead>
    <paragraph line="6" number="242"> ‘‘Pañcime, bhikkhave, ādīnavā kāyaduccarite…pe… ānisaṃsā kāyasucarite…pe…. Dutiyaṃ.</paragraph>
    <subhead line="7">3. Paṭhamavacīduccaritasuttaṃ</subhead>
    <paragraph line="8" number="243"> ‘‘Pañcime <pageBreak edition="Myanmar" number="2.0234" />, bhikkhave, ādīnavā vacīduccarite…pe… ānisaṃsā vacīsucarite…pe…. Tatiyaṃ.</paragraph>
    <subhead line="9">4. Paṭhamamanoduccaritasuttaṃ</subhead>
    <paragraph line="10" number="244"> ‘‘Pañcime, bhikkhave, ādīnavā manoduccarite…pe… ānisaṃsā manosucarite <pageBreak edition="Vipassana Research Institut" number="2.0249" />. Katame pañca? Attāpi <pageBreak edition="Pali Text Society" number="3.0268" /> attānaṃ na upavadati; anuvicca viññū <pageBreak edition="Thai" number="3.0297" /> pasaṃsanti; kalyāṇo kittisaddo abbhuggacchati; asammūḷho kālaṃ karoti; kāyassa bhedā paraṃ maraṇā sugatiṃ saggaṃ lokaṃ upapajjati. Ime kho, bhikkhave, pañca ānisaṃsā manosucarite’’ti. Catutthaṃ.</paragraph>
    <subhead line="11">5. Dutiyaduccaritasuttaṃ</subhead>
    <paragraph line="12" number="245"> ‘‘Pañcime, bhikkhave, ādīnavā duccarite. Katame pañca? Attāpi attānaṃ upavadati; anuvicca viññū garahanti; pāpako kittisaddo abbhuggacchati; saddhammā vuṭṭhāti; asaddhamme patiṭṭhāti. Ime kho, bhikkhave, pañca ādīnavā duccarite.</paragraph>
    <paragraph line="13">‘‘Pañcime, bhikkhave, ānisaṃsā sucarite. Katame pañca? Attāpi attānaṃ na upavadati; anuvicca viññū pasaṃsanti; kalyāṇo kittisaddo abbhuggacchati; asaddhammā vuṭṭhāti; saddhamme patiṭṭhāti. Ime kho, bhikkhave, pañca ānisaṃsā sucarite’’ti. Pañcamaṃ.</paragraph>
    <subhead line="14">6. Dutiyakāyaduccaritasuttaṃ</subhead>
    <paragraph line="15" number="246"> ‘‘Pañcime, bhikkhave, ādīnavā kāyaduccarite…pe… ānisaṃsā kāyasucarite…pe…. Chaṭṭhaṃ.</paragraph>
    <subhead line="16">7. Dutiyavacīduccaritasuttaṃ</subhead>
    <paragraph line="17" number="247"> ‘‘Pañcime, bhikkhave, ādīnavā vacīduccarite…pe… ānisaṃsā vacīsucarite…pe…. Sattamaṃ.</paragraph>
    <subhead line="18">8. Dutiyamanoduccaritasuttaṃ</subhead>
    <paragraph line="19" number="248"> ‘‘Pañcime <pageBreak edition="Myanmar" number="2.0235" />, bhikkhave, ādīnavā manoduccarite…pe… ānisaṃsā manosucarite. Katame pañca? Attāpi attānaṃ <pageBreak edition="Thai" number="3.0298" /> na upavadati; anuvicca viññū pasaṃsanti; kalyāṇo <pageBreak edition="Vipassana Research Institut" number="2.0250" /> kittisaddo abbhuggacchati; asaddhammā vuṭṭhāti; saddhamme patiṭṭhāti. Ime kho, bhikkhave, pañca ānisaṃsā manosucarite’’ti. Aṭṭhamaṃ.</paragraph>
    <subhead line="20">9. Sivathikasuttaṃ</subhead>
    <paragraph line="21" number="249"> ‘‘Pañcime, bhikkhave, ādīnavā <alternatives line="3" extra="" separator="false"><alternative source-abbr="vri" source="vipassana research institut">sivathikāya</alternative><alternative source-abbr="sī." source="sri lanka">sīvathikāya</alternative><alternative source-abbr="syā." source="thai">sīvathikāya</alternative><alternative source-abbr="kaṃ." source="kaṃ.">sīvathikāya</alternative><alternative source-abbr="pī." source="pali text society">sīvathikāya</alternative></alternatives> . Katame pañca? Asuci, duggandhā, sappaṭibhayā, vāḷānaṃ amanussānaṃ āvāso, bahuno janassa ārodanā – ime kho, bhikkhave, pañca ādīnavā sivathikāya.</paragraph>
    <paragraph line="22">‘‘Evamevaṃ kho, bhikkhave, pañcime ādīnavā sivathikūpame puggale. Katame pañca? Idha <pageBreak edition="Pali Text Society" number="3.0269" />, bhikkhave, ekacco puggalo asucinā kāyakammena samannāgato hoti; asucinā vacīkammena samannāgato hoti; asucinā manokammena samannāgato hoti. Idamassa asucitāya vadāmi. Seyyathāpi sā, bhikkhave, sivathikā asuci; tathūpamāhaṃ, bhikkhave, imaṃ puggalaṃ vadāmi.</paragraph>
    <paragraph line="23">‘‘Tassa asucinā kāyakammena samannāgatassa, asucinā vacīkammena samannāgatassa, asucinā manokammena samannāgatassa pāpako kittisaddo abbhuggacchati. Idamassa duggandhatāya vadāmi. Seyyathāpi sā, bhikkhave, sivathikā duggandhā; tathūpamāhaṃ, bhikkhave, imaṃ puggalaṃ vadāmi.</paragraph>
    <paragraph line="24">‘‘Tamenaṃ asucinā kāyakammena samannāgataṃ, asucinā vacīkammena samannāgataṃ, asucinā manokammena samannāgataṃ pesalā sabrahmacārī ārakā parivajjanti. Idamassa sappaṭibhayasmiṃ vadāmi. Seyyathāpi sā, bhikkhave, sivathikā sappaṭibhayā; tathūpamāhaṃ, bhikkhave, imaṃ puggalaṃ vadāmi.</paragraph>
    <paragraph line="25">‘‘So asucinā kāyakammena samannāgato, asucinā vacīkammena samannāgato <pageBreak edition="Thai" number="3.0299" />, asucinā manokammena samannāgato sabhāgehi puggalehi saddhiṃ saṃvasati. Idamassa vāḷāvāsasmiṃ <pageBreak edition="Vipassana Research Institut" number="2.0251" /> vadāmi. Seyyathāpi sā <pageBreak edition="Myanmar" number="2.0236" />, bhikkhave, sivathikā vāḷānaṃ amanussānaṃ āvāso; tathūpamāhaṃ, bhikkhave, imaṃ puggalaṃ vadāmi.</paragraph>
    <paragraph line="26">‘‘Tamenaṃ asucinā kāyakammena samannāgataṃ, asucinā vacīkammena samannāgataṃ, asucinā manokammena samannāgataṃ pesalā sabrahmacārī disvā <alternatives line="11" extra="" separator="false"><alternative source-abbr="vri" source="vipassana research institut">khīyadhammaṃ</alternative><alternative source-abbr="sī." source="sri lanka">khīyanadhammaṃ</alternative></alternatives>  āpajjanti – ‘aho vata no dukkhaṃ ye mayaṃ evarūpehi puggalehi saddhiṃ saṃvasāmā’ti! Idamassa ārodanāya vadāmi. Seyyathāpi sā, bhikkhave, sivathikā bahuno janassa ārodanā; tathūpamāhaṃ, bhikkhave, imaṃ puggalaṃ vadāmi. Ime kho, bhikkhave, pañca ādīnavā sivathikūpame puggale’’ti. Navamaṃ.</paragraph>
    <subhead line="27">10. Puggalappasādasuttaṃ</subhead>
    <paragraph line="28" number="250"> ‘‘Pañcime <pageBreak edition="Pali Text Society" number="3.0270" />, bhikkhave, ādīnavā puggalappasāde. Katame pañca? Yasmiṃ, bhikkhave, puggale puggalo abhippasanno hoti, so tathārūpaṃ āpattiṃ āpanno hoti yathārūpāya āpattiyā saṅgho ukkhipati. Tassa evaṃ hoti – ‘yo kho myāyaṃ puggalo piyo manāpo so saṅghena ukkhitto’ti. Bhikkhūsu appasādabahulo hoti. Bhikkhūsu appasādabahulo samāno aññe bhikkhū na bhajati. Aññe bhikkhū abhajanto saddhammaṃ na suṇāti. Saddhammaṃ asuṇanto saddhammā parihāyati. Ayaṃ, bhikkhave, paṭhamo ādīnavo puggalappasāde.</paragraph>
    <paragraph line="29">‘‘Puna caparaṃ, bhikkhave, yasmiṃ puggale puggalo abhippasanno hoti, so tathārūpaṃ āpattiṃ āpanno hoti yathārūpāya āpattiyā saṅgho ante nisīdāpeti <pageBreak edition="Thai" number="3.0300" />. Tassa evaṃ hoti – ‘yo kho myāyaṃ puggalo piyo manāpo so saṅghena ante nisīdāpito’ti. Bhikkhūsu appasādabahulo hoti. Bhikkhūsu appasādabahulo samāno aññe bhikkhū na bhajati. Aññe bhikkhū abhajanto saddhammaṃ na suṇāti. Saddhammaṃ asuṇanto saddhammā parihāyati. Ayaṃ, bhikkhave, dutiyo ādīnavo puggalappasāde.</paragraph>
    <paragraph line="30">‘‘Puna caparaṃ, bhikkhave, yasmiṃ puggale puggalo abhippasanno hoti, so disāpakkanto hoti…pe… so vibbhanto hoti…pe… so <pageBreak edition="Myanmar" number="2.0237" /> kālaṅkato hoti. Tassa evaṃ hoti – ‘yo kho myāyaṃ puggalo piyo manāpo so kālaṅkato’ti. Aññe bhikkhū na bhajati. Aññe bhikkhū <pageBreak edition="Vipassana Research Institut" number="2.0252" /> abhajanto saddhammaṃ na suṇāti. Saddhammaṃ asuṇanto saddhammā parihāyati. Ayaṃ, bhikkhave, pañcamo ādīnavo puggalappasāde. Ime kho, bhikkhave, pañca ādīnavā puggalappasāde’’ti. Dasamaṃ.</paragraph>
    <centered line="31">Duccaritavaggo pañcamo.</centered>
    <paragraph line="32">Tassuddānaṃ –</paragraph>
    <gatha1 line="33">Duccaritaṃ <pageBreak edition="Pali Text Society" number="3.0271" /> kāyaduccaritaṃ, vacīduccaritaṃ manoduccaritaṃ;</gatha1>
    <gathalast line="34">Catūhi pare dve sivathikā, puggalappasādena cāti.</gathalast>
    <centered line="35">Pañcamapaṇṇāsakaṃ samattaṃ.</centered>
  </content>
</document>