<?xml version="1.0"?>
<document>
<metadata>
<normativeSource>http://tipitaka.org/romn/cscd/s0302m.mul9.xml</normativeSource>
<archivePath>roman/tipitaka (mula)/suttapitaka/samyuttanikaya/nidanavaggapali/10. bhikkhusamyuttam.xml</archivePath>
<titlePath>10. Bhikkhusaṃyuttaṃ - Nidānavaggapāḷi - Saṃyuttanikāya - Suttapiṭaka - Tipiṭaka (Mūla)</titlePath>
</metadata>
<body>
<chapter line="1">10. Bhikkhusaṃyuttaṃ</chapter>
<subhead line="2">1. Kolitasuttaṃ</subhead>
<paragraph line="3" number="235"> Evaṃ <pageBreak edition="T" number="2.0318" /><pageBreak edition="V" number="1.0248" /><pageBreak edition="P" number="2.0273" /><pageBreak edition="M" number="1.0462" /> me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho āyasmā mahāmoggallāno bhikkhū āmantesi – ‘‘āvuso bhikkhave’’ti. ‘‘Āvuso’’ti kho te bhikkhū āyasmato mahāmoggallānassa paccassosuṃ.</paragraph>
<paragraph line="4">Āyasmā mahāmoggallāno etadavoca – ‘‘idha mayhaṃ, āvuso, rahogatassa paṭisallīnassa evaṃ cetaso parivitakko udapādi – ‘ariyo tuṇhībhāvo, ariyo tuṇhībhāvoti vuccati. Katamo nu kho ariyo tuṇhībhāvo’ti? Tassa mayhaṃ āvuso, etadahosi – ‘idha bhikkhu vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati. Ayaṃ vuccati ariyo tuṇhībhāvo’ti. So khvāhaṃ, āvuso, vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja vihariṃ. Tassa mayhaṃ, āvuso, iminā vihārena viharato vitakkasahagatā saññā manasikārā samudācaranti’’.</paragraph>
<paragraph line="5">‘‘Atha kho maṃ, āvuso, bhagavā iddhiyā upasaṅkamitvā etadavoca – ‘moggallāna, moggallāna, mā, brāhmaṇa, ariyaṃ tuṇhībhāvaṃ pamādo, ariye tuṇhībhāve cittaṃ saṇṭhapehi, ariye tuṇhībhāve cittaṃ ekodibhāvaṃ karohi, ariye tuṇhībhāve cittaṃ <pageBreak edition="T" number="2.0319" /> samādahā’ti. So khvāhaṃ, āvuso, aparena samayena vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharāmi. Yañhi <pageBreak edition="V" number="1.0249" /> taṃ, āvuso <pageBreak edition="P" number="2.0274" />, sammā vadamāno vadeyya – ‘satthārā anuggahito sāvako mahābhiññataṃ patto’ti, mamaṃ taṃ sammā vadamāno vadeyya – ‘satthārā anuggahito sāvako mahābhiññataṃ patto’’’ti. Paṭhamaṃ.</paragraph>
<subhead line="6">2. Upatissasuttaṃ</subhead>
<paragraph line="7" number="236"> Sāvatthiyaṃ <pageBreak edition="M" number="1.0463" /> viharati. Tatra kho āyasmā sāriputto bhikkhū āmantesi – ‘‘āvuso bhikkhave’’ti. ‘‘Āvuso’’ti kho te bhikkhū āyasmato sāriputtassa paccassosuṃ. Āyasmā sāriputto etadavoca –</paragraph>
<paragraph line="8">‘‘Idha mayhaṃ, āvuso, rahogatassa paṭisallīnassa evaṃ cetaso parivitakko udapādi – ‘atthi nu kho taṃ kiñci lokasmiṃ yassa me vipariṇāmaññathābhāvā uppajjeyyuṃ sokaparidevadukkhadomanassupāyāsā’ti? Tassa mayhaṃ, āvuso, etadahosi – ‘natthi kho taṃ kiñci lokasmiṃ yassa me vipariṇāmaññathābhāvā uppajjeyyuṃ sokaparidevadukkhadomanassupāyāsā’’’ti.</paragraph>
<paragraph line="9">Evaṃ vutte, āyasmā ānando āyasmantaṃ sāriputtaṃ etadavoca – ‘‘satthupi kho te, āvuso sāriputta, vipariṇāmaññathābhāvā nuppajjeyyuṃ sokaparidevadukkhadomanassupāyāsā’’ti? ‘‘Satthupi kho me, āvuso, vipariṇāmaññathābhāvā nuppajjeyyuṃ sokaparidevadukkhadomanassupāyāsā, api ca me evamassa – ‘mahesakkho vata, bho, satthā <pageBreak edition="T" number="2.0320" /> antarahito mahiddhiko mahānubhāvo. Sace hi bhagavā ciraṃ dīghamaddhānaṃ tiṭṭheyya tadassa bahujanahitāya bahujanasukhāya lokānukampāya atthāya hitāya sukhāya devamanussāna’nti. Tathā <pageBreak edition="P" number="2.0275" /> hi panāyasmato sāriputtassa dīgharattaṃ ahaṅkāramamaṅkāramānānusayā susamūhatā. Tasmā āyasmato sāriputtassa satthupi vipariṇāmaññathābhāvā nuppajjeyyuṃ sokaparidevadukkhadomanassupāyāsā’’ti. Dutiyaṃ.</paragraph>
<subhead line="10">3. Ghaṭasuttaṃ</subhead>
<paragraph line="11" number="237"> Evaṃ me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā ca sāriputto āyasmā ca mahāmoggallāno <pageBreak edition="V" number="1.0250" /> rājagahe viharanti veḷuvane kalandakanivāpe ekavihāre. Atha kho āyasmā sāriputto sāyanhasamayaṃ paṭisallānā vuṭṭhito yenāyasmā mahāmoggallāno tenupasaṅkami; upasaṅkamitvā āyasmatā mahāmoggallānena saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ <pageBreak edition="M" number="1.0464" /> nisīdi. Ekamantaṃ nisinno kho āyasmā sāriputto āyasmantaṃ mahāmoggallānaṃ etadavoca –</paragraph>
<paragraph line="12">‘‘Vippasannāni kho te, āvuso moggallāna, indriyāni; parisuddho mukhavaṇṇo pariyodāto santena nūnāyasmā mahāmoggallāno ajja vihārena vihāsī’’ti. ‘‘Oḷārikena khvāhaṃ, āvuso, ajja vihārena vihāsiṃ. Api ca, me ahosi dhammī kathā’’ti. ‘‘Kena saddhiṃ panāyasmato mahāmoggallānassa ahosi dhammī kathā’’ti? ‘‘Bhagavatā <pageBreak edition="T" number="2.0321" /> kho me, āvuso, saddhiṃ ahosi dhammī kathā’’ti. ‘‘Dūre kho, āvuso, bhagavā etarahi sāvatthiyaṃ viharati jetavane anāthapiṇḍikassa ārāme. Kiṃ nu kho, āyasmā, mahāmoggallāno bhagavantaṃ iddhiyā upasaṅkami; udāhu bhagavā āyasmantaṃ mahāmoggallānaṃ iddhiyā upasaṅkamī’’ti? ‘‘Na <pageBreak edition="P" number="2.0276" /> khvāhaṃ, āvuso, bhagavantaṃ iddhiyā upasaṅkamiṃ; napi maṃ bhagavā iddhiyā upasaṅkami. Api ca, me yāvatā bhagavā ettāvatā dibbacakkhu visujjhi dibbā ca sotadhātu. Bhagavatopi yāvatāhaṃ ettāvatā dibbacakkhu visujjhi dibbā ca sotadhātū’’ti. ‘‘Yathākathaṃ panāyasmato mahāmoggallānassa bhagavatā saddhiṃ ahosi dhammī kathā’’ti?</paragraph>
<paragraph line="13">‘‘Idhāhaṃ, āvuso, bhagavantaṃ etadavocaṃ – ‘āraddhavīriyo āraddhavīriyoti, bhante, vuccati. Kittāvatā nu kho, bhante, āraddhavīriyo hotī’ti? Evaṃ vutte, maṃ, āvuso, bhagavā etadavoca – ‘idha, moggallāna, bhikkhu āraddhavīriyo viharati – kāmaṃ taco ca nhāru ca aṭṭhī ca avasissatu, sarīre upasussatu maṃsalohitaṃ, yaṃ taṃ purisathāmena purisavīriyena purisaparakkamena pattabbaṃ na taṃ apāpuṇitvā vīriyassa saṇṭhānaṃ bhavissatīti. Evaṃ kho, moggallāna, āraddhavīriyo hotī’ti. Evaṃ kho me, āvuso, bhagavatā saddhiṃ ahosi dhammī kathā’’ti.</paragraph>
<paragraph line="14">‘‘Seyyathāpi, āvuso, himavato pabbatarājassa parittā pāsāṇasakkharā <pageBreak edition="T" number="2.0322" /> yāvadeva upanikkhepanamattāya <pageBreak edition="V" number="1.0251" />; evameva kho mayaṃ āyasmato mahāmoggallānassa yāvadeva upanikkhepanamattāya. Āyasmā hi mahāmoggallāno mahiddhiko mahānubhāvo ākaṅkhamāno kappaṃ tiṭṭheyyā’’ti.</paragraph>
<paragraph line="15">‘‘Seyyathāpi <pageBreak edition="M" number="1.0465" />, āvuso, mahatiyā loṇaghaṭāya parittā loṇasakkharāya yāvadeva upanikkhepanamattāya; evameva kho mayaṃ āyasmato sāriputtassa yāvadeva upanikkhepanamattāya. Āyasmā <pageBreak edition="P" number="2.0277" /> hi sāriputto bhagavatā anekapariyāyena thomito vaṇṇito pasattho –</paragraph>
<gatha1 line="16">‘‘Sāriputtova paññāya, sīlena upasamena ca;</gatha1>
<gathalast line="17">Yopi pāraṅgato bhikkhu, etāvaparamo siyā’’ti.</gathalast>
<paragraph line="18">Itiha te ubho mahānāgā aññamaññassa subhāsitaṃ sulapitaṃ samanumodiṃsūti. Tatiyaṃ.</paragraph>
<subhead line="19">4. Navasuttaṃ</subhead>
<paragraph line="20" number="238"> Sāvatthiyaṃ viharati. Tena kho pana samayena aññataro navo bhikkhu pacchābhattaṃ piṇḍapātapaṭikkanto vihāraṃ pavisitvā appossukko tuṇhībhūto saṅkasāyati, na bhikkhūnaṃ veyyāvaccaṃ karoti cīvarakārasamaye. Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ – ‘‘idha <pageBreak edition="T" number="2.0323" />, bhante, aññataro navo bhikkhu pacchābhattaṃ piṇḍapātapaṭikkanto vihāraṃ pavisitvā appossukko tuṇhībhūto saṅkasāyati, na bhikkhūnaṃ veyyāvaccaṃ karoti cīvarakārasamaye’’ti.</paragraph>
<paragraph line="21">Atha kho bhagavā aññataraṃ bhikkhuṃ āmantesi – ‘‘ehi tvaṃ, bhikkhu, mama vacanena taṃ bhikkhuṃ āmantehi ‘satthā taṃ, āvuso, āmantetī’’’ti. ‘‘Evaṃ bhante’’ti kho so bhikkhu bhagavato paṭissutvā yena so bhikkhu tenupasaṅkami; upasaṅkamitvā taṃ bhikkhuṃ etadavoca – ‘‘satthā taṃ, āvuso, āmantetī’’ti. ‘‘Evamāvuso’’ti kho so bhikkhu tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi <pageBreak edition="V" number="1.0252" />. Ekamantaṃ <pageBreak edition="P" number="2.0278" /> nisinnaṃ kho taṃ bhikkhuṃ bhagavā etadavoca – ‘‘saccaṃ kira tvaṃ, bhikkhu, pacchābhattaṃ piṇḍapātapaṭikkanto vihāraṃ pavisitvā appossukko tuṇhībhūto saṅkasāyasi, na bhikkhūnaṃ veyyāvaccaṃ karosi cīvarakārasamaye’’ti? ‘‘Ahampi kho, bhante, sakaṃ kiccaṃ karomī’’ti.</paragraph>
<paragraph line="22">Atha <pageBreak edition="M" number="1.0466" /> kho bhagavā tassa bhikkhuno cetasā cetoparivitakkamaññāya bhikkhū āmantesi – ‘‘mā kho tumhe, bhikkhave, etassa bhikkhuno ujjhāyittha. Eso kho, bhikkhave, bhikkhu catunnaṃ jhānānaṃ ābhicetasikānaṃ diṭṭhadhammasukhavihārānaṃ nikāmalābhī akicchalābhī akasiralābhī, yassa catthāya kulaputtā sammadeva agārasmā anagāriyaṃ pabbajanti, tadanuttaraṃ brahmacariyapariyosānaṃ diṭṭheva dhamme sayaṃ abhiññā <pageBreak edition="T" number="2.0324" /> sacchikatvā upasampajja viharatī’’ti.</paragraph>
<paragraph line="23">Idamavoca bhagavā. Idaṃ vatvāna sugato athāparaṃ etadavoca satthā –</paragraph>
<gatha1 line="24">‘‘Nayidaṃ sithilamārabbha, nayidaṃ appena thāmasā;</gatha1>
<gathalast line="25">Nibbānaṃ adhigantabbaṃ, sabbadukkhappamocanaṃ.</gathalast>
<gatha1 line="26">‘‘Ayañca daharo bhikkhu, ayamuttamapuriso;</gatha1>
<gathalast line="27">Dhāreti antimaṃ dehaṃ, jetvā māraṃ savāhini’’nti. catutthaṃ;</gathalast>
<subhead line="28">5. Sujātasuttaṃ</subhead>
<paragraph line="29" number="239"> Sāvatthiyaṃ viharati. Atha kho āyasmā sujāto yena bhagavā tenupasaṅkami. Addasā kho bhagavā āyasmantaṃ sujātaṃ dūratova āgacchantaṃ. Disvāna bhikkhū āmantesi – ‘‘ubhayenevāyaṃ, bhikkhave, kulaputto sobhati – yañca <pageBreak edition="P" number="2.0279" /> abhirūpo dassanīyo pāsādiko paramāya vaṇṇapokkharatāya samannāgato, yassa catthāya kulaputtā sammadeva agārasmā anagāriyaṃ pabbajjanti tadanuttaraṃ brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharatī’’ti. Idamavoca bhagavā…pe… satthā –</paragraph>
<gatha1 line="30">‘‘Sobhati <pageBreak edition="V" number="1.0253" /> vatāyaṃ bhikkhu, ujubhūtena cetasā;</gatha1>
<gatha2 line="31">Vippayutto visaṃyutto, anupādāya nibbuto;</gatha2>
<gathalast line="32">Dhāreti antimaṃ dehaṃ, jetvā māraṃ savāhini’’nti. pañcamaṃ;</gathalast>
<subhead line="33">6. Lakuṇḍakabhaddiyasuttaṃ</subhead>
<paragraph line="34" number="240"> Sāvatthiyaṃ <pageBreak edition="T" number="2.0325" /><pageBreak edition="M" number="1.0467" /> viharati. Atha kho āyasmā lakuṇḍakabhaddiyo yena bhagavā tenupasaṅkami. Addasā kho bhagavā āyasmantaṃ lakuṇḍakabhaddiyaṃ dūratova āgacchantaṃ. Disvāna bhikkhū āmantesi – ‘‘passatha no tumhe, bhikkhave, etaṃ bhikkhuṃ āgacchantaṃ dubbaṇṇaṃ duddasikaṃ okoṭimakaṃ bhikkhūnaṃ paribhūtarūpa’’nti? ‘‘Evaṃ, bhante’’. ‘‘Eso kho, bhikkhave, bhikkhu mahiddhiko mahānubhāvo, na ca sā samāpatti sulabharūpā yā tena bhikkhunā asamāpannapubbā. Yassa catthāya kulaputtā sammadeva agārasmā anagāriyaṃ pabbajanti, tadanuttaraṃ brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharatī’’ti. Idamavoca bhagavā…pe… satthā –</paragraph>
<gatha1 line="35">‘‘Haṃsā koñcā mayūrā ca, hatthayo pasadā migā;</gatha1>
<gathalast line="36">Sabbe sīhassa bhāyanti, natthi kāyasmiṃ tulyatā.</gathalast>
<gatha1 line="37">‘‘Evameva manussesu, daharo cepi paññavā;</gatha1>
<gathalast line="38">So hi tattha mahā hoti, neva bālo sarīravā’’ti. chaṭṭhaṃ;</gathalast>
<subhead line="39">7. Visākhasuttaṃ</subhead>
<paragraph line="40" number="241"> Evaṃ <pageBreak edition="P" number="2.0280" /> me sutaṃ – ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Tena kho pana samayena āyasmā visākho pañcālaputto upaṭṭhānasālāyaṃ bhikkhū dhammiyā kathāya sandasseti samādapeti samuttejeti sampahaṃseti, poriyā vācāya vissaṭṭhāya <pageBreak edition="T" number="2.0326" /> anelagalāya atthassa viññāpaniyā pariyāpannāya anissitāya.</paragraph>
<paragraph line="41">Atha kho bhagavā sāyanhasamayaṃ paṭisallānā vuṭṭhito yena upaṭṭhānasālā tenupasaṅkami; upasaṅkamitvā <pageBreak edition="V" number="1.0254" /> paññatte āsane nisīdi. Nisajja kho bhagavā bhikkhū āmantesi – ‘‘ko nu kho, bhikkhave, upaṭṭhānasālāyaṃ bhikkhū dhammiyā kathāya sandasseti samādapeti samuttejeti sampahaṃseti poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā’’ti? ‘‘Āyasmā, bhante, visākho <pageBreak edition="M" number="1.0468" /> pañcālaputto upaṭṭhānasālāyaṃ bhikkhū dhammiyā kathāya sandasseti samādapeti samuttejeti sampahaṃseti, poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā’’ti.</paragraph>
<paragraph line="42">Atha kho bhagavā āyasmantaṃ visākhaṃ pañcālaputtaṃ āmantesi – ‘‘sādhu sādhu, visākha, sādhu kho tvaṃ, visākha, bhikkhū dhammiyā kathāya sandassesi…pe… atthassa viññāpaniyā pariyāpannāya anissitāyā’’ti.</paragraph>
<paragraph line="43">Idamavoca bhagavā. Idaṃ vatvāna sugato athāparaṃ etadavoca satthā –</paragraph>
<gatha1 line="44">‘‘Nābhāsamānaṃ jānanti, missaṃ bālehi paṇḍitaṃ;</gatha1>
<gathalast line="45">Bhāsamānañca jānanti, desentaṃ amataṃ padaṃ.</gathalast>
<gatha1 line="46">‘‘Bhāsaye jotaye dhammaṃ, paggaṇhe isinaṃ dhajaṃ;</gatha1>
<gathalast line="47">Subhāsitadhajā isayo, dhammo hi isinaṃ dhajo’’ti. sattamaṃ;</gathalast>
<subhead line="48">8. Nandasuttaṃ</subhead>
<paragraph line="49" number="242"> Sāvatthiyaṃ <pageBreak edition="T" number="2.0327" /><pageBreak edition="P" number="2.0281" /> viharati. Atha kho āyasmā nando bhagavato mātucchāputto ākoṭitapaccākoṭitāni cīvarāni pārupitvā akkhīni añjetvā acchaṃ pattaṃ gahetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ nandaṃ bhagavā etadavoca – ‘‘na kho te taṃ, nanda, patirūpaṃ kulaputtassa saddhā agārasmā anagāriyaṃ pabbajitassa, yaṃ tvaṃ ākoṭitapaccākoṭitāni cīvarāni pārupeyyāsi, akkhīni ca añjeyyāsi, acchañca pattaṃ dhāreyyāsi. Etaṃ kho te, nanda, patirūpaṃ kulaputtassa saddhā agārasmā anagāriyaṃ pabbajitassa, yaṃ tvaṃ āraññiko <pageBreak edition="V" number="1.0255" /> ca assasi, piṇḍapātiko ca paṃsukuliko ca kāmesu ca anapekkho vihareyyāsī’’ti. Idamavoca bhagavā…pe… satthā –</paragraph>
<gatha1 line="50">‘‘Kadāhaṃ nandaṃ passeyyaṃ, āraññaṃ paṃsukūlikaṃ;</gatha1>
<gathalast line="51">Aññātuñchena yāpentaṃ, kāmesu anapekkhina’’nti.</gathalast>
<paragraph line="52">Atha <pageBreak edition="M" number="1.0469" /> kho āyasmā nando aparena samayena āraññiko ca piṇḍapātiko ca paṃsukūliko ca kāmesu ca anapekkho vihāsīti. Aṭṭhamaṃ.</paragraph>
<subhead line="53">9. Tissasuttaṃ</subhead>
<paragraph line="54" number="243"> Sāvatthiyaṃ viharati. Atha <pageBreak edition="P" number="2.0282" /> kho āyasmā tisso bhagavato pitucchāputto yena bhagavā tenupasaṅkami <pageBreak edition="T" number="2.0328" />; upasaṅkamitvā bhagavantaṃ abhivādetvā ekamantaṃ nisīdi dukkhī dummano assūni pavattayamāno. Atha kho bhagavā āyasmantaṃ tissaṃ etadavoca – ‘‘kiṃ nu kho tvaṃ, tissa, ekamantaṃ nisinno dukkhī dummano assūni pavattayamāno’’ti? ‘‘Tathā hi pana maṃ, bhante, bhikkhū samantā <alternatives line="3" extra="null" separator="false"><alternative source-abbr="vri" source="vipassana research institut">vācāsannitodakena</alternative><alternative source-abbr="ka." source="cambodian">vācāya sannitodakena</alternative></alternatives>  <alternatives line="11" extra="null" separator="false"><alternative source-abbr="vri" source="vipassana research institut">sañjambharimakaṃsū’’ti</alternative><alternative source-abbr="?" source="unknown">sañjabbharimakaṃsū’’ti</alternative></alternatives> . ‘‘Tathāhi pana tvaṃ, tissa, vattā no ca vacanakkhamo; na kho te taṃ, tissa, patirūpaṃ kulaputtassa saddhā agārasmā anagāriyaṃ pabbajitassa, yaṃ tvaṃ vattā no ca vacanakkhamo. Etaṃ kho te, tissa, patirūpaṃ kulaputtassa saddhā agārasmā anagāriyaṃ pabbajitassa – ‘yaṃ tvaṃ vattā ca assa vacanakkhamo cā’’’ti.</paragraph>
<paragraph line="55">Idamavoca bhagavā. Idaṃ vatvāna sugato athāparaṃ etadavoca satthā –</paragraph>
<gatha1 line="56">‘‘Kiṃ nu kujjhasi mā kujjhi, akkodho tissa te varaṃ;</gatha1>
<gathalast line="57">Kodhamānamakkhavinayatthañhi, tissa brahmacariyaṃ vussatī’’ti. navamaṃ;</gathalast>
<subhead line="58">10. Theranāmakasuttaṃ</subhead>
<paragraph line="59" number="244"> Ekaṃ <pageBreak edition="V" number="1.0256" /> samayaṃ bhagavā rājagahe viharati veḷuvane kalandakanivāpe. Tena kho pana samayena aññataro bhikkhu theranāmako ekavihārī ceva hoti ekavihārassa ca vaṇṇavādī. So eko gāmaṃ piṇḍāya pavisati eko paṭikkamati eko raho nisīdati eko caṅkamaṃ adhiṭṭhāti. Atha kho sambahulā bhikkhū yena bhagavā tenupasaṅkamiṃsu <pageBreak edition="T" number="2.0329" />; <pageBreak edition="P" number="2.0283" /> upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho <pageBreak edition="M" number="1.0470" /> te bhikkhū bhagavantaṃ etadavocuṃ – ‘‘idha, bhante, aññataro bhikkhu theranāmako ekavihārī ekavihārassa ca vaṇṇavādī’’ti.</paragraph>
<paragraph line="60">Atha kho bhagavā aññataraṃ bhikkhuṃ āmantesi – ‘‘ehi tvaṃ, bhikkhu, mama vacanena theraṃ bhikkhuṃ āmantehi – ‘satthā taṃ, āvuso thera, āmantetī’’’ti. ‘‘Evaṃ, bhante’’ti kho so bhikkhu bhagavato paṭissutvā yenāyasmā thero tenupasaṅkami; upasaṅkamitvā āyasmantaṃ theraṃ etadavoca – ‘‘satthā taṃ, āvuso thera, āmantetī’’ti. ‘‘Evamāvuso’’ti kho āyasmā thero tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ theraṃ bhagavā etadavoca – ‘‘saccaṃ kira tvaṃ, thera, ekavihārī ekavihārassa ca vaṇṇavādī’’ti? ‘‘Evaṃ, bhante’’. ‘‘Yathā kathaṃ pana tvaṃ, thera, ekavihārī ekavihārassa ca vaṇṇavādī’’ti? ‘‘Idhāhaṃ, bhante, eko gāmaṃ piṇḍāya pavisāmi eko paṭikkamāmi eko raho nisīdāmi eko caṅkamaṃ adhiṭṭhāmi. Evaṃ khvāhaṃ, bhante, ekavihārī ekavihārassa ca vaṇṇavādī’’ti.</paragraph>
<paragraph line="61">‘‘Attheso, thera, ekavihāro neso natthīti vadāmi. Api ca, thera, yathā ekavihāro vitthārena paripuṇṇo hoti taṃ suṇāhi, sādhukaṃ manasi karohi; bhāsissāmī’’ti. ‘‘Evaṃ, bhante’’ti kho…pe…. ‘‘Kathañca <pageBreak edition="T" number="2.0330" />, thera, ekavihāro vitthārena paripuṇṇo hoti. Idha, thera, yaṃ atītaṃ taṃ pahīnaṃ, yaṃ anāgataṃ taṃ paṭinissaṭṭhaṃ, paccuppannesu ca attabhāvapaṭilābhesu chandarāgo suppaṭivinīto. Evaṃ kho, thera, ekavihāro vitthārena paripuṇṇo hotī’’ti.</paragraph>
<paragraph line="62">Idamavoca <pageBreak edition="P" number="2.0284" /> bhagavā. Idaṃ vatvāna sugato athāparaṃ etadavoca satthā –</paragraph>
<gatha1 line="63">‘‘Sabbābhibhuṃ <pageBreak edition="V" number="1.0257" /> sabbaviduṃ sumedhaṃ,</gatha1>
<gatha2 line="64">Sabbesu dhammesu anūpalittaṃ;</gatha2>
<gatha3 line="65">Sabbañjahaṃ taṇhākkhaye vimuttaṃ,</gatha3>
<gathalast line="66">Tamahaṃ naraṃ ekavihārīti brūmī’’ti. dasamaṃ;</gathalast>
<subhead line="67">11. Mahākappinasuttaṃ</subhead>
<paragraph line="68" number="245"> Sāvatthiyaṃ <pageBreak edition="M" number="1.0471" /> viharati. Atha kho āyasmā mahākappino yena bhagavā tenupasaṅkami. Addasā kho bhagavā āyasmantaṃ mahākappinaṃ dūratova āgacchantaṃ. Disvāna bhikkhū āmantesi – ‘‘passatha no tumhe bhikkhave, etaṃ bhikkhuṃ āgacchantaṃ odātakaṃ tanukaṃ tuṅganāsika’’nti? ‘‘Evaṃ, bhante’’. ‘‘Eso kho, bhikkhave, bhikkhu mahiddhiko mahānubhāvo. Na ca sā samāpatti sulabharūpā yā tena bhikkhunā asamāpannapubbā. Yassa catthāya kulaputtā sammadeva agārasmā anagāriyaṃ pabbajanti tadanuttaraṃ brahmacariyapariyosānaṃ <pageBreak edition="T" number="2.0331" /> diṭṭheva dhamme sayaṃ abhiññā sacchikatvā upasampajja viharatī’’ti.</paragraph>
<paragraph line="69">Idamavoca bhagavā. Idaṃ vatvāna sugato athāparaṃ etadavoca satthā –</paragraph>
<gatha1 line="70">‘‘Khattiyo seṭṭho janetasmiṃ, ye gottapaṭisārino;</gatha1>
<gathalast line="71">Vijjācaraṇasampanno, so seṭṭho devamānuse.</gathalast>
<gatha1 line="72">‘‘Divā tapati ādicco, rattimābhāti candimā;</gatha1>
<gatha2 line="73">Sannaddho khattiyo tapati, jhāyī tapati brāhmaṇo;</gatha2>
<gathalast line="74"><alternatives line="19" extra="null" separator="false"><alternative source-abbr="vri" source="vipassana research institut">Atha sabbamahorattiṃ</alternative><alternative source-abbr="sī." source="sri lanka">atha sabbamahorattaṃ</alternative><alternative source-abbr="syā." source="thai">atha sabbamahorattaṃ</alternative><alternative source-abbr="kaṃ." source="kaṃ.">atha sabbamahorattaṃ</alternative></alternatives> , buddho tapati tejasā’’ti. ekādasamaṃ;</gathalast>
<subhead line="75">12. Sahāyakasuttaṃ</subhead>
<paragraph line="76" number="246"> Sāvatthiyaṃ <pageBreak edition="P" number="2.0285" /> viharati. Atha kho dve bhikkhū sahāyakā āyasmato mahākappinassa saddhivihārino yena bhagavā tenupasaṅkamiṃsu. Addasā kho bhagavā te bhikkhū dūratova <pageBreak edition="V" number="1.0258" /> āgacchante. Disvāna bhikkhū āmantesi – ‘‘passatha no tumhe, bhikkhave, ete bhikkhū sahāyake āgacchante kappinassa saddhivihārino’’ti? ‘‘Evaṃ, bhante’’. ‘‘Ete kho te bhikkhū mahiddhikā mahānubhāvā. Na ca sā samāpatti sulabharūpā, yā tehi bhikkhūhi asamāpannapubbā. Yassa catthāya kulaputtā sammadeva agārasmā anagāriyaṃ pabbajanti tadanuttaraṃ brahmacariyapariyosānaṃ diṭṭheva dhamme sayaṃ abhiññā sacchikatvā <pageBreak edition="T" number="2.0332" /> upasampajja viharantī’’ti.</paragraph>
<paragraph line="77">Idamavoca <pageBreak edition="M" number="1.0472" /> bhagavā. Idaṃ vatvāna sugato athāparaṃ etadavoca satthā –</paragraph>
<gatha1 line="78">‘‘Sahāyā vatime bhikkhū, cirarattaṃ sametikā;</gatha1>
<gathalast line="79">Sameti nesaṃ saddhammo, dhamme buddhappavedite.</gathalast>
<gatha1 line="80">‘‘Suvinītā kappinena, dhamme ariyappavedite;</gatha1>
<gathalast line="81">Dhārenti antimaṃ dehaṃ, jetvā māraṃ savāhini’’nti. dvādasamaṃ;</gathalast>
<centered line="82">Bhikkhusaṃyuttaṃ samattaṃ.</centered>
<paragraph line="83">Tassuddānaṃ –</paragraph>
<gatha1 line="84">Kolito upatisso ca, ghaṭo cāpi pavuccati;</gatha1>
<gatha2 line="85">Navo <pageBreak edition="P" number="2.0286" /> sujāto bhaddi ca, visākho nando tisso ca;</gatha2>
<gathalast line="86">Theranāmo ca kappino, sahāyena ca dvādasāti.</gathalast>
<centered line="87">Nidānavaggo dutiyo.</centered>
<paragraph line="88">Tassuddānaṃ –</paragraph>
<gatha1 line="89">Nidānābhisamayadhātu, anamataggena kassapaṃ;</gatha1>
<gathalast line="90">Sakkārarāhulalakkhaṇo, opamma-bhikkhunā vaggo.</gathalast>
<centered line="91">Dutiyo tena pavuccatīti.</centered>
<centered line="92">Nidānavaggasaṃyuttapāḷi niṭṭhitā.</centered>
</body>
</document>