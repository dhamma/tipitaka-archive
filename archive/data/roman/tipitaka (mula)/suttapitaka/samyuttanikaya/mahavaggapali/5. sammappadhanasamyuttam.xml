<?xml version="1.0"?>
<document>
<metadata>
<normativeSource>http://tipitaka.org/romn/cscd/s0305m.mul4.xml</normativeSource>
<archivePath>roman/tipitaka (mula)/suttapitaka/samyuttanikaya/mahavaggapali/5. sammappadhanasamyuttam.xml</archivePath>
<titlePath>5. Sammappadhānasaṃyuttaṃ - Mahāvaggapāḷi - Saṃyuttanikāya - Suttapiṭaka - Tipiṭaka (Mūla)</titlePath>
</metadata>
<body>
<chapter line="1">5. Sammappadhānasaṃyuttaṃ</chapter>
<title line="2">1. Gaṅgāpeyyālavaggo</title>
<subhead line="3">1-12. Pācīnādisuttadvādasakaṃ</subhead>
<paragraph line="4" number="651-662"> Sāvatthinidānaṃ <pageBreak edition="T" number="5.0319" /><pageBreak edition="V" number="3.0318" /><pageBreak edition="M" number="3.0214" /><pageBreak edition="P" number="5.0244" />. Tatra kho bhagavā etadavoca – ‘‘cattārome, bhikkhave, sammappadhānā. Katame cattāro? Idha, bhikkhave, bhikkhu anuppannānaṃ pāpakānaṃ akusalānaṃ <pageBreak edition="T" number="5.0320" /> dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati. Uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati. Anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati. Uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. Ime kho, bhikkhave, cattāro sammappadhānāti’’.</paragraph>
<paragraph line="5">‘‘Seyyathāpi, bhikkhave, gaṅgā nadī pācīnaninnā pācīnapoṇā pācīnapabbhārā; evameva kho, bhikkhave, bhikkhu cattāro sammappadhāne bhāvento cattāro sammappadhāne bahulīkaronto nibbānaninno hoti nibbānapoṇo nibbānapabbhāro. Kathañca, bhikkhave, bhikkhu cattāro sammappadhāne bhāvento cattāro sammappadhāne bahulīkaronto nibbānaninno hoti nibbānapoṇo nibbānapabbhāro? Idha <pageBreak edition="P" number="5.0245" />, bhikkhave, bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati. Uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati. Anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati. Uppannānaṃ kusalānaṃ dhammānaṃ ṭhitiyā asammosāya bhiyyobhāvāya <pageBreak edition="V" number="3.0319" /> vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. Evaṃ kho, bhikkhave, bhikkhu cattāro sammappadhāne bhāvento cattāro sammappadhāne bahulīkaronto nibbānaninno hoti nibbānapoṇo nibbānapabbhāro’’ti. Dvādasamaṃ. (Sammappadhānasaṃyuttassa gaṅgāpeyyālī sammappadhānavasena vitthāretabbā).</paragraph>
<centered line="6">Gaṅgāpeyyālavaggo paṭhamo.</centered>
<paragraph line="7">Tassuddānaṃ –</paragraph>
<gatha1 line="8">Cha <pageBreak edition="M" number="3.0215" /> pācīnato ninnā, cha ninnā ca samuddato;</gatha1>
<gathalast line="9">Dvete cha dvādasa honti, vaggo tena pavuccatīti.</gathalast>
<title line="10">2. Appamādavaggo</title>
<centered line="11">(Appamādavaggo sammappadhānavasena vitthāretabbo).</centered>
<paragraph line="12">Tassuddānaṃ –</paragraph>
<gatha1 line="13">Tathāgataṃ padaṃ kūṭaṃ, mūlaṃ sārena vassikaṃ;</gatha1>
<gathalast line="14">Rājā candimasūriyā, vatthena dasamaṃ padanti.</gathalast>
<title line="15">3. Balakaraṇīyavaggo</title>
<subhead line="16">1-12. Balakaraṇīyādisuttadvādasakaṃ</subhead>
<paragraph line="17" number="673-684"> ‘‘Seyyathāpi <pageBreak edition="P" number="5.0246" />, bhikkhave, ye keci balakaraṇīyā kammantā kayiranti, sabbe <pageBreak edition="V" number="3.0320" /> te pathaviṃ nissāya pathaviyaṃ patiṭṭhāya evamete balakaraṇīyā kammantā kayiranti; evameva kho, bhikkhave, bhikkhu sīlaṃ <pageBreak edition="T" number="5.0321" /> nissāya sīle patiṭṭhāya cattāro sammappadhāne bhāveti, cattāro sammappadhāne bahulīkaroti. Kathañca, bhikkhave, bhikkhu sīlaṃ nissāya sīle patiṭṭhāya cattāro sammappadhāne bhāveti, cattāro sammappadhāne bahulīkaroti? Idha, bhikkhave, bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati…pe… uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. Evaṃ kho, bhikkhave, bhikkhu sīlaṃ nissāya <pageBreak edition="M" number="3.0216" /> sīle patiṭṭhāya cattāro sammappadhāne bhāveti, cattāro sammappadhāne bahulīkarotī’’ti. (Evaṃ balakaraṇīyavaggo sammappadhānavasena vitthāretabbo). Dvādasamaṃ.</paragraph>
<centered line="18">Balakaraṇīyavaggo tatiyo.</centered>
<paragraph line="19">Tassuddānaṃ –</paragraph>
<gatha1 line="20">Balaṃ bījañca nāgo ca, rukkho kumbhena sūkiyā;</gatha1>
<gathalast line="21">Ākāsena ca dve meghā, nāvā āgantukā nadīti.</gathalast>
<title line="22">4. Esanāvaggo</title>
<subhead line="23">1-10. Esanādisuttadasakaṃ</subhead>
<paragraph line="24" number="685-694"> ‘‘Tisso imā, bhikkhave, esanā. Katamā tisso? Kāmesanā, bhavesanā, brahmacariyesanā – imā kho, bhikkhave, tisso esanā. Imāsaṃ <pageBreak edition="P" number="5.0247" /> kho, bhikkhave, tissannaṃ esanānaṃ abhiññāya pariññāya parikkhayāya pahānāya cattāro sammappadhānā bhāvetabbā. Katame cattāro? Idha, bhikkhave, bhikkhu anuppannānaṃ…pe… uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati <pageBreak edition="T" number="5.0322" /> cittaṃ paggaṇhāti padahati. Imāsaṃ kho, bhikkhave, tissannaṃ esanānaṃ <pageBreak edition="V" number="3.0321" /> abhiññāya pariññāya parikkhayāya pahānāya ime cattāro sammappadhānā bhāvetabbā’’ti. (Vitthāretabbaṃ). Dasamaṃ.</paragraph>
<centered line="25">Esanāvaggo catuttho.</centered>
<paragraph line="26">Tassuddānaṃ –</paragraph>
<gatha1 line="27">Esanā vidhā āsavo, bhavo ca dukkhatā tisso;</gatha1>
<gathalast line="28">Khilaṃ malañca nīgho ca, vedanā taṇhā tasinā cāti.</gathalast>
<title line="29">5. Oghavaggo</title>
<subhead line="30">1-10. Oghādisuttadasakaṃ</subhead>
<paragraph line="31" number="695-704"> ‘‘Pañcimāni <pageBreak edition="M" number="3.0217" />, bhikkhave, uddhambhāgiyāni saṃyojanāni. Katamāni pañca? Rūparāgo, arūparāgo, māno, uddhaccaṃ, avijjā – imāni kho, bhikkhave, pañcuddhambhāgiyāni saṃyojanāni. Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya cattāro sammappadhānā bhāvetabbā. Katame cattāro? Idha, bhikkhave, bhikkhu anuppannānaṃ…pe… uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti <pageBreak edition="P" number="5.0248" /> vāyamati vīriyaṃ ārabhati cittaṃ paggaṇhāti padahati. Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya ime cattāro sammappadhānā bhāvetabbā’’ti. (Vitthāretabbā). Dasamaṃ.</paragraph>
<centered line="32">Oghavaggo pañcamo.</centered>
<paragraph line="33">Tassuddānaṃ –</paragraph>
<gatha1 line="34">Ogho yogo upādānaṃ, ganthā anusayena ca;</gatha1>
<gathalast line="35">Kāmaguṇā nīvaraṇā, khandhā oruddhambhāgiyāti.</gathalast>
<centered line="36">Sammappadhānasaṃyuttaṃ pañcamaṃ.</centered>
</body>
</document>