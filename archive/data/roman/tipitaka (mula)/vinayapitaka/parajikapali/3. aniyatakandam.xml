<?xml version="1.0"?>
<document>
<metadata>
<normativeSource>http://tipitaka.org/romn/cscd/vin01m.mul3.xml</normativeSource>
<archivePath>roman/tipitaka (mula)/vinayapitaka/parajikapali/3. aniyatakandam.xml</archivePath>
<titlePath>3. Aniyatakaṇḍaṃ - Pārājikapāḷi - Vinayapiṭaka - Tipiṭaka (Mūla)</titlePath>
</metadata>
<body>
<chapter line="1">3. Aniyatakaṇḍaṃ</chapter>
<title line="2">1. Paṭhamaaniyatasikkhāpadaṃ</title>
<centered line="3">Ime <pageBreak edition="T" number="1.0431" /><pageBreak edition="P" number="3.0187" /> kho panāyasmanto dve aniyatā dhammā</centered>
<centered line="4">Uddesaṃ āgacchanti.</centered>
<paragraph line="5" number="443"> Tena <pageBreak edition="M" number="0.0285" /><pageBreak edition="V" number="0.0292" /> samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā udāyī sāvatthiyaṃ kulūpako hoti, bahukāni kulāni upasaṅkamati. Tena kho pana samayena āyasmato udāyissa upaṭṭhākakulassa kumārikā aññatarassa kulassa kumārakassa dinnā hoti. Atha kho āyasmā udāyī pubbaṇhasamayaṃ nivāsetvā pattacīvaramādāya yena taṃ kulaṃ tenupasaṅkami; upasaṅkamitvā manusse pucchi – ‘‘kahaṃ itthannāmā’’ti? Te evamāhaṃsu – ‘‘dinnā, bhante, amukassa kulassa kumārakassā’’ti. Tampi kho kulaṃ āyasmato udāyissa upaṭṭhākaṃ hoti. Atha kho āyasmā udāyī yena taṃ kulaṃ tenupasaṅkami; upasaṅkamitvā manusse pucchi – ‘‘kahaṃ itthannāmā’’ti? Te evamāhaṃsu – ‘‘esāyya, ovarake nisinnā’’ti. Atha kho āyasmā udāyī yena sā kumārikā tenupasaṅkami; upasaṅkamitvā tassā kumārikāya saddhiṃ eko ekāya raho paṭicchanne āsane alaṃkammaniye nisajjaṃ kappesi kālayuttaṃ samullapanto kālayuttaṃ dhammaṃ bhaṇanto.</paragraph>
<paragraph line="6">Tena kho pana samayena visākhā migāramātā bahuputtā hoti bahunattā arogaputtā aroganattā abhimaṅgalasammatā. Manussā <pageBreak edition="T" number="1.0432" /> yaññesu chaṇesu ussavesu visākhaṃ migāramātaraṃ paṭhamaṃ <pageBreak edition="V" number="0.0293" /> bhojenti. Atha kho visākhā migāramātā nimantitā taṃ kulaṃ agamāsi. Addasā kho visākhā migāramātā āyasmantaṃ udāyiṃ tassā kumārikāya saddhiṃ ekaṃ ekāya raho paṭicchanne āsane alaṃkammaniye nisinnaṃ. Disvāna āyasmantaṃ udāyiṃ etadavoca – ‘‘idaṃ, bhante, nacchannaṃ nappatirūpaṃ yaṃ ayyo mātugāmena saddhiṃ eko ekāya raho paṭicchanne āsane <pageBreak edition="M" number="0.0286" /> alaṃkammaniye nisajjaṃ <pageBreak edition="P" number="3.0188" /> kappeti. Kiñcāpi, bhante, ayyo anatthiko tena dhammena, apica dussaddhāpayā appasannā manussā’’ti. Evampi kho āyasmā udāyī visākhāya migāramātuyā vuccamāno nādiyi. Atha kho visākhā migāramātā nikkhamitvā bhikkhūnaṃ etamatthaṃ ārocesi. Ye te bhikkhū appicchā…pe… te ujjhāyanti khiyyanti vipācenti – ‘‘kathañhi nāma āyasmā udāyī mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappessatī’’ti! Atha kho te bhikkhū āyasmantaṃ udāyiṃ anekapariyāyena vigarahitvā bhagavato etamatthaṃ ārocesuṃ…pe… ‘‘saccaṃ kira tvaṃ, udāyi, mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappesī’’ti? ‘‘Saccaṃ, bhagavā’’ti. Vigarahi buddho bhagavā…pe… kathañhi nāma tvaṃ, moghapurisa, mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappessasi! Netaṃ, moghapurisa, appasannānaṃ vā pasādāya…pe… evañca pana, bhikkhave <pageBreak edition="T" number="1.0433" />, imaṃ sikkhāpadaṃ uddiseyyātha –</paragraph>
<paragraph line="7" number="444"><bold>‘‘Yo pana bhikkhu mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappeyya, tamenaṃ saddheyyavacasā upāsikā disvā tiṇṇaṃ dhammānaṃ aññatarena vadeyya – pārājikena vā saṅghādisesena vā pācittiyena vā, nisajjaṃ bhikkhu paṭijānamāno tiṇṇaṃ dhammānaṃ aññatarena kāretabbo – pārājikena vā saṅghādisesena vā pācittiyena vā yena vā sā saddheyyavacasā upāsikā vadeyya, tena so bhikkhu kāretabbo. Ayaṃ dhammo aniyato’’</bold>ti.</paragraph>
<paragraph line="8" number="445"><bold>Yo panā</bold>ti yo yādiso…pe… <bold>bhikkhū</bold>ti…pe… ayaṃ imasmiṃ atthe adhippeto bhikkhūti.</paragraph>
<paragraph line="9"><bold>Mātugāmo</bold> nāma manussitthī, na yakkhī na petī na tiracchānagatā. Antamaso tadahujātāpi dārikā, pageva mahattarī.</paragraph>
<paragraph line="10"><bold>Saddhi</bold>nti <pageBreak edition="V" number="0.0294" /> ekato.</paragraph>
<paragraph line="11"><bold>Eko ekāyā</bold>ti bhikkhu ceva hoti mātugāmo ca.</paragraph>
<paragraph line="12"><bold>Raho</bold><pageBreak edition="M" number="0.0287" /> nāma cakkhussa raho, sotassa raho. <bold>Cakkhussa raho</bold>nāma na sakkā hoti akkhiṃ vā nikhaṇīyamāne bhamukaṃ vā ukkhipīyamāne sīsaṃ vā ukkhipīyamāne passituṃ. <bold>Sotassa raho</bold>nāma na sakkā hoti pakatikathā sotuṃ.</paragraph>
<paragraph line="13"><bold>Paṭicchannaṃ</bold> nāma āsanaṃ <alternatives line="3" extra="null" separator="false"><alternative source-abbr="vri" source="vipassana research institut">kuṭṭena vā</alternative><alternative source-abbr="sī." source="sri lanka">kuḍḍena vā</alternative><alternative source-abbr="syā." source="thai">kuḍḍena vā</alternative></alternatives>  kavāṭena vā kilañjena <pageBreak edition="P" number="3.0189" /> vā sāṇipākārena vā rukkhena vā thambhena vā kotthaḷiyā vā yena kenaci paṭicchannaṃ hoti.</paragraph>
<paragraph line="14"><bold>Alaṃkammaniye</bold>ti sakkā hoti methunaṃ dhammaṃ paṭisevituṃ.</paragraph>
<paragraph line="15"><bold>Nisajjaṃ</bold><pageBreak edition="T" number="1.0434" /><bold>kappeyyā</bold>ti mātugāme nisinne bhikkhu upanisinno vā hoti upanipanno vā. Bhikkhu nisinne mātugāmo upanisinno vā hoti upanipanno vā. Ubho vā nisinnā honti ubho vā nipannā.</paragraph>
<paragraph line="16"><bold>Saddheyyavacasā</bold> nāma āgataphalā abhisametāvinī viññātasāsanā.</paragraph>
<paragraph line="17"><bold>Upāsikā</bold> nāma buddhaṃ saraṇaṃ gatā, dhammaṃ saraṇaṃ gatā, saṅghaṃ saraṇaṃ gatā.</paragraph>
<paragraph line="18"><bold>Disvā</bold>ti passitvā.</paragraph>
<paragraph line="19">Tiṇṇaṃ dhammānaṃ aññatarena vadeyya – pārājikena vā saṅghādisesena vā pācittiyena vā. Nisajjaṃ bhikkhu paṭijānamāno tiṇṇaṃ dhammānaṃ aññatarena kāretabbo – pārājikena vā saṅghādisesena vā pācittiyena vā. Yena vā sā saddheyyavacasā upāsikā vadeyya tena so bhikkhu kāretabbo.</paragraph>
<paragraph line="20" number="446"> Sā <pageBreak edition="V" number="0.0295" /> ce evaṃ vadeyya – ‘‘ayyo mayā diṭṭho nisinno mātugāmassa methunaṃ dhammaṃ paṭisevanto’’ti, so ca taṃ paṭijānāti, āpattiyā kāretabbo. Sā ce evaṃ vadeyya – ‘‘ayyo mayā diṭṭho nisinno mātugāmassa methunaṃ dhammaṃ paṭisevanto’’ti, so ce evaṃ vadeyya – ‘‘saccāhaṃ nisinno, no ca kho methunaṃ dhammaṃ paṭisevi’’nti, nisajjāya kāretabbo. Sā ce evaṃ vadeyya – ‘‘ayyo mayā diṭṭho nisinno <pageBreak edition="M" number="0.0288" /> mātugāmassa methunaṃ dhammaṃ paṭisevanto’’ti, so ce evaṃ vadeyya – ‘‘nāhaṃ nisinno, apica kho nipanno’’ti, nipajjāya kāretabbo <pageBreak edition="T" number="1.0435" />. Sā ce evaṃ vadeyya – ‘‘ayyo mayā diṭṭho nisinno mātugāmassa methunaṃ dhammaṃ paṭisevanto’’ti, so ce evaṃ vadeyya – ‘‘nāhaṃ nisinno apica kho ṭhito’’ti, na kāretabbo.</paragraph>
<paragraph line="21" number="447"> Sā ce evaṃ vadeyya – ‘‘ayyo mayā diṭṭho nipanno mātugāmassa methunaṃ dhammaṃ paṭisevanto’’ti, so ca taṃ paṭijānāti, āpattiyā kāretabbo. Sā ce evaṃ vadeyya – ‘‘ayyo mayā diṭṭho nipanno mātugāmassa methunaṃ dhammaṃ paṭisevanto’’ti, so ce evaṃ vadeyya – ‘‘saccāhaṃ nipanno, no ca kho methunaṃ dhammaṃ paṭisevi’’nti, nipajjāya kāretabbo. Sā ce evaṃ vadeyya – ‘‘ayyo mayā diṭṭho nipanno mātugāmassa methunaṃ dhammaṃ paṭisevanto’’ti, so ce evaṃ vadeyya – ‘‘nāhaṃ nipanno, apica kho nisinno’’ti, nisajjāya kāretabbo. Sā ce evaṃ vadeyya – ‘‘ayyo mayā diṭṭho nipanno mātugāmassa methunaṃ dhammaṃ paṭisevanto’’ti <pageBreak edition="P" number="3.0190" />, so ce evaṃ vadeyya – ‘‘nāhaṃ nipanno apica kho ṭhito’’ti, na kāretabbo.</paragraph>
<paragraph line="22" number="448"> Sā ce evaṃ vadeyya – ‘‘ayyo mayā diṭṭho nisinno mātugāmena saddhiṃ kāyasaṃsaggaṃ samāpajjanto’’ti, so ca taṃ paṭijānāti, āpattiyā kāretabbo…pe… saccāhaṃ nisinno no ca kho kāyasaṃsaggaṃ samāpajjinti, nisajjāya kāretabbo…pe… nāhaṃ nisinno apica kho nipannoti, nipajjāya <pageBreak edition="T" number="1.0436" /> kāretabbo…pe… nāhaṃ nisinno apica kho ṭhitoti, na kāretabbo.</paragraph>
<paragraph line="23">Sā ce evaṃ vadeyya – ‘‘ayyo mayā diṭṭho nipanno mātugāmena saddhiṃ kāyasaṃsaggaṃ samāpajjanto’’ti, so ca taṃ paṭijānāti, āpattiyā kāretabbo…pe… saccāhaṃ nipanno, no ca kho kāyasaṃsaggaṃ samāpajjinti, nipajjāya kāretabbo…pe… nāhaṃ nipanno, apica kho <pageBreak edition="V" number="0.0296" /> nisinnoti, nisajjāya kāretabbo…pe… nāhaṃ nipanno, apica kho ṭhitoti, na kāretabbo.</paragraph>
<paragraph line="24" number="449"> Sā ce evaṃ vadeyya – ‘‘ayyo mayā diṭṭho mātugāmena saddhiṃ eko ekāya raho paṭicchanne āsane alaṃkammaniye nisinno’’ti <pageBreak edition="M" number="0.0289" />, so ca taṃ paṭijānāti, nisajjāya kāretabbo…pe… nāhaṃ nisinno apica kho nipannoti, nipajjāya kāretabbo…pe… nāhaṃ nisinno, apica kho ṭhitoti, na kāretabbo.</paragraph>
<paragraph line="25" number="450"> Sā ce evaṃ vadeyya – ‘‘ayyo mayā diṭṭho mātugāmena saddhiṃ eko ekāya raho paṭicchanne āsane alaṃkammaniye nipanno’’ti, so ca taṃ paṭijānāti, nipajjāya kāretabbo…pe… nāhaṃ nipanno, apica kho nisinnoti, nisajjāya kāretabbo…pe… nāhaṃ nipanno, apica kho ṭhitoti, na kāretabbo.</paragraph>
<paragraph line="26"><bold>Aniyato</bold>ti <pageBreak edition="T" number="1.0437" /> na niyato, pārājikaṃ vā saṅghādiseso vā pācittiyaṃ vā.</paragraph>
<paragraph line="27" number="451"> Gamanaṃ paṭijānāti, nisajjaṃ paṭijānāti, āpattiṃ paṭijānāti, āpattiyā kāretabbo. Gamanaṃ paṭijānāti, nisajjaṃ na paṭijānāti, āpattiṃ paṭijānāti, āpattiyā kāretabbo. Gamanaṃ paṭijānāti, nisajjaṃ paṭijānāti, āpattiṃ na paṭijānāti, nisajjāya kāretabbo. Gamanaṃ paṭijānāti, nisajjaṃ na paṭijānāti, āpattiṃ na paṭijānāti, na kāretabbo.</paragraph>
<centered line="28">Gamanaṃ na paṭijānāti, nisajjaṃ paṭijānāti, āpattiṃ paṭijānāti, āpattiyā</centered>
<paragraph line="29">Kāretabbo. Gamanaṃ na paṭijānāti, nisajjaṃ na paṭijānāti, āpattiṃ <pageBreak edition="P" number="3.0191" /> paṭijānāti, āpattiyā kāretabbo. Gamanaṃ na paṭijānāti, nisajjaṃ paṭijānāti, āpattiṃ na paṭijānāti, nisajjāya kāretabbo. Gamanaṃ na paṭijānāti, nisajjaṃ na paṭijānāti, āpattiṃ na paṭijānāti, na kāretabboti.</paragraph>
<centered line="30">Paṭhamo aniyato niṭṭhito.</centered>
<title line="31">2. Dutiyaaniyatasikkhāpadaṃ</title>
<paragraph line="32" number="452"> Tena <pageBreak edition="T" number="1.0438" /><pageBreak edition="V" number="0.0297" /> samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā udāyī – ‘‘bhagavatā paṭikkhittaṃ mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappetu’’nti tassāyeva kumārikāya <pageBreak edition="M" number="0.0290" /> saddhiṃ eko ekāya raho nisajjaṃ kappesi kālayuttaṃ samullapanto kālayuttaṃ dhammaṃ bhaṇanto. Dutiyampi kho visākhā migāramātā nimantitā taṃ kulaṃ agamāsi. Addasā kho visākhā migāramātā āyasmantaṃ udāyiṃ tassāyeva kumārikāya saddhiṃ ekaṃ ekāya raho nisinnaṃ. Disvāna āyasmantaṃ udāyiṃ etadavoca – ‘‘idaṃ, bhante, nacchannaṃ nappatirūpaṃ yaṃ ayyo mātugāmena saddhiṃ eko ekāya raho nisajjaṃ kappeti. Kiñcāpi, bhante, ayyo anatthiko tena dhammena, apica dussaddhāpayā appasannā manussā’’ti. Evampi kho āyasmā udāyī visākhāya migāramātuyā vuccamāno nādiyi. Atha kho visākhā migāramātā nikkhamitvā bhikkhūnaṃ etamatthaṃ ārocesi. Ye te bhikkhū appicchā…pe… te ujjhāyanti khiyyanti vipācenti – ‘‘kathañhi nāma āyasmā udāyī mātugāmena saddhiṃ eko ekāya raho nisajjaṃ kappessatī’’ti! Atha kho te bhikkhū āyasmantaṃ udāyiṃ anekapariyāyena vigarahitvā bhagavato etamatthaṃ ārocesuṃ <pageBreak edition="T" number="1.0439" /> …pe… ‘‘saccaṃ kira tvaṃ, udāyi, mātugāmena saddhiṃ eko ekāya raho nisajjaṃ kappesī’’ti? ‘‘Saccaṃ bhagavā’’ti. Vigarahi buddho bhagavā…pe… kathañhi nāma tvaṃ, moghapurisa, mātugāmena saddhiṃ eko ekāya raho nisajjaṃ kappessasi! Netaṃ, moghapurisa, appasannānaṃ vā pasādāya…pe… evañca pana, bhikkhave, imaṃ sikkhāpadaṃ uddiseyyātha –</paragraph>
<paragraph line="33" number="453"><bold>‘‘Na heva kho pana paṭicchannaṃ āsanaṃ hoti nālaṃ kammaniyaṃ, alañca kho hoti mātugāmaṃ duṭṭhullāhi vācāhi obhāsituṃ. Yo pana bhikkhu tathārūpe āsane mātugāmena saddhiṃ eko ekāya raho nisajjaṃ kappeyya, tamenaṃ saddheyyavacasā upāsikā disvā dvinnaṃ dhammānaṃ aññatarena vadeyya – saṅghādisesena vā pācittiyena vā. Nisajjaṃ bhikkhu paṭijānamāno dvinnaṃ dhammānaṃ aññatarena kāretabbo – saṅghādisesena vā pācittiyena vā. Yena vā sā</bold><pageBreak edition="P" number="3.0192" /><bold>saddheyyavacasā upāsikā vadeyya tena so bhikkhu kāretabbo. Ayampi dhammo aniyato’’</bold>ti.</paragraph>
<paragraph line="34" number="454"><bold>Na heva</bold><pageBreak edition="V" number="0.0298" /><bold>kho pana paṭicchannaṃ āsanaṃ hotī</bold>ti appaṭicchannaṃ hoti kuṭṭena vā kavāṭena vā kilañjena vā sāṇipākārena vā rukkhena vā thambhena vā kotthaḷiyā vā yena kenaci appaṭicchannaṃ hoti.</paragraph>
<paragraph line="35"><bold>Nālaṃ</bold><pageBreak edition="M" number="0.0291" /><bold>kammaniya</bold>nti na sakkā hoti methunaṃ dhammaṃ paṭisevituṃ.</paragraph>
<paragraph line="36"><bold>Alañca kho hoti mātugāmaṃ duṭṭhullāhi vācāhi obhāsitu</bold>nti sakkā hoti mātugāmaṃ duṭṭhullāhi vācāhi obhāsituṃ.</paragraph>
<paragraph line="37"><bold>Yo</bold><pageBreak edition="T" number="1.0440" /><bold>panā</bold>ti yo yādiso…pe… <bold>bhikkhū</bold>ti…pe… ayaṃ imasmiṃ atthe adhippeto bhikkhūti.</paragraph>
<paragraph line="38"><bold>Tathārūpe āsane</bold>ti evarūpe āsane.</paragraph>
<paragraph line="39"><bold>Mātugāmo</bold> nāma manussitthī, na yakkhī na petī na tiracchānagatā, viññū paṭibalā subhāsitadubbhāsitaṃ duṭṭhullāduṭṭhullaṃ ājānituṃ.</paragraph>
<paragraph line="40"><bold>Saddhi</bold>nti ekato.</paragraph>
<paragraph line="41"><bold>Eko ekāyā</bold>ti bhikkhu ceva hoti mātugāmo ca.</paragraph>
<paragraph line="42"><bold>Raho</bold> nāma cakkhussa raho, sotassa raho. <bold>Cakkhussa raho</bold> nāma na sakkā hoti akkhiṃ vā nikhaṇīyamāne bhamukaṃ vā ukkhipīyamāne sīsaṃ vā ukkhipīyamāne passituṃ. <bold>Sotassa raho</bold> nāma na sakkā hoti pakatikathā sotuṃ.</paragraph>
<paragraph line="43"><bold>Nisajjaṃ kappeyyā</bold>ti mātugāme nisinne bhikkhu upanisinno vā hoti upanipanno vā. Bhikkhu nisinne mātugāmo upanisinno vā hoti upanipanno vā. Ubho vā nisinnā honti ubho vā nipannā.</paragraph>
<paragraph line="44"><bold>Saddheyyavacasā</bold><pageBreak edition="V" number="0.0299" /> nāma āgataphalā abhisametāvinī viññātasāsanā.</paragraph>
<paragraph line="45"><bold>Upāsikā</bold> nāma buddhaṃ saraṇaṃ gatā, dhammaṃ saraṇaṃ gatā, saṅghaṃ saraṇaṃ gatā.</paragraph>
<paragraph line="46"><bold>Disvā</bold>ti passitvā.</paragraph>
<paragraph line="47">Dvinnaṃ dhammānaṃ aññatarena vadeyya saṅghādisesena vā pācittiyena vā. Nisajjaṃ bhikkhu paṭijānamāno dvinnaṃ dhammānaṃ aññatarena kāretabbo – saṅghādisesena vā pācittiyena vā. Yena vā sā saddheyyavacasā upāsikā vadeyya, tena so bhikkhu kāretabbo.</paragraph>
<paragraph line="48" number="455"> Sā <pageBreak edition="T" number="1.0441" /> ce evaṃ vadeyya – ‘‘ayyo mayā diṭṭho nisinno mātugāmena saddhiṃ kāyasaṃsaggaṃ samāpajjanto’’ti, so ca taṃ paṭijānāti, āpattiyā kāretabbo. Sā ce evaṃ vadeyya – ‘‘ayyo mayā <pageBreak edition="M" number="0.0292" /> diṭṭho nisinno mātugāmena saddhiṃ kāyasaṃsaggaṃ samāpajjanto’’ti, so ce evaṃ vadeyya – ‘‘saccāhaṃ nisinno, no ca kho kāyasaṃsaggaṃ samāpajji’’nti, nisajjāya kāretabbo…pe… nāhaṃ nisinno, apica kho nipannoti, nipajjāya kāretabbo…pe… nāhaṃ nisinno, apica kho ṭhitoti, na kāretabbo.</paragraph>
<paragraph line="49">Sā ce evaṃ vadeyya – ‘‘ayyo mayā diṭṭho nipanno mātugāmena saddhiṃ kāyasaṃsaggaṃ samāpajjanto’’ti, so ca taṃ paṭijānāti, āpattiyā kāretabbo…pe… saccāhaṃ nipanno, no ca kho kāyasaṃsaggaṃ samāpajjinti, nipajjāya kāretabbo…pe… nāhaṃ nipanno, apica kho nisinnoti, nisajjāya kāretabbo <pageBreak edition="P" number="3.0193" /> …pe… nāhaṃ nipanno, apica kho ṭhitoti, na kāretabbo.</paragraph>
<paragraph line="50">Sā <pageBreak edition="V" number="0.0300" /> ce evaṃ vadeyya – ‘‘ayyassa mayā sutaṃ nisinnassa mātugāmaṃ duṭṭhullāhi vācāhi obhāsantassā’’ti, so ca taṃ paṭijānāti, āpattiyā <pageBreak edition="T" number="1.0442" /> kāretabbo. Sā ce evaṃ vadeyya – ‘‘ayyassa mayā sutaṃ nisinnassa mātugāmaṃ duṭṭhullāhi vācāhi obhāsantassā’’ti, so ce evaṃ vadeyya – ‘‘saccāhaṃ nisinno, no ca kho duṭṭhullāhi vācāhi obhāsi’’nti, nisajjāya kāretabbo…pe… nāhaṃ nisinno, apica kho nipannoti, nipajjāya kāretabbo…pe… nāhaṃ nisinno, apica kho ṭhitoti, na kāretabbo.</paragraph>
<paragraph line="51">Sā ce evaṃ vadeyya – ‘‘ayyassa mayā sutaṃ nipannassa mātugāmaṃ duṭṭhullāhi vācāhi obhāsantassā’’ti, so ca taṃ paṭijānāti, āpattiyā kāretabbo…pe… saccāhaṃ nipanno no ca kho duṭṭhullāhi vācāhi obhāsinti, nipajjāya kāretabbo…pe… nāhaṃ nipanno, apica kho nisinnoti, nisajjāya kāretabbo…pe… nāhaṃ nipanno, apica kho ṭhitoti, na kāretabbo.</paragraph>
<paragraph line="52" number="456"> Sā ce evaṃ vadeyya – ‘‘ayyo mayā diṭṭho mātugāmena saddhiṃ eko ekāya raho nisinno’’ti, so ca taṃ paṭijānāti, nisajjāya kāretabbo…pe… nāhaṃ nisinno, apica kho nipannoti, nipajjāya kāretabbo…pe… nāhaṃ nisinno, apica kho ṭhitoti, na kāretabbo.</paragraph>
<paragraph line="53">Sā <pageBreak edition="M" number="0.0293" /> ce evaṃ vadeyya – ‘‘ayyo mayā diṭṭho mātugāmena saddhiṃ eko ekāya raho nipanno’’ti, so ca taṃ paṭijānāti, nipajjāya kāretabbo…pe… nāhaṃ nipanno, apica kho nisinnoti, nisajjāya <pageBreak edition="T" number="1.0443" /> kāretabbo…pe… nāhaṃ nipanno, apica kho ṭhitoti, na kāretabbo.</paragraph>
<paragraph line="54"><bold>Ayampī</bold>ti purimaṃ upādāya vuccati.</paragraph>
<paragraph line="55"><bold>Aniyato</bold>ti na niyato, saṅghādiseso vā pācittiyaṃ vā.</paragraph>
<paragraph line="56" number="457"> Gamanaṃ paṭijānāti nisajjaṃ paṭijānāti āpattiṃ paṭijānāti, āpattiyā kāretabbo. Gamanaṃ paṭijānāti nisajjaṃ na paṭijānāti āpattiṃ paṭijānāti, āpattiyā kāretabbo. Gamanaṃ paṭijānāti nisajjaṃ paṭijānāti āpattiṃ na paṭijānāti, nisajjāya kāretabbo. Gamanaṃ paṭijānāti nisajjaṃ na paṭijānāti āpattiṃ na paṭijānāti, na kāretabbo.</paragraph>
<paragraph line="57">Gamanaṃ na paṭijānāti nisajjaṃ paṭijānāti āpattiṃ paṭijānāti, āpattiyā kāretabbo. Gamanaṃ na paṭijānāti nisajjaṃ na paṭijānāti āpattiṃ paṭijānāti, āpattiyā kāretabbo. Gamanaṃ na paṭijānāti nisajjaṃ paṭijānāti āpattiṃ na paṭijānāti <pageBreak edition="V" number="0.0301" />, nisajjāya kāretabbo. Gamanaṃ na paṭijānāti nisajjaṃ na paṭijānāti āpattiṃ na paṭijānāti, na kāretabboti.</paragraph>
<centered line="58">Dutiyo aniyato niṭṭhito.</centered>
<paragraph line="59" number="458"> Uddiṭṭhā <pageBreak edition="T" number="1.0444" /><pageBreak edition="P" number="3.0194" /> kho āyasmanto dve aniyatā dhammā. Tatthāyasmante pucchāmi – ‘‘kaccittha parisuddhā’’? Dutiyampi pucchāmi – ‘‘kaccittha parisuddhā’’? Tatiyampi pucchāmi – ‘‘kaccittha parisuddhā’’? Parisuddhetthāyasmanto; tasmā tuṇhī, evametaṃ dhārayāmīti.</paragraph>
<centered line="60">Tassuddānaṃ –</centered>
<gatha1 line="61">Alaṃ kammaniyañceva, tatheva ca naheva kho;</gatha1>
<gathalast line="62">Aniyatā supaññattā, buddhaseṭṭhena tādināti.</gathalast>
<centered line="63">Aniyatakaṇḍaṃ niṭṭhitaṃ.</centered>
</body>
</document>