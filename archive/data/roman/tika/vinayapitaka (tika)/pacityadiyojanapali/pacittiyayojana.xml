<?xml version="1.0"?>
<document>
<metadata>
<normativeSource>http://tipitaka.org/romn/cscd/vin12t.nrf0.xml</normativeSource>
<archivePath>roman/tika/vinayapitaka (tika)/pacityadiyojanapali/pacittiyayojana.xml</archivePath>
<titlePath>Pācittiyayojanā - Pācityādiyojanāpāḷi - Vinayapiṭaka (ṭīkā) - Tīkā</titlePath>
</metadata>
<body>
<centered line="1"> Namo tassa bhagavato arahato sammāsambuddhassa</centered>
<nikaya line="2">Vinayapiṭake</nikaya>
<book line="3">Pācityādiyojanā</book>
<chapter line="4">Pācittiyayojanā</chapter>
<gatha1 line="5">Mahākāruṇikaṃ <pageBreak edition="M" number="0.0001" /> nāthaṃ, abhinatvā samāsato;</gatha1>
<gathalast line="6">Pācityādivaṇṇanāya, karissāmatthayojanaṃ.</gathalast>
<title line="7">5. Pācittiyakaṇḍaṃ</title>
<subhead line="8">1. Musāvādasikkhāpada-atthayojanā</subhead>
<paragraph line="9"><bold>Khuddakāna</bold>nti <pageBreak edition="V" number="1.0001" /> sukhumāpattipakāsakattā appakānaṃ, gaṇanato vā pacurattā bahukānaṃ. Yesaṃ sikkhāpadānanti sambandho. ‘‘Yesa’’nti padaṃ ‘‘saṅgaho’’ti pade sāmyatthachaṭṭhī. Saṅgahīyate <bold>saṅgaho</bold><pageBreak edition="V" number="1.0002" />. ‘‘Navahi vaggehī’’tipadaṃ ‘‘saṅgaho, suppatiṭṭhito’’ti padadvaye karaṇaṃ. <bold>Dānī</bold>ti kālavācako sattamyantanipāto idāni-pariyāyo, imasmiṃ kāleti attho. <bold>Tesa</bold>nti khuddakānaṃ, ayaṃ vaṇṇanāti sambandho. <bold>Bhavatī</bold>ti ettha ti-saddo ekaṃsatthe anāgatakāliko hoti ‘‘nirayaṃ nūna gacchāmi, ettha me natthi saṃsayo’’tiādīsu (jā. 2.22.331) viya. Kiñcāpettha hi yathā ekaṃsavācako nūnasaddo atthi, na evaṃ ‘‘bhavatī’’ti pade, atthato pana ayaṃ vaṇṇanā nūna bhavissatīti attho gahetabbo. Atha vā avassambhāviyatthe anāgatakālavācako hoti ‘‘dhuvaṃ buddho bhavāmaha’’ntiādīsu (bu. vaṃ. 2.109-114) viya. Kāmañhettha yathā avassambhāviyatthavācako dhuvasaddo atthi, na evaṃ ‘‘bhavatī’’ti pade, atthato pana dhuvaṃ bhavissati ayaṃ vaṇṇanāti attho gahetabboti daṭṭhabbaṃ.</paragraph>
<paragraph line="10" number="1"><bold>‘‘Tatthā’’</bold>ti <pageBreak edition="M" number="0.0002" /> padaṃ ‘‘musāvādavaggassā’’ti pade niddhāraṇasamudāyo, tesu navasu vaggesūti attho. Paṭhamasikkhāpadeti vā, tesu khuddakesu sikkhāpadesūti attho. <bold>Sakyānaṃ putto</bold>ti bhaginīhi saṃvāsakaraṇato lokamariyādaṃ chindituṃ, jātisambhedato vā rakkhituṃ sakkuṇantīti <bold>sakyā</bold>. Sākavanasaṇḍe nagaraṃ māpentīti vā sakyā, pubbarājāno. Tesaṃ vaṃse bhūtattā etarahipi rājāno sakyā nāma, tesaṃ puttoti attho. ‘‘Buddhakāle’’ti padaṃ ‘‘pabbajiṃsū’’ti pade ādhāro. Sakyakulato nikkhamitvāti sambandho. <bold>‘‘Vādakkhitto’’</bold>tyādinā vādena khitto, vādamhi vāti atthaṃ dasseti. <bold>Yatra yatrā</bold>ti yassaṃ yassaṃ diṭṭhiyaṃ pavattatīti sambandho. <bold>Avajānitvā</bold>ti paṭissavena viyogaṃ katvā. Avasaddo hi viyogatthavācako. ‘‘Apajānitvā’’tipi pāṭho, paṭiññātaṃ apanītaṃ katvāti attho. <bold>Dosa</bold>nti ayuttidosaṃ, sallakkhento hutvāti sambandho. <bold>Kathento kathento</bold>ti antasaddo mānasaddakāriyo. Kathiyamāno kathiyamānoti hi attho. <bold>Paṭijānitvā</bold>ti paṭiññātaṃ katvā. <bold>Ānisaṃsa</bold>nti niddosaṃ guṇaṃ. Paṭipubbo carasaddo paṭicchādanatthoti āha ‘‘paṭicarati paṭicchādetī’’ti. ‘‘Kiṃ pana rūpaṃ niccaṃ vā aniccaṃ vā’’ti vutte ‘‘anicca’’nti vadati. Kasmāti vutte ‘‘jānitabbato’’ti vadati. Yadi evaṃ nibbānampi jānitabbattā aniccaṃ nāma siyāti vutte attano hetumhi dosaṃ disvā ahaṃ ‘‘jānitabbato’’ti hetuṃ na vadāmi, ‘‘jātidhammato’’ti pana vadāmi. Tayā pana dussutattā evaṃ vuttanti vatvā aññenaññaṃ paṭicarati. ‘‘Kurundiya’’nti padaṃ ‘‘vutta’’nti pade ādhāro. <bold>Etassā</bold>ti ‘‘rūpaṃ aniccaṃ jānitabbato’’ti vacanassa. <bold>Tatrā</bold>ti kurundiyaṃ. <bold>Tassā</bold>ti paṭijānanāvajānanassa. ‘‘Paṭicchādanattha’’nti padaṃ ‘‘bhāsatī’’tipade sampadānaṃ. ‘‘Mahāaṭṭhakathāya’’ntipadaṃ ‘‘vutta’’nti pade ādhāro. ‘‘Divāṭṭhānādīsū’’ti padaṃ upanetabbaṃ. Idaṃ ‘‘asukasmiṃ nāmapadese’’ti pade niddhāraṇasamudāyo.</paragraph>
<paragraph line="11" number="3"> Sammā <pageBreak edition="V" number="1.0003" /> vadati anenāti <bold>saṃvādanaṃ,</bold> ujujātikacittaṃ, na saṃvādanaṃ <bold>visaṃvādanaṃ,</bold> vañcanādhippāyavasappavattaṃ cittanti dassento āha ‘‘visaṃvādanacitta’’nti. ‘‘Vācā’’tyādinā vacati etāyāti <bold>vācā</bold>ti atthaṃ dasseti <pageBreak edition="M" number="0.0003" />. <bold>Hī</bold>ti daḷhīkaraṇajotakaṃ, tadaminā saccanti attho. ‘‘Vācāyevā’’ti padaṃ ‘‘byappatho’’ti pade tulyatthaṃ, ‘‘vuccatī’’ti pade kammaṃ. Pathasaddaparattā vācāsaddassa byādeso kato. Suddhacetanā kathitāti sambandho. <bold>Taṃsamuṭṭhitasaddasahitā</bold>ti tāya cetanāya samuṭṭhitena saddena saha pavattā cetanā kathitāti yojanā.</paragraph>
<paragraph line="12">‘‘Eva’’nti padaṃ ‘‘dassetvā’’ti pade nidassanaṃ, karaṇaṃ vā. ‘‘Dassetvā’’ti padaṃ ‘‘dassento āhā’’ti padadvaye pubbakālakiriyā. <bold>Ante</bold>ti ‘‘vācā’’tiādīnaṃ pañcannaṃ padānaṃ avasāne. <bold>‘‘Āhā’’</bold>ti ettha vattamāna-tivacanassa akāro paccuppannakālavācakena ‘‘idānī’’ti padena yojitattā. ‘‘Tatthā’’ti padaṃ ‘‘attho veditabbo’’ti pade ādhāro. <bold>Etthā</bold>ti ‘‘adiṭṭhaṃ diṭṭhaṃ me’’tiādīsu. ‘‘Pāḷiya’’nti padaṃ ‘‘desanā katā’’ti pade ādhāro. Nissitaviññāṇavasena avatvā nissayapasādavasena ‘‘cakkhunā diṭṭha’’nti vuttanti āha ‘‘oḷārikenevā’’ti.</paragraph>
<paragraph line="13" number="4"><bold>Tassā</bold>ti ‘‘tīhākārehī’’tiādivacanassa. ‘‘Attho’’ti padaṃ ‘‘veditabbo’’ti pade kammaṃ. <bold>Hī</bold>ti visesajotakaṃ, visesaṃ kathayissāmīti attho. <bold>Tatthā</bold>ti catutthapārājike. <bold>Idhā</bold>ti imasmiṃ sikkhāpade.</paragraph>
<paragraph line="14" number="9"><bold>Ādīnampī</bold>ti pisaddo sampiṇḍanattho.</paragraph>
<paragraph line="15" number="11"> Mandasaddo jaḷatthavācakoti āha ‘‘mandattā jaḷattā’’ti. Yo pana aññaṃ bhaṇatīti sambandho. ‘‘Sāmaṇerenā’’ti padaṃ ‘‘vutto’’ti pade kattā. Apisaddo pucchāvācako, ‘‘passitthā’’ti padena yojetabbo, api passitthāti attho. ‘‘Adiṭṭhaṃ diṭṭhaṃ me’’tiādivacanato aññā pūraṇakathāpi tāva atthīti dassento āha ‘‘aññā pūraṇakathā nāma hotī’’ti. Appatāya ūnassa atthassa pūraṇavasena pavattā kathā <bold>pūraṇakathā</bold>. Esā pūraṇakathā <pageBreak edition="M" number="0.0004" /> nāma kāti āha ‘‘eko’’tiādi. Esā hi gāme appakampi telaṃ vā pūvakhaṇḍaṃ vā passitvā vā labhitvā vā bahukaṃ katvā pūraṇavasena kathitattā pūraṇakathā nāma. Bahukāni telāni vā pūve vā passantopi labhantopi appakaṃ katvā ūnavasena kathitattā <pageBreak edition="V" number="1.0004" /> ūnakathāpi atthīti sakkā vattuṃ. Aṭṭhakathāsu pana avuttattā vīmaṃsitvā gahetabbaṃ. Bahukāya pūraṇassa atthassa ūnavasena pavattā kathā <bold>ūnakathā</bold>ti viggaho kātabboti. Paṭhamaṃ.</paragraph>
<subhead line="16">2. Omasavāda sikkhāpadaṃ</subhead>
<paragraph line="17" number="12"> Dutiye masadhātu vijjhanatthe pavattati ‘‘omaṭṭhaṃ ummaṭṭha’’ntiādīsu (saṃ. ni. aṭṭha. 1.1.21) viyāti dassento āha ‘‘omasantīti ovijjhantī’’ti.</paragraph>
<paragraph line="18" number="13"> ‘‘Idaṃ vatthu’’nti padaṃ ‘‘āharī’’ti pade kammaṃ. Nanditabboti <bold>nando</bold> vaṇṇabalādi, so etassatthīti nandī. Visālāni mahantāni visāṇāni etassatthīti <bold>visālo,</bold> nandī ca so visālo ceti <bold>nandivisālo</bold>ti vacanatthaṃ dasseti ‘‘nandivisālo nāmā’’tiādinā. <bold>So</bold>ti nandivisālo, ‘‘āhā’’ti pade kattā. <bold>Tatthevā</bold>ti yuñjitaṭṭhāneyeva. <bold>Ahetukapaṭisandhikālepī</bold>ti pi-saddo anuggahatthavācako, pageva dvihetuka tihetuka paṭisandhikāleti attho. ‘‘Tena cā’’ti cakārassa avuttasampiṇḍanatthattā ‘‘attano kammena cā’’ti atthaṃ sampiṇḍetīti āha ‘‘attano kammena cā’’ti. <bold>Attano</bold>ti nandivisālassa.</paragraph>
<paragraph line="19" number="15"><bold>Etthā</bold>ti etissaṃ padabhājaniyaṃ, ‘‘āhā’’ti pade ādhāro. ‘‘Yasmā’’ti padaṃ vibhajitukāmo’’ti pade hetu. Aṭṭhuppattiyaṃyeva ‘‘hīnenāpī’’ti vatvā padabhājaniyaṃ avuttattā idaṃ vuttanti daṭṭhabbaṃ. <bold>Veṇukārajātī</bold>ti vilīvakārajāti. <bold>Nesādajātī</bold>ti ettha kevaṭṭajātipi saṅgahitā.</paragraph>
<paragraph line="20">Pu vuccati karīsaṃ, taṃ kusati apanetīti <bold>pukkuso</bold>. Pupphaṃ vuccati karīsaṃ, kusumaṃ vā, taṃ chaḍḍetīti <bold>pupphachaḍḍako</bold>.</paragraph>
<paragraph line="21">Kuṭati <pageBreak edition="M" number="0.0005" /> chindatīti <bold>koṭṭho,</bold> soyeva <bold>koṭṭhako</bold>. Yakārabhakāre ekato yojetvā ‘‘yabhā’’ti yo akkoso atthi, eso hīno nāma akkosoti yojanā.</paragraph>
<paragraph line="22" number="16"><bold>Sabbapadesū</bold>ti nāmādīsu sabbapadesu. <bold>Etthā</bold>ti imasmiṃ sikkhāpade. <bold>Alika</bold>nti asaccaṃ, micchāvācanti sambandho. Yopi vadatīti yojanā.</paragraph>
<paragraph line="23" number="26"><bold>Pariharitvā</bold>ti <pageBreak edition="V" number="1.0005" /> parimukhaṃ kathanaṃ apanetvā. Davaṃ parihāsaṃ kāmetīti <bold>davakāmo,</bold> tassa bhāvo <bold>davakamyaṃ,</bold> taṃyeva <bold>davakamyatā</bold>. Anupasampannanti ettha akārassa sadisatthamaggahetvā aññatthova gahetabboti āha ‘‘ṭhapetvā bhikkhu’’ntiādi. Yadi hi sadisattho bhaveyya, sāmaṇerova anupasampanno nāma siyā saṇṭhānena ca purisabhāvena ca sadisattā, tasmā aññatthova gahetabboti daṭṭhabbaṃ. <bold>Sabbasattā</bold>ti ettha <bold>sabba</bold>saddo anavasesattho manusse upādāya vacanatthajānanājānanapakatikānaṃ sabbasattānampi gahitattā.</paragraph>
<paragraph line="24" number="35"> Atthapurekkhāro nāmāti veditabboti sambandho. Sikkhāpadamapekkhiya napuṃsakaliṅgavasena ‘‘kiriya’’ntiādi vuttaṃ. Āpattimapekkhiya itthiliṅgavasena ‘‘kiriyā’’tiādi vuttaṃ. Vajjakammasaddā sikkhāpadamapekkhantāpi āpatti, mapekkhantāpi niyatanapuṃsakaliṅgattā napuṃsakāyeva, tasmā te dve āpattiṭṭhāne na vuttāti daṭṭhabbanti. Dutiyaṃ.</paragraph>
<subhead line="25">3. Pesuññasikkhāpadaṃ</subhead>
<paragraph line="26" number="36"> Tatiye ‘‘jātabhaṇḍanāna’’nti vattabbe agyāhitotiādīsu viya visesanaparanipātavasena ‘‘bhaṇḍanajātāna’’nti vuttanti āha ‘‘sañjātabhaṇḍanāna’’nti. ‘‘Pubbabhāgo’’ti vatvā tassa sarūpaṃ dasseti ‘‘iminā ca iminā cā’’tiādinā. Viruddhaṃ vadati etenāti <bold>vivādo,</bold> viggāhikakathā <pageBreak edition="M" number="0.0006" />, taṃ āpannāti <bold>vivādāpannā,</bold> tesaṃ. Pisati sañcuṇṇetīti <bold>pisuṇo,</bold> puggalo, tassa idanti <bold>pesuññaṃ,</bold> vacananti atthaṃ dassento āha ‘‘pesuññanti pisuṇavāca’’nti.</paragraph>
<paragraph line="27" number="37"><bold>Bhikkhupesuññe</bold>ti bhikkhūnaṃ santikaṃ upasaṃhaṭe pesuññavacaneti chaṭṭhīsamāso.</paragraph>
<paragraph line="28" number="38"> ‘‘Disvā’’ti padaṃ ‘‘bhaṇantassā’’ti pade pubbakālakiriyā, dassanaṃ hutvāti attho. Tatiyaṃ.</paragraph>
<subhead line="29">4. Padasodhammasikkhāpadaṃ</subhead>
<paragraph line="30" number="44"> Catutthe paṭimukhaṃ ādarena suṇantīti <bold>patissā,</bold> na patissā <bold>appatissā</bold>ti dassento āha ‘‘appatissavā’’ti.</paragraph>
<paragraph line="31" number="45"> ‘‘Padaso’’ti <pageBreak edition="V" number="1.0006" /> ettha so-paccayo vicchatthavācakoti āha ‘‘padaṃ pada’’nti. <bold>Tatthā</bold>ti tesu catubbidhesu. Padaṃ nāma idha atthajotakaṃ vā vibhatyantaṃ vā na hoti, atha kho lokiyehi lakkhito gāthāya catutthaṃso pādova adhippetoti āha ‘‘padanti eko gāthāpādo’’ti. Anu pacchā vuttapadattā dutiyapādo <bold>anupadaṃ</bold> nāma. Anu sadisaṃ byañjanaṃ <bold>anubyañjana</bold>nti atthaṃ dasseti ‘‘anubyañjana’’ntiādinā. Byañjanasaddo pada-pariyāyo. Yaṃkiñci padaṃ anubyañjanaṃ nāma na hoti, purimapadena pana sadisaṃ pacchimapadameva anubyañjanaṃ nāma.</paragraph>
<paragraph line="32">Vācento hutvā niṭṭhāpetīti yojanā. ‘‘Ekamekaṃ pada’’nti padaṃ ‘‘niṭṭhāpetī’’ti pade kāritakammaṃ. ‘‘Therenā’’ti padaṃ ‘‘vutte’’ti pade kattā, ‘‘ekato’’ti pade sahattho. Sāmaṇero apāpuṇitvā bhaṇatīti sambandho. <bold>Mattamevā</bold>ti ettha evasaddo mattasaddassa avadhāraṇatthaṃ dasseti, tena pakāraṃ paṭikkhipati. ‘‘Anicca’’nti ca ‘‘aniccā’’ti ca dvinnaṃ padānaṃ satipi liṅgavisesatte anubyañjanattā āpattimokkho natthīti āha ‘‘anubyañjanagaṇanāya pācittiyā’’ti.</paragraph>
<paragraph line="33"><bold>Brahmajālādīnī</bold>ti <pageBreak edition="M" number="0.0007" /> ettha ādisaddena sāmaññaphalasuttādīni dīghasuttāni (dī. ni. 1.150 ādayo) saṅgahitāni. Casaddena oghataraṇasuttādīni saṃyuttasuttāni (saṃ. ni. 1.1) ca cittapariyādānasuttādīni aṅguttarasuttāni (a. ni. 1.2 ādayo) ca saṅgahitāni. <bold>So</bold>ti devatābhāsito veditabboti yojanā.</paragraph>
<paragraph line="34">Kiñcāpi vadatīti sambandho. Ettha ca kiñcāpisaddo garahatthavācako, panasaddo anuggahatthavācako. <bold>Meṇḍakamilindapañhesū</bold>ti meṇḍakapañhe ca milindapañhe ca. <bold>Ya</bold>nti suttaṃ vuttanti sambandho. Ārammaṇakathā buddhikakathā daṇḍakakathā ñāṇavatthukathāti yojetabbaṃ peyyālavasena vuttattā. Imāyo pakaraṇāni nāmāti vadanti. Mahāpaccariyādīsu vatvā pariggahitoti yojanā. <bold>Ya</bold>nti suttaṃ.</paragraph>
<paragraph line="35" number="48"><bold>Tatrā</bold>ti ‘‘ekato uddisāpento’’ti vacane. <bold>Uddisāpentī</bold>ti ācariyaṃ desāpenti bahukattāramapekkhiya bahuvacanavasena vuttaṃ. <bold>Tehī</bold>ti upasampannānupasampannehi. <bold>Dvepī</bold>ti upasampanno ca anupasampanno ca.</paragraph>
<paragraph line="36"><bold>Upacāra</bold>nti <pageBreak edition="V" number="1.0007" /> dvādasahatthūpacāraṃ. <bold>Yesa</bold>nti bhikkhūnaṃ. <bold>Palāyanakagantha</bold>nti parivajjetvā gacchantaṃ pakaraṇaṃ. Sāmaṇero gaṇhātīti yojanā.</paragraph>
<paragraph line="37"><bold>Opātetī</bold>ti avapāteti, gaḷitāpetīti attho. <bold>Suttepī</bold>ti veyyākaraṇasuttepi. <bold>Ta</bold>nti yebhuyyena paguṇaganthaṃ. <bold>Parisaṅkamāna</bold>nti sārajjamānaṃ. Yaṃ pana vacanaṃ vuttanti sambandho. <bold>Kiriyasamuṭṭhānattā</bold>ti imassa sikkhāpadassa kiriyasamuṭṭhānattāti. Catutthaṃ.</paragraph>
<subhead line="38">5. Sahaseyyasikkhāpadaṃ</subhead>
<paragraph line="39" number="49"> Pañcame muṭṭhā sati etesanti <bold>muṭṭhassatī</bold>. Natthi sampajānaṃ etesanti <bold>asampajānā. Bhavaṅgotiṇṇakāle</bold>ti niddokkamanakāle.</paragraph>
<paragraph line="40" number="50"> ‘‘Pakatiyā’’ti padaṃ ‘‘dentī’’ti pade visesanaṃ. Te bhikkhū dentīti sambandho. ‘‘Gāravenā’’ti padañca ‘‘sikkhākāmatāyā’’ti padañca ‘‘dentī’’ti pade hetu. Sīsassa upadhānaṃ <bold>ussīsaṃ,</bold> tassa karīyate <bold>ussīsakaraṇaṃ</bold><pageBreak edition="M" number="0.0008" />, taṃyeva attho payojanaṃ <bold>ussīsakaraṇattho,</bold> tadatthāya. <bold>Tatrā</bold>ti purimavacanāpekkhaṃ, ‘‘sikkhākāmatāyā’’ti vacaneti attho. Nidassananti seso. Atha vā <bold>sikkhākāmatāyā</bold>ti paccatte bhummavacanaṃ. ‘‘Idampissa hoti sīlasmi’’ntiādīsu (dī. ni. 1.195 ādayo) viya. Idampi sikkhākāmatāya ayaṃ sikkhākāmatā sikkhākāmabhāvo hotīti yojanā. Esa nayo ‘‘tatridaṃ samantapāsādikāya samantapāsādikattasmi’’ntiādīsupi. Bhikkhū khipantīti yojanā. <bold>Ta</bold>nti āyasmantaṃ rāhulaṃ. <bold>Athā</bold>ti khipanato pacchā. <bold>Ida</bold>nti vatthu. Sammuñcanikacavarachaḍḍanakāni sandhāya vuttaṃ. Tenāyasmatā rāhulena pātitaṃ nu khoti yojanā. So panāyasmā gacchatīti sambandho. <bold>Aparibhogā aññesa</bold>nti aññehi na paribhuñjitabbā.</paragraph>
<paragraph line="41" number="51"><bold>Hī</bold>ti saccaṃ, yasmā vā. Sayanaṃ <bold>seyyā,</bold> kāyapasāraṇakiriyā, sayanti etthāti <bold>seyyā,</bold> mañcapīṭhādi. Tadubhayampi ekasesena vā sāmaññaniddesena vā ekato katvā ‘‘sahaseyya’’nti vuttanti dassento āha ‘‘seyyā’’tiādi. <bold>Tatthā</bold>ti dvīsu seyyāsu. <bold>Tasmā</bold>ti yasmā dve seyyā dassitā, tasmā. ‘‘Sabbacchannā’’tiādinā lakkhaṇaṃ vuttanti yojanā. <bold>Pākaṭavohāra</bold>nti loke viditaṃ vacanaṃ. <bold>Dussakuṭiya</bold>nti dussena chāditakuṭiyaṃ. Aṭṭhakathāsu yathāvutte pañcavidhacchadaneyeva gayhamāne ko dosoti āha ‘‘pañcavidhacchadaneyevā’’tiādi. Yaṃ pana <pageBreak edition="V" number="1.0008" /> senāsanaṃ parikkhittanti sambandho. <bold>Pākārena vā</bold>ti iṭṭhakasilādārunā vā. <bold>Aññena vā</bold>ti kilañjādinā vā. <bold>Vatthenapī</bold>ti pisaddo pageva iṭṭhakādināti dasseti. <bold>Yassā</bold>ti senāsanasaṅkhātāya seyyāya. Uparīti vā samantatoti vā yojanā. Ekena dvārena pavisitvā sabbapāsādassa vaḷañjitabbataṃ sandhāya vuttaṃ ‘‘ekūpacāro’’ti. Satagabbhaṃ vā catussālaṃ ekūpacāraṃ hotīti sambandho. <bold>Ta</bold>nti senāsanasaṅkhātaṃ seyyaṃ.</paragraph>
<paragraph line="42"><bold>Tatthā</bold>ti senāsanasaṅkhātāyaṃ seyyāyaṃ. Sambahulā sāmaṇerā sace honti, eko bhikkhu sace hotīti yojanā. ‘‘Sāmaṇerā’’ti <pageBreak edition="M" number="0.0009" /> idaṃ paccāsannavasena vuttaṃ, upalakkhaṇavasena vā aññehipi sahaseyyānaṃ āpattisambhavato. Teti sāmaṇerā. <bold>Sabbesa</bold>nti bhikkhūnaṃ. <bold>Tassā</bold>ti sāmaṇerassa. <bold>Eseva nayo</bold>ti eso eva nayo, na añño nayoti attho. Atha vā <bold>eseva nayo</bold>ti eso iva nayo, eso etādiso nayo iva ayaṃ nayo daṭṭhabboti attho.</paragraph>
<paragraph line="43"><bold>Api cā</bold>ti ekaṃsena. <bold>Etthā</bold>ti imasmiṃ sikkhāpade. <bold>Catukka</bold>nti ekāvāsaekānupasampannaṃ, ekāvāsanānupasampannaṃ, nānāvāsaekānupasampannaṃ, nānāvāsanānupasampannanti catusamūhaṃ, catuparimāṇaṃ vā. <bold>Yo</bold>ti bhikkhu. <bold>Hi</bold>saddo vitthārajotako, taṃ vacanaṃ vitthārayissāmīti attho, vitthāro mayā vuccateti vā. <bold>Devasika</bold>nti divase divase. <bold>Ṇika</bold>paccayo hi vicchatthavācako. Yopi sahaseyyaṃ kappeti, tassāpi āpattīti yojetabbo. <bold>Tatrā</bold>ti ‘‘tiracchānagatenāpī’’ti vacane.</paragraph>
<gatha1 line="44">‘‘Apadānaṃ ahimacchā, dvipadānañca kukkuṭī;</gatha1>
<gathalast line="45">Catuppadānaṃ majjārī, vatthu pārājikassimā’’ti. (pārā. aṭṭha. 1.55);</gathalast>
<paragraph line="46">Imaṃ gāthaṃ sandhāya vuttaṃ ‘‘vuttanayenevā’’ti. <bold>Tasmā</bold>ti yasmā veditabbo, tasmā. <bold>Godhā</bold>ti kuṇḍo. <bold>Biḷālo</bold>ti ākhubhujo. <bold>Maṅguso</bold>ti nakulo.</paragraph>
<paragraph line="47">Asambaddhabhittikassa katapāsādassāti yojanā. <bold>Tulā</bold>ti ettha tulā nāma thambhāna, mupari dakkhiṇuttaravitthāravasena ṭhapito dāruviseso thalati thambhesu patiṭṭhātīti katvā. Tā pana heṭṭhimaparicchedato tisso, ukkaṭṭhaparicchedena pana pañcasattanavādayo. Nānūpacāre pāsādeti sambandho.</paragraph>
<paragraph line="48"><bold>Vāḷasaṅghāṭādīsū</bold>ti <pageBreak edition="V" number="1.0009" /> vāḷarūpaṃ dassetvā katesu saṅghāṭādīsu. Ādisaddena tulaṃ saṅgaṇhāti. Ettha ca <bold>saṅghāṭo</bold> nāma tulāna, mupari pubbapacchimāyāmavasena ṭhapito kaṭṭhaviseso sammā ghaṭenti ettha gopānasyādayoti <pageBreak edition="M" number="0.0010" /> katvā. Te pana tayo honti. <bold>Nibbakosabbhantare</bold>ti chadanakoṭiabbhantare. Parimaṇḍalaṃ vā caturassaṃ vā senāsanaṃ hotīti sambandho. <bold>Tatrā</bold>ti tasmiṃ senāsane. Aparicchinno gabbhassa upacāro etesanti <bold>aparicchinnagabbhūpacārā</bold> sabbagabbhā, te pavisantīti attho. Nipannānaṃ bhikkhūnanti yojanā. <bold>Tatrā</bold>ti tasmiṃ pamukhe. Pamukhassa sabbacchannattā, sabbaparicchannattā ca āpattiṃ karotīti yojanā. Nanu pamukhe channameva atthi, no paricchannanti āha ‘‘gabbhaparikkhepo’’tiādi. <bold>Hī</bold>ti saccaṃ.</paragraph>
<paragraph line="49">Yaṃ pana andhakaṭṭhakathāyaṃ vuttanti sambandho. <bold>Jagatī</bold>ti pathaviyā ca mandirālindavatthussa ca nāmametaṃ. Idha pana mandirālindavatthusaṅkhātā bhūbhedā gahitā. <bold>Tatthā</bold>ti andhakaṭṭhakathāyaṃ. Kasmā pāḷiyā na sametīti āha ‘‘dasahatthubbedhāpī’’tiādi. <bold>Hī</bold>ti yasmā. <bold>Tatthā</bold>ti andhakaṭṭhakathāyaṃ. Yepi mahāpāsādā hontīti yojanā. <bold>Tesupī</bold>ti mahāpāsādesupi.</paragraph>
<paragraph line="50">Sudhāchadanamaṇḍapassāti ettha <bold>‘‘sudhā’’</bold>ti idaṃ upalakkhaṇavasena vuttaṃ yena kenaci chadanamaṇḍapassāpi adhippetattā. Maṇḍaṃ vuccati sūriyarasmi, taṃ pāti rakkhati, tato vā jananti <bold>maṇḍapaṃ</bold>. Nanu ekūpacāraṃ hoti pākārassa chiddattāti āha ‘‘na hī’’tiādi. <bold>Hī</bold>ti saccaṃ, yasmā vā. Vaḷañjanatthāya evāti evakāro yojetabbo. Tenāha ‘‘na vaḷañjanūpacchedanatthāyā’’ti. Atha vā ‘‘saddantaratthāpohanena saddo atthaṃ vadatī’’ti (udā. aṭṭha. 1; dī. ni. ṭi. 1.1; ma. ni. ṭī. 1.mūlapariyāyasuttavaṇṇanā; saṃ. ni. ṭī. 1.1.oghataraṇasuttavaṇṇanā; a. ni. ṭī. 1.1.rupādivaggavaṇṇanā) vuttattā ‘‘na vaḷañjanūpacchedanatthāyā’’ti vuttaṃ. <bold>Kavāṭa</bold>nti ettha dvārameva adhippetaṃ pariyāyena vuttattā, asati ca dvāre kavāṭassābhāvato. Saṃvaraṇavivaraṇakāle kavati saddaṃ karotīti <bold>kavāṭaṃ</bold>.</paragraph>
<paragraph line="51"><bold>Tatrā</bold>ti ‘‘ekūpacārattā’’ti vacane. <bold>Yassā</bold>ti paravādino. Anuyogo siyāti yojanā. <bold>Idhā</bold>ti imasmiṃ sahaseyyasikkhāpade, vuttanti sambandho. <bold>Tatthā</bold>ti pihitadvāre gabbhe. <bold>So</bold>ti paravādī. Sabbacchannattā āpatti iti vutteti yojanā. Eseva nayo <pageBreak edition="M" number="0.0011" /> ‘‘sabbaparicchannatā na hotī’’ti etthāpi. <bold>Paccāgamissatī</bold>ti pati āgamissati, puna āgamissatīti attho.</paragraph>
<paragraph line="52"><bold>Byañjanamattenevā</bold>ti ‘‘sabbacchannā’’tiādiakkharapadamatteneva, na atthavasena. ‘‘Evañca satī’’ti <pageBreak edition="V" number="1.0010" /> iminā abyāpitadosaṃ dasseti. <bold>Tato</bold>ti anāpattito, parihāyeyyāti sambandho. <bold>Tasmā</bold>ti yasmā aniyatesu vuttaṃ, tasmā. <bold>Tatthā</bold>ti aniyatesu. <bold>Idhāpī</bold>ti imasmiṃ sikkhāpadepi. <bold>Yaṃ ya</bold>nti senāsanaṃ. <bold>Sabbatthā</bold>ti sabbesu senāsanesu, sahaseyyāpatti hotīti sambandho.</paragraph>
<paragraph line="53" number="53"> Dvīsu aṭṭhakathāvādesu mahāaṭṭhakathāvādova yuttoti so pacchā vutto.</paragraph>
<paragraph line="54"><bold>Imināpī</bold>ti senambamaṇḍapenāpi. <bold>Eta</bold>nti jagatiyā aparikkhittataṃ. <bold>Yathā</bold>ti yaṃsaddattho tatiyantanipāto, yena senambamaṇḍapenāti atthoti. Pañcamaṃ.</paragraph>
<subhead line="55">6. Dutiyasahaseyyasikkhāpadaṃ</subhead>
<paragraph line="56" number="55"> Chaṭṭhe āgantukā vasanti etthāti <bold>āvasatho,</bold> āvasatho ca so agārañceti <bold>āvasathāgāra</bold>nti dassento āha ‘‘āgantukānaṃ vasanāgāra’’nti. Manussānaṃ santikā vacanaṃ sutvāti vacanaseso yojetabbo. <bold>Sāṭaka</bold>nti uttarasāṭakaṃ, nivatthavatthantipi vadanti. <bold>Accāgammā</bold>ti tvāpaccayantapadassa sambandhaṃ dassetumāha ‘‘pavatto’’ti. Yathā omasavādasikkhāpade akkosetukāmatāya khattiyaṃ ‘‘caṇḍālo’’ti vadato alikaṃ bhaṇatopi musāvādasikkhāpadena anāpatti, omasavādasikkhāpadeneva āpatti, evamidhāpi mātugāmena saha sayato paṭhamasahaseyyasikkhāpadena anāpatti, imināva āpattīti daṭṭhabbanti. Chaṭṭhaṃ.</paragraph>
<subhead line="57">7. Dhammadesanāsikkhāpadaṃ</subhead>
<paragraph line="58" number="60"> Sattame <pageBreak edition="M" number="0.0012" /><bold>mahādvāre</bold>ti bahi ṭhite mahādvāre. Āgamma, pavisitvā vā vasanaṭṭhānattā ovarako āvasatho nāmāti āha ‘‘ovarakadvāre’’ti. <bold>Suniggatenā</bold>ti suṭṭhu bahi nikkhamitvā gatena saddena. ‘‘Aññātu’’nti padassa ‘‘na ñātu’’nti atthaṃ paṭikkhipanto āha ‘‘ājānitu’’nti. Iminā nakāravikāro aiti nipāto na hoti, āiti upasaggoti pana dasseti. ‘‘Viññunā purisenā’’ti ettakameva avatvā ‘‘purisaviggahenā’’ti vadanto manussapurisaviggahaṃ gahetvā ṭhitena yakkhena petena tiracchānagatena saddhiṃ ṭhitāya mātugāmassa desetuṃ na vaṭṭatīti dasseti. <bold>Na yakkhenā</bold>ti yakkhena saddhiṃ ṭhitāya mātugāmassa desetuṃ na vaṭṭatīti yojanā. Esa nayo ‘‘na petena, na tiracchānagatenā’’ti etthāpi.</paragraph>
<paragraph line="59" number="66"><bold>Chappañcavācāhī</bold>ti <pageBreak edition="V" number="1.0011" /> ettha ‘‘pañcā’’ti vācāsiliṭṭhavasena vuttaṃ kassaci payojanassābhāvā. <bold>Tatthā</bold>ti ‘‘chappañcavācāhī’’ti pade. Eko gāthāpādo ekā vācāti vadanto cuṇṇiye vibhatyantaṃ ekaṃ padaṃ ekā vācā nāmāti dasseti, atthajotakapadaṃ vā vākyapadaṃ vā na gahetabbaṃ. ‘‘Ekaṃ padaṃ pāḷito, pañca aṭṭhakathāto’’ti iminā ‘‘dve padāni pāḷito, cattāri aṭṭhakathāto’’tiādinayopi gahetabbo. Chapadānatikkamoyeva hi pamāṇaṃ. <bold>Tasmi</bold>nti ettha sati vibhattivipallāse liṅgassāpi vipallāso hoti ‘‘tasmi’’nti pulliṅgena vuttattā. Sati ca vibhattivipallāse ‘‘tassā’’ti itthiliṅgabhāvena pavattā. ‘‘Mātugāmassā’’ti niyatapulliṅgāpekkhanassa asambhavato atthavasena ‘‘ekissā’’ti itthiliṅgabhāvena vuttaṃ. Iminā bhedaliṅganissito visesanavisesyopi atthīti dasseti. <bold>Tumhāka</bold>nti niddhāraṇasamudāyo. ‘‘Suṇāthā’’ti avatvā ābhogopi vaṭṭatīti āha ‘‘paṭhama’’ntiādi. <bold>Paṭhama</bold>nti ca paṭhamameva. Tena vuttaṃ ‘‘na pacchā’’ti. Puṭṭho hutvā bhikkhu kathetīti yojanāti. Sattamaṃ.</paragraph>
<subhead line="60">8. Bhūtārocanasikkhāpadaṃ</subhead>
<paragraph line="61" number="67"> Aṭṭhame <pageBreak edition="M" number="0.0013" /><bold>tatthā</bold>ti catutthapārājikasikkhāpade. <bold>Idhā</bold>ti bhūtārocanasikkhāpade. <bold>Hī</bold>ti saccaṃ, yasmā vā. <bold>Payuttavācā</bold>ti paccayehi yuttā vācā. <bold>Tathā</bold>ti tato guṇārocanakāraṇā, ariyā sādiyiṃsūti yojanā.</paragraph>
<paragraph line="62">Yatasaddānaṃ niccasambandhattā vuttaṃ ‘‘ye’’tiādi. <bold>Sabbepī</bold>ti puthujjanāriyāpi. <bold>Bhūta</bold>nti vijjamānaṃ. Kasmā sabbepi paṭijāniṃsu, nanu ariyehi attano guṇānaṃ anārocitattā na paṭijānitabbanti āha ‘‘ariyānampī’’tiādi. <bold>Hī</bold>ti saccaṃ, yasmā vā. Ariyānampi abbhantare uttarimanussadhammo yasmā bhūto hoti, tasmā sabbepi ‘‘bhūtaṃ bhagavā’’ti paṭijāniṃsūti yojanā. Yasmā bhāsito viya hoti, tasmāti yojanā. Ariyā paṭijāniṃsūti sambandho. <bold>Anādīnavadassino</bold>ti dosassa adassanadhammā. <bold>Tehī</bold>ti ariyehi, bhāsitoti sambandho. Yaṃ piṇḍapātaṃ uppādesunti yojanā. <bold>Aññe</bold>ti puthujjanā. <bold>Sabbasaṅgāhikenevā</bold>ti sabbesaṃ puthujjanāriyānaṃ saṅgahaṇe pavatteneva. <bold>Sikkhāpadavibhaṅgepī</bold>ti sikkhāpadassa padabhājaniyepi. <bold>Tatthā</bold>ti catutthapārājike. <bold>Idhā</bold>ti imasmiṃ sikkhāpade.</paragraph>
<paragraph line="63" number="77"> Uttarimanussadhammameva sandhāya vuttaṃ, na sutādiguṇanti attho. <bold>Antarā vā</bold>ti parinibbānakālato aññasmiṃ kāle vā. <bold>Atikaḍḍhiyamānenā</bold>ti atinippīḷiyamānena. <bold>Ummattakassāti</bold><pageBreak edition="V" number="1.0012" /><bold>idaṃ panā</bold>ti ettha iti-saddo ādyattho. Tena ‘‘khittacittassā’’tiādiṃ saṅgaṇhāti. <bold>Diṭṭhisampannāna</bold>nti maggapaññāya, phalapaññāya ca sampannānaṃ. <bold>Anāpattī</bold>ti pācittiyāpattiyā anāpatti na vattabbā, āpattiyeva hoti, tasmā ‘‘ummattakassa anāpattī’’ti na vattabbanti adhippāyoti. Aṭṭhamaṃ.</paragraph>
<subhead line="64">9. Duṭṭhullārocanasikkhāpadaṃ</subhead>
<paragraph line="65" number="78"> Navame <bold>tatrā</bold>ti tassaṃ ‘‘duṭṭhullā nāmā’’tiādipāḷiyaṃ, tāsu vā pāḷiaṭṭhakathāsu. <bold>Vicāraṇā</bold>ti vīmaṃsanā. <bold>Upasampannasadde</bold>ti upasampannasaddatthabhāve <pageBreak edition="M" number="0.0014" />. Ettha hi sadde vuccamāne avinābhāvato saddena atthopi vutto, vināpi bhāvapaccayena bhāvatthassa ñātabbattā bhāvopi gahetabbo, tasmā vuttaṃ ‘‘upasampannasaddatthabhāve’’ti. Eseva nayo ‘‘duṭṭhullasadde’’ti etthāpi. Etaṃ parimāṇaṃ yassāti <bold>etaṃ,</bold> ‘‘terasa saṅghādisesā’’ti vacanaṃ. Etaṃ eva vattabbaṃ, na ‘‘cattāri ca pārājikānī’’ti idanti attho. <bold>Tatthā</bold>ti pāḷiyaṃ. Kassaci vimati bhaveyya, kiṃ bhaveyyāti yojanā. Āpattiṃ ārocentena akkosantassa samānattā vuttaṃ ‘‘evaṃ satī’’tiādi. <bold>Pācittiyameva cā</bold>ti casaddo byatirekattho, na dukkaṭaṃ āpajjatīti attho. <bold>Hī</bold>ti saccaṃ. <bold>Eta</bold>nti pācittiyāpajjanataṃ, ‘‘asuddho hoti…pe… omasavādassā’’ti vacanaṃ vā, vuttanti sambandho. <bold>Etthā</bold>ti pāḷiyaṃ. <bold>Aṭṭhakathācariyāve</bold>ti ettha evakāro aṭṭhānayogo, pamāṇanti ettha yojetabbo, kāraṇamevāti attho. Tena vuttaṃ ‘‘na aññā vicāraṇā’’ti. Atha vā <bold>aññā</bold>ti sāmyatthe paccattavacanametaṃ, na aññesaṃ vicāraṇā pamāṇanti attho. Evañhi sati evakāro ṭhānayogova. <bold>Pubbepi cā</bold>ti ganthārambhakālepi ca.</paragraph>
<paragraph line="66"><bold>Eta</bold>nti aṭṭhakathācariyānaṃ pamāṇataṃ. Saṃvaratthāya eva, anāpajjanatthāya eva ca anuññātanti yojanā. Tenāha ‘‘na tassa’’tyādi. <bold>Tasmā</bold>ti yasmā bhikkhubhāvo nāma na atthi, tasmā suvuttamevāti sambandho.</paragraph>
<paragraph line="67" number="80"><bold>Sā</bold>ti bhikkhusammuti, saṅghena kātabbāti yojanā. <bold>Katthacī</bold>ti kismiñci ṭhāne. <bold>Idhā</bold>ti imasmiṃ sikkhāpade. ‘‘Vuttattā’’ti padaṃ ‘‘kātabbā’’ti pade hetu. <bold>Esā</bold>ti eso bhikkhu. <bold>Hitesitāyā</bold>ti hitassa esitāya, atthassa icchatāyāti attho.</paragraph>
<paragraph line="68" number="82"><bold>Sesānī</bold>ti <pageBreak edition="V" number="1.0013" /> ādimhi pañcasikkhāpadato sesāni upari pañca sikkhāpadāni. <bold>Assā</bold>ti anupasampannassa. <bold>Ghaṭetvā</bold>ti sambandhaṃ katvāti. Navamaṃ.</paragraph>
<subhead line="69">10. Pathavīkhaṇanasikkhāpadaṃ</subhead>
<paragraph line="70" number="86"> Dasame <pageBreak edition="M" number="0.0015" /> bhagavā dassetīti yojanā. <bold>Etthā</bold>ti pathaviyaṃ. <bold>Tatthā</bold>ti tesu pāsāṇādīsu. <bold>Muṭṭhippamāṇato</bold>ti khaṭakapamāṇato. <bold>Sā</bold>ti adaḍḍhapathavī. <bold>Hatthikucchiya</bold>nti evaṃnāmake ṭhāne. Ekapacchipūraṃ pathavinti sambandho. <bold>Tesaṃyevā</bold>ti appapaṃsuappamattikāpadānaṃ eva. <bold>Hī</bold>ti saccaṃ, yasmā vā. <bold>Eta</bold>nti yebhuyyenapāsāṇādipañcakaṃ. <bold>Ta</bold>nti kusītaṃ. <bold>Āṇāpetvā</bold>ti ettha ‘‘āṇa pesane’’ti dhātupāṭhesu vuttattā āṇadhātuyeva pesanasaṅkhātaṃ hetvatthaṃ vadati, na ṇāpepaccayo, so pana dhātvattheyeva vattati. Na hi tassa visuṃ vutto abhidheyyo atthi dhātvatthato aññassa abhidheyyassābhāvā. <bold>Tāvā</bold>ti paṭhamaṃ pāḷimuttakavinicchayassa, tato vā.</paragraph>
<paragraph line="71">Pokkharaṃ padumaṃ netīti <bold>pokkharaṇī</bold>. ‘‘Sodhentehī’’ti padaṃ ‘‘ussiñcituṃ apanetu’’nti padesu bhāvakattā. <bold>Yo</bold>ti ‘‘tanukaddamo’’ti padena yojetabbo. Yo tanukaddamoti hi attho. <bold>Kuṭehī</bold>ti ghaṭehi. <bold>Ussiñcitu</bold>nti ukkhipitvā, uddharitvā vā siñcituṃ. <bold>Tatrā</bold>ti sukkhakaddame, ‘‘yo’’ti pade avayavīādhāro. <bold>Yo</bold>ti sukkhakaddamo.</paragraph>
<paragraph line="72"><bold>Taṭa</bold>nti kūlaṃ. <bold>Udakasāmantā</bold>ti udakassa samīpe. <bold>Omakacatumāsa</bold>nti catumāsato ūnakaṃ. <bold>Ovaṭṭha</bold>nti devena ovassitaṃ hoti saceti yojanā. <bold>Patatī</bold>ti taṭaṃ patati. <bold>Udakeyevā</bold>ti pakatiudakeyeva. <bold>Udakassā</bold>ti vassodakassa. <bold>Tatthā</bold>ti pāsāṇapiṭṭhiyaṃ. <bold>Paṭhamamevā</bold>ti soṇḍikhaṇanato paṭhamaṃ eva. <bold>Udake pariyādiṇṇe</bold>ti udake sukkhe. <bold>Pacchā</bold>ti udakapūrato pacchā. <bold>Tatthā</bold>ti soṇḍiyaṃ. <bold>Udakeyevā</bold>ti mūlaudakeyeva. <bold>Udaka</bold>nti āgantukaudakaṃ. <bold>Allīyatī</bold>ti piṭṭhipāsāṇe laggati. <bold>Tampī</bold>ti sukhumarajampi. <bold>Akatapabbhāre</bold>ti vaḷañjena akate pabbhāre. Upacikāhi vamīyati, gharagoḷikādayo vā satte vamatīti <bold>vammiko</bold>.</paragraph>
<paragraph line="73">Gāvīnaṃ <pageBreak edition="M" number="0.0016" /> khuro kaṇṭakasadisattā <bold>gokaṇṭako</bold> nāma, tena chinno kaddamo ‘‘gokaṇṭako’’ti vuccati. Acchadanaṃ vā vinaṭṭhacchadanaṃ vā purāṇasenāsanaṃ hotīti yojanā. <bold>Tato</bold>ti <pageBreak edition="V" number="1.0014" /> purāṇasenāsanato, gaṇhituṃ vaṭṭatīti sambandho. <bold>Avasesa</bold>nti vinaṭṭhacchadanato. Avasesaṃ iṭṭhakaṃ gaṇhāmi iti saññāyāti yojetabbo. <bold>Tenā</bold>ti iṭṭhakādinā. <bold>Yā yā</bold>ti mattikā. <bold>Atintā</bold>ti anallā, akilinnāti attho.</paragraph>
<paragraph line="74"><bold>Tasmi</bold>nti mattikāpuñje. <bold>Sabbo</bold>ti sakalo mattikāpuñjo. <bold>Assā</bold>ti mattikāpuñjassa. ‘‘Kappiyakārakehī’’ti padaṃ ‘‘apanāmetvā’’ti pade kāritakammaṃ. Kasmā vaṭṭatīti āha ‘‘udakenā’’tiādi. <bold>Hī</bold>ti saccaṃ, yasmā vā.</paragraph>
<paragraph line="75"><bold>Tatthā</bold>ti mattikāpākāre. <bold>Aññampī</bold>ti maṇḍapathambhato aññampi. <bold>Tena apadesenā</bold>ti tena pāsāṇādipavaṭṭanalesena.</paragraph>
<paragraph line="76"><bold>Passāvadhārāyā</bold>ti muttasotāya. <bold>Kattarayaṭṭhiyā</bold>ti kattaradaṇḍena. Ettha hi kattarayati aṅgapaccaṅgānaṃ sithilabhāvena sithilo hutvā bhavatīti katvā <bold>kattaro</bold> vuccati jiṇṇamanusso, tena ekantato gahetabbattā kattarena gahitā yaṭṭhi, kattarassa yaṭṭhīti vā katvā kattarayaṭṭhi vuccati kattaradaṇḍo. Dantajapaṭhamakkharena sajjhāyitabbo. <bold>Vīriyasampaggahaṇattha</bold>nti vīriyassa suṭṭhu paggaṇhanatthaṃ, vīriyassa ukkhipanatthanti attho. Keci bhikkhūti yojanā.</paragraph>
<paragraph line="77" number="87"><bold>Tatrāpī</bold>ti iṭṭhakakapālādīsupi. <bold>Hī</bold>ti saccaṃ. <bold>Tesaṃ anupādānattā</bold>ti tesaṃ iṭṭhakādīnaṃ aggissa anindhanattā. <bold>Hī</bold>ti saccaṃ, yasmāvā. <bold>Tānī</bold>ti iṭṭhakādīni. <bold>Avisayattā</bold>ti āpattiyā anokāsattā. <bold>Tiṇukka</bold>nti tiṇamayaṃ ukkaṃ. <bold>Tatthevā</bold>ti mahāpaccariyaṃ eva. Arīyati agginipphādanatthaṃ ghaṃsīyati etthāti <bold>araṇī,</bold> heṭṭhā nimanthanīyadāru. Saha dhanunā eti pavattatīti <bold>sahito,</bold> upari nimanthanadāru. Araṇī ca sahito ca araṇīsahito, tena aggiṃ nibbattetvāti yojanā. Yathā kariyamāne na ḍayhati, tathā karohīti sambandho.</paragraph>
<paragraph line="78" number="88"><bold>Āvāṭaṃ</bold><pageBreak edition="M" number="0.0017" /><bold>jānā</bold>ti āvāṭaṃ kātuṃ, khaṇituṃ vā jānāhīti attho. ‘‘Evaṃ mahāmattikaṃ jāna, thusamattikaṃ jānā’’ti etthāpi yathālābhaṃ sampadānavācakapadaṃ ajjhāharitvā yojanā kātabbā. <bold>Sā</bold>ti pathavī. <bold>Tenā</bold>ti pavaṭṭanādināti. Dasamaṃ.</paragraph>
<centered line="79">Musāvādavaggo paṭhamo.</centered>
<title line="80">2. Bhūtagāmavaggo</title>
<subhead line="81">1. Bhūtagāmasikkhāpada-atthayojanā</subhead>
<paragraph line="82" number="89"> Dutiyavaggassa <pageBreak edition="V" number="1.0015" /> paṭhame <bold>tassā</bold>ti devatāya. <bold>Ukkhittaṃ pharasu</bold>nti uddhaṃ khittaṃ kuṭhāriṃ. <bold>Niggahetu</bold>nti saṇṭhātuṃ, nivattetuṃ vā. <bold>Cakkhuvisayātīte</bold>ti pasādacakkhussa gocarātikkante. <bold>Mahārājasantikā</bold>ti vessavaṇamahārājassa santikā. <bold>Thanamūleyevā</bold>ti thanasamīpeyeva. <bold>Himavante</bold>ti himauggiraṇe vane, himayutte vā. <bold>Tatthā</bold>ti himavante, devatāsannipāte vā. <bold>Rukkhadhammo</bold>ti rukkhasabhāvo. Rukkhadhammo ca nāma chedanabhedanādīsu rukkhānaṃ acetanattā kopassa akaraṇaṃ, tasmiṃ rukkhadhamme ṭhitā devatā rukkhadhamme ṭhitā nāma, chedanabhedanādīsu rukkhassa viya rukkhaṭṭhakadevatāya akopanaṃ rukkhadhamme ṭhitā nāmāti adhippāyo. <bold>Tatthā</bold>ti tāsu sannipātadevatāsu. <bold>Itī</bold>ti imassa alabhanassa, imasmiṃ alabhane vā, ādīnavanti sambandho. <bold>Bhagavato cā</bold>ti ca-saddo ‘‘pubbacarita’’nti ettha yojetabbo. Imañca ādīnavaṃ addasa, bhagavato pubbacaritañca anussarīti vākyasampiṇḍanavasena yojanā kātabbā. <bold>Tenā</bold>ti dassanānussaraṇakāraṇena. <bold>Assā</bold>ti devatāya. Saṃvijjati pitā assāti <bold>sapitiko,</bold> putto. (<bold>Tāvā</bold>ti ativiya, paṭisañcikkhantiyāti sambandho) ‘‘mariyādaṃ bandhissatī’’ti vatvā tassa atthaṃ dassento āha ‘‘sikkhāpadaṃ paññapessatī’’ti. Iti paṭisañcikkhantiyā assā devatāya etadahosīti yojanā.</paragraph>
<paragraph line="83"><bold>Yo</bold>ti <pageBreak edition="M" number="0.0018" /> yo koci jano. <bold>Ve</bold>ti ekantena. <bold>Uppatita</bold>nti uppajjanavasena attano upari patitaṃ. <bold>Bhanta</bold>nti bhamantaṃ dhāvantaṃ, <bold>vāraye</bold>ti nivāreyya niggaṇheyyāti attho. <bold>Ta</bold>nti janaṃ. Ayaṃ panettha yojanā – sārathi bhantaṃ rathaṃ vāraye iva, tathā yo ve uppatitaṃ kodhaṃ vāraye, taṃ ahaṃ sārathiṃ iti brūmi. Itaro kodhanivārakato añño rājauparājādīnaṃ sārathibhūto jano rasmiggāho rajjuggāho nāmāti.</paragraph>
<paragraph line="84">Dutiyagāthāya vejjo <bold>visaṭaṃ</bold> vitthataṃ <bold>sappavisaṃ</bold> sappassa āsīvisassa visaṃ garaḷaṃ <bold>osadhehi</bold> bhesajjena, mantena ca vineti iva, tathā yo bhikkhave uppatitaṃ kodhaṃ mettāya vineti, so bhikkhu <bold>urago</bold> bhujago <bold>purāṇaṃ</bold> pure bhavaṃ <bold>jiṇṇaṃ</bold> purāṇattā jiṇṇaṃ tacaṃ jahāti iva, tathā <bold>orapāraṃ</bold> apārasaṅkhātaṃ pañcorambhāgiyasaṃyojanaṃ jahātīti yojanā kātabbā.</paragraph>
<paragraph line="85"><bold>Tatrā</bold>ti <pageBreak edition="V" number="1.0016" /> dvīsu gāthāsu. Vatthu pana vinaye ārūḷhanti yojanā. <bold>Athā</bold>ti pacchā. <bold>Yassa devaputtassā</bold>ti yena devaputtena. <bold>Pariggaho</bold>ti paricchinditvā gahito. <bold>So</bold>ti devaputto. <bold>Tato</bold>ti upagamanato. Yadā hoti, tadāti yojanā. <bold>Mahesakkhadevatāsū</bold>ti mahāparivārāsu devatāsu, mahātejāsu vā. <bold>Paṭikkamantī</bold>ti apenti. Devatā yampi pañhaṃ pucchantīti yojanā. <bold>Tatthevā</bold>ti attano vasanaṭṭhāneyeva. <bold>Upaṭṭhāna</bold>nti upaṭṭhānatthāya, sampadānatthe cetaṃ upayogavacanaṃ. Atha vā upagantvā tiṭṭhati etthāti <bold>upaṭṭhānaṃ,</bold> bhagavato samīpaṭṭhānaṃ, taṃ āgantvāti attho. Nanti taṃ, ayameva vā pāṭho.</paragraph>
<paragraph line="86" number="90"> ‘‘Bhavantī’’ti iminā virūḷhe mūle nīlabhāvaṃ āpajjitvā vaḍḍhamānake taruṇarukkhagacchādike dasseti. ‘‘Ahuvatthu’’nti iminā pana vaḍḍhitvā ṭhite mahantarukkhagacchādike dasseti. ‘‘Ahuvatthu’’nti ca hiyyattanisaṅkhātāya tthuṃ-vibhattiyā hū-dhātussa ūkārassa uvādeso hoti. Potthakesu pana ‘‘ahuvatī’’ti pāṭho dissati, so apāṭhoti daṭṭhabbo. ‘‘Jāyantī’’ti iminā bhū-dhātussa sattatthabhāvaṃ dasseti <pageBreak edition="M" number="0.0019" />, ‘‘vaḍḍhantī’’ti iminā vaḍḍhanatthabhāvaṃ. <bold>Eta</bold>nti ‘‘bhūtagāmo’’ti nāmaṃ. Pīyate yathākāmaṃ paribhuñjīyate, pātabbaṃ paribhuñjitabbanti vā <bold>pātabyaṃ,</bold> pāsaddo yathākāmaparibhuñjanattho. Tenāha – ‘‘chedanabhedanādīhi yathāruci paribhuñjitabbatāti attho’’ti.</paragraph>
<paragraph line="87" number="91"> ‘‘Idānī’’ti padaṃ ‘‘āhā’’ti pade kālasattamī. <bold>Yasmi</bold>nti bīje. <bold>Ta</bold>nti bījaṃ. <bold>Pañca bījajātānī</bold>ti ettha jātasaddassa tabbhāvatthataṃ sandhāya aṭṭhakathāsu evaṃ vuttaṃ. Tabbhāvatthassa ‘‘mūle jāyantī’’ti imāya pāḷiyā asaṃsandanataṃ sandhāya vuttaṃ saṅgahakārena ‘‘na samentī’’ti. Aṭṭhakathācariyānaṃ matena sati jātasaddassa tabbhāvatthabhāve ‘‘mūle jāyantī’’tiādīsu mūle mūlāni jāyantīti doso bhaveyyāti manasi katvā āha ‘‘na hī’’tiādi. <bold>Hī</bold>ti saccaṃ, yasmā vā. <bold>Tānī</bold>ti rukkhādīni. <bold>Tassā</bold>ti ‘‘bhūtagāmo nāma pañca bījajātānī’’ti padassa. <bold>Eta</bold>nti ‘‘bījajātānī’’ti nāmaṃ. Bījesu jātāni <bold>bījajātānī</bold>ti vutte ‘‘mūle jāyantī’’tiādinā sameti. <bold>Etenā</bold>ti ‘‘bījato’’tiādinā saṅgahoti sambandho.</paragraph>
<paragraph line="88">‘‘Yehī’’ti padaṃ ‘‘jātattā’’ti pade apādānaṃ, hetu vā ‘‘vuttānī’’ti pade karaṇaṃ, kattā vā. <bold>Tesa</bold>nti bījānaṃ. Rukkhādīnaṃ viruhanaṃ janetīti <bold>bījaṃ</bold>. ‘‘Bījato’’tiādinā kāriyopacārena kāraṇassa dassitattā kāraṇūpacāraṃ padīpeti. Aññānipi yāni vā pana gacchavallirukkhādīni <bold>atthi</bold> saṃvijjanti, tāni gacchavallirukkhādīni jāyanti sañjāyantīti yojanā. <bold>Tānī</bold>ti gacchavallirukkhādīni <pageBreak edition="V" number="1.0017" />. <bold>Tañca</bold> mūlaṃ, pāḷiyaṃ vuttahaliddādi ca atthi, sabbampi etaṃ mūlabījaṃ nāmāti sambandho. <bold>Etthā</bold>ti bījesu, khandhabījesu vā.</paragraph>
<paragraph line="89" number="92"><bold>Saññāvasenā</bold>ti ‘‘bīja’’nti saññāvasena. ‘‘Tatthā’’ti padaṃ ‘‘veditabbo’’ti pade ādhāro. ‘‘Yathā’’tiādinā kāraṇopacārena kāriyassa vuttattā phalūpacāraṃ dasseti. Yaṃ bījaṃ vuttaṃ, taṃ dukkaṭavatthūti yojanā. Yadetaṃ ādipadanti yojetabbaṃ. <bold>Tenā</bold>ti ādipadena. Ravīyati bhagavatā kathīyatīti <bold>rutaṃ,</bold> pāḷi, tassa anurūpaṃ <bold>yathārutaṃ,</bold> pāḷianatikkantanti attho.</paragraph>
<paragraph line="90"><bold>Etthā</bold>ti <pageBreak edition="M" number="0.0020" /> ‘‘bīje bījasaññī’’tiādipade, imasmiṃ sikkhāpade vā. Udake ṭhāti pavattatīti <bold>udakaṭṭho,</bold> evaṃ thalaṭṭhopi. <bold>Tatthā</bold>ti udakaṭṭhathalaṭṭhesu. Sāsapassa mattaṃ pamāṇaṃ assa sevālassāti <bold>sāsapamattiko</bold>. Tilassa bījapamāṇaṃ assa sevālassāti <bold>tilabījako</bold>. Pamāṇatthe ko. Ādisaddena saṅkhapaṇakādayo sevāle saṅgaṇhāti. Tattha tilabījapamāṇo jalasaṇṭhito nīlādivaṇṇayutto sevālo <bold>tilabījaṃ</bold> nāma, sapatto appakaṇḍo ukkhalipidhānādipamāṇo samūlo eko sevālaviseso <bold>saṅkho</bold> nāma, bhamarasaṇṭhāno nīlavaṇṇo eko sevālaviseso <bold>paṇako</bold> nāma. Udakaṃ sevatīti <bold>sevālo. Tatthā</bold>ti sevālesu. <bold>Yo</bold>ti sevālo. Patiṭṭhitaṃ sevālanti sambandho. <bold>Yattha katthacī</bold>ti mūle vā naḷe vā patte vā. <bold>Uddharitvā</bold>ti uppāṭetvā. ‘‘Hatthehī’’ti padaṃ ‘‘viyūhitvā’’ti pade karaṇaṃ. <bold>Hī</bold>ti saccaṃ, yasmā vā. <bold>Tassā</bold>ti sevālassa. <bold>Ettāvatā</bold>ti ito cito ca viyūhanamattena. Yo sevālo nikkhamati, taṃ sevālanti yojanā. <bold>Parissāvanantarenā</bold>ti parissāvanachiddena. Uppalāni asmiṃ gaccheti <bold>uppalinī</bold>. Padumāni asmiṃ gaccheti <bold>paduminī,</bold> ino, itthiliṅgajotako ī. <bold>Tatthevā</bold>ti udakeyeva. <bold>Tānī</bold>ti vallītiṇāni. <bold>Hī</bold>ti saccaṃ, yasmā vā. <bold>Anantako</bold>ti sāsapamattiko sevālo. So hi natthi attato anto lāmako sevālo etassāti katvā ‘‘anantako’’ti vuccati. Attanāyeva hi sukhumo, tato sukhumo sevālo natthīti adhippāyo. <bold>Tatthā</bold>ti dukkaṭavatthubhāve. <bold>Tampī</bold>ti ‘‘sampuṇṇabhūtagāmaṃ na hotī’’ti vacanampi. Pisaddo mahāpaccariādiaṭṭhakathācariyānaṃ vacanāpekkho. <bold>Hī</bold>ti saccaṃ, yasmā vā. Na āgato, tasmā na sametīti yojanā. <bold>Athā</bold>ti tasmiṃ anāgate. <bold>Eta</bold>nti anantakasevālādiṃ. Gacchissatīti vadeyyāti sambandho. <bold>Tampī</bold>ti ‘‘gacchissatī’’ti vacanampi. Pisaddo purimaṭṭhakathācariyānaṃ vacanāpekkho.</paragraph>
<paragraph line="91"><bold>Abhūtagāmamūlattā</bold><pageBreak edition="V" number="1.0018" /><bold>tādisassa bījagāmassā</bold>ti ettha bījagāmo tividho hoti – yo sayaṃ bhūtagāmato hutvā aññampi bhūtagāmaṃ <pageBreak edition="M" number="0.0021" /> janeti, ambaṭṭhiādiko. Yo pana sayaṃ bhūtagāmato hutvā aññaṃ pana bhūtagāmaṃ na janeti, tālanāḷikerādikhāṇu. Yo pana sayampi bhūtagāmato ahutvā aññampi bhūtagāmaṃ na janeti. Pānīyaghaṭādīnaṃ bahi sevāloti. Bhūtagāmo pana catubbidho hoti – yo sayaṃ bījagāmato hutvā aññampi bījagāmaṃ janeti, etarahi ambarukkhādiko. Yo pana sayaṃ bījagāmato ahutvāva aññaṃ bījagāmaṃ janeti, ādikappakāle ambarukkhādiko. Yo pana sayaṃ bījagāmato hutvā aññaṃ pana bījagāmaṃ na janeti, nīlavaṇṇo phalitakadalīrukkhādiko. Yo pana sayampi bījagāmato ahutvā aññampi bījagāmaṃ na janeti, idha vutto anantakasevālādikoti. Tattha catutthaṃ bhūtagāmaṃ sandhāya vuttaṃ ‘‘abhūtagāmamūlakattā tādisassa bījassā’’ti. Ayaṃ pana tatiyabījagāmassa ca catutthabhūtagāmassa ca viseso – tatiyabījagāme mūlapaṇṇāni na paññāyanti, catutthabhūtagāme tāni paññāyantīti. Mūlapaṇṇānaṃ apaññāyanattā bījagāmoti vutto, tesaṃ paññāyanattā bhūtagāmoti vutto. Itarathā hi virodho bhaveyyāti. Attano vāde pācittiyabhāvato garukaṃ, mahāpaccariādīnaṃ vāde dukkaṭamattabhāvato lahukaṃ. <bold>Eta</bold>nti ṭhānaṃ.</paragraph>
<paragraph line="92">Evaṃ udakaṭṭhaṃ dassetvā thalaṭṭhaṃ dassento āha ‘‘thalaṭṭhe’’tiādi. Thalaṭṭhe vinicchayo evaṃ veditabboti yojanā. <bold>Tatthā</bold>ti haritakhāṇūsu. <bold>Uddhaṃ vaḍḍhatī</bold>ti navasākhāniggamanena chinnato upari vaḍḍhati. <bold>So</bold>ti khāṇu. Phalitāya kadaliyā khāṇu bījagāmena saṅgahitoti yojanā. Phalaṃ sañjātaṃ etissāti <bold>phalitā. Tathā</bold>ti ‘‘bhūtagāmeneva saṅgahitā’’ti padāni ākaḍḍhati. <bold>Yadā</bold>ti yasmiṃ kāle. <bold>Ratanappamāṇāpī</bold>ti hatthappamāṇāpi. <bold>Athā</bold>ti apādānattho, tato rāsikaraṇato aññanti attho. Bhūmiyaṃ nikhaṇantīti sambandho. ‘‘Mūlesu ceva paṇṇesu cā’’ti ettha casaddo samuccayatthova, na vikappatthoti āha ‘‘mūlamattesu panā’’tiādi.</paragraph>
<paragraph line="93"><bold>Bījānī</bold>ti mūlādibījāni. Ṭhapitāni hontīti sambandho. ‘‘Uparī’’ti padena heṭṭhā mūlāni cāti atthaṃ nayena ñāpeti. Na aṅkure niggatamatteyeva <pageBreak edition="M" number="0.0022" />, atha kho harite nīlapaṇṇavaṇṇe jāteyeva bhūtagāmasaṅgaho kātabboti āha ‘‘harite’’tiādi. Tālaṭṭhīnaṃ mūlanti sambandho. <bold>Dantasūci viyā</bold>ti hatthidantasūci viya. Yathā asampuṇṇabhūtagāmo tatiyo koṭṭhāso na āgato, na evaṃ amūlakabhūtagāmo. So pana āgatoyevāti āha ‘‘amūlakabhūtagāme’’ti. Amūlikalatā viya amūlakabhūtagāme saṅgahaṃ gacchatīti attho.</paragraph>
<paragraph line="94"><bold>Vandākā</bold>ti <pageBreak edition="V" number="1.0019" /> rukkhādanī. Sā hi sayaṃ rukkhaṃ nissāya jāyantīpi attano nissayānaṃ rukkhānaṃ adanattā bhakkhanattā vadīyati thutīyatīti ‘‘vandākā’’ti vuccati. <bold>Aññā vā</bold>ti vandākāya aññā vā. <bold>Ta</bold>nti vandākādiṃ. <bold>Tato</bold>ti rukkhato. <bold>Vana</bold>nti khuddako gaccho. <bold>Pagumbo</bold>ti mahāgaccho. <bold>Daṇḍako</bold>ti rukkho daṇḍayogato. <bold>Tassāpī</bold>ti amūlikalatāyapi. <bold>Ayameva vinicchayo</bold>ti vandākādikassa vinicchayo viya ayaṃ vinicchayo daṭṭhabboti yojanā. ‘‘Dve tīṇi pattānī’’ti vuttattā ekapatto sañjāyantopi aggabījasaṅgahaṃ gacchatīti attho. ‘‘Anupasampannenā’’ti padaṃ ‘‘littassā’’ti pade kattā. <bold>Nidāghasamaye</bold>ti gimhakāle. <bold>Abbohāriko</bold>ti āpattiyā aṅganti na voharitabbo. Voharituṃ na arahatīti attho. <bold>Eta</bold>nti abbohārikataṃ, ‘‘sace…pe… pamajjitabbā’’ti vacanaṃ vā.</paragraph>
<paragraph line="95">Ahiṃ sappaṃ chādetīti <bold>ahicchattaṃ,</bold> taṃyeva <bold>ahicchattakaṃ</bold>. Yathākathañci hi byuppatti, ruḷhiyā atthavinicchayo. <bold>Tasmā</bold>ti tato vikopanato. <bold>Tatthā</bold>ti ahicchattake. Heṭṭhā ‘‘udakapappaṭako’’ti vatvā idha ‘‘rukkhapappaṭikāyapī’’ti vuttattā pappaṭakasaddo dviliṅgoti daṭṭhabbo. <bold>Ta</bold>nti pappaṭikaṃ. Ṭhitaṃ niyyāsanti sambandho. Evaṃ ‘‘lagga’’nti etthāpi. <bold>Hatthakukkuccenā</bold>ti hatthalolena. ‘‘Chindantassāpī’’ti pade hetu.</paragraph>
<paragraph line="96"><bold>Vāsatthikenā</bold>ti vāsaṃ icchantena. ‘‘Ocināpetabbā’’ti pade kattā. <bold>Uppāṭentehī</bold>ti uddharantehi. <bold>Tesa</bold>nti sāmaṇerānaṃ. Sākhaṃ gahitanti sambandho. Ṭhapitassa siṅgīverassāti yojanā.</paragraph>
<paragraph line="97"><bold>Chijjanaka</bold>nti <pageBreak edition="M" number="0.0023" /> chijjanayuttaṃ, chijjanārahanti attho. ‘‘Caṅkamitaṭṭhānaṃ dassessāmī’’ti iminā vattasīsena caṅkamanaṃ vaṭṭatīti dasseti. ‘‘Bhijjatī’’ti iminā abhijjamāne gaṇṭhipi kātabboti dasseti. <bold>Dārumakkaṭaka</bold>nti makkaṭassa hattho <bold>makkaṭo</bold> upacārena, makkaṭo viyāti <bold>makkaṭako,</bold> sadisatthe ko. Dārusaṅkhāto makkaṭako <bold>dārumakkaṭako</bold>. Taṃ ākoṭentīti sambandho. <bold>Aniyāmitattā</bold>ti imanti aniyāmitattā vacanassa. Idaṃ mahāsāmaññaṃ, visesasāmaññampi vaṭṭatīti āha ‘‘nāmaṃ gahetvāpī’’tiādi. <bold>Sabba</bold>nti sabbaṃ vacanaṃ.</paragraph>
<paragraph line="98">‘‘Imaṃ jānātiādīsū’’ti padaṃ ‘‘evamattho daṭṭhabbo’’ti pade ādhāro. <bold>Imaṃ mūlabhesajjaṃ jānā</bold>ti imaṃ mūlabhesajjaṃ yojituṃ jānāti yojanā. <bold>Ettāvatā</bold>ti ‘‘imaṃ jānā’’tiādivacanamattena. <bold>Kappiya</bold>nti samaṇavohārena, vohārassa vā yuttaṃ anurūpaṃ. <bold>Etthā</bold>ti ‘‘kappiyaṃ <pageBreak edition="V" number="1.0020" /> kātabba’’nti vacane. <bold>Nibbaṭṭabījamevā</bold>ti phalato nibbaṭṭetvā visuṃ kataṃ bījaṃ eva. <bold>Tatthā</bold>ti sutte. Karontena bhikkhunā kātabbanti yojanā. <bold>‘‘Kappiyanti vatvāvā’’</bold>ti iminā paṭhamaṃ katvā aggisatthanakhāni uddharitvā pacchā vattuṃ na vaṭṭatīti dasseti. <bold>Lohamayasatthassā</bold>ti ayatambādilohamayassa satthassa. <bold>Tehī</bold>ti manussādīnaṃ nakhehi. <bold>Tehī</bold>ti assādīnaṃ khurehi. <bold>Tehī</bold>ti hatthinakhehi. <bold>Yehī</bold>ti nakhehi. <bold>Tatthajātakehipī</bold>ti tasmiṃ satthe jātakehipi, nakhehīti sambandho.</paragraph>
<paragraph line="99"><bold>Tatthā</bold>ti purimavacanāpekkhaṃ. ‘‘Kappiyaṃ karontenā’’tiādivacanamapekkhati. ‘‘Ucchuṃ kappiyaṃ karissāmī’’ti ucchumeva vijjhati, pageva. ‘‘Dāruṃ kappiyaṃ karissāmī’’ti ucchuṃ vijjhati, ‘‘dāruṃ kappiyaṃ karissāmī’’ti dārumeva vā vijjhati, vaṭṭati ekābaddhattāti vadanti. <bold>Ta</bold>nti rajjuṃ vā valliṃ vā. Sabbaṃ khaṇḍanti sambandho. <bold>Tatthā</bold>ti maricapakkesu. <bold>Kaṭāha</bold>nti ekāya bhājanavikatiyā nāmametaṃ. Idha pana bījānaṃ bhājanabhāvena taṃsadisattā phalapheggupi ‘‘kaṭāha’’nti vuccati. Ekābaddhanti kaṭāhena ekato ābaddhaṃ.</paragraph>
<paragraph line="100"><bold>Tānī</bold>ti tiṇāni. <bold>Tenā</bold>ti rukkhapavaṭṭanādinā. <bold>Tatrā</bold>ti tasmiṃ ṭhapanapātanaṭṭhāne. ‘‘Manussaviggahapārājikavaṇṇanāya’’nti padaṃ ‘‘vutta’’nti pade <pageBreak edition="M" number="0.0024" /> sāmaññādhāro. Bhikkhu ajjhotthaṭo hotīti sambandho. <bold>Opāte</bold>ti āvāṭe. So hi avapatanaṭṭhānattā ‘‘opāto’’ti vuccati. <bold>Rukkha</bold>nti ajjhotthaṭarukkhaṃ. <bold>Bhūmi</bold>nti opātathirabhūmiṃ. <bold>Jīvitahetū</bold>ti nimittatthe paccattavacanaṃ, jīvitakāraṇāti attho. ‘‘Bhikkhunā’’ti padaṃ ‘‘nikkhāmetu’’nti pade bhāvakattā, kāritakattā vā. ‘‘Ajjhotthaṭabhikkhu’’nti vā ‘‘opātabhikkhu’’nti vā kāritakammaṃ ajjhāharitabbaṃ. <bold>Tatthā</bold>ti anāpattibhāve, anāpattibhāvassa vā. <bold>Etassā</bold>ti suttassa. Paro pana kāruññena karotīti sambandho. <bold>Etampī</bold>ti kāruññampi. <bold>Hī</bold>ti saccaṃ, yasmā vāti. Paṭhamaṃ.</paragraph>
<subhead line="101">2. Aññavādakasikkhāpadaṃ</subhead>
<paragraph line="102" number="94"> Dutiye <bold>anācāra</bold>nti acaritabbaṃ kāyavacīdvāravītikkamaṃ. Sabbanāmassa aniyamatthattā idha vacananti āha ‘‘aññena vacanena aññaṃ vacana’’nti. <bold>So</bold>ti bhikkhu, vadatīti sambandho. <bold>Ko</bold>ti ko puggalo. <bold>Ki</bold>nti kiṃ āpattiṃ. <bold>Kismi</bold>nti kismiṃ vatthusmiṃ. <bold>Ki</bold>nti kiṃ kammaṃ. <bold>Ka</bold>nti kaṃ puggalaṃ. <bold>Ki</bold>nti kiṃ vacanaṃ.</paragraph>
<paragraph line="103"><bold>Etthā</bold>ti <pageBreak edition="V" number="1.0021" /> ‘‘ko āpanno’’tiādipāḷiyaṃ. ‘‘Bhikkhūhī’’ti padaṃ ‘‘vutto’’ti pade kattā. <bold>Asāruppa</bold>nti bhikkhūnaṃ asāruppaṃ. <bold>Eso</bold>ti eso attho, vibhavoti attho. <bold>Eta</bold>nti vatthu. Bhaṇanto vā hutvā aññenaññaṃ paṭicaratīti sambandho. <bold>Etthā</bold>ti paṭicchannāsane. <bold>Sota</bold>nti sotadvāraṃ. <bold>Cakkhu</bold>nti cakkhudvāraṃ.</paragraph>
<paragraph line="104" number="98"><bold>Añña</bold>nti pucchitatthato aññaṃ apucchitamatthaṃ. Bhāvappadhānoyaṃ kattuniddesoti āha ‘‘aññenaññaṃ paṭicaraṇassetaṃ nāma’’nti. <bold>Tuṇhībhāvassā</bold>ti abhāsanassa. Ātyūpasaggo luttaniddiṭṭhoti āha ‘‘āropetū’’ti. Evaṃ ‘‘aropite’’ti etthapi. Tenāha ‘‘anāropite’’ti.</paragraph>
<paragraph line="105" number="101"><bold>Ta</bold>nti aññavādakavihesakaropanakammaṃ. <bold>Assā</bold>ti bhaveyya, hoti vā.</paragraph>
<paragraph line="106" number="102"><bold>Ki</bold>nti <pageBreak edition="M" number="0.0025" /> kiṃ vacanaṃ. <bold>Yenā</bold>ti yena byādhinā kathetuṃ na sakkoti, tādiso byādhi mukhe hotīti yojanā. <bold>Tappaccayā</bold>ti tato kathitakāraṇāti. Dutiyaṃ.</paragraph>
<subhead line="107">3. Ujjhāpanakasikkhāpadaṃ</subhead>
<paragraph line="108" number="103"> Tatiye <bold>bhikkhū ujjhāpentī</bold>ti ettha ‘‘bhikkhū’’ti kāritakammattā karaṇatthe upayogavacananti āha ‘‘tehi bhikkhūhī’’ti. Okāraviparīto ukāroti ca jhesaddo ñāṇatthoti ca dassento āha ‘‘avajānāpentī’’ti. ‘‘Taṃ āyasmanta’’nti padaṃ ‘‘avajānāpentī’’ti pade dhātukammaṃ. Anekatthattā dhātūnaṃ jhesaddo olokanattho ca cintanattho ca hoti, tenāha ‘‘olokāpentī’’tiādi. <bold>Etthā</bold>ti ‘‘bhikkhū ujjhāpentī’’ti pade. <bold>Chandāyā</bold>ti chandatthaṃ. Yesaṃ senāsanāni ca paññapeti, bhattāni ca uddisati, tesaṃ attani pematthanti attho. Aṭṭhakathāyaṃ pana ‘‘chandāyāti chandenā’’ti vuttaṃ. Iminā liṅgavipallāsanayo vutto. Paresaṃ attano pemenāti attho. <bold>Pakkhapātenā</bold>ti attano pakkhe pātāpanena.</paragraph>
<paragraph line="109" number="105"> Ujjhāpenti anenāti <bold>ujjhāpanakaṃ</bold>. Khiyyanti anenāti <bold>khiyyanaka</bold>nti dassento āha ‘‘yena vacanenā’’tiādi.</paragraph>
<paragraph line="110" number="106"> Upasampannaṃ saṅghena sammataṃ maṅkukattukāmoti sambandhaṃ dassento āha ‘‘upasampannaṃ saṅghena <pageBreak edition="V" number="1.0022" /> sammata’’ntiādi. Sambajjhanaṃ <bold>sambandho,</bold> kātabboti yojanā. Upasampannassa saṅghena sammatassa avaṇṇaṃ kattukāmo ayasaṃ kattukāmoti vibhattivipariṇāmena sambandhaṃ dassento āha ‘‘vibhattivipariṇāmo kātabbo’’ti. ‘‘Vasenā’’ti padaṃ vibhattivipariṇāmo kātabbo’’ti pade visesanaṃ. Yasmā viseso natthi, tasmā katanti yojanā. <bold>Ta</bold>nti ‘‘khiyyanaka’’nti padaṃ. <bold>So ca bhikkhū</bold>ti ujjhāpanako ca khiyyanako ca so ca bhikkhu. <bold>Athā</bold>ti tasmā ujjhāpanakakhiyyanakakarattā. <bold>Assā</bold>ti bhikkhuno. <bold>Assā</bold>ti bhaveyya.</paragraph>
<paragraph line="111">‘‘Upasampanna’’nti <pageBreak edition="M" number="0.0026" /> padaṃ ‘‘ujjhāpetī’’ti pade dhātukammaṃ ‘‘anupasampanna’’nti padaṃ kāritakammaṃ, ‘‘anupasampanna’’nti padaṃ ‘‘ujjhāpetī’’ti kāritakiriyaṃ apekkhitvā kammaṃ hoti. ‘‘Khiyyatī’’ti suddhakiriyāya apekkhāya vibhattivipallāso hotīti āha ‘‘tassa vā’’tiādi. <bold>Tassā</bold>ti anupasampannassa santiketi sambandho. <bold>Ta</bold>nti saṅghena sammataṃ upasampannaṃ. ‘‘Saṅghena asammata’’nti ettha na apalokanakammena asammataṃ, kammavācāya pana asammatanti āha ‘‘kammavācāyā’’tiādi. Dve tayo hutvā kammavācāya sammanitumasakkuṇeyyattā asammatanti ca dassento āha ‘‘yatrā’’tiādi. <bold>Yatrā</bold>ti yasmiṃ vihāre. ‘‘Anupasampannaṃ saṅghena sammata’’nti ettha anupasampannassa sammutiyo dātumasakkuṇeyyattā pubbavohāravasena sammatanti vuttanti dassento āha ‘‘kiñcāpī’’tiādi. <bold>Ta</bold>nti anupasampannabhāve ṭhitaṃ. <bold>Byattassā</bold>ti viyattassa. Saṅghena vā katoti yojanāti. Tatiyaṃ.</paragraph>
<subhead line="112">4. Paṭhamasenāsanasikkhāpadaṃ</subhead>
<paragraph line="113" number="108"> Catutthe himameva himanto, himante niyutto <bold>hemantiko,</bold> kāloti āha ‘‘hemantakāle’’ti. Otāpentā pakkamiṃsūti sambandho. Kālasaddassa sambandhisaddattā sambandhāpekkhoti āha ‘‘yassa kassacī’’ti. <bold>Himavassenā</bold>ti himena ca vassena ca.</paragraph>
<paragraph line="114" number="110"> ‘‘Vassiko’’ti na saṅketāti <bold>avassikasaṅketā</bold>. ‘‘Aṭṭha māse’’ti sāmaññato vuttepi ‘‘avassikasaṅkete’’ti visesitattā hemantikagimhikamāsāyeva gahetabbāti āha ‘‘cattāro hemantike’’tiādi. <bold>Yatthā</bold>ti yasmiṃ rukkhe. Na ūhadantīti sambandho. ‘‘Kākā vā’’ti ettha vāsaddo sampiṇḍanattho. Tenāha ‘‘aññe vā sakuntā’’ti. <bold>Tasmā</bold>ti yasmā anujānāti, tasmā. <bold>Yatthā</bold>ti yasmiṃ rukkhe, vissamitvā gacchantīti yojanā. <bold>Yasmi</bold>nti rukkhe, katvā vasantīti yojanā. Aṭṭha māse evāti sambhavato āha ‘‘yesu janapadesū’’tiādi <pageBreak edition="V" number="1.0023" />. <bold>Tesupī</bold>ti janapadesupi. Avassikasaṅkete evāti sambhavato āha ‘‘yatthā’’tiādi. <bold>Yatthā</bold>ti yesu <pageBreak edition="M" number="0.0027" /> janapadesu. ‘‘Vigatavalāhakaṃ visuddhaṃ nabhaṃ hotī’’ti iminā sace avigatavalāhakaṃ avisuddhaṃ nabhaṃ hoti, nikkhipituṃ na vaṭṭatīti dīpeti. ‘‘Evarūpe kāle’’ti padaṃ ‘‘nikkhipituṃ vaṭṭatī’’ti pade ādhāro.</paragraph>
<paragraph line="115"><bold>Abbhokāsikenāpī</bold>ti abbhokāsadhutaṅgayuttenāpi. Pisaddo rukkhamūlikassa apekkhako. Vattaṃ vitthārento āha ‘‘tassa hī’’tiādi. <bold>Tassā</bold>ti abbhokāsikassa. Hisaddo vitthārajotako. <bold>Tatthevā</bold>ti puggalikamañcakeyeva. Saṅghikaṃ mañcanti sambandho. <bold>Vītamañcako</bold>ti vāyitamañcako. <bold>Tasmi</bold>nti vītamañcake. Purāṇamañcako nassantopi anagghoti āha ‘‘purāṇamañcako gahetabbo’’ti. Cammena avanahitabboti <bold>onaddho,</bold> so eva <bold>onaddhako</bold>. Gahetvā ca pana paññapetvā nipajjituṃ na vaṭṭatīti yojanā. <bold>Asamaye</bold>ti vassikasaṅkhāte akāle. <bold>Catugguṇenāpī</bold>ti catupaṭalenapi. Vaṭṭanti valāhakā āvaṭṭanti asmiṃ samayeti vaṭṭulo, so eva vaṭṭaliko, sattāhaṃ vaṭṭaliko, sattāho vā vaṭṭaliko <bold>sattāhavaṭṭaliko,</bold> so ādi yesaṃ tānīti sattāhavaṭṭalikādīni. Ādisaddena sattāhato ūnādhikāni gahetabbāni. <bold>Kāyānugatikattā</bold>ti kāyaṃ anugamakattā kāyasadisattāti attho.</paragraph>
<paragraph line="116"><bold>Paṇṇakuṭīsū</bold>ti paṇṇena chāditakuṭīsu. <bold>Sabhāgabhikkhūna</bold>nti attanā sabhāgabhikkhūnaṃ, santikanti sambandho. Anovassake ṭhāneti yojanā. <bold>Laggetvā</bold>ti lambetvā, ayameva vā pāṭho. ‘‘Sammajjani’’nti padaṃ ‘‘gahetvā’’ti pade avuttakammaṃ, ‘‘ṭhapetabbā’’ti pade vuttakammaṃ. <bold>Dhovitvā</bold>ti sammajjaniṃ suddhaṃ katvā. <bold>Uposathāgārādīsū</bold>tiādisaddena pariveṇādīni gahetabbāni.</paragraph>
<paragraph line="117">Yo pana bhikkhu gantukāmo hoti, tenāti yojanā. <bold>Tatthā</bold>ti sālāyaṃ. <bold>Yattha katthacī</bold>ti yasmiṃ kismiñci ṭhāne. <bold>Pākatikaṭṭhāne</bold>ti pakatiyā gahitaṭṭhāne. <bold>Tatra tatrevā</bold>ti tesu tesu cetiyaṅgaṇādīsuyeva <pageBreak edition="M" number="0.0028" />. <bold>Asanasāla</bold>nti asanti bhakkhanti assaṃ sālāyanti <bold>asanā,</bold> asanā ca sā sālā ceti <bold>asanasālā,</bold> bhojanasālāti attho. <bold>Tatrā</bold>ti tassa sammajjantassa, tasmiṃ ‘‘vattaṃ jānitabba’’nti pāṭhe vā. <bold>Majjhato</bold>ti pavittato, suddhaṭṭhānatoti attho. <bold>Pādaṭṭhānābhimukhā</bold>ti sammajjantassa pādaṭṭhānaṃ abhimukhā. <bold>Vālikā haritabbā</bold>ti paṃsu ca vālikā ca apanetabbā. Sammuñcanīsalākāya paraṃ pelletabbāti adhippāyo. <bold>Bahī</bold>ti sammajjitabbatalato bahi.</paragraph>
<paragraph line="118" number="111"><bold>Masārakotī</bold>ti <pageBreak edition="V" number="1.0024" /> ettha itisaddo nāmapariyāyo, masārako nāmāti attho. Evaṃ bundikābaddhotītiādīsupi. Pāde masitvā vijjhitvā tattha aṭaniyo pavesetabbā etthāti <bold>masārako</bold>. Bundo eva <bold>bundiko,</bold> pādo, tasmiṃ ābaddhā bandhitā aṭanī yassāti <bold>bundikābaddho</bold>. Kuḷīrassa pādo viya pādo yassāti <bold>kuḷīrapādako,</bold> yathā kuḷīro vaṅkapādo hoti, evaṃ vaṅkapādoti vuttaṃ hoti. Āhacca aṅge vijjhitvā tattha pavesito pādo yassāti <bold>āhaccapādako. Āṇi</bold>nti aggakhilaṃ. Mañcati puggalaṃ dhāretīti <bold>mañco</bold>. Pīṭhati visamadukkhaṃ hiṃsatīti <bold>pīṭhaṃ. Paṇavo</bold>ti eko tūriyaviseso, tassa saṇṭhānaṃ katvāti attho. Tañhi etarahi buddhapaṭimassa pallaṅkasaṇṭhānaṃ hoti. <bold>Ta</bold>nti kocchaṃ. Karonti kirāti sambandho. <bold>Etthā</bold>ti senāsanaparibhoge. <bold>Hī</bold>ti saccaṃ. <bold>Ta</bold>nti kocchaṃ mahagghaṃ hoti, mahagghattā bhaddapīṭhantipi vuccati. <bold>Yenā</bold>ti yena bhikkhunā. ‘‘Thāmamajjhimassā’’ti padena pamāṇamajjhimaṃ nivatteti.</paragraph>
<paragraph line="119"><bold>Etthā</bold>ti ‘‘anāpucchaṃ vā gaccheyyā’’ti pade. Thero āṇāpetīti yojanā. <bold>Āṇāpetī</bold>ti ca āṇa-dhātuyā eva pesanasaṅkhātassa hetvatthassa vācakattā ṇāpesaddo svatthova. <bold>So</bold>ti daharo. <bold>Tathā</bold>ti yathā therena vutto, tathā katvāti attho. <bold>Tatthā</bold>ti divāṭṭhāne, mañcapīṭhe vā. <bold>Tato</bold>ti ṭhapanakālato. Paribundheti hiṃ setīti <bold>palibodho,</bold> parisaddo upasaggo, so vikāravasena aññathā jāto. So palibodho aññattha āvāsādiko, idha pana <pageBreak edition="M" number="0.0029" /> santharāpitamañcādiko. <bold>Sāya</bold>nti sāyanhe, bhummatthe cetaṃ upayogavacanaṃ. Thero bhaṇatīti sambandho. <bold>Tatthā</bold>ti mañcapīṭhe. ‘‘Bālo hotī’’ti vatvā tassa atthaṃ dassento āha ‘‘anuggahitavatto’’ti. Anuggahitaṃ vattaṃ yenāti <bold>anuggahitavatto,</bold> thero. <bold>Tajjetī</bold>ti ubbejeti. <bold>Tasmi</bold>nti dahare. <bold>Assā</bold>ti therassa.</paragraph>
<paragraph line="120"><bold>Āṇattikkhaṇeyevā</bold>ti therassa pesanakkhaṇeyeva. Daharo vadatīti yojanā. ‘‘Thero’’ti padaṃ ‘‘vatvā gacchatī’’ti padadvaye kattā, ‘‘kāretabbo’’ti pade kammaṃ. Nanti mañcapīṭhaṃ, ‘‘paññapetvā’’tipadamapekkhiya evaṃ vuttaṃ. Nanti daharaṃ vā. ‘‘Vatvā’’ti padamapekkhiya evaṃ vuttaṃ. <bold>Tatthevā</bold>ti mañcapīṭheyeva. <bold>Assā</bold>ti therassa. <bold>Tatthā</bold>ti divāṭṭhāne. <bold>Bhojanasālato aññattha gacchanto</bold>ti bhojanasālato nikkhamitvā mañcapīṭhapaññāpanaṭṭhānato aññaṃ ṭhānaṃ gacchanto, theroti yojanā. <bold>Tatthevā</bold>ti divāṭṭhāneyeva. <bold>Yatricchatī</bold>ti yaṃ ṭhānaṃ gantumicchatīti attho. <bold>Antarasannipāte</bold>ti sakalaṃ ahorattaṃ asannipātetvā antare sannipāte satīti yojanā.</paragraph>
<paragraph line="121"><bold>Tatthā</bold>ti tasmiṃ ṭhāne. Āgantukā gaṇhantīti sambandho. <bold>Tato</bold>ti gaṇhanato. <bold>Tesa</bold>nti āgantukānaṃ <pageBreak edition="V" number="1.0025" />. <bold>Yehī</bold>ti āvāsiko vā hotu, āgantuko vā, yehi bhikkhūhi. <bold>Te</bold>ti nisinnakabhikkhū. Uddhaṃ pāḷipāṭhaṃ sāreti pavattetīti <bold>ussārako</bold>. Dhammakathāyaṃ sādhūti <bold>dhammakathiko. Tasmi</bold>nti ussārake vā dhammakathike vā. <bold>Ahoratta</bold>nti aho ca ratti ca ahorattaṃ, accantasaṃyogapadaṃ. <bold>Itarasmi</bold>nti paṭhamaṃ nisinnabhikkhuto aññasmiṃ bhikkhumhīti yojanā. <bold>Antoupacāraṭṭheyevā</bold>ti leḍḍupātasaṅkhātassa upacārassa anto ṭhiteyeva, anādare cetaṃ bhummaṃ. <bold>Sabbatthā</bold>ti āpattivāraanāpattivāresu.</paragraph>
<paragraph line="122" number="112"> Cimilikaṃ vātiādīsu vinicchayo evaṃ veditabboti yojanā. <bold>Ta</bold>nti cimilikattharaṇaṃ. Uttari attharitabbanti <bold>uttarattharaṇa</bold>nti dassento <pageBreak edition="M" number="0.0030" /> āha ‘‘uttarattharaṇaṃ nāmā’’tiādi. <bold>Bhūmiya</bold>nti sudhādiparikammena akatāyaṃ pakatibhūmiyaṃ. <bold>Cammakhaṇḍo</bold>ti ettha cammaṃyeva ante khaṇḍattā chinnattā cammakhaṇḍoti vuccati. Nanu sīhacammādīni na kappantīti āha ‘‘aṭṭhakathāsu hī’’tiādi. <bold>Hī</bold>ti saccaṃ. <bold>Tasmā</bold>ti yasmā na dissati, tasmā. <bold>Pariharaṇeyevā</bold>ti attano santakanti paricchinditvā, puggalikanti vā pariggahetvā taṃ taṃ ṭhānaṃ haraṇeyeva. Pādo puñchīyati sodhīyati etāyāti <bold>pādapuñchanī</bold>ti katvā rajjupilotikāyo pādapuñchanīti vuccatīti āha ‘‘pādapuñchanī nāmā’’tiādi. Mayasaddalopaṃ katvā phalakapīṭhanti vuttanti āha ‘‘phalakapīṭhaṃ nāma phalakamayaṃ pīṭha’’nti. Phalakañca pīṭhañca <bold>phalakapīṭha</bold>nti vā dassetuṃ vuttaṃ ‘‘atha vā’’ti. <bold>Etenā</bold>ti ‘‘phalakapīṭha’’nti padena. ‘‘Saṅgahita’’nti pade karaṇaṃ, kattā vā. <bold>Bījanipattaka</bold>nti caturassabījanīyeva sakuṇapattasadisattā bījanipattakaṃ, sadisatthe ko. ‘‘Ajjhokāse’’ti padaṃ ‘‘pacitvā’’ti pade ādhāro. <bold>Aggisālāya</bold>nti agginā pacanasālāyaṃ. <bold>Pabbhāre</bold>ti leṇasadise pabbhāre. <bold>Yatthā</bold>ti yasmiṃ ṭhāne.</paragraph>
<paragraph line="123"><bold>Yasmi</bold>nti puggale. ‘‘Attano puggalikamiva hotī’’ti iminā anāpattīti dasseti.</paragraph>
<paragraph line="124" number="113"> Yo bhikkhu vā lajjī hoti, tathārūpaṃ bhikkhuṃ vā ti yojanā. ‘‘Lajjī hotī’’ti vatvā tassa atthaṃ dassento āha ‘‘attano palibodhaṃ viya maññatī’’ti. <bold>Yo</bold>ti āpucchako bhikkhu. ‘‘Kenaci upaddutaṃ hotī’’ti saṅkhepena vuttamatthaṃ vitthārento āha ‘‘sacepi hī’’tiādi. Hisaddo vitthārajotako. Vuḍḍhataro bhikkhu gaṇhātīti sambandho. <bold>Taṃ padesa</bold>nti senāsanaṭṭhapitaṭṭhānaṃ. <bold>Āpadāsū</bold>ti vipattīsūti. Catutthaṃ.</paragraph>
<subhead line="125">5. Dutiyasenāsanasikkhāpadaṃ</subhead>
<paragraph line="126" number="116"> Pañcame <pageBreak edition="V" number="1.0026" /><bold>mañcakabhisī</bold>ti mañce attharitabbo mañcako, soyeva bhisīti mañcakabhisi. Evaṃ pīṭhakabhisipi. Pāvāro kojavoti dveyeva paccattharaṇanti vuttāti āha ‘‘pāvāro’’tiādi. <bold>Vutta</bold>nti aṭṭhakathāsu <pageBreak edition="M" number="0.0031" /> vuttaṃ. <bold>Dutiyātikkame</bold>ti dutiyapādātikkame. <bold>Senāsanato</bold>ti sace ekaṃ senāsanaṃ hoti, tato. Atha bahūni senāsanāni honti, sabbapacchimasenāsanato. Eko leḍḍupāto senāsanassa upacāro hoti, eko parikkhepārahoti āha ‘‘dve leḍḍupātā’’ti.</paragraph>
<paragraph line="127">Sace bhikkhu, sāmaṇero, ārāmiko cāti tayo honti, bhikkhuṃ anāpucchitvā sāmaṇero vā ārāmiko vā na āpucchitabbo. Atha sāmaṇero, ārāmiko cāti dve honti, sāmaṇeraṃ anāpucchitvā ārāmikova na āpucchitabboti dassento āha ‘‘bhikkhumhi satī’’tiādi. Tīsupi asantesu āpucchitabbavidhiṃ dassetuṃ vuttaṃ ‘‘tasmimpi asatī’’tiādi. <bold>Yenā</bold>ti upāsakena, ‘‘kārito’’ti pade kattā. <bold>Tassā</bold>ti vihārasāmikassa. Tasmimpi asati gantabbanti yojanā. <bold>Pāsāṇesū</bold>ti pāsāṇaphalakesu. <bold>Sace ussahatī</bold>ti sace sakkoti. Ussahantena bhikkhunā ṭhapetabbanti yojanā. <bold>Tepī</bold>ti upāsakāpi, na sampaṭicchantīti sambandho. <bold>Tatthā</bold>ti dārubhaṇḍādīsu.</paragraph>
<paragraph line="128">Paricchedākārena veṇīyati dissatīti <bold>pariveṇaṃ</bold>. ‘‘Atha kho’’ti padaṃ ‘‘veditabba’’nti pade arucilakkhaṇaṃ. ‘‘Āsanne’’ti iminā upacārasaddassa upaṭṭhānatthaaññaropanatthe nivatteti. Yasmā vammikarāsiyeva hoti, tasmāti yojanā. Upacinantīti <bold>upacikā,</bold> tāhi nimittabhūtāhi palujjati nassatīti attho. <bold>Senāsana</bold>nti vihāraṃ. <bold>Khāyitu</bold>nti khādituṃ, ayameva vā pāṭho. <bold>Ta</bold>nti mañcapīṭhaṃ. Mañcapīṭhaṃ vihāre apaññapetvā vihārūpacāre paññāpanassa visesaphalaṃ dassetuṃ āha ‘‘vihārūpacāre panā’’tiādi. Vihārūpacāre paññapitanti sambandho.</paragraph>
<paragraph line="129" number="118"> ‘‘Gacchantenā’’ti padaṃ ‘‘gantabba’’nti pade kattā. <bold>Tathevā</bold>ti yathā purimabhikkhu karoti, tatheva. Vasantena bhikkhunā paṭisāmetabbanti yojanā. <bold>Rattiṭṭhāna</bold>nti rattiṃ vasanaṭṭhānaṃ.</paragraph>
<paragraph line="130">Yā dīghasālā vā yā paṇṇasālā vā upacikānaṃ uṭṭhānaṭṭhānaṃ hoti, tatoti yojanā. <bold>Tasmi</bold>nti <pageBreak edition="V" number="1.0027" /> dīghasālādike. <bold>Hī</bold>ti saccaṃ <pageBreak edition="M" number="0.0032" />, yasmā vā, santiṭṭhantīti sambandho. <bold>Siluccayo</bold>ti pabbato, tasmiṃ leṇaṃ <bold>siluccayaleṇaṃ,</bold> pabbataguhāti attho. <bold>Upacikāsaṅkā</bold>ti upacikānaṃ uṭṭhānaṭṭhānanti āsaṅkā. <bold>Tato</bold>ti pāsāṇapiṭṭhiyaṃ vā pāsāṇathambhesu vā katasenāsanādito. Āgantuko yo bhikkhu anuvattanto vasatīti sambandho. <bold>So</bold>ti āgantuko bhikkhu. Puna <bold>so</bold>ti āgantuko bhikkhuyeva. <bold>Tato</bold>ti gahetvā issariyena vasanato. <bold>Ubhopī</bold>ti āvāsikopi āgantukopi dve bhikkhū. <bold>Tesū</bold>ti dvīsu tīsu. <bold>Pacchimassā</bold>ti sabbapacchimassa. <bold>Ābhogenā</bold>ti ābhogamattena mutti natthi, āpucchitabbamevāti adhippāyo. <bold>Aññato</bold>ti aññāvāsato. <bold>Aññatrā</bold>ti aññasmiṃ āvāse. <bold>Tatthevā</bold>ti ānītāvāseyeva. <bold>Tenā</bold>ti vuḍḍhatarena, ‘‘sampaṭicchite’’ti pade kattā. <bold>Sampaṭicchite</bold>ti vuḍḍhatarena sampaṭicchitepi itarassa gantuṃ vaṭṭati āpucchitattāti vadanti. <bold>Naṭṭhaṃ vā</bold>ti naṭṭhe vā senāsane sati gīvā na hotīti yojanā. <bold>Aññassā</bold>ti avissāsikapuggalassa. <bold>Naṭṭhānī</bold>ti naṭṭhesu mañcapīṭhesu santesu.</paragraph>
<paragraph line="131">Vuḍḍhataro bhikkhu ca issariyo ca yakkho ca sīho ca vāḷamigo ca kaṇhasappo ca <bold>vuḍḍha…pe… kaṇhasappā,</bold> te ādayo yesaṃ teti <bold>vuḍḍha…pe… kaṇhasappādayo,</bold> tesu. Ādisaddena petādayo saṅgaṇhāti. <bold>Yatthā</bold>ti yasmiṃ ṭhāne. <bold>Assā</bold>ti bhikkhuno. ‘‘Palibuddho’’ti padassa atthaṃ dassetuṃ vuttaṃ ‘‘upadduto’’ti. Pañcamaṃ.</paragraph>
<subhead line="132">6. Anupakhajjasikkhāpadaṃ</subhead>
<paragraph line="133" number="119"> Chaṭṭhe <bold>rūmbhitvā</bold>ti nivāretvā, āvaraṇaṃ katvāti attho. <bold>Vassaggenā</bold>ti vassagaṇanāya. <bold>Anupakhajjā</bold>ti ettha khada hiṃsāyanti dhātupāṭhesu (saddanītidhātumālāyaṃ 15 dakārantadhātu) vuttattā khadasaddo hiṃsattho hoti. Anusamīpaṃ upagantvā khadanaṃ hiṃ sanaṃ nāma anusamīpaṃ pavisanamevāti dassento āha ‘‘anupavisitvā’’ti.</paragraph>
<paragraph line="134" number="120"> ‘‘Jāna’’nti <pageBreak edition="M" number="0.0033" /> ettha jānanākāraṃ dassetuṃ vuttaṃ ‘‘anuṭṭhāpanīyo aya’’nti. <bold>Tenevā</bold>ti jānanahetunā eva. <bold>Assā</bold>ti ‘‘jāna’’ntipadassa. <bold>Hī</bold>ti vitthārajotako. Saṅgho pana detīti sambandho. <bold>Yassā</bold>ti vuḍḍhādīsu aññatarassa. <bold>Etthā</bold>ti vuḍḍhagilānādīsu. Gilānassapi detīti yojanā. ‘‘Gilāno’’ti padaṃ ‘‘na pīḷetabbo, anukampitabbo’’tipadadvaye vuttakammaṃ. ‘‘Kāmañcā’’ti padassa anuggahatthajotakattā panasaddo garahatthajotako.</paragraph>
<paragraph line="135" number="121"> Mañcapīṭhānaṃ <pageBreak edition="V" number="1.0028" /> upacāro nāmāti sambandho. <bold>Yato</bold>ti yato kutoci ṭhānato. Yāva mañcapīṭhaṃ atthi, tāva upacāro nāmāti yojanā. Tasmiṃ upacāre ṭhitassa bhikkhuno upacāreti sambandho.</paragraph>
<paragraph line="136">‘‘Abhinisīdati vā abhinipajjati vā’’ti ettha vāsaddassa aniyamavikappatthaṃ dassetuṃ vuttaṃ ‘‘abhinisīdanamattenā’’tiādi.</paragraph>
<paragraph line="137" number="122"><bold>Ito</bold>ti vārato. <bold>Idhā</bold>ti imasmiṃ pācittiyavāre. Yathā vutto, evanti sambandho. <bold>Sabbatthevā</bold>ti sabbesu eva vihārapariveṇesu. <bold>Assā</bold>ti visabhāgapuggalassa. <bold>Idhāpī</bold>ti imasmimpi sikkhāpade. <bold>Tatthā</bold>ti vissāsikapuggale.</paragraph>
<paragraph line="138" number="123"> Pāḷiyaṃ ‘‘āpadāsū’’tipadaṃ ‘‘pavisatī’’ti ajjhāhārapadena sambandhitabbanti āha ‘‘āpadāsūtiādī’’ti. Chaṭṭhaṃ.</paragraph>
<subhead line="139">7. Nikkaḍḍhanasikkhāpadaṃ</subhead>
<paragraph line="140" number="126"> Sattame ye pāsādā vā yāni vā catussālānīti yojanā. Catasso bhūmiyo etesanti <bold>catubhūmakā</bold>. Evaṃ pañcabhūmakā. <bold>Koṭṭhakānī</bold>ti dvārakoṭṭhakāni. ‘‘Pāsādā’’tipadamapekkhiya vuttaṃ ‘‘ye’’tipadaṃ, ‘‘catussālānī’’tipade apekkhite ‘‘yānī’’ti liṅgavipallāso hoti. Senāsanesu ekena payogena bahuke dvāre bhikkhuṃ atikkāmetīti sambandho. Nānāpayogehi nānādvāre bhikkhuṃ atikkāmentassāti yojanā. ‘‘Dvāragaṇanāyā’’tiiminā payogagaṇanāyātipi atthaṃ ñāpeti atthato pākaṭattā. <bold>Anāmasitvā</bold>ti achupitvā.</paragraph>
<paragraph line="141"><bold>Ettakānī</bold>ti <pageBreak edition="M" number="0.0034" /> etapamāṇāni. <bold>Tassā</bold>ti nikkaḍḍhiyamānassa bhikkhussa. <bold>Gāḷha</bold>nti daḷhaṃ.</paragraph>
<paragraph line="142" number="127"><bold>Idhāpī</bold>ti imasmimpi sikkhāpade. <bold>Pi</bold>saddo purimasikkhāpadāpekkho. <bold>Sabbatthā</bold>ti sabbesu sikkhāpadesu. <bold>Yatrā</bold>ti yasmiṃ sikkhāpade.</paragraph>
<paragraph line="143" number="128"><bold>So</bold>ti bhaṇḍanakārakakalahakārako bhikkhu. <bold>Hī</bold>ti saccaṃ, yasmā vā. <bold>Pakkha</bold>nti attano <pageBreak edition="V" number="1.0029" /> pakkhaṃ. Nikkaḍḍhiyamānapuggalapakkhe ummattakassa nikkaḍḍhati vā nikkaḍḍhāpeti vāti sambandhitabbaṃ. Nikkaḍḍhakapuggalapakkhe ummattakassa anāpattīti sambandhitabbanti. Sattamaṃ.</paragraph>
<subhead line="144">8. Vehāsakuṭisikkhāpadaṃ</subhead>
<paragraph line="145" number="129"> Aṭṭhame acchannatalattā upari vehāso etissāti <bold>uparivehāsā,</bold> sā ca sā kuṭi ceti <bold>uparivehāsakuṭī</bold>ti dassento āha ‘‘upariacchannatalāyā’’ti. Tassā kuṭiyā sarūpaṃ dassetuṃ vuttaṃ ‘‘dvibhūmikakuṭiyā vā’’tiādi. ‘‘Mañca’’nti padaṃ ‘‘abhī’’tiupasaggena sambandhitabbanti āha ‘‘abhibhavitvā’’ti. ‘‘Nisīdatī’’ti kiriyāpadena vā yojetabboti āha ‘‘bhummatthe vā’’tiādi. <bold>Eta</bold>nti ‘‘mañca’’ntipade etaṃ vacanaṃ upayogavacanaṃ. Atha vā <bold>eta</bold>nti ‘‘mañca’’ntipadaṃ upayogavacanavantaṃ. Ettha ca pacchimasambandhe abhītyūpasaggo padālaṅkāramatto padavibhūsanamattoti āha ‘‘abhīti idaṃ panā’’tiādi. <bold>Padasobhaṇattha</bold>nti padassa alaṅkāratthaṃ vibhūsanatthaṃ padassa phullitatthanti adhippāyo. <bold>Nipatitvā</bold>ti ettha nītyūpasaggo dhātvatthānuvattakoti āha ‘‘patitvā’’ti. Atha vā nikkhantatthavācakoti āha ‘‘nikkhamitvā vā’’ti. Iminā nītyūpasaggassa dhātvatthavisesakataṃ dīpeti, nikkhanto hutvā patitvāti attho. <bold>Hī</bold>ti yasmā. <bold>Āṇī</bold>ti aggakhīlā.</paragraph>
<paragraph line="146" number="131"> Yā kuṭi sīsaṃ na ghaṭṭeti, sā <bold>asīsaghaṭṭā</bold> nāmāti yojanā. ‘‘Pamāṇamajjhimassā’’tiiminā thāmamajjhimaṃ nivatteti. <bold>Sabbaheṭṭhimāhī</bold>ti <pageBreak edition="M" number="0.0035" /> sabbesaṃ dabbasambhārānaṃ heṭṭhā ṭhitāhi. <bold>Tulāhī</bold>ti gehathambhānamupari vitthāravasena ṭhitehi kaṭṭhavisesehi. Iminā aṭṭhakathāvacanena ca tulāya sarūpaṃ pākaṭaṃ. Keci pana tulāya sarūpaṃ aññathā vadanti. <bold>Etenā</bold>ti ‘‘majjhimassa purisassa asīsaghaṭṭā’’tivacanena dassitā hotīti sambandho. <bold>Hī</bold>ti saccaṃ. Yā kāci kuṭi vuccatīti yojanā. <bold>Uparī</bold>ti dvibhūmikakuṭiyaṃ bhūmito upari bhūmiyaṃ. <bold>Acchannatalā</bold>ti anullocatalā, avitānatalāti attho. <bold>Idha panā</bold>ti imasmiṃ pana sikkhāpade.</paragraph>
<paragraph line="147" number="133"><bold>Hī</bold>ti saccaṃ, yasmā vā. <bold>Yāya</bold>nti yā ayaṃ kuṭi. <bold>Tatthā</bold>ti tassaṃ sīsaghaṭṭakuṭiyaṃ. Anoṇatena bhikkhunāti yojanā. <bold>Yassā</bold>ti kuṭiyā. <bold>Aparibhoga</bold>nti na paribhuñjitabbaṃ, na paribhuñjanārahanti attho. <bold>Patāṇī</bold>ti patanassa nivāraṇā āṇi aggakhīlā. Sā hi ābandhaṃ nayati pavattetīti <bold>āṇī</bold>ti vuccati. <bold>Yatthā</bold>ti yasmiṃ mañcapīṭhe <pageBreak edition="V" number="1.0030" />. <bold>Na nippatantī</bold>ti nikkhanto hutvā na patanti. <bold>Āhaccapādake</bold>ti aṅge āhanitvā vijjhitvā tattha pavesitapādake. <bold>Nāgadantakādīsū</bold>ti nāgassa danto viyāti nāgadantako, sadisatthe ko, so ādi yesaṃ teti nāgadantakādayo, tesu. Ādisaddena bhittikhīlādayo saṅgaṇhātīti. Aṭṭhamaṃ.</paragraph>
<subhead line="148">9. Mahallakavihārasikkhāpadaṃ</subhead>
<paragraph line="149" number="135"> Navame <bold>piṭṭhasaṅghāṭassā</bold>ti dvārabāhāya. Sā hi piṭṭhe dvinnaṃ kavāṭānaṃ saṃ ekato ghāṭo ghaṭanaṃ samāgamo etassatthīti piṭṭhasaṅghāṭoti vuccati. Kurundiyaṃ vuttanti sambandho. Mahāaṭṭhakathāyaṃ vuttanti yojanā. <bold>Ta</bold>nti mahāaṭṭhakathāya vuttavacanaṃ. Evaṃ ‘‘tadevā’’ti etthāpi. <bold>Hī</bold>ti saccaṃ, yasmā vā. <bold>Bhagavatāpī</bold>ti na mahāaṭṭhakathācariyehi eva vuttaṃ, atha kho bhagavatāpi katoti yojanā. Dvārabandhena aggaḷassa avinābhāvato ‘‘aggaḷaṭṭhapanāyā’’ti vuttepi aggaḷena saha dvārabandhaṭṭhapanāyāti atthova gahetabboti āha ‘‘sakavāṭakadvārabandhaṭṭhapanāyā’’ti. <bold>Aggaḷo</bold>ti kavāṭaphalako. <bold>Imamevattha</bold>nti <pageBreak edition="M" number="0.0036" /> mayā vuttaṃ imaṃ eva atthaṃ sandhāyāti sambandho. <bold>Etthā</bold>ti ‘‘aggaḷaṭṭhapanāyā’’tivacane. <bold>Adhippāyo</bold>ti bhagavato abhisandhi. <bold>Hi-</bold>saddo vitthārajotako. <bold>Kampatī</bold>ti bhusaṃ kampati. <bold>Calatī</bold>ti īsaṃ calati. <bold>Tenā</bold>ti tena sithilapatanahetunā. Mātikāyaṃ, padabhājanīyañca ‘‘aggaḷaṭṭhapanāyā’’tipadassa sambandhābhāvato tassa sambandhaṃ dassetuṃ vuttaṃ ‘‘tatthā’’tiādi. Tattha <bold>tatthā</bold>ti ‘‘aggaḷaṭṭhapanāyā’’tivacane na vuttanti sambandho. Atthassa kāraṇassa uppatti atthuppatti, sāyeva <bold>aṭṭhuppattī</bold>ti vuccati tthakārassa ṭṭhakāraṃ katvā. Adhikārato daṭṭhabboti yojanā.</paragraph>
<paragraph line="150">Yaṃ pana vacanaṃ vuttanti sambandho. <bold>Yassā</bold>ti mahāvihārassa. <bold>Uparī</bold>ti dvārato upari. <bold>Tīsu disāsū</bold>ti ubhosu passesu, uparīti tīsu disāsu. <bold>Tatrāpī</bold>ti khuddake vihārepi. <bold>Sā</bold>ti bhitti. <bold>Aparipūraupacārāpī</bold>ti samantā kavāṭapamāṇena aparipūraupacārāpi. <bold>Ukkaṭṭhaparicchedenā</bold>ti ukkaṃsapamāṇena. Hatthapāsato atirekaṃ na limpitabboti adhippāyo. Tīsu disāsu eva limpitabbo na hoti, lepokāse sati adhobhāgepi limpitabboti āha ‘‘sace panassā’’tiādi. <bold>Assā</bold>ti vihārassa. Ālokaṃ sandhenti pidahantīti <bold>‘‘ālokasandhī’’</bold>ti vutte vātapānakavāṭakāyevāti dassento āha ‘‘vātapānakavāṭakā vuccantī’’ti. Vātaṃ pivatīti <bold>vātapānaṃ,</bold> dvāraṃ, tasmiṃ ṭhitā kavāṭakā <bold>vātapānakavāṭakā. Te</bold>ti vātapānakavāṭakā paharantīti sambandho. <bold>Etthā</bold>ti ālokasandhimhi. <bold>Sabbadisāsū</bold>ti ubhosu passesu, heṭṭhā, uparīti <pageBreak edition="V" number="1.0031" /> catūsu disāsu. ‘‘Tasmā’’tipadaṃ ‘‘limpitabbo vā lepāpetabbo vā’’tipadadvaye hetu. <bold>Etthā</bold>ti ‘‘ālokasandhiparikammāyā’’tipade.</paragraph>
<paragraph line="151"><bold>Iminā</bold>ti setavaṇṇādinā. <bold>Sabbameta</bold>nti etaṃ sabbaṃ setavaṇṇādikaṃ.</paragraph>
<paragraph line="152"><bold>Ya</bold>nti kiccaṃ. Kattabbaṃ kiccanti sambandho. Saddantarabyavahitopi dvattisaddo pariyāyasaddena samāso hotīti āha ‘‘chadanassa dvattipariyāya’’nti. Dve vā tayo vā pariyāyā samāhaṭāti <bold>dvattipariyāyaṃ</bold><pageBreak edition="M" number="0.0037" />, samāhāre digu, tisadde pare dvissa akāro hoti. <bold>Parikkhepo</bold>ti anukkamena parikkhepo. Apatyūpasaggassa paṭisedhavācakattā ‘‘aharite’’ti vuttaṃ. <bold>Etthā</bold>ti ‘‘apaharite’’ti pade. ‘‘Harita’’nti iminā adhippetanti sambandho. Ādikappakāle aparaṇṇato pubbe pavattaṃ annaṃ <bold>pubbaṇṇaṃ,</bold> aparasmiṃ pubbaṇṇato pacchā pavattaṃ annaṃ <bold>aparaṇṇaṃ,</bold> nakāradvayassa ṇakāradvayaṃ katvā. <bold>Tenevā</bold>ti adhippetattā eva.</paragraph>
<paragraph line="153"><bold>Vutta</bold>nti vapitaṃ, yathā ‘‘sumedhabhūto bhagavā’’tiettha bodhiṃ asampattopi bodhisatto sumedhabhūto ‘‘bhagavā’’ti vuccati avassambhāviyattā, evaṃ haritaṃ asampattampi khettaṃ ‘‘harita’’nti vuccati avassambhāviyattāti atthaṃ dasseti ‘‘yasmimpi khette’’tiādinā.</paragraph>
<paragraph line="154"><bold>Ahariteyevā</bold>ti haritavirahe eva khetteti yojanā. <bold>Tatrāpī</bold>ti aharitakhettepi. ‘‘Piṭṭhivaṃsassā’’tipadaṃ ‘‘passe’’tipade sāmyatthachaṭṭhī, iminā pakatigehaṃ dasseti. ‘‘Kūṭāgārakaṇṇikāyā’’tipadaṃ ‘‘upari, thūpikāyā’’tipade sāmyatthachaṭṭhī, iminā ekakūṭayutte māḷādike dasseti. Ṭhitaṃ bhikkhunti sambandho. Nisinnakaṃ yaṃkañci jananti yojanā. <bold>Tassā</bold>ti ṭhitaṭṭhānassa. <bold>Anto</bold>ti abbhantare, <bold>hi</bold> yasmā <bold>ayaṃ</bold> okāso patanokāsoti yojanā.</paragraph>
<paragraph line="155" number="136"><bold>Chāditaṃ nāmā</bold>ti ettha chāditasaddo bhāvattho hoti, tenāha ‘‘chādana’’nti. <bold>Ujukamevā</bold>ti chadanuṭṭhāpanato uddhaṃ ujukaṃ eva. <bold>Ta</bold>nti chādanaṃ. <bold>Apanetvāpī</bold>ti nāsetvāpi. <bold>Tasmā</bold>ti yasmā labbhati, tasmā, pakkamitabbanti sambandho. <bold>Parikkhepenā</bold>ti parivārena chādentassāti yojanā. <bold>Idhāpī</bold>ti pariyāyachādanepi adhiṭṭhahitvāti sambandho. <bold>Tuṇhībhūtenā</bold>ti tuṇhībhūto hutvā. <bold>Chadanuparī</bold>ti chadanassa upari. <bold>Hī</bold>ti saccaṃ. ‘‘Tato ce uttari’’nti ettha tato dvattipariyāyato uparīti dassento āha ‘‘tiṇṇaṃ maggānaṃ vā’’tiādi.</paragraph>
<paragraph line="156" number="137"> Karena <pageBreak edition="V" number="1.0032" /><pageBreak edition="M" number="0.0038" /> hatthena lunitabbo, chinditabbo, lātabbo gahetabboti vā <bold>karaḷo</bold>ti kate atthapakaraṇādito tiṇamuṭṭhi evāti āha ‘‘tiṇamuṭṭhiya’’nti. Navamaṃ.</paragraph>
<subhead line="157">10. Sappāṇakasikkhāpadaṃ</subhead>
<paragraph line="158" number="140"> Dasame <bold>‘‘jāna’’</bold>nti gacchantādigaṇoti āha ‘‘jānanto’’ti. Saṃ vijjati pāṇo etthāti <bold>sapāṇakaṃ. Eta</bold>nti udakaṃ. Sayaṃ jānantopi parena jānāpentopi jānātiyeva nāmāti āha ‘‘yathā tathā vā’’ti. <bold>Sapāṇakaṃ udaka</bold>nti karaṇatthe cetaṃ upayogavacanaṃ, tenāha ‘‘tena udakenā’’ti. <bold>Pubbe</bold>ti pathavikhaṇanasikkhāpadādike.</paragraph>
<paragraph line="159"><bold>Tatthā</bold>ti ‘‘siñceyya vā siñcāpeyya vā’’tipade. <bold>Dhāra</bold>nti sotaṃ. <bold>Mātikaṃ pamukha</bold>nti mātikaṃ abhimukhaṃ. <bold>Tattha tatthā</bold>ti tasmiṃ tasmiṃ ṭhāne. Aññato ṭhānato aññaṃ ṭhānaṃ netīti yojanā. ‘‘Sapāṇakaṃ udaka’’nti sāmaññavacanassapi visese avaṭṭhānato, visesatthinā ca visesassa anupayojitabbato idha visesaudakanti sandhāyabhāsitatthaṃ dassento āha ‘‘idaṃ panā’’tiādi. Idaṃ pana na vuttanti sambandho. <bold>Ya</bold>nti udakaṃ ‘‘gacchatī’’tipade kattā. <bold>Yatthā</bold>ti yasmiṃ udaketi. Dasamaṃ.</paragraph>
<centered line="160">Bhūtagāmavaggo dutiyo.</centered>
<title line="161">3. Ovādavaggo</title>
<subhead line="162">1. Ovādasikkhāpada-atthayojanā</subhead>
<paragraph line="163" number="144"> Bhikkhunivaggassa paṭhame <bold>tesa</bold>nti therānaṃ. Mahākulehi nikkhamitvā pabbajitāti yojanā. Kuladhītaro vijjamānaguṇaṃ kathayantīti <pageBreak edition="M" number="0.0039" /> sambandho. ‘‘Ñātimanussāna’’ntipadaṃ ‘‘kathayantī’’tipade sampadānaṃ. <bold>Kuto</bold>ti kassa therassa santikāti attho. <bold>Tesa</bold>nti therānaṃ guṇanti sambandho. ‘‘Kathetu’’ntipadamapekkhitvā ‘‘vijjamānaguṇe’’ti vattabbe avatvā ‘‘vaṭṭantī’’tipadamapekkhiya <pageBreak edition="V" number="1.0033" /> ‘‘vijjamānaguṇā’’ti vuttaṃ. <bold>Hī</bold>ti saccaṃ, yasmā vā. <bold>Tato</bold>ti kathanakāraṇā abhihariṃsūti sambandho. <bold>Tenā</bold>ti abhiharaṇahetunā.</paragraph>
<paragraph line="164"><bold>Tesa</bold>nti chabbaggiyānaṃ. <bold>Tāsū</bold>ti bhikkhunīsu. ‘‘Bhikkhuniyo’’tipadaṃ ‘‘upasaṅkamitvā’’tipade kammaṃ. Chabbaggiyānaṃ bhikkhunīsu upasaṅkamanaṃ lābhataṇhāya hoti, bhikkhunīnaṃ chabbaggīsu upasaṅkamanaṃ calacittatāya hotīti aññamaññūpasaṅkamantānaṃ viseso. Tiracchānabhūtā kathā <bold>tiracchānakathā</bold> niratthakakathāti dassento āha ‘‘tiracchānakathantī’’ti. <bold>Saggamaggagamanepī</bold>ti pisaddo mokkhagamane pana kā nāma kathāti dasseti. Rājāno ārabbha pavattā kathā <bold>rājakathā</bold>. Ādisaddena corakathādayo saṅgaṇhāti.</paragraph>
<paragraph line="165" number="147"><bold>Te bhikkhū</bold>ti chabbaggiyā bhikkhū bhaveyyunti sambandho. Adiṭṭhaṃ saccaṃ yehīti <bold>adiṭṭhasaccā,</bold> tesaṃ bhāvo <bold>adiṭṭhasaccattaṃ,</bold> tasmā adiṭṭhasaccattā bandhitvāti yojanā. <bold>Nesa</bold>nti chabbaggiyānaṃ. <bold>Aññeneva upāyenā</bold>ti aladdhasammutito aññeneva laddhasammutisaṅkhātena kāraṇena kattukāmoti sambandho. <bold>Parato</bold>ti parasmiṃ pacchā, uparīti attho. <bold>Karonto vā</bold>ti paribāhire karonto eva hutvā āhāti yojanā. <bold>Hī</bold>ti saccaṃ, yasmā vā. Yasmā na bhūtapubbāni, iti tasmā paribāhiraṃ karonto vāti attho.</paragraph>
<paragraph line="166"><bold>Tatthā</bold>ti ‘‘anujānāmī’’tiādivacane. <bold>Sīlavā</bold>ti ettha vantusaddo pasaṃsatthe ca atisayatthe ca niccayogatthe ca hoti. <bold>Tassā</bold>ti laddhasammutikassa. <bold>Ta</bold>nti sīlaṃ. Pātimokkhasaṃvarasaddānaṃ kammadhārayabhāvaṃ, tehi ca saṃvutasaddassa tappurisabhāvaṃ dassetuṃ vuttaṃ ‘‘pātimokkhovā’’tiādi. Tattha evasaddena kammadhārayabhāvaṃ, enasaddena ca tappurisabhāvaṃ dassetīti daṭṭhabbaṃ.</paragraph>
<paragraph line="167"><bold>Vattatī</bold>ti <pageBreak edition="M" number="0.0040" /> attabhāvaṃ pavatteti. Kāritapaccayo hi adassanaṃ gato. Iminā iriyāpathavihāra dibbavihāra brahmavihāra ariyavihāresu catūsu vihāresu attabhāvavattanaṃ iriyāpathavihāraṃ dasseti. <bold>Hī</bold>ti saccaṃ. <bold>Eta</bold>nti ‘‘pātimokkhasaṃvarasaṃvuto viharatī’’tivacanaṃ. <bold>Vibhaṅge</bold>ti jhānavibhaṅge.</paragraph>
<paragraph line="168">‘‘Sīla’’ntiādīni aṭṭha padāni tulyādhikaraṇāni. Ayaṃ panettha sambandho – sīlaṃ kusalānaṃ dhammānaṃ samāpattiyā patiṭṭhā ādi caraṇaṃ saṃyamo saṃvaro mokkhaṃ pamokkhanti. <bold>Samāpattiyā</bold>ti <pageBreak edition="V" number="1.0034" /> samāpattatthāya. ‘‘Upeto’’tiādīni satta padāni aññamaññavevacanāni. Tattha <bold>upapanno</bold>ti yutto anuyutto. <bold>Samannāgato</bold>ti samantato anu punappunaṃ āgatoti samannāgato, samaṅgībhūtoti attho. Ettha hi saṃsaddo samantatthavācako, anusaddo naupacchinnatthavācako. <bold>Tenā</bold>ti tena kāraṇena. <bold>Pāletī</bold>ti attabhāvaṃ bādhanato rakkhati. <bold>Yapetī</bold>ti attabhāvo pavattati. <bold>Yāpetī</bold>ti attabhāvaṃ pavattāpeti. Yapa yāpane. Yāpanaṃ pavattananti hi dhātupāṭhesu vuttaṃ (saddanītidhātumālāyaṃ 18 pakārantadhātu). <bold>Viharatī</bold>ti ettha eko ākāratthavācako itisaddo luttaniddiṭṭho, iti vuccati, iti vuttanti vā yojanā.</paragraph>
<paragraph line="169">Ācāragocarasaddānaṃ dvandabhāvaṃ, tehi ca sampannasaddassa tappurisabhāvaṃ dassento āha <bold>‘‘ācāragocarasampanno’’</bold>tiādi. Tattha casaddena dvandabhāvaṃ, enasaddena ca tappurisabhāvaṃ dasseti. <bold>Aṇu</bold>saddo appattho, <bold>matta</bold>saddo pamāṇatthoti āha ‘‘appamattakesū’’ti. ‘‘Dassanasīlo’’tiiminā <bold>‘‘dassāvī’’</bold>tiettha āvīsaddassa tassīlatthabhāvaṃ dasseti. ‘‘Samādāyā’’ti ettha saṃpubbaāpubbassa dāsaddassa kammāpekkhattā tassa kammaṃ dassetuṃ vuttaṃ ‘‘taṃ taṃ sikkhāpada’’nti. Iminā ‘‘sikkhāpadesū’’ti upayogatthe bhummavacananti dasseti. Atha vā <bold>sikkhāpadesū</bold>ti niddhāraṇatthe bhummavacanametaṃ. ‘‘Taṃ taṃ sikkhāpada’’nti kammaṃ pana ajjhāharitabbanti dasseti. <bold>‘‘Samādāyā’’</bold>ti ettha saṃsaddassa ca āpubbassa dāsaddassa ca yakārassa ca atthaṃ dassetuṃ <pageBreak edition="M" number="0.0041" /> ‘‘sādhukaṃ gahetvā’’ti vuttaṃ. <bold>Etthā</bold>ti imissaṃ aṭṭhakathāyaṃ. Vitthāro pana gahetabboti yojanā. <bold>Yo</bold>ti kulaputto.</paragraph>
<paragraph line="170"><bold>Assā</bold>ti laddhasammutikassa. Yaṃ taṃ bahu sutaṃ nāma atthi, taṃ na sutamattamevāti yojanā. <bold>Mañjūsāya</bold>nti peḷāyaṃ. Sā hi sāmikassa sadhanattaṃ maññate imāyāti ‘‘mañjūsā’’ti vuccati. Mañjūsāyaṃ ratanaṃ sannicitaṃ viya sutaṃ sannicitaṃ asmiṃ puggaleti yojanā, <bold>etenā</bold>ti ‘‘sannicita’’ntipadena, dassetīti sambandho. <bold>So</bold>ti laddhasammutiko bhikkhu. <bold>Sannicitaratanassevā</bold>ti sannicitaratanassa iva. <bold>Ta</bold>nti ‘‘ye te dhammā’’tiādivacanaṃ. <bold>Etthā</bold>ti imasmiṃ sikkhāpade. <bold>Assā</bold>ti laddhasammutikassa bhikkhuno. <bold>Tatthā</bold>ti ‘‘vacasā paricitā’’tiādivacane. Evamattho veditabboti yojanā. <bold>Paguṇā</bold>ti ujukā. Ujuko hi ajimhattā pakaṭṭho uttamo guṇoti atthena ‘‘paguṇo’’ti vuccati. <bold>Anupekkhitā</bold>ti punappunaṃ upagantvā ikkhitā, passitā dassitāti attho. <bold>Atthato</bold>ti abhidheyyatthato, aṭṭhakathātoti attho. <bold>Kāraṇato</bold>ti dhammato, pāḷitoti attho. <bold>Diṭṭhi</bold>saddassa paññāsaddavevacanattā ‘‘paññāyā’’ti vuttaṃ. <bold>Supaccakkhakatā</bold>ti suṭṭhu akkhānaṃ indriyānaṃ paṭimukhaṃ katā.</paragraph>
<paragraph line="171">‘‘Bahussuto’’ti <pageBreak edition="V" number="1.0035" /> ettha bahussutassa tividhabhāvaṃ dassento āha ‘‘ayaṃ panā’’tiādi. Nissayato muccatīti <bold>nissayamuccanako</bold>. Parisaṃ upaṭṭhāpetīti <bold>parisupaṭṭhāko</bold>. Bhikkhuniyo ovadatīti <bold>bhikkhunovādako. Tatthā</bold>ti tividhesu bahussutesu. Nissayamuccanakena ettakaṃ uggahetabbanti sambandho. <bold>Upasampadāyā</bold>ti upasampādetvā. Pañca vassāni etassāti <bold>pañcavasso</bold>. Tena uggahetabbanti yojanā. <bold>Sabbantimenā</bold>ti sabbesaṃ paricchedānaṃ ante lāmake pavattena. <bold>Paguṇā</bold>ti ajimhā ujukā. <bold>Vācuggatā</bold>ti tasseva vevacanaṃ. Yassa hi pāḷipāṭhā sajjhāyanakāle paguṇā honti, tassa vācuggatā. Yassa vā pana vācuggatā honti, tassa paguṇā. Tasmā tāni padāni aññamaññakāraṇavevacanāni. <bold>Pakkhadivasesū</bold>ti juṇhapakkhakāḷapakkhapariyāpannesu <pageBreak edition="M" number="0.0042" /> divasesu. <bold>Dhammasāvanatthāyā</bold>ti sampattānaṃ parisānaṃ dhammassa sāvanatthāya suṇāpanatthāyāti adhippāyo. <bold>Sāvanatthāyā</bold>ti ettha yupaccayaparattā kāritapaccayo lopo hotīti daṭṭhabbaṃ. Tasmā sāvīyate suṇāpīyate <bold>sāvana</bold>nti vacanattho kātabbo. Bhāṇavārā uggahetabbāti sambandho. <bold>Sampattāna</bold>nti attano santikaṃ sampattānaṃ. <bold>Parikathanatthāyā</bold>ti parissaṅgena āliṅganena kathanatthaṃ, appasaddasaṅkhātāya vācāya kathanatthanti attho. ‘‘Kathāmaggo’’ti vuttattā vatthukathāyeva adhippetā, na suttasaṅkhāto pāḷipāṭho. Anu pacchā, punappunaṃ vā dāyakā modanti etāyāti <bold>anumodanā</bold>. Jhānaṃ vā maggo vā phalaṃ vā <bold>samaṇadhammo</bold> nāma. Tassa karaṇatthaṃ uggahetabbanti yojanā. <bold>Hī</bold>ti saccaṃ, yasmā vā. Catūsu disāsu apaṭihatoti <bold>cātuddiso,</bold> apaṭihatatthe ṇapaccayo.</paragraph>
<paragraph line="172">Parisupaṭṭhāpakena kātabbāti yojanā. <bold>Abhivinaye</bold>ti aññamaññaparicchinne vinayapiṭake. <bold>Dve vibhaṅgā</bold>ti bhikkhuvibhaṅgo ca bhikkhunivibhaṅgo ca. Asakkontena parisupaṭṭhāpakena bhikkhunāti sambandho. Evaṃ attano atthāya uggahetabbaṃ dassetvā idāni parisāya atthāya uggahetabbaṃ dassento āha ‘‘parisāya panā’’tiādi. <bold>Abhidhamme</bold>ti aññamaññaparicchinne suttantapiṭake eva, na abhidhammapiṭake. <bold>Tayo va</bold>ggāti sagāthāvaggo nidānavaggo khandhavaggoti tayo vaggā. <bold>Vā</bold>saddo aniyamavikappattho. <bold>Eka</bold>nti ekaṃ nipātaṃ. <bold>Tato tato</bold>ti nikāyato. <bold>Samuccayaṃ katvā</bold>ti rāsiṃ katvā. <bold>Na vutta</bold>nti aṭṭhakathāsu na kathitaṃ. Yassa pana natthi, so na labhatīti yojanā. <bold>Suttante cā</bold>ti suttantapiṭake pana. <bold>Uggahito</bold>ti sarūpakathanena gahito, uccāritoti attho. <bold>Disāpāmokkho</bold>ti disāsu ṭhitānaṃ bhikkhuādīnaṃ pāmokkho. <bold>Yena kāmaṃ gamo</bold>ti yathākāmaṃ gamo.</paragraph>
<paragraph line="173"><bold>Catūsu nikāyesū</bold>ti khuddakanikāyato aññesu dīghanikāyādīsu. <bold>Ekassā</bold>ti aññatarassa ekassa <pageBreak edition="V" number="1.0036" />. <bold>Ekanikāyenā</bold>ti ekasmiṃ <pageBreak edition="M" number="0.0043" /> nikāye laddhanayena. <bold>Hī</bold>ti saccaṃ, yasmā vā. <bold>Tatthā</bold>ti catuppakaraṇassa aṭṭhakathāyaṃ. <bold>Nānattha</bold>nti nānāpayojanaṃ. <bold>Ta</bold>nti vinayapiṭakaṃ. <bold>Ettāvatā</bold>ti ettakapamāṇena paguṇena. <bold>Hotī</bold>ti itisaddo parisamāpanattho. Iti parisamāpanaṃ veditabbanti yojanā.</paragraph>
<paragraph line="174">Ubhayāni kho panassāti ādi pana vuttanti sambandho. <bold>Aññasmi</bold>nti vinayapiṭakato itarasmiṃ. <bold>Tatthā</bold>ti ‘‘ubhayāni kho panassā’’tiādivacane. Yathā yenākārena āgatāni, taṃ ākāraṃ dassetunti yojanā. <bold>Padapaccābhaṭṭhasaṅkaradosavirahitānī</bold>ti padānaṃ paccābhaṭṭhasaṅkarabhūtehi dosehi virahitāni. Ettha ca <bold>padapaccābhaṭṭha</bold>nti padānaṃ paṭinivattitvā ābhassanaṃ gaḷanaṃ, cutanti attho. <bold>Padasaṅkara</bold>nti padānaṃ vipatti, vināsoti attho. <bold>‘‘Suttaso’’</bold>ti sāmaññato vuttepi khandhakaparivārasuttaṃ eva gahetabbanti āha ‘‘khandhakaparivārato’’ti. <bold>Anubyañjanaso</bold>ti ettha byañjanasaddo akkharassa ca padassa ca vācakoti āha ‘‘akkharapadapāripūriyā cā’’ti. <bold>Hī</bold>ti saccaṃ, yasmā vā.</paragraph>
<paragraph line="175">‘‘Sithiladhanitādīna’’ntipadaṃ ‘‘vacanenā’’tipade kammaṃ, ‘‘vacanenā’’tipadaṃ ‘‘sampannāgato’’tipade hetu, ‘‘vissaṭṭhāya anelagaḷāya atthassa viññāpaniyā’’tipadāni ‘‘vācāyā’’tipade visesanāni. <bold>Sithiladhanitādīna</bold>nti ādisaddena niggahitavimuttasambandhavavatthitadīgha rassa garu lahu saṅkhātā aṭṭha byañjanabuddhiyo saṅgaṇhāti. <bold>Yathāvidhānavacanenā</bold>ti akkharacintakānaṃ yathā saṃvidahanavacanena. Vācāyeva karīyati kathīyati uccārīyati <bold>vākkaraṇaṃ</bold> cakārassa kakāraṃ katvā. <bold>Hī</bold>ti tadeva yuttaṃ. Mātugāmo yasmā sarasampattirato, tasmā hīḷetīti yojanā. ‘‘Sarasampattirahita’’ntipadaṃ ‘‘vacana’’ntipade visesanabhāvena visesaṃ katvā ‘‘hīḷetī’’tipade hetubhāvena sampajjanato hetuantogadhavisesananti daṭṭhabbaṃ. <bold>Sabbāsa</bold>nti bhikkhunīnaṃ. ‘‘Sīlācārasampattiyā’’tiiminā jāti gotta rūpa bhogādinātiatthaṃ nivatteti. <bold>Kāraṇañcā</bold>ti aṭṭhakathañca. <bold>Tajjetvā</bold>ti ubbejetvā. <bold>Tāsa</bold>nti bhikkhunīnaṃ. <bold>Gihikāle</bold>ti bhikkhunovādakassa gihikāle anajjhāpannapubbo <pageBreak edition="M" number="0.0044" /> hotīti sambandho. <bold>Hi</bold> tadeva yuttaṃ. ‘‘Mātugāmo’’tipadaṃ ‘‘na karotī’’tipade suddhakattā, ‘‘uppādetī’’tipade hetukattā. Ṭhitassa bhikkhuno dhammadesanāyāpīti yojanā. <bold>Api</bold>saddo garahattho. <bold>Visabhāgehī</bold>ti viruddhehi vatthārammaṇehi. <bold>Ayuttaṭṭhāne</bold>ti pabbajitānaṃ ananurūpaṭṭhāne. <bold>Chandarāga</bold>nti balavataṇhaṃ. <bold>Tenā</bold>ti tena hetunā.</paragraph>
<paragraph line="176">‘‘Ettha <pageBreak edition="V" number="1.0037" /> cā’’tiādimhi ayaṃ pana saṅgaho –</paragraph>
<gatha1 line="177">‘‘Sīlavā bahussuto ca, svāgato ca suvācako;</gatha1>
<gathalast line="178">Piyo paṭibalo cāpi, najjhāpanno ca vīsatī’’ti.</gathalast>
<paragraph line="179" number="148"><bold>Vatthusmi</bold>nti aṭṭhuppattiyaṃ. Kakāralopaṃ katvā garudhammāti vuccantīti āha ‘‘garukehi dhammehī’’ti. <bold>Te</bold>ti garudhammā. <bold>Hī</bold>ti yasmā. ‘‘Ekato’’ti sāmaññena vuttavacanassa visesena gahetabbataṃ dassetuṃ vuttaṃ ‘‘bhikkhunīnaṃ santike’’ti. <bold>Yathāvatthukamevā</bold>ti pācittiyameva. Tañhi vatthussa āpattikāraṇassa anurūpaṃ pavattattā ‘‘yathāvatthuka’’nti vuccati.</paragraph>
<paragraph line="180" number="149"><bold>Pāto</bold>ti pageva, paṭhamanti attho. Asammaṭṭhaṃ sammajjītabbanti sambandho. Asammajjane dosaṃ pākaṭaṃ karonto āha ‘‘asammaṭṭhaṃ hī’’tiādi. <bold>Hī</bold>ti tappākaṭīkaraṇajotako. <bold>Ta</bold>nti pariveṇaṃ. Disvā bhaveyyunti sambandho. <bold>Tenā</bold>ti asotukāmānaṃ viya bhavanahetunā. Pariveṇasammajjanassa ānisaṃsaṃ dassetvā pānīyaparibhojanīyaupaṭṭhānassa tameva dassento āha ‘‘anto gāmato panā’’ti ādi. <bold>Tasmi</bold>nti pānīyaparibhojanīye.</paragraph>
<paragraph line="181"><bold>Sākhābhaṅgampī</bold>ti bhañjitabbasākhampi. <bold>Dutiyo</bold>ti viññū puriso dutiyo. Nisīditabbaṭṭhānaṃ dassento āha ‘‘nisīditabba’’ntiādi. ‘‘Vihāramajjhe’’ti sāmaññato vatvā visesato dassetuṃ vuttaṃ ‘‘dvāre’’ti. Osaranti avasaranti etthāti <bold>osaraṇaṃ,</bold> tañca taṃ ṭhānañceti <bold>osaraṇaṭṭhānaṃ,</bold> tasmiṃ. <bold>Samaggatthā</bold>ti ettha saṃpubbo ca āpubbo ca gamusaddo <pageBreak edition="M" number="0.0045" /> hoti, tato hiyyattanīsaṅkhātaṃ tthavacanaṃ vā hoti, pañcamīsaṅkhātassa thavacanassa tthattaṃ vā hoti, saṃyogaparattā ā upasaggo rasso ca hoti, iti atthaṃ dassento āha ‘‘sammā āgatatthā’’ti. Tattha ‘‘sammā’’tipadena saṃsaddassa atthaṃ dasseti, ‘‘ā’’itipadena ātyūpasaggaṃ, ‘‘gata’’itipadena gamudhātuṃ, ‘‘ttha’’itipadena hiyyattanīsaṅkhātaṃ tthavacanaṃ vā, pañcamīsaṅkhātassa thavacanassa tthattaṃ vā dasseti. Ayaṃ panetthattho – samaṃ tumhe āgatatthāti. Pañcamīsaṅkhātassa thavacanassa tthattakāle samaṃ tumhe āgā attha bhavathāti. ‘‘Āgacchantī’’tipadena <bold>‘‘vattantī’’</bold>ti ettha vatudhātuyā atthaṃ dasseti, ‘‘paguṇā vācuggatā’’tipadehi adhippāyaṃ dasseti. <bold>Pāḷī</bold>ti garudhammapāḷi.</paragraph>
<paragraph line="182"><bold>Tatthā</bold>ti <pageBreak edition="V" number="1.0038" /> tassaṃ pāḷiyaṃ, tesu vā abhivādanādīsu catūsu. <bold>Maggasampadāna</bold>nti maggaṃ pariharitvā bhikkhussa okāsadānaṃ. <bold>Bījana</bold>nti bījaniyā vidhūpanaṃ. <bold>Pānīyāpucchana</bold>nti pānīyassa āpucchanaṃ. Ādisaddena paribhojanīyāpucchanādikaṃ saṅgaṇhāti. <bold>Ettha cā</bold>ti etesu catūsu abhivādanādīsu. ‘‘Anto gāme vā’’tiādīni cha padāni ‘‘kātabbamevā’’tipade ādhāro. <bold>Rājussāraṇāyā</bold>ti rañño ānubhāvena janānaṃ ussāraṇāya. Mahābhikkhusaṅgho sannipatati etthāti <bold>mahāsannipātaṃ,</bold> tasmiṃ mahāsannipāte ṭhāne nisinne satīti yojanā. <bold>Paccuṭṭhāna</bold>nti paṭikacceva uṭṭhānaṃ. <bold>Taṃ ta</bold>nti sāmīcikammaṃ.</paragraph>
<paragraph line="183"><bold>Sakkatvā</bold>ti cittiṃ katvā, saṃ ādaraṃ katvāti attho. Tenāha ‘‘yathā kato’’tiādi. <bold>Tiṇṇaṃ kiccāna</bold>nti ‘‘sakkatvā garuṃkatvā mānetvā’’tisaṅkhātānaṃ tiṇṇaṃ kiccānaṃ. Anīyasaddo kammatthoti āha ‘‘na atikkamitabbo’’ti.</paragraph>
<paragraph line="184">Natthi bhikkhu etthāti <bold>abhikkhuko</bold> āvāso, so kittake ṭhāne abhikkhuko, yo āvāso abhikkhuko nāma hotīti āha ‘‘sace’’ti ādi. ‘‘Upassayato’’tipadaṃ ‘‘abbhantare’’tipade apādānaṃ. <bold>Etthā</bold>ti abhikkhuke āvāse. <bold>Hī</bold>ti saccaṃ. <bold>Tato</bold>ti aḍḍhayojanabbhantare <pageBreak edition="M" number="0.0046" /> ṭhitaāvāsato. <bold>Para</bold>nti aññasmiṃ āvāse, bhummatthe cetaṃ upayogavacanaṃ. <bold>Pacchābhatta</bold>nti bhattato pacchā. <bold>Tatthā</bold>ti abhikkhuke āvāse. ‘‘Bhikkhuniyo’’tipadaṃ ‘‘vadantī’’tipade kammaṃ. <bold>Vuttappamāṇe</bold>ti aḍḍhayojanabbhantarasaṅkhāte vuttappamāṇe. <bold>Sākhāmaṇḍapepī</bold>ti sākhāya chāditamaṇḍapepi. <bold>Pi</bold>saddena āvāse pana kā nāma kathāti dasseti. <bold>Vuttā</bold>ti vasitā. <bold>Ettāvatā</bold>ti ekarattaṃ vasitamattena. <bold>Etthā</bold>ti sabhikkhuke āvāse. Upagacchantīhi bhikkhunīhi yācitabbāti yojanā. <bold>Pakkhassā</bold>ti āsaḷhīmāsassa juṇhapakkhassa. ‘‘Terasiya’’ntipadena avayaviavayavabhāvena yojetabbaṃ. <bold>Maya</bold>nti amhe. <bold>Yato</bold>ti yena ujunā maggenāti sambandho. Tenāha ‘‘tena maggenā’’ti. <bold>Aññena maggenā</bold>ti ujumaggato aññena jimhamaggena. <bold>Aya</bold>nti ayaṃ āvāso. <bold>Tato</bold>ti bhikkhūnaṃ āvāsato, bhikkhuniupassayato vā, idameva yuttataraṃ. Vakkhati hi ‘‘amhākaṃ upassayato gāvutamatte’’ti. <bold>Khemaṭṭhāne</bold>ti abhayaṭṭhāne. Tañhi khīyanti bhayā etthāti <bold>khemaṃ,</bold> khemañca taṃ ṭhānañceti khemaṭṭhānanti katvā ‘‘khemaṭṭhāna’’nti vuccati. <bold>Tāhi bhikkhunīhī</bold>ti aḍḍhayojanamatte ṭhāne vasantīhi. <bold>Tā bhikkhuniyo</bold>ti gāvutamatte ṭhāne vasantiyo. <bold>Antarā</bold>ti tumhākaṃ, amhākañca nivāsanaṭṭhānassa, nivāsanaṭṭhānato vā antare vemajjhe. Bhummatthe cetaṃ nissakkavacanaṃ. Ṭhite maggeti sambandho ‘‘santikā’’tipadaṃ <pageBreak edition="V" number="1.0039" /> ‘‘āgata’’itipade apādānaṃ. <bold>Tatthā</bold>ti aññāsaṃ bhikkhunīnaṃ upassaye. Iti yācitabbāti yojanā. <bold>Tato</bold>ti bhikkhūnaṃ yācitabbato, paranti sambandho.</paragraph>
<paragraph line="185"><bold>Cātuddase</bold>ti āsaḷhīmāsassa juṇhapakkhassa catuddasannaṃ divasānaṃ pūraṇe divase. <bold>Idhā</bold>ti imasmiṃ vihāre. ‘‘Ovāda’’ntipadaṃ ‘‘anu’’itipade kammaṃ. <bold>Anujīvantiyo</bold>ti anugantvā jīvanaṃ vuttiṃ karontiyo. Vuttā bhikkhūti sambandho. <bold>Dutiyadivase</bold>ti āsaḷhīpuṇṇamiyaṃ. <bold>Athā</bold>ti pakkamanānantaraṃ. <bold>Etthā</bold>ti bhikkhūnaṃ pakkantattā apassane. ‘‘Ābhogaṃ katvā’’tiiminā ābhogaṃ akatvā vasituṃ <pageBreak edition="M" number="0.0047" /> na vaṭṭatīti dīpeti. Sabhikkhukāvāsaṃ gantabbamevāti adhippāyo. <bold>Sā</bold>ti vassacchedāpatti. <bold>Hī</bold>ti saccaṃ, yasmā vā. <bold>Kenaci kāraṇenā</bold>ti bhikkhācārassa asampadādinā kenaci nimittena. <bold>Hī</bold>ti saccaṃ. Bhikkhūnaṃ pakkantādikāraṇā abhikkhukāvāse vasantiyā kiṃ abhikkhukāvāseva pavāretabbanti āha ‘‘pavārentiyā panā’’tiādi.</paragraph>
<paragraph line="186"><bold>Anvaddhamāsa</bold>nti ettha anusaddo vicchatthavācako kammappavacanīyo, tena payogattā bhummatthe upayogavacananti āha ‘‘addhamāse addhamāse’’ti. <bold>Paccāsīsitabbā</bold>ti ettha patipubbo ca āpubbo ca sidhātu icchattheti āha ‘‘icchitabbā’’ti. Sidhātuyā dvebhāvo hoti. Āpubbo sisi icchāyantipi dhātupāṭhesu vuttaṃ. <bold>Tatthā</bold>ti ‘‘uposathapucchaka’’ntivacane. <bold>Pakkhassā</bold>ti yassa kassaci pakkhassa. Mahāpaccariyaṃ pana vuttanti sambandho. Ovādassa yācanaṃ <bold>ovādo</bold> uttarapadalopena, soyeva attho payojanaṃ <bold>ovādattho,</bold> tadatthāya. <bold>Pāṭipadadivasato</bold>ti dutiyadivasato. So hi cando vuddhiñca hāniñca paṭimukhaṃ pajjati ettha, etenāti vā <bold>pāṭipado</bold>ti vuccati. <bold>Itī</bold>ti evaṃ vuttanayena. Bhagavā paññapetīti yojanā. <bold>Aññassā</bold>ti dhammassavanakammato aññassa. <bold>Nirantara</bold>nti abhikkhaṇaṃ, ‘‘paññapetī’’tipade bhāvanapuṃsakaṃ. <bold>Hī</bold>ti vitthāro. <bold>Evañca satī</bold>ti evaṃ bahūpakāre sati ca. <bold>Ya</bold>nti yaṃ dhammaṃ. <bold>Sātthika</bold>nti sapayojanaṃ. <bold>Yathānusiṭṭha</bold>nti anusiṭṭhiyā anurūpaṃ. Sabbāyeva bhikkhuniyopīti yojanā. <bold>Hī</bold>ti saccaṃ.</paragraph>
<paragraph line="187"><bold>Ovādaṃ gacchatī</bold>ti ovādaṃ yācituṃ bhikkhusaṅghassa ārāmaṃ gacchati. <bold>Na ovādo gantabbo</bold>ti ovādaṃ yācituṃ bhikkhusaṅghassa ārāmo na gantabbo. <bold>Ovādo</bold>ti ca upayogatthe paccattavacananti daṭṭhabbaṃ. Itarathā hi saddapayogo virujjheyya. <bold>Ovādaṃ gantu</bold>nti ovādaṃ yācanatthāya bhikkhusaṅghassa ārāmaṃ gantuṃ.</paragraph>
<paragraph line="188">‘‘Dve <pageBreak edition="M" number="0.0048" /><pageBreak edition="V" number="1.0040" /> tisso bhikkhuniyo’’tipadaṃ ‘‘yācitvā’’tipade dutiyākammaṃ. ‘‘Pesetabbā’’tipade paṭhamākammaṃ. <bold>Ovādūpasaṅkamana</bold>nti ovādassa gahaṇatthāya upasaṅkamanaṃ. <bold>Ārāma</bold>nti bhikkhusaṅghassa ārāmaṃ. <bold>Tato</bold>ti gamanato paranti sambandho. <bold>Tena bhikkhunā</bold>ti ovādapaṭiggāhakena bhikkhunā. <bold>Ta</bold>nti sammataṃ bhikkhuṃ.</paragraph>
<paragraph line="189"><bold>Ussahatī</bold>ti sakkoti. <bold>Pāsādikenā</bold>ti pasādaṃ āvahena pasādajanakena kāyavacīmanokammenāti attho. <bold>Sampādetū</bold>ti tividhaṃ sikkhaṃ sampādetu. <bold>Ettāvatā</bold>ti ettakena ‘‘pāsādikena sampādetū’’ti vacanamattena. <bold>Hī</bold>ti phalajotako. <bold>Eta</bold>nti ‘‘tāhī’’tivacanaṃ.</paragraph>
<paragraph line="190">Ettha ca bhikkhūnaṃ saṅghagaṇapuggalavasena vacanavāro tividho hoti, taṃ tividhaṃ vacanavāraṃ bhikkhunīnaṃ saṅghagaṇapuggalavasena tīhi vacanavārehi guṇitaṃ katvā nava vacanavārā honti, taṃ ākāraṃ dassento āha ‘‘tatrāyaṃ vacanakkamo’’ti. <bold>Tatrā</bold>ti purimavacanāpekkhaṃ. Vacanākāro pākaṭova.</paragraph>
<paragraph line="191">Ekā bhikkhunī vā bahūhi bhikkhunīupassayehi ovādatthāya pesite vacanākāraṃ dassento āha ‘‘bhikkhunisaṅgho ca ayyā’’tiādi.</paragraph>
<paragraph line="192"><bold>Tenāpī</bold>ti ovādapaṭiggāhakenāpi ‘‘ovāda’’ntipadaṃ ‘‘paṭiggāhakenā’’ti pade kammaṃ. Puna ‘‘ovāda’’ntipadaṃ ‘‘apaṭiggahetu’’ntipade kammaṃ. Balati assāsapassāsamattena jīvati, na paññājīvitenāti <bold>bālo</bold>. Gilāyati rujatīti <bold>gilāno</bold>. Gamissati gantuṃ bhabboti <bold>gamiko</bold>. Ayaṃ panettha yojanā – gantuṃ bhabbo yo bhikkhu gamissati gamanaṃ karissati, iti tasmā so bhikkhu gamiko nāma. Atha vā yo bhikkhu gantuṃ bhabbattā gamissati gamanaṃ karissati, iti tasmā so bhikkhu gamiko nāmāti. ‘‘Bhabbo’’ti ca hetuantogadhavisesanaṃ.</paragraph>
<paragraph line="193"><bold>Tatthā</bold>ti <pageBreak edition="M" number="0.0049" /><pageBreak edition="V" number="1.0041" /> bālādīsu tīsu puggalesu. <bold>Dutiyapakkhadivase</bold>ti pāṭipadato dutiyapakkhadivase. <bold>Uposathagge</bold>ti uposathagehe. Tañhi uposathaṃ gaṇhanti, uposatho vā gayhati asminti <bold>‘‘uposathagga’’</bold>nti vuccati. Tasmiṃ uposathagge. ‘‘Anārocetu’’nti vacanassa ñāpakaṃ dassetvā ‘‘apaccāharitu’’nti vacanassa tameva dassento āha ‘‘aparampi vutta’’ntiādi.</paragraph>
<paragraph line="194"><bold>Tatthā</bold>ti ovādapaṭiggāhakesu bhikkhūsu. <bold>No cassā</bold>ti no ce assa. <bold>Sabhaṃ vā</bold>ti samajjaṃ vā. Sā hi saha bhāsanti ettha, santehi vā bhāti dibbatīti <bold>‘‘sabhā’’</bold>ti vuccati, taṃ sabhaṃ vā upasaṅkamissāmīti yojanā. <bold>Tatrā</bold>ti tasmiṃ sabhādike. Evaṃ ‘‘tatthā’’tipadepi.</paragraph>
<paragraph line="195">Catuddasannaṃ pūraṇo <bold>cātuddaso,</bold> tasmiṃ pavāretvāti sambandho. <bold>Bhikkhusaṅghe</bold>ti bhikkhusaṅghassa santike, samīpatthe cetaṃ bhummavacanaṃ. <bold>Ajjatanā</bold>ti ettha asmiṃ ahani ajja, imasaddato ahanīti atthe jjapaccayo, imasaddassa ca akāro, ajja eva ajjatanā, svattho hi tanapaccayo. Aparasmiṃ ahani <bold>aparajja,</bold> aparasaddato ahanīti atthe jjapaccayo sattamyantoyeva. <bold>Etthā</bold>ti pavāraṇe, ‘‘anujānāmī’’tiādivacane vā. <bold>Hī</bold>ti saccaṃ.</paragraph>
<paragraph line="196"><bold>Kolāhala</bold>nti kotūhalaṃ. <bold>Paṭhamaṃ bhikkhunī yācitabbā</bold>ti saṅghena paṭhamaṃ bhikkhunī yācitabbā.</paragraph>
<paragraph line="197">Tāya bhikkhuniyā vacanīyo assāti yojanā. <bold>Passanto paṭikarissatī</bold>ti vajjāvajjaṃ passanto hutvā paṭikarissati.</paragraph>
<paragraph line="198"><bold>Ubhinna</bold>nti bhikkhubhikkhunīnaṃ. <bold>Yathāṭhāneyevā</bold>ti yaṃ yaṃ ṭhānaṃ yathāṭhānaṃ, tasmiṃ yathāṭhāneyeva. <bold>Kenaci pariyāyenā</bold>ti kenaci kāraṇena. Avapubbo varasaddo pihitatthoti āha ‘‘pihito’’ti. <bold>Vacanaṃyevā</bold>ti ovādavacanaṃyeva. <bold>Patho</bold>ti jeṭṭhakaṭṭhāne ṭhānassa kāraṇattā patho. <bold>Dosaṃ panā</bold>ti abhikkamanādīsu <pageBreak edition="M" number="0.0050" /> ādīnavaṃ pana. <bold>Añjentī</bold>ti makkhenti. Bhikkhūhi pana ovadituṃ anusāsituṃ vaṭṭatīti yojanā.</paragraph>
<paragraph line="199"><bold>Añña</bold>nti ovādato aññaṃ. <bold>Eso</bold>ti garudhammo.</paragraph>
<paragraph line="200" number="150"> ‘‘Adhammakamme’’ti ettha katamaṃ kammaṃ nāmāti āha ‘‘adhammakammetiādīsū’’tiādi. <bold>Tatthā</bold>ti adhammakammadhammakammesu.</paragraph>
<paragraph line="201" number="152"> Uddesaṃ dento bhaṇati, anāpattīti yojanā. <bold>Osāretī</bold>ti katheti. <bold>Catuparisatī</bold>ti catuparisasmiṃ. <bold>Tatrāpī</bold>ti tena bhikkhunīnaṃ suṇanakāraṇenāti. Paṭhamaṃ.</paragraph>
<subhead line="202">2. Atthaṅgatasikkhāpadaṃ</subhead>
<paragraph line="203" number="153"> Dutiye <pageBreak edition="V" number="1.0042" /><bold>pariyāya</bold>saddo vāratthoti āha ‘‘vārenā’’ti. Vāroti ca anukkamoyevāti āha ‘‘paṭipāṭiyāti attho’’ti. Adhikaṃ cittaṃ imassāti <bold>adhiceto</bold>ti dassento āha ‘‘adhicittavato’’tiādi. Adhicittaṃ nāma idha arahattaphalacittameva, na vipassanāpādakabhūtaṃ aṭṭhasamāpatticittanti āha ‘‘arahattaphalacittenā’’ti. ‘‘Adhicittasikkhā’’tiādīsu (pārā. 45; dī. ni. 3.305; ma. ni. 1.497; a. ni. 6.105; mahāni. 10) hi vipassanāpādakabhūtaṃ aṭṭhasamāpatticittaṃ ‘‘adhicitta’’nti vuccati. <bold>Na pamajjato</bold>ti na pamajjantassa. <bold>Sātaccakiriyāyā</bold>ti satatakaraṇena. Ubho loke munati jānātīti <bold>munī</bold>ti ca, monaṃ vuccati ñāṇaṃ munanaṭṭhena jānanatthena, tamassatthīti <bold>munī</bold>ti ca dassento āha ‘‘muninotī’’tiādi. Tattha ‘‘yo munati…pe… munanena vā’’tiiminā paṭhamatthaṃ dasseti, ‘‘monaṃ vuccati…pe… vuccatī’’tiiminā dutiyatthaṃ dasseti. Muna gatiyanti dhātupāṭhesu (saddanītidhātumālāyaṃ 15 pakārantadhātu) vuttattā ‘‘yo munatī’’ti ettha bhūvādigaṇiko munadhātuyeva, na kīyādigaṇiko mudhātūti daṭṭhabbaṃ. Atha vā muna ñāṇeti dhātupāṭhesu (saddanītidhātumālāyaṃ 17 kiyādigaṇika) vuttattā ‘‘munātī’’ti kīyādigaṇikova. Dhātvantanakāralopoti daṭṭhabbaṃ. ‘‘Monaṃ vuccati ñāṇa’’nti cettha ñāṇaṃ nāma <pageBreak edition="M" number="0.0051" /> arahattañāṇameva. Monassa patho <bold>monapatho</bold>ti vutte sattatiṃsa bodhipakkhiyadhammāva adhippetāti āha ‘‘sattatiṃsabodhipakkhiyadhammesū’’ti. Atha vā adhisīlasikkhādayo adhippetāti āha ‘‘tīsu vā sikkhāsū’’ti. <bold>Pubbabhāgapaṭipada</bold>nti arahattañāṇassa pubbabhāge pavattaṃ sīlasamathavipassanāsaṅkhātaṃ paṭipadaṃ. <bold>Pubbabhāge</bold>ti arahattañāṇassa pubbabhāge. <bold>Etthā</bold>ti ‘‘adhicetaso…pe… sikkhato’’ti vacane. ‘‘Tādino’’tipadaṃ ‘‘munino’’tipadena yojetabbanti āha ‘‘tādisassa khīṇāsavamunino’’ti. <bold>Etthā</bold>ti ‘‘sokā na bhavanti tādino’’ti vacane. Rāgādayo upasametīti <bold>upasanto</bold>ti dassetuṃ vuttaṃ ‘‘rāgādīna’’nti. Sati assatthīti <bold>satimā</bold>ti katvā mantusaddo niccayogatthoti āha ‘‘satiyā avirahitassā’’ti.</paragraph>
<paragraph line="204">Na kasīyati na vilekhīyatīti <bold>akāso,</bold> soyeva <bold>ākāso</bold>. Antarena chiddena ikkhitabboti <bold>antalikkho</bold>. Ākāso hi catubbidho ajaṭākāso, kasiṇugghāṭimākāso, paricchinnākāso, rūpaparicchedākāsoti. Tattha ajaṭākāsova idhādhippeto ‘‘antalikkhe’’ti visesitattā. Tenāha ‘‘na kasiṇugghāṭime, na pana rūpaparicchede’’ti. Paricchinnākāsopi rūpaparicchedākāsena saṅgahito. ‘‘Ma’’nti padaṃ ‘‘avamaññantī’’ti pade kammaṃ. <bold>Ettakamevā</bold>ti etappamāṇaṃ <pageBreak edition="V" number="1.0043" /> ‘‘adhicetaso’’tiādisaṅkhātaṃ vacanameva, na aññaṃ buddhavacananti attho. <bold>Aya</bold>nti cūḷapanthako thero. <bold>Handā</bold>ti vassaggatthe nipāto. Mama ānubhāvaṃ dassemi, tumhe passatha gaṇhathāti adhippāyo. <bold>Vuṭṭhāyā</bold>ti tato catutthajjhānato vuṭṭhahitvā. <bold>Antarāpi dhāyatī</bold>ti ettha pisaddassa aṭṭhānatthaṃ dassento āha ‘‘antaradhāyatipī’’ti. Eseva nayo ‘‘seyyampi kappetī’’ti etthapi. <bold>Thero</bold>ti cūḷapanthako thero. Idaṃ padaṃ antarantarā yuttaṭṭhānesu sambandhitvā ‘‘tañceva bhaṇatī’’tiiminā sambandhitabbaṃ. <bold>Bhātutherassā</bold>ti jeṭṭhakabhātubhūtassa mahāpanthakatherassa.</paragraph>
<paragraph line="205"><bold>Padma</bold>nti <pageBreak edition="M" number="0.0052" /> gāthāyaṃ tayo pādā indavajirā, catutthapādo upendavajiro. Tasmā padmanti ettha makāre pare dukārukārassa lopaṃ katvā parakkharaṃ netvā ‘‘padma’’nti dvibhāvena likhitabbaṃ. <bold>Avītagandha</bold>nti ettha <bold>vī</bold>ti dīghuccāraṇameva yuttaṃ. Paṅke davati gacchatīti <bold>padumaṃ</bold>. Kokaṃ duggandhassa ādānaṃ nudati apanetīti <bold>kokanudaṃ</bold>. Sundaro gandho imassāti <bold>sugandhaṃ</bold>. Ayaṃ panettha yojanā – yathā kokanudasaṅkhātaṃ sugandhaṃ pāto pageva bālātapena phullaṃ vikasitaṃ avītagandhaṃ hutvā virocamānaṃ padumaṃ siyā, tathā aṅgīrasaṃ aṅgito sarīrato niccharaṇapabhassararasaṃ hutvā virocamānabhūtaṃ antalikkhe tapantaṃ ādiccaṃ iva tedhātuke tapantaṃ sammāsambuddhaṃ passāti.</paragraph>
<paragraph line="206"><bold>Paguṇa</bold>nti vācuggataṃ. <bold>Tato</bold>ti asakkuṇeyyato. <bold>Na</bold>nti cūḷapanthakaṃ. <bold>Thero</bold>ti mahāpanthako thero nikkaḍḍhāpesīti sambandho. <bold>So</bold>ti cūḷapanthako. <bold>Athā</bold>ti tasmiṃ kāle. Bhagavā āhāti yojanā. <bold>Buddhacakkhunā</bold>ti āsayānusayaindriyaparopariyattañāṇasaṅkhātena sabbaññubuddhānaṃ cakkhunā. <bold>Ta</bold>nti cūḷapanthakaṃ. <bold>Tassā</bold>ti cūḷapanthakassa. <bold>Athā</bold>ti tasmiṃ ārocanakāle. <bold>Assā</bold>ti cūḷapanthakassa, datvāti sambandho. Rajaṃ malaṃ harati apanetīti <bold>rajoharaṇaṃ,</bold> pilotikakhaṇḍaṃ. <bold>So</bold>ti cūḷapanthako. <bold>Tassā</bold>ti pilotikakhaṇḍassa, ‘‘anta’’ntipade avayavisambandho. <bold>Parisuddhampī</bold>ti pisaddo aparisuddhe pilotikakhaṇḍe kā nāma kathāti dasseti. <bold>Saṃvega</bold>nti santāsaṃ bhayanti attho. <bold>Athā</bold>ti tasmiṃ ārambhakāle. <bold>Assā</bold>ti cūḷapanthakassa. ‘‘Ta’’ntipadaṃ ‘‘mamāyanabhāva’’ntipadena sambandhaṃ katvā yojanā kātabbāti. Dutiyaṃ.</paragraph>
<subhead line="207">3. Bhikkhunupassayasikkhāpadaṃ</subhead>
<paragraph line="208" number="162"> Tatiye ‘‘ovadati pācittiyassā’’ti sāmaññato vuttepi visesato attho gahetabboti <pageBreak edition="V" number="1.0044" /> āha ‘‘aṭṭhahi garudhammehi ovadantasseva pācittiya’’nti. <bold>Ito</bold>ti imasmā sikkhāpadamhā. <bold>Yattha</bold><pageBreak edition="M" number="0.0053" /><bold>yatthā</bold>ti yasmiṃ yasmiṃ sikkhāpade. <bold>Sabbattha</bold> tattha tatthāti yojanāti. Tatiyaṃ.</paragraph>
<subhead line="209">Pakiṇṇakakathā</subhead>
<paragraph line="210"><bold>Etthā</bold>ti imasmiṃ sikkhāpade. Idaṃ pakiṇṇakaṃ vuttanti sambandho. <bold>Tīṇi pācittiyānī</bold>ti bhikkhuno asammatattā ekaṃ pācittiyaṃ, sūriyassa atthaṅgatattā ekaṃ, bhikkhunupassayaṃ upasaṅkamitattā ekanti tīṇi pācittiyāni. <bold>Katha</bold>nti kena kāraṇena hotīti yojanā. <bold>Tatthā</bold>ti bhikkhunupassayaṃ. <bold>Tassevā</bold>ti sammatasseva bhikkhuno. <bold>Aññena dhammenā</bold>ti garudhammehi aññena dhammena. <bold>Divā panā</bold>ti sūriyuggamanato tassa anatthaṅgateyevāti.</paragraph>
<subhead line="211">4. Āmisasikkhāpadaṃ</subhead>
<paragraph line="212" number="164"> Catutthe bahuṃ mānaṃ kataṃ yehīti <bold>bahukatā</bold>. Bahukatā hutvā na ovadantīti atthaṃ dassento āha ‘‘na bahukatā’’tiādi. <bold>Dhamme</bold>ti sīlādidhamme. <bold>Adhippāyo</bold>ti ‘‘na bahukatā’’tipadassa, chabbaggiyānaṃ vā adhippāyoti yojanā. ‘‘Kattukāmoti ādīna’’ntipadaṃ ‘‘attho’’tipade vācakasambandho.</paragraph>
<paragraph line="213">Asammato nāma ṭhapito veditabboti yojanā. <bold>Sammuti</bold>nti bhikkhunovādakasammutiṃ. Pacchā sāmaṇerabhūmiyaṃ ṭhitoti yojanāti. Catutthaṃ.</paragraph>
<subhead line="214">5. Cīvaradānasikkhāpadaṃ</subhead>
<paragraph line="215" number="169"> Pañcame <bold>rathikāyā</bold>ti racchāya. Sā hi rathassa hitattā rathikāti vuccati. <bold>Sandiṭṭhā</bold>ti samodhānavasena dassīyitthāti sandiṭṭhā. Diṭṭhamattakā mittāti āha ‘‘mittā’’ti. <bold>Sesa</bold>nti vuttavacanato sesaṃ vacanaṃ. <bold>Tatrā</bold>ti cīvarapaṭiggahaṇasikkhāpade. <bold>Hī</bold>ti visesajotakaṃ. <bold>Idhā</bold>ti imasmiṃ cīvaradānasikkhāpadeti. Pañcamaṃ.</paragraph>
<subhead line="216">6. Cīvarasibbanasikkhāpadaṃ</subhead>
<paragraph line="217" number="175"> Chaṭṭhe <pageBreak edition="M" number="0.0054" /><pageBreak edition="V" number="1.0045" /><bold>udāyī</bold>ti ettha mahāudāyī, kāḷudāyī, lāḷudāyīti tayo udāyī honti. Tesu tatiyovādhippetoti āha ‘‘lāḷudāyī’’ti. Pabhāvena ṭhāti pavattatīti <bold>paṭṭho</bold>ti kate paṭibalova labbhati. Tenāha ‘‘paṭibalo’’ti. <bold>Nipuṇo</bold>ti kusalo. ‘‘Paṭibhānena katacitta’’ntiiminā <bold>‘‘paṭibhānacitta’’</bold>nti padassa majjhe padalopaṃ dasseti. <bold>So</bold>ti lāḷudāyī akāsīti sambandho. <bold>Tassā</bold>ti cīvarassa. ‘‘Yathāsaṃhaṭa’’nti ettha evasaddo ajjhāharitabboti āha ‘‘yathāsaṃhaṭamevā’’ti.</paragraph>
<paragraph line="218" number="176"> Yaṃ cīvaraṃ nivāsituṃ vā pārupituṃ vā sakkā hoti, taṃ cīvaraṃ nāmāti yojanā. <bold>Evaṃ hī</bold>ti evameva. ‘‘Dukkaṭa’’ntiiminā ‘‘sayaṃ sibbati, āpatti pācittiyassā’’ti ettha antarāpattiṃ dasseti. <bold>Ārā</bold>ti sūci. Sā hi arati nissaṅgavasena gacchati pavisatīti ‘‘ārā’’ti vuccati, tassā patho gamanaṃ <bold>ārāpatho,</bold> tasmiṃ, ārāpathassa nīharaṇāvasānattā ‘‘nīharaṇe’’ti vuttaṃ. <bold>Satakkhattumpī</bold>ti anekakkhattumpi. <bold>Āṇatto</bold>ti āṇāpīyatīti āṇatto. ‘‘Āṇāpito’’ti vattabbe ṇāpesaddassa lopaṃ, ikārassa ca akāraṃ katvā, ‘‘ādatte’’ti ākhyātapade tevibhattiyā viya tapaccayassa ca dvibhāvaṃ katvā evaṃ vuttaṃ. Tenāha ‘‘sakiṃ cīvaraṃ sibbāti vutto’’ti. <bold>Atha panā</bold>ti tato aññathā pana. <bold>Āṇattassā</bold>ti āṇāpitassa. Sambahulānipi pācittiyāni hontīti sambandho.</paragraph>
<paragraph line="219">Yepi nissitakā sibbantīti yojanā, ācariyupajjhāyesu sibbantesūti sambandho. <bold>Tesa</bold>nti ācariyupajjhāyānaṃ. <bold>Tesampī</bold>ti nissitakānampi. Ñātikānaṃ bhikkhunīnaṃ cīvaranti sambandho. ‘‘Antevāsikehī’’tipadaṃ ‘‘sibbāpentī’’tipade kāritakammaṃ. <bold>Tatrāpī</bold>ti ācariyupajjhāyehi sibbāpanepi. ‘‘Antevāsike’’tipadaṃ ‘‘vañcetvā’’tipade <pageBreak edition="M" number="0.0055" /> suddhakammaṃ, ‘‘sibbāpentī’’tipade kāritakammaṃ. <bold>Itaresa</bold>nti ācariyupajjhāyānanti. Chaṭṭhaṃ.</paragraph>
<subhead line="220">7. Saṃvidhānasikkhāpadaṃ</subhead>
<paragraph line="221" number="181"> Sattame ‘‘tāsaṃ bhikkhunīnaṃ pacchā gacchantīna’’nti padāni ‘‘pattacīvara’’nti pāṭhasesena yojetabbānīti āha ‘‘pacchā gacchantīnaṃ pattacīvara’’nti. Tā bhikkhuniyo pacchā gacchantiyoti vibhattivipallāsaṃ katvā ‘‘dūsesu’’ntipadena yojetabbānīti āha ‘‘tā bhikkhuniyo <pageBreak edition="V" number="1.0046" /> corā dūsayiṃsū’’ti. Atha vā vibhattivipallāsamakatvā ‘‘acchindiṃsū’’ti pade ‘‘pattacīvara’’ntipadaṃ ajjhāharitvā ‘‘dūsesu’’ntipade ‘‘sīla’’nti pāṭhaṃ ajjhāharitvā yojetabbanti daṭṭhabbaṃ.</paragraph>
<paragraph line="222" number="182-3"> Saṃpubbo, vipubbo ca dhādhātu tvāpaccayo hotīti āha ‘‘saṃvidahitvā’’ti. <bold>Kukkuṭo</bold>ti tambacūḷo. So hi kukati āhāratthaṃ pāṇakādayo ādadātīti kukkuṭo. <bold>Aya</bold>nti gāmo. Adhikaraṇe ṇoti āha ‘‘sampadanti etthā’’ti. <bold>Etthā</bold>ti ca etasmiṃ gāme. Uttarapadassa adhikaraṇatthattā pubbapadena chaṭṭhīsamāsoti āha ‘‘kukkuṭāna’’ntiādi. Evaṃ ṇasaddassa adhikaraṇatthaṃ, pubbapadena chaṭṭhīsamāsañca dassetvā idāni ṇasaddassa bhāvatthaṃ, pubbapadena bāhiratthasamāsañca dassetuṃ vuttaṃ ‘‘atha vā’’ti. <bold>Tatthā</bold>ti pacchimapāṭhe. <bold>Uppatitvā</bold>ti uḍḍitvā uddhaṃ ākāsaṃ laṅgitvāti attho. <bold>Etthā</bold>ti pacchimapāṭhe. <bold>Dvidhā</bold>ti padagamanapakkhagamanavasena dvipakārena. ‘‘Upacāro na labbhatī’’tiiminā gāmantaro na hoti, ekagāmoyeva pana hoti, tasmā āpattipi ekāyeva hotīti dasseti. <bold>Paccūse</bold>ti pabhāte. So hi paṭiviruddhaṃ timiraṃ useti nāsetīti paccūsoti vuccati. <bold>Vassantassā</bold>ti ravantassa. ‘‘Vacanato’’tipadaṃ ‘‘āpattiyevā’’tipade ñāpakahetu. <bold>Ratanamattantaro</bold>ti kukkupamāṇena byavadhāno.</paragraph>
<paragraph line="223"><bold>Tatrā</bold>ti <pageBreak edition="M" number="0.0056" /> ‘‘gāmantare gāmantare’’ti vacane. <bold>Hī</bold>ti vitthāro. <bold>Ubhopī</bold>ti bhikkhubhikkhuniyopi saṃvidahantīti sambandho. <bold>Na vadantī</bold>ti aṭṭhakathācariyā na kathayanti. Catunnaṃ maggānaṃ samāgamaṭṭhānaṃ <bold>catukkaṃ,</bold> dvinnaṃ, tiṇṇaṃ, catukkato atirekānaṃ vā maggānaṃ sambaddhaṭṭhānaṃ <bold>siṅghāṭakaṃ. Tatrāpī</bold>ti upacārokkamanepi. <bold>Gāmato</bold>ti attano gāmato. Yāva na okkamanti, tāvāti yojanā. <bold>Sandhāyā</bold>ti ārabbha. <bold>Athā</bold>ti tasmiṃ nikkhamanakāle. <bold>Dvepī</bold>ti bhikkhubhikkhuniyopi gacchantīti sambandho. <bold>Ta</bold>nti vacanaṃ.</paragraph>
<paragraph line="224"><bold>Hī</bold>ti viseso. ‘‘Gāmantare gāmantare’’ti purimasmiṃ naye atikkame anāpatti, okkamane āpattīti ayaṃ viseso.</paragraph>
<paragraph line="225" number="184"><bold>Gatapubbatthā</bold>ti gatapubbā attha bhavathāti attho. Ehi gacchāmāti vā āgaccheyyāsīti vā vadatīti yojanā. <bold>Cetiyavandanattha</bold>nti thūpassa vandituṃ.</paragraph>
<paragraph line="226" number="185"><bold>Visaṅketenā</bold>ti <pageBreak edition="V" number="1.0047" /> ettha kālavisaṅketo, dvāravisaṅketo, maggavisaṅketoti tividho. Tattha kālavisaṅketeneva anāpattiṃ sandhāya ‘‘visaṅketena gacchanti, anāpattī’’ti āha. Dvāravisaṅketena vā maggavisaṅketena vā āpattimokkho natthi. Tamatthaṃ dassento āha ‘‘purebhatta’’ntiādi. <bold>Cakkasamāruḷhā</bold>ti iriyāpathacakkaṃ vā sakaṭacakkaṃ vā sammā āruḷhā. <bold>Janapadā</bold>ti janakoṭṭhāsā. <bold>Pariyāyantī</bold>ti pari punappunaṃ yanti ca āyanti cāti. Sattamaṃ.</paragraph>
<subhead line="227">8. Nāvābhiruhanasikkhāpadaṃ</subhead>
<paragraph line="228" number="188"> Aṭṭhame saha aññamaññaṃ thavanaṃ abhitthavanaṃ <bold>santhavo,</bold> saṅgamoti vuttaṃ hoti. Mittabhāvena santhavo <bold>mittasanthavo,</bold> lokehi assādetabbo ca so mittasanthavo ceti <bold>lokassādamittasanthavo,</bold> tassa vaso pabhū, tena vā āyattoti <bold>lokassādamittasanthavavaso,</bold> tena. <bold>Uddhaṃ</bold> gacchatīti <bold>uddhaṃgāminī</bold>ti dassento āha ‘‘uddha’’ntiādi. <bold>Uddha</bold>nti ca idha paṭisoto. Tenāha <pageBreak edition="M" number="0.0057" /> ‘‘nadiyā paṭisota’’nti. ‘‘Uddhaṃgāmini’’ntimātikāpadaṃ ‘‘ujjavanikāyā’’tipadabhājaniyā saṃsandento āha ‘‘yasmā panā’’tiādi. <bold>Yo</bold>ti bhikkhu. <bold>Uddhaṃ javanato</bold>ti paṭisotaṃ gamanato. <bold>Tenā</bold>ti tena hetunā. <bold>Assā</bold>ti ‘‘uddhaṃgāmini’’ntipadassa. Anusotaṃ idha adho nāmāti āha ‘‘anusota’’nti. <bold>Assapī</bold>ti <bold>pi</bold>saddo purimāpekkho. <bold>Tatthā</bold>ti ‘‘uddhaṃgāminiṃ vā adhogāminiṃ vā’’tivacane. <bold>Ya</bold>nti nāvaṃ harantīti sambandho. <bold>Sampaṭipādanattha</bold>nti sammā paṭimukhaṃ pādanatthaṃ, ujupajjāpanatthanti attho. <bold>Etthā</bold>ti nāvāyaṃ. ‘‘Ṭhapetvā’’tipadabhājanimapekkhitvā ‘‘upayogatthe nissakkavacana’’nti āha. ‘‘Aññatrā’’ti mātikāpade apekkhite nissakkatthe nissakkavacanampi yujjateva.</paragraph>
<paragraph line="229" number="189"> Ekaṃ tīraṃ agāmakaṃ araññaṃ hotīti yojanā. Addhayojanagaṇanāya pācittiyāni hontīti sambandho. <bold>Majjhena gamanepī</bold>ti <bold>pi</bold>saddo agāmakaaraññatīrapassena gamane kā nāma kathāti dasseti. <bold>Na kevalaṃ nadiyā</bold>ti kevalaṃ nadiyā eva anāpatti nāti yojanā, aññesupi samuddādīsu anāpattīti adhippāyo. Yopi bhikkhu gacchatīti sambandho. <bold>Hī</bold>ti saccaṃ, yasmā vā.</paragraph>
<paragraph line="230" number="191"> Kālavisaṅketo, titthavisaṅketo, nāvāvisaṅketoti tividho visaṅketo. Tattha kālavisaṅketena <pageBreak edition="V" number="1.0048" /> anāpattiṃ sandhāya ‘‘visaṅketena abhiruhantī’’ti vuttaṃ. Aññena visaṅketena āpattiyeva, tamatthaṃ dassento āha ‘‘idhāpī’’tiādīti. Aṭṭhamaṃ.</paragraph>
<subhead line="231">9. Paripācitasikkhāpadaṃ</subhead>
<paragraph line="232" number="192"> Navame <bold>mahānāgesū</bold>ti mahāarahantesu <bold>tiṭṭhamānesu</bold> santesu, cetake pessabhūte navake bhikkhū nimantetīti adhippāyo. <bold>Itarathā</bold>ti vibhattivipallāsato vā pāṭhasesato vā aññena pakārena. Antaraṃ majjhaṃ pattā kathā <bold>antarakathā</bold>ti dassento āha ‘‘avasāna’’ntiādi. Pakirīyitthāti <bold>pakatā,</bold> na <pageBreak edition="M" number="0.0058" /> pakatā <bold>vippakatā</bold>ti vutte kariyamānakathāvāti āha ‘‘kariyamānā hotī’’ti. <bold>Addhacchikenā</bold>ti upaḍḍhacakkhunā. <bold>Tehī</bold>ti therehi.</paragraph>
<paragraph line="233" number="194"><bold>Laddhabba</bold>nti laddhārahaṃ. <bold>Assā</bold>ti ‘‘bhikkhuniparipācita’’ntipadassa. Sammā ārabhitabboti <bold>samārambho</bold>ti dassento āha ‘‘samāraddhaṃ vuccatī’’ti. <bold>Paṭiyāditassā</bold>ti paripācitassa bhattassa. Gihīnaṃ samārambhoti <bold>gihisamārambho,</bold> katvatthe cetaṃ sāmivacanaṃ. <bold>Tato</bold>ti tato bhattato. <bold>Aññatrā</bold>ti vinā. Tamatthaṃ vivaranto āha ‘‘taṃ piṇḍapātaṃ ṭhapetvā’’ti. Padabhājane pana vuttanti sambandho. ‘‘Ñātakapavāritehī’’tipadaṃ ‘‘asamāraddho’’tipade kattā. <bold>Atthato</bold>ti bhikkhuniaparipācitaatthato. <bold>Tasmā</bold>ti yasmā atthato samāraddhova hoti, tasmā.</paragraph>
<paragraph line="234" number="195"><bold>Paṭiyādita</bold>nti paṭiyattaṃ. Pakatiyā paṭiyattaṃ <bold>pakatipaṭiyatta</bold>nti dassento āha ‘‘pakatiyā’’tiādi. Mahāpaccariyaṃ pana vuttanti sambandho. <bold>Tassā</bold>ti tasseva bhikkhuno. <bold>Aññassā</bold>ti tato aññassa bhikkhuno.</paragraph>
<paragraph line="235" number="197"><bold>Bhikkhuniparipācitepī</bold>ti <bold>pi</bold>saddo bhikkhuniaparipācite kā nāma kathāti dassetīti. Navamaṃ.</paragraph>
<subhead line="236">10. Rahonisajjasikkhāpadaṃ</subhead>
<paragraph line="237" number="198"> Dasame <bold>pāḷiattho cā</bold>ti ettha pāḷisaddo vinicchiyasadde ca yojetabbo ‘‘pāḷivinicchayo’’ti. <bold>Hī</bold>ti saccaṃ, yasmā vā. ‘‘Idaṃ sikkhāpada’’ntipadaṃ ‘‘ekapariccheda’’ntipade <pageBreak edition="V" number="1.0049" /> tulyatthakattā, ‘‘paññatta’’ntipade kammaṃ. <bold>Uparī</bold>ti acelakavaggeti. Dasamaṃ.</paragraph>
<centered line="238">Ovādavaggo tatiyo.</centered>
<title line="239">4. Bhojanavaggo</title>
<subhead line="240">1. Āvasathapiṇḍasikkhāpada-atthayojanā</subhead>
<paragraph line="241" number="203"> Bhojanavaggassa <pageBreak edition="M" number="0.0059" /> paṭhame āvasathe paññatto piṇḍo <bold>āvasathapiṇḍo</bold>ti dassento āha ‘‘samantā’’tiādi. <bold>Parikkhitta</bold>nti parivutaṃ āvasathanti sambandho. Addhaṃ pathaṃ gacchantīti <bold>addhikā</bold>. Gilāyanti rujantīti <bold>gilānā</bold>. Gabbho kucchiṭṭhasatto etāsanti <bold>gabbhiniyo</bold>. Malaṃ pabbājentīti <bold>pabbajitā,</bold> tesaṃ yathānurūpanti sambandho. Paññattāni mañcapīṭhāni etthāti <bold>paññattamañcapīṭho,</bold> taṃ. Anekagabbhaparicchedaṃ anekapamukhaparicchedaṃ āvasathaṃ katvāti yojanā. <bold>Tatthā</bold>ti āvasathe. <bold>Tesaṃ tesa</bold>nti addhikādīnaṃ. Hiyyosaddassa atītānantarāhassa ca anāgatānantarāhassa ca vācakattā idha anāgatānantarāhavācakoti āha ‘‘svepī’’ti. Kuhiṃ gatā iti vutteti yojanā. <bold>‘‘Kukkuccāyanto’’</bold>tipadassa nāmadhātuṃ dassento āha ‘‘kukkuccaṃ karonto’’ti.</paragraph>
<paragraph line="242" number="206"> ‘‘Addhayojanaṃ vā yojanaṃ vā’’tiiminā ‘‘pakkamitu’’ntipadassa kammaṃ dasseti. ‘‘Gantu’’ntiiminā kamusaddassa padavikkhepatthaṃ dasseti. ‘‘Anodissā’’tipadassa tvāpaccayantabhāvaṃ dassetuṃ ‘‘anuddisitvā’’ti vuttaṃ. Pāsaṃ ḍetīti <bold>pāsaṇḍo,</bold> sattānaṃ cittesu diṭṭhipāsaṃ khipatīti attho. Atha vā taṇhāpāsaṃ, diṭṭhipāsañca ḍeti uḍḍetīti <bold>pāsaṇḍo,</bold> taṃ pāsaṇḍaṃ. <bold>Yāvatattho paññatto hotī</bold>ti yāvatā attho hoti, tāvatā paññatto hotīti yojanā. ‘‘Yāvadattho’’tipi pāṭho, ayamevattho. Dakāro padasandhikaro. <bold>Sakiṃ bhuñjitabba</bold>nti ekadivasaṃ sakiṃ bhuñjitabbanti attho. Tenāha ‘‘ekadivasaṃ bhuñjitabba’’nti.</paragraph>
<paragraph line="243"><bold>Etthā</bold>ti <pageBreak edition="V" number="1.0050" /> imasmiṃ sikkhāpade. Ekakulena vā paññattanti sambandho. Bhuñjituṃ na vaṭṭati ekato hutvā paññattattāti adhippāyo. Nānākulehi paññattaṃ piṇḍanti yojanā. Bhuñjituṃ vaṭṭati nānākulāni ekato ahutvā visuṃ visuṃ paññattattāti adhippāyo. Yopi piṇḍo <pageBreak edition="M" number="0.0060" /> chijjatīti sambandho. <bold>Upacchinditvā</bold>ti asaddhiyādipāpacittattā upacchinditvā.</paragraph>
<paragraph line="244" number="208"><bold>Anuvasitvā</bold>ti punappunaṃ vasitvā. Antarāmagge gacchantattā ‘‘gacchanto bhuñjatī’’ti idaṃ tāva yuttaṃ hotu, gataṭṭhāne pana gamitattā kathaṃ? Paccuppannasamīpopi atīto tena saṅgahitattā yuttaṃ. ‘‘Kuto nu tvaṃ bhikkhu āgacchasī’’tiādīsu (saṃ. ni. 1.130) viya. Taṃsamīpopi hi tādiso. Nānāṭṭhānesu nānākulānaṃ santake pakatiyā anāpattibhāvato nānāṭṭhānesu ekakulasseva santakaṃ sandhāya vuttaṃ ‘‘anāpattī’’ti. Āraddhassa vicchedattā ‘‘puna ekadivasaṃ bhuñjituṃ labhatī’’ti vuttaṃ. ‘‘Odissā’’ti sāmaññato vuttepi bhikkhūyeva gahetabbāti āha ‘‘bhikkhūnaṃyevā’’ti. Paṭhamaṃ.</paragraph>
<subhead line="245">2. Gaṇabhojanasikkhāpadaṃ</subhead>
<paragraph line="246" number="209"> Dutiye pahīnalābhasakkārassa hetuṃ dassento āha ‘‘so kirā’’tiādi. <bold>So</bold>ti devadatto. ‘‘Ahosī’’ti ca ‘‘pākaṭo jāto’’ti ca yojetabbo. <bold>Ajātasattunā</bold>ti ajātasseyeva piturājassa sattubhāvato ajātasattunā, ‘‘mārāpetvā’’tipade kāritakammaṃ. <bold>Rājāna</bold>nti bimbisārarājaṃ, ‘‘mārāpetvā’’tipade dhātukammaṃ. <bold>Abhimāre</bold>ti abhinilīyitvā bhagavato māraṇatthāya pesite dhanudhare. <bold>Gūḷhapaṭicchanno</bold>ti guhito hutvā paṭicchanno. <bold>Parikathāyā</bold>ti pariguhanāya kathāya. ‘‘Rājānampī’’tipadaṃ ‘‘mārāpesī’’tipade dhātukammaṃ. <bold>Pavijjhī</bold>ti pavaṭṭesi. <bold>Tato</bold>ti tato vuttato paraṃ uṭṭhahiṃsūti sambandho. Nagare nivasantīti <bold>nāgarā. Rājā</bold>ti ajātasatturājā. <bold>Sāsanakaṇṭaka</bold>ntisāsanassa kaṇṭakasadisattā sāsanakaṇṭakaṃ. <bold>Tato</bold>ti nīharato. <bold>Upaṭṭhānampī</bold>ti upaṭṭhānampi, upaṭṭhānatthāyapi vā. <bold>Aññepī</bold>ti rājato aññepi. <bold>Assā</bold>ti devadattassa. <bold>Kiñci</bold> khādanīyabhojanīyaṃ ‘‘dātabba’’nti iminā yojetabbaṃ. <bold>Kiñci</bold> vā abhivādanādi ‘‘kātabba’’nti iminā sambandho. Kulesu <pageBreak edition="M" number="0.0061" /> viññāpetvā bhuñjanassa hetuṃ dassento āha ‘‘mā me’’tiādi. Posento hutvā bhuñjatīti sambandho.</paragraph>
<paragraph line="247" number="211"> Bhattaṃ anadhivāsentānaṃ kasmā cīvaraṃ parittaṃ uppajjatīti āha ‘‘bhattaṃ agaṇhantāna’’ntiādi.</paragraph>
<paragraph line="248" number="212"> Cīvarakārake <pageBreak edition="V" number="1.0051" /> bhikkhū bhattena kasmā nimantentīti āha ‘‘gāme’’tiādi.</paragraph>
<paragraph line="249" number="215"><bold>Nānāverajjake</bold>ti ettha rañño idaṃ <bold>rajjaṃ,</bold> visadisaṃ rajjaṃ <bold>virajjaṃ,</bold> nānappakāraṃ virajjaṃ <bold>nānāvirajjaṃ</bold>. Nānāvirajjehi āgatā <bold>nānāverajjakā</bold>. Majjhe vuddhi hotīti āha ‘‘nānāvidhehi aññarajjehi āgate’’ti. <bold>Aññarajjehī</bold>ti rājagahato aññehi rajjehi. Rañjitabbanti <bold>rañja</bold>nti vutte niggahitassa anāsanaṃ sandhāya vuttaṃ ‘‘nānāverañjakeitipi pāṭho’’ti.</paragraph>
<paragraph line="250" number="218"><bold>Gaṇabhojane</bold>ti gaṇassa bhojanaṃ gaṇabhojanaṃ, gaṇabhojanassa bhojanaṃ gaṇabhojanaṃ, tasmiṃ gaṇabhojane pācittiyanti attho. ‘‘Rattūparato’’tiādīsu (dī. ni. 1.10; ma. ni. 1.293) viya ekassa bhojanasaddassa lopo daṭṭhabbo. Nanu uposathe viya dve tayo gaṇo nāmāti āha ‘‘idha gaṇo nāma cattāro’’tiādi. Tena dve tayo gaṇo nāma na honti, cattāro pana ādiṃ katvā taduttari gaṇo nāmāti dasseti. <bold>Taṃ paneta</bold>nti ettha etasaddo vacanālaṅkāro dvīsu sabbanāmesu pubbasseva yebhuyyena padhānattā. <bold>Pasavatī</bold>ti vaḍḍhati, jāyatīti attho. <bold>Vevacanena vā</bold>ti ‘‘bhattena nimantemi, bhojanena nimantemī’’ti pariyāyena vā. <bold>Bhāsantarena vā</bold>ti mūlabhāsāto aññāya bhāsāya vā. Ekato nimantitā bhikkhūti sambandho. <bold>Hī</bold>ti saccaṃ, yasmā vā. <bold>Pamāṇa</bold>nti kāraṇaṃ. ‘‘Cattāro’’ti liṅgavipallāsaṃ katvā ‘‘vihāre’’tipadena yojetabbaṃ. <bold>Ṭhitesuyevā</bold>ti padaṃ niddhāraṇasamudāyo. Eko nimantitoti sambandho.</paragraph>
<paragraph line="251">Cattāro <pageBreak edition="M" number="0.0062" /> bhikkhū viññāpeyyunti sambandho. <bold>Pāṭekka</bold>nti patiekassa bhāvo pāṭekkaṃ, visunti attho. Ekato vā nānāto vā viññāpeyyunti sambandho.</paragraph>
<paragraph line="252">Chavisaṅkhātato bāhiracammato abbhantaracammassa thūlattā ‘‘mahācammassā’’ti vuttaṃ. Phālaṃ etesaṃ pādānaṃ sañjātanti <bold>phālitā,</bold> uppādentīti sambandho. Pahaṭamatte satīti yojanā. Lesena kappanti pavattaṃ cittaṃ <bold>lesakappiyaṃ</bold>.</paragraph>
<paragraph line="253"><bold>Suttañcā</bold>ti sūcipāsapavesanasuttañca. Nanu visuṃ cīvaradānasamayo viya cīvarakārasamayopi atthi, kasmā ‘‘yadā tadā’’ti vuttanti āha ‘‘visuṃ hī’’tiādi. <bold>Hī</bold>ti saccaṃ, yasmā vā. Visuṃ cīvaradānasamayo viya cīvarakārasamayo nāma yasmā natthi, tasmā <pageBreak edition="V" number="1.0052" /> ‘‘yadā tadā’’ti mayā vuttanti adhippāyo. Tasmā yo bhikkhu karoti, tena bhuñjitabbanti yojanā. <bold>Sūciveṭhanako</bold>ti sibbanatthāya dve pilotikakhaṇḍe sambandhitvā sūciyā vijjhanako. <bold>Vicāretī</bold>ti pañcakhaṇḍasattakhaṇḍādivasena saṃvidahati. <bold>Chindatī</bold>ti satthakena vā hatthena vā chindati. <bold>Moghasutta</bold>nti muyhanaṃ mogho, atthato gahetabbachaṭṭetabbaṭṭhāne muyhanacittaṃ, tassa chindanaṃ suttanti moghasuttaṃ. <bold>Āgantukapaṭṭa</bold>nti dupaṭṭacīvare mūlapaṭṭassa upari ṭhapitapaṭṭaṃ. <bold>Paccāgata</bold>nti paṭṭacīvarādīsu labbhati. <bold>Bandhatī</bold>ti mūlapaṭṭena āgantukapaṭṭaṃ. Bandhati. <bold>Anuvāta</bold>nti cīvaraṃ anupariyāyitvā vīyati bandhīyatīti anuvātaṃ, taṃ chindati. <bold>Ghaṭṭetī</bold>ti dve anuvātante aññamaññaṃ sambajjhati. <bold>Āropetī</bold>ti cīvarassa upari āropeti. <bold>Tatthā</bold>ti cīvare. <bold>Suttaṃ karotī</bold>ti sūcipāsapavesanasuttaṃ vaṭṭeti. <bold>Valetī</bold>ti vaṭṭitvā suttaveṭhanadaṇḍake āvaṭṭeti. <bold>Pipphalika</bold>nti satthakaṃ. Tañhi piyampi phāletīti pipphali, sāyeva pipphalikanti katvā pipphalikanti vuccati, taṃ <bold>niseti</bold> nisānaṃ karotīti attho. Yo pana katheti, etaṃ ṭhapetvāti yojanā.</paragraph>
<paragraph line="254">Addhānamaggassa dvigāvutattā ‘‘addhayojanabbhantare gāvute’’ti vuttaṃ. Abhirūḷhena bhuñjitabbanti sambandho. <bold>Yatthā</bold>ti yasmiṃ kāle. ‘‘Sannipatantī’’ti bahukattuvasena vuttaṃ. Akusalaṃ parivajjetīti <bold>paribbājako</bold><pageBreak edition="M" number="0.0063" />, pabbajjavesaṃ vā pariggahetvā vajati gacchati pavattatīti <bold>paribbājako</bold>. Vinā bhāvapaccayena bhāvatthassa ñātabbato paribbājakabhāvo paribbājako, taṃ samāpannoti paribbājakasamāpanno. Atha vā paribbājakesu samāpanno pariyāpannoti <bold>paribbājakasamāpanno</bold>. ‘‘Etesa’’ntipadaṃ ‘‘yena kenacī’’tipade niddhāraṇasamudāyo.</paragraph>
<paragraph line="255" number="220"> Yepi bhikkhū bhuñjantīti sambandho. <bold>Tatthā</bold>ti ‘‘dve tayo ekato’’tivacane. Animantito catuttho yassa catukkassāti <bold>animantitacatutthaṃ,</bold> animantitena vā catutthaṃ animantitacatutthaṃ. Eseva nayo aññesupi catutthesu. <bold>Idhā</bold>ti imasmiṃ sāsane. <bold>Nimantetī</bold>ti akappiyanimantanena nimanteti. <bold>Tesū</bold>ti catūsu bhikkhūsu. <bold>So</bold>ti upāsako. <bold>Añña</bold>nti nāgatabhikkhuto aññaṃ, nimantitabhikkhuto vā. <bold>Taṅkhaṇappatta</bold>nti tasmiṃ pucchanakathanakkhaṇe pattaṃ. <bold>Hī</bold>ti vitthāro. <bold>Tatthā</bold>ti tasmiṃ ṭhāne, gehe vā. <bold>Tehī</bold>ti karaṇabhūtehi bhikkhūhi.</paragraph>
<paragraph line="256"><bold>So</bold>ti piṇḍapātiko. <bold>Anāgacchantampī</bold>ti sayaṃ na āgacchantampi. <bold>Lacchathā</bold>ti labhissatha.</paragraph>
<paragraph line="257"><bold>Sopī</bold>ti sāmaṇeropi, na piṇḍapātikoyevāti attho.</paragraph>
<paragraph line="258"><bold>Tatthā</bold>ti <pageBreak edition="V" number="1.0053" /> gilānacatutthe, tesu catūsu vā. Gilāno itaresaṃ pana gaṇapūrako hotīti yojanā.</paragraph>
<paragraph line="259"><bold>Gaṇapūrakattā</bold>ti samayaladdhassa gaṇapūrakattā. <bold>Catukkānī</bold>ti cīvaradānacatutthaṃ cīvarakāracatutthaṃ addhānagamanacatutthaṃ nāvābhiruhanacatutthaṃ mahāsamayacatutthaṃ, samaṇabhattacatutthanti cha catukkāni. Purimehi missetvā ekādasa catukkāni veditabbāni. Eko paṇḍito bhikkhu nisinno hotīti sambandho. <bold>Tesū</bold>ti tīsu bhikkhūsu, gatesu gacchatīti yojanā. Bhutvā āgantvā ṭhitesupi anāpattiyeva. Kasmā sabbesaṃ anāpatti, nanu cattāro bhikkhū ekato gaṇhantīti āha ‘‘pañcannaṃ hī’’tiādi. <bold>Hī</bold>ti saccaṃ, yasmā vā. <bold>Bhojanānaṃyevā</bold>ti na yāgukhajjakaphalāphalādīnaṃ. <bold>Tāni cā</bold>ti yehi bhojanehi visaṅketaṃ natthi, tāni ca bhojanāni. <bold>Tehī</bold>ti catūhi bhikkhūhi <pageBreak edition="M" number="0.0064" />. <bold>Tānī</bold>ti yāguādīni. <bold>Itī</bold>ti tasmā anāpattinti yojanā.</paragraph>
<paragraph line="260">Koci pesito apaṇḍitamanusso vadatīti yojanā. Kattukāmena pesitoti sambandho. <bold>Bhattaṃ gaṇhathāti vā</bold>ti vāsaddo ‘‘odanaṃ gaṇhatha, bhojanaṃ gaṇhatha, annaṃ gaṇhatha, kuraṃ gaṇhathā’’ti vacanānipi saṅgaṇhāti. Nimantanaṃ sādiyantīti <bold>nemantanikā</bold>. Piṇḍapāte dhutaṅge niyuttāti <bold>piṇḍapātikā</bold>. Punadivase bhanteti vutteti yojanā. <bold>Haritvā</bold>ti apanetvā. <bold>Tato</bold>ti tato vadanato paranti sambandho. <bold>Vikkhepa</bold>nti vividhaṃ khepaṃ. <bold>Te</bold>ti asukā ca asukā ca gāmikā. Bhanteti vutteti yojanā. <bold>Sopī</bold>ti apaṇḍitamanussopi, na gāmikāyevāti attho. Kasmā na labhāmi bhanteti vutteti yojanā. Evaṃ ‘‘kathaṃ nimantesuṃ bhante’’ti etthāpi. <bold>Tato</bold>ti tasmā kāraṇā. <bold>Esā</bold>ti eso gāmo. <bold>Ta</bold>nti bhūmatthe cetaṃ upayogavacanaṃ, tasmiṃ gāme carathāti hi attho. <bold>Kiṃ etenā</bold>ti etena pucchanena kiṃ payojanaṃ. <bold>Etthā</bold>ti pucchane. Mā pamajjitthāti vadatīti sambandho. <bold>Dutiyadivase</bold>ti nimantanadivasato dutiyadivase. <bold>Dhuragāme</bold>ti padhānagāme, antikagāme vā. Bhāvo nāma kiriyattā ekoyeva hoti, tasmā kattāraṃ vā kammaṃ vā sambandhaṃ vā apekkhitvā bahuvacanena na bhavitabbaṃ, tena vuttaṃ ‘‘na dubbacehi bhavitabba’’nti. <bold>Tesū</bold>ti gāmikesu bhojentesūti sambandho. <bold>Asanasālāya</bold>nti bhojanasālāyaṃ. Sā hi asati bhuñjati etthāti asanā, salanti pavisanti assanti sālā, asanā ca sā sālāceti asanasālāti atthena ‘‘asanasālā’’ti vuccati.</paragraph>
<paragraph line="261"><bold>Atha panā</bold>ti tato aññathā pana. Apādānattho hi athasaddo. <bold>Tattha tatthā</bold>ti tasmiṃ tasmiṃ <pageBreak edition="V" number="1.0054" /> ṭhāne antaravīthiādīsūti attho. <bold>Paṭikaccevā</bold>ti paṭhamaṃ katvā eva. Bhikkhūsu gāmato anikkhantesu pagevāti vuttaṃ hoti. <bold>Na vaṭṭatī</bold>ti ‘‘bhattaṃ gaṇhathā’’ti pahiṇattā na vaṭṭati. Ye pana manussā bhojentīti sambandho. <bold>Nivattathāti vuttapade</bold>ti ‘‘nivattathā’’ti vutte kiriyāpade. <bold>Yassa</bold><bold>kassaci</bold><pageBreak edition="M" number="0.0065" /><bold>hotī</bold>ti yassa kassaci atthāya hotīti yojanā. <bold>Nivattituṃ vaṭṭatī</bold>ti ‘‘bhattaṃ gaṇhathā’’ti avuttattā nivattituṃ vaṭṭati. <bold>Sambandhaṃ katvā</bold>ti ‘‘nivattatha bhante’’ti bhantesaddena abyavahitaṃ katvā. <bold>Nisīdatha bhante, bhattaṃ gaṇhathā</bold>ti bhantesaddena byavahitaṃ katvā vutte ‘‘nisīdathā’’tipade nisīdituṃ vaṭṭati. Atha bhantesaddena byavahitaṃ akatvā ‘‘nisīdatha, bhattaṃ gaṇhathā’’ti sambandhaṃ katvā vutte nisīdituṃ vaṭṭati. Iccetaṃ nayaṃ atidisati ‘‘eseva nayo’’tiimināti. Dutiyaṃ.</paragraph>
<subhead line="262">3. Paramparabhojanasikkhāpadaṃ</subhead>
<paragraph line="263" number="221"> Tatiye ‘‘na kho…pe… karontī’’tipāṭhassa atthasambandhaṃ dassento āha ‘‘yena niyāmenā’’tiādi. Tattha ‘‘yena niyāmenā’’tiiminā ‘‘yathayime manussā’’ti ettha yathāsaddassa yaṃsaddatthabhāvaṃ dasseti. <bold>Tenā</bold>ti tena niyāmena. Iminā yathāsaddassa niyamaniddiṭṭhabhāvaṃ dasseti. ‘‘Ñāyatī’’tiiminā kiriyāpāṭhasesaṃ dasseti. ‘‘Sāsanaṃ vā dānaṃ vā’’tipadehi idaṃsaddassa atthaṃ dasseti. <bold>Buddhappamukhe saṅghe</bold>ti sampadānatthe cetāni bhummavacanāni, buddhappamukhassa saṅghassa dānaṃ vāti attho. ‘‘Paritta’’ntiiminā orakasaddassa atthaṃ dasseti. ‘‘Lāmaka’’ntiiminā parittasaddassa parivāratthaṃ nivatteti. Kiro eva patibhāve niyutto <bold>kirapatiko</bold>ti atthaṃ dassento āha ‘‘kirapatikoti etthā’’ti ādi. <bold>So</bold>ti kirapatiko. Kammaṃ kāretīti sambandho. <bold>Upacāravasenā</bold>ti vohāravasena, upalakkhaṇavasena, padhānavasena vāti attho. Na kevalaṃ badarāyeva, aññepi pana bahū khādanīyabhojanīyā paṭiyattāti adhippāyo. Badarena misso <bold>badaramisso,</bold> badarasāḷavoti āha ‘‘badarasāḷavenā’’ti. Badaracuṇṇena misso madhusakkharādi <bold>‘‘badarasāḷavo’’</bold>ti vuccati.</paragraph>
<paragraph line="264" number="222"> Uddhaṃ <pageBreak edition="M" number="0.0066" /> sūro uggato asmiṃ kāleti <bold>ussūro</bold>ti vutte atidivākāloti āha ‘‘atidivā’’ti.</paragraph>
<paragraph line="265" number="226"> Ayaṃ bhattavikappanā nāma vaṭṭatīti yojanā. <bold>Pañcasu sahadhammikesū</bold>ti niddhāraṇasamudāyo, itthannāmassāti sambandho. Yadi pana sammukhāpi vikappituṃ vaṭṭati, tadā attanā <pageBreak edition="V" number="1.0055" /> saha ṭhitassa bhagavato kasmā na vikappetīti āha ‘‘sā cāya’’ntiādi. Sā ayaṃ vikappanā saṅgahitāti sambandho. Kasmā bhagavato vikappetuṃ na vaṭṭatīti āha ‘‘bhagavati hī’’tiādi. <bold>Hī</bold>ti saccaṃ, yasmā vā. Saṅghena katanti sambandho.</paragraph>
<paragraph line="266" number="229"> ‘‘Dve tayo nimantane’’tipadāni liṅgavipallāsānīti āha ‘‘dve tīṇi nimantanānī’’ti. Nimantitabbo etehīti <bold>nimantanāni</bold> bhojanāni bhuñjatīti sambandho. Dve tīṇi kulāni ākirantīti yojanā. <bold>Sūpabyañjana</bold>nti sūpo ca byañjanañca sūpabyañjanaṃ. <bold>Anāpatti</bold> ekato missitattāti adhippāyo. <bold>Mūlanimantana</bold>nti paṭhamanimantanaṃ bhojanaṃ. <bold>Anto</bold>ti heṭṭhā. <bold>Ekampi kabaḷa</bold>nti ekampi ālopaṃ. <bold>Yathā tathā vā</bold>ti yena vā tena vā ākārena. <bold>Tatthā</bold>ti tasmiṃ bhojane. <bold>Rasaṃ vā</bold>ti khīrato aññaṃ rasaṃ vā. Yena khīrarasena ajjhotthataṃ bhattaṃ ekarasaṃ hoti, taṃ khīraṃ vā taṃ rasaṃ vā ākirantīti yojanā. Yaṃsaddo hi uttaravākye ṭhito pubbavākye taṃsaddaṃ avagamayati. Khīrena saṃsaṭṭhaṃ bhattaṃ <bold>khīrabhattaṃ</bold>. Evaṃ rasabhattaṃ. <bold>Aññepī</bold>ti khīrabhattarasabhattadāyakato aññepi. <bold>Anāpatti</bold> bhattena amissitattāti adhippāyo. ‘‘Bhuñjantenā’’tipadaṃ ‘‘bhuñjitu’’ntipade bhāvakattā. <bold>Sappipāyāsepī</bold>ti sappinā ca pāyāsena ca kate bhattepi.</paragraph>
<paragraph line="267"><bold>Tassā</bold>ti mahāupāsakassa. Āpattīti ca vaṭṭatīti ca dvinnaṃ aṭṭhakathāvādānaṃ yuttabhāvaṃ mahāpaccarivādena dassetuṃ vuttaṃ ‘‘mahāpaccariya’’ntiādi. Dve aṭṭhakathāvādā hi sandhāyabhāsitamattameva visesā, atthato pana ekā. Mahāpaccariyaṃ vuttanti sambandho. <bold>Ekovā</bold>ti kumbhiyā ekova. <bold>Paramparabhojana</bold>nti parassa parassa bhojanaṃ <pageBreak edition="M" number="0.0067" />. <bold>Nimantitamhā</bold>ti ahaṃ nimantito amhi nanūti attho. <bold>Āpucchitvāpī</bold>ti mahāupāsakaṃ āpucchitvāpi.</paragraph>
<paragraph line="268"><bold>So</bold>ti anumodako bhikkhu. <bold>Ta</bold>nti bhikkhuṃ. <bold>Añño</bold>ti aññataro. <bold>Ki</bold>nti kasmā. <bold>Nimantitattā</bold>ti nimantitabhāvato.</paragraph>
<paragraph line="269">Sakalena gāmena nimantitopi ekato hutvāva nimantitassa kappati, na visuṃ visunti āha ‘‘ekato hutvā’’ti. <bold>Pūgepī</bold>ti samādapetvā puññaṃ karontānaṃ samūhepi. ‘‘Nimantiyamāno’’tipadassa nimantanākāraṃ dassento āha ‘‘bhattaṃ gaṇhā’’ti. <bold>Yadaggenā</bold>ti yaṃ aggena yena koṭṭhāsenāti attho. Dvīsu theravādesu mahāsumattheravādova yuttoti so pacchā vuttoti. Tatiyaṃ.</paragraph>
<subhead line="270">4. Kāṇamātāsikkhāpadaṃ</subhead>
<paragraph line="271" number="230"> Catutthe <pageBreak edition="V" number="1.0056" /> ‘‘nakulamātāti’’ādīsu (a. ni. 1.266; a. ni. aṭṭha. 1.1.266) nakulassa bhagavato mātā <bold>nakulamātā</bold>ti ca nakulañca bhagavato taṃ mātā cāti nakulamātāti ca attho sambhavati, ‘‘uttaramātāti’’ādīsu uttarāya mātā <bold>uttaramātā</bold>ti atthoyeva sambhavati. Tesu ‘‘uttaramātā’’tipadasseva ‘‘kāṇamātā’’tipadassa kāṇāya mātā <bold>kāṇamātā</bold>ti atthoyeva sambhavatīti āha ‘‘kāṇāya mātā’’ti. Tassā dhītuyā ‘‘kāṇā’’tināmena vissutabhāvaṃ dassento āha ‘‘sā kirā’’tiādi. <bold>Sā</bold>ti dārikā vissutā ahosīti sambandho. <bold>Assā</bold>ti mahāupāsikāya. <bold>Ye ye</bold>ti purisā. ‘‘Rāgena kāṇā hontī’’tiiminā kaṇanti nimilanti rāgena purisā etāyāti <bold>kāṇā</bold>ti atthaṃ dasseti. <bold>Tassā</bold>ti kāṇāya. <bold>Āgata</bold>nti ettha bhāvatthe toti āha ‘‘āgamana’’nti. <bold>Adhippāyo</bold>ti ‘‘kismiṃ viyā’’tipadassa, kāṇamātāya vā adhippāyo <pageBreak edition="M" number="0.0068" />. <bold>Rittā</bold>ti tucchā, suññāti attho. ‘‘Asmiṃ gamane’’tiiminā bāhiratthasamāsaṃ dasseti. ‘‘Ariyasāvikā’’tiādinā ariyānaṃ bhikkhūhi apaṭivibhattabhogaṃ dasseti. Na kevalaṃ kiñci parikkhayaṃ agamāsi, atha kho sabbanti āha ‘‘sabbaṃ parikkhayaṃ agamāsī’’ti. <bold>Kāṇāpī</bold>ti pisaddo na kevalaṃ mātāyeva maggaphalabhāginī ahosi, atha kho kāṇāpi sotāpannā ahosīti dasseti. <bold>Sopi puriso</bold>ti kāṇāya patibhūto sopi puriso. <bold>Pakatiṭṭhāneyevā</bold>ti jeṭṭhakapajāpatiṭṭhāneyeva.</paragraph>
<paragraph line="272" number="231"><bold>Imasmiṃ pana vatthusmi</bold>nti imasmiṃ pūvavatthusmiṃ. <bold>Eta</bold>nti pātheyyavatthuṃ. <bold>Ariyasāvakattā</bold>ti ariyabhūtassa sāvakassa bhāvato, ariyassa vā sammāsambuddhassa sāvakabhāvato.</paragraph>
<paragraph line="273" number="233"> Paheṇakapaṇṇākārasaddānaṃ aññamaññavevacanattā vuttaṃ ‘‘paheṇakatthāyāti paṇṇākāratthāyā’’ti. <bold>Idhā</bold>ti ‘‘pūvehi vā’’tipade, sikkhāpade vā. <bold>Baddhasattū</bold>ti madhusakkharādīhi missetvā baddhasattu. <bold>Thūpīkata</bold>nti thūpīkataṃ katvā.</paragraph>
<paragraph line="274">‘‘Dvattipattapūre’’tipadassa visesanuttarabhāvaṃ dassetuṃ vuttaṃ ‘‘pūre patte’’ti. Dve vā tayo vā pattāti <bold>dvattipattā,</bold> vāsaddatthe saṅkhyobhayabāhiratthasamāso, tisaddaparattā dvissa ca akāro hoti, dvattipattā ca te pūrā cāti <bold>dvattipattapūrā,</bold> te dvattipattapūre gahetvāti yojanā. ‘‘Ācikkhitabba’’nti vuttavacanassa ācikkhanākāraṃ dassento āha ‘‘atra mayā’’tiādi. <bold>Tenāpī</bold>ti <pageBreak edition="V" number="1.0057" /> dutiyenāpi. Paṭhamabhikkhu ekaṃ gahetvā dutiyabhikkhussa ārocanañca dutiyabhikkhu ekaṃ gahetvā tatiyabhikkhussa ārocanañca atidisanto āha ‘‘yenā’’tiādi. Tattha <bold>yenā</bold>ti paṭhamabhikkhunā. Paṭikkamanti bhuñjītvā etthāti <bold>paṭikkamana</bold>nti vutte asanasālāva gahetabbāti āha ‘‘asanasāla’’nti. <bold>Yatthā</bold>ti yassaṃ asanasālāyaṃ. Mukholokanaṃ na vaṭṭatīti āha ‘‘attano’’tiādi. <bold>Aññatthā</bold>ti paṭikkamanato aññattha. <bold>Assā</bold>ti bhikkhussa.</paragraph>
<paragraph line="275">‘‘Saṃvibhajitabba’’nti <pageBreak edition="M" number="0.0069" /> vuttavacanassa saṃvibhajanākāraṃ dassetuṃ vuttaṃ ‘‘sace tayo’’tiādi. <bold>Yathāmitta</bold>nti yassa yassa mittassa. <bold>Akāmā</bold>ti na kāmena. Kāraṇatthe cetaṃ nissakkavacanaṃ.</paragraph>
<paragraph line="276" number="235"><bold>Antarāmagge</bold>ti maggassa antaro antarāmaggo, sukhuccāraṇatthaṃ majjhe dīgho, tasmiṃ. Bahumpi dentānaṃ etesaṃ ñātakapavāritānaṃ bahumpi paṭiggaṇhantassāti yojanā. Aṭṭhakathāsu pana vuttanti sambandho. Aṭṭhakathānaṃ vacanaṃ pāḷiyā na sametīti. Catutthaṃ.</paragraph>
<subhead line="277">5. Paṭhamapavāraṇasikkhāpadaṃ</subhead>
<paragraph line="278" number="236"> Pañcame <bold>pavāritā</bold>ti ettha vassaṃvutthapavāraṇā, paccayapavāraṇā, paṭikkhepapavāraṇā, yāvadatthapavāraṇā cāti catubbidhāsu pavāraṇāsu yāvadatthapavāraṇā ca paṭikkhepapavāraṇā cāti dve pavāraṇā adhippetāti dassento āha ‘‘brāhmaṇenā’’tiādi. Brāhmaṇena pavāritāti sambandho. <bold>Saya</bold>nti tatiyantanipāto ‘‘pavāritā’’tipadena sambandho. Casaddo aññattha yojetabbo yāvadatthapavāraṇāya ca paṭikkhepapavāraṇāya cāti. Paṭimukhaṃ attano gehaṃ visanti pavisantīti <bold>paṭivissakā</bold>ti vutte āsannagehavāsikā gahetabbāti āha ‘‘sāmantagharavāsike’’ti.</paragraph>
<paragraph line="279" number="237"> Uddhaṅgamo ravo <bold>oravo,</bold> soyeva saddo <bold>oravasaddo,</bold> kākānaṃ oravasaddo <bold>kakoravasaddo</bold>ti dassento āha ‘‘kākāna’’ntiādi.</paragraph>
<paragraph line="280" number="239"> Tavantupaccayassa atītatthabhāvaṃ dassetuṃ vuttaṃ ‘‘tattha cā’’tiādi. <bold>Tatthā</bold>ti ‘‘bhuttavā’’tipade. Yasmā yena bhikkhunā ajjhoharitaṃ hoti, tasmā so ‘‘bhuttāvī’’ti saṅkhyaṃ gacchatīti <pageBreak edition="V" number="1.0058" /> yojanā. <bold>Saṅkhāditvā</bold>ti dantehi cuṇṇaṃ katvā. <bold>Tenā</bold>ti tena hetunā. <bold>Assā</bold>ti ‘‘bhuttāvī’’tipadassa. Pavāreti paṭikkhipatīti <bold>pavārito</bold> bhikkhūti dassento āha ‘‘katapavāraṇo’’ti. <bold>Sopi cā</bold>ti so paṭikkhepo ca hotīti sambandho. <bold>Assā</bold>ti ‘‘pavārito’’tipadassa. <bold>Tatthā</bold>ti ‘‘asanaṃ paññāyatī’’tiādivacane. Yasmā <pageBreak edition="M" number="0.0070" /> bhuttāvītipi saṅkhyaṃ gacchati, tasmā na passāmāti yojanā. ‘‘Asanaṃ paññāyatī’’ti padabhājaniyā ‘‘bhuttāvī’’ti mātikāpadassa asaṃsandanabhāvaṃ dassetuṃ vuttaṃ ‘‘asanaṃ paññāyatīti iminā’’tiādi. <bold>Yañcā</bold>ti yañca bhojanaṃ. <bold>Dirattādī</bold>ti ettha ādisaddena pañcādivacanaṃ saṅgaṇhāti. <bold>Eta</bold>nti ‘‘bhuttāvī’’tipadaṃ.</paragraph>
<paragraph line="281">‘‘Asanaṃ paññāyatī’’tiādīsu vinicchayo evaṃ veditabboti sambandho. ‘‘Paññāyatī’’ti ettha ñādhātuyā khāyanatthaṃ dassetuṃ vuttaṃ ‘‘dissatī’’ti. ‘‘Hatthapāse’’tipadassa dvādasahatthappamāṇo hatthapāso nādhippetoti āha ‘‘aḍḍhateyyahatthappamāṇe’’ti. Vācāya abhiharaṇaṃ nādhippetaṃ. Tenāha ‘‘kāyenā’’ti. <bold>Abhiharatī</bold>ti abhimukhaṃ harati. <bold>Ta</bold>nti bhojanaṃ. <bold>Eta</bold>nti pañcaṅgabhāvaṃ, ‘‘pañcahi…pe… paññāyatī’’ti vacanaṃ vā.</paragraph>
<paragraph line="282"><bold>Tatrā</bold>ti ‘‘asanaṃ paññāyatī’’tiādivacane. <bold>Asnātī</bold>ti kīyādigaṇattā, tassa ca ekakkharadhātuttā sakāranakārānaṃ saṃyogo daṭṭhabbo. <bold>Ta</bold>nti bhojanaṃ. Undati pasavati bhuñjantānaṃ āyubalaṃ janetīti <bold>odano</bold>. Yavādayo pūtiṃ katvā katattā kucchitena masīyati āmasīyatīti <bold>kumāso</bold>. Sacati samavāyo hutvā bhavatīti <bold>sattu</bold>. Byañjanatthāya māretabboti <bold>maccho</bold>. Mānīyati bhuñjantehīti <bold>maṃsaṃ. Tatthā</bold>ti odanādīsu pañcasu bhojanesu. Sāro assatthi aññesaṃ dhaññānanti <bold>sālī</bold>. Vahati bhuñjantānaṃ jīvitanti <bold>vīhi</bold>. Yavati amissitopi missito viya bhavatīti <bold>yavo</bold>. Gudhati pariveṭhati milakkhabhojanattāti <bold>godhumo</bold>. Sobhanasīsattā kamanīyabhāvaṃ gacchatīti <bold>kaṅgu</bold>. Mahantasīsattā, madhurarasanāḷattā ca varīyati patthīyati janehīti <bold>varako</bold>. Koraṃ rudhiraṃ dūsati bhuñjantānanti <bold>kudrūsako</bold>. Nibbatto odano nāmāti sambandho. <bold>Tatthā</bold>ti sattasu dhaññesu. <bold>Sālītī</bold>ti ettha itisaddo nāmapariyāyo. Sālī nāmāti attho. Eseva nayo ‘‘vīhītī’’tiādīsupi.</paragraph>
<paragraph line="283"><bold>Etthā</bold>ti <pageBreak edition="M" number="0.0071" /> tiṇadhaññajātīsu. Nīvāro sāliyā anulomo, varakacorako varakassa anulomo. <bold>Ambilapāyāsādīsū</bold>ti ettha ādisaddena khīrabhattādayo saṅgaṇhanti. <bold>Odhī</bold>ti avadhi, mariyādoti attho. So hi avahīyati cajīyati asmāti odhīti vuccati.</paragraph>
<paragraph line="284">Yopi <pageBreak edition="V" number="1.0059" /> pāyāso vā yāpi ambilayāgu vā odhiṃ na dasseti, so pavāraṇaṃ na janetīti yojanā. Payena khīrena katattā <bold>pāyāso</bold>. Pātabbassa, asitabbassa cāti dvinnaṃ byuppattinimittānaṃ sambhavato vā <bold>pāyāso</bold>ti vuccati. <bold>Uddhanato</bold>ti cullito. Sā hi upari dhīyanti ṭhapiyanti thālyādayo etthāti uddhananti vuccati. <bold>Āvajjitvā</bold>ti pariṇāmetvā. <bold>Ghanabhāva</bold>nti kathinabhāvaṃ. Etthāpi vākye ‘‘yo so’’ti padāni yojetabbāni. <bold>Pubbe</bold>ti abbhuṇhakāle. <bold>Nimantane</bold>ti nimantanaṭṭhāne. Bhatte ākiritvā dentīti sambandho. Yāpanaṃ gacchati imāyāti <bold>yāgu</bold>. Kiñcāpi tanukā hoti, tathāpīti yojanā. <bold>Udakādīsū</bold>tiādisaddena kiñjikakhīrādayo saṅgayhanti. Yāgusaṅgahameva gacchati, kasmā? Udakādīnaṃ pakkuthitattāti adhippāyo. <bold>Tasmiṃ vā</bold>ti sabhatte, pakkuthitaudakādike vā. <bold>Aññasmiṃ vā</bold>ti pakkuthitaudakādito aññasmiṃ udakādike vā. <bold>Yattha</bold> yasmiṃ udakādike pakkhipanti, taṃ pavāraṇaṃ janetīti yojanā.</paragraph>
<paragraph line="285"><bold>Suddharasako</bold>ti macchamaṃsakhaṇḍanhārūhi amisso suddho macchādirasako. <bold>Rasakayāgū</bold>ti rasakabhūtā dravabhūtā yāgu. <bold>Ghanayāgū</bold>ti kathinayāgu. <bold>Etthā</bold>ti ghanayāguyaṃ. <bold>Pupphiatthāyā</bold>ti pupphaṃ phullaṃ imassa khajjakassāti pupphī, pupphino attho payojanaṃ pupphiattho, tadatthāya katanti sambandho. <bold>Te taṇḍule</bold>ti te seditataṇḍule. Acuṇṇattā neva sattusaṅkhyaṃ, apakkattā na bhattasaṅkhyaṃ gacchanti. <bold>Tehī</bold>ti seditataṇḍulehi. Te taṇḍule pacanti, karontīti sambandho.</paragraph>
<paragraph line="286">‘‘Yavehī’’ti bahuvacanena satta dhaññānipi gahitāni. Esa nayo sālivīhiyavehīti etthāpi. <bold>Thuse</bold>ti dhaññatace. <bold>Palāpetvā</bold>ti paṭikkamāpetvā <pageBreak edition="M" number="0.0072" />. <bold>Ta</bold>nti cuṇṇaṃ gacchatīti sambandho. <bold>Kharapākabhajjitāna</bold>nti kharo pāko kharapāko, kharapākena bhajjitā kharapākabhajjitā, tesaṃ. Na pavārenti asattusaṅgahattāti adhippāyo. <bold>Kuṇḍakampī</bold>ti kaṇampi. Pavāreti sattusaṅgahattāti adhippāyo. <bold>Tehī</bold>ti lājehi. <bold>Suddhakhajjaka</bold>nti piṭṭhehi amissitaṃ suddhaṃ phalāphalādikhajjakaṃ. Yāguṃ pivantassa dentīti yojanā. <bold>Tānī</bold>ti dve macchamaṃsakhaṇḍāni. Na pavāreti dvinnaṃ macchamaṃsakhaṇḍānaṃ akhāditattāti adhippāyo. <bold>Tato</bold>ti dvemacchamaṃsakhaṇḍato nīharitvā ekanti sambandho, tesu vā. <bold>So</bold>ti khādako bhikkhu. <bold>Añña</bold>nti dvīhi macchamaṃsakhaṇḍehi aññaṃ pavāraṇapahonakaṃ bhojanaṃ.</paragraph>
<paragraph line="287"><bold>Avatthutāyā</bold>ti pavāraṇāya avatthubhāvato. Taṃ vitthārento āha ‘‘yaṃ hī’’ti. <bold>Hi</bold>saddo vitthārajotako. <bold>Ya</bold>nti maṃsaṃ. <bold>Idaṃ panā</bold>ti idaṃ maṃsaṃ pana. Paṭikkhittamaṃsaṃ kappiyabhāvato apaṭikkhipitabbaṭṭhāne <pageBreak edition="V" number="1.0060" /> ṭhitattā paṭikkhittampi maṃsabhāvaṃ na jahāti. Nanu khāditamaṃsaṃ pana akappiyabhāvato paṭikkhipitabbaṭṭhāne ṭhitattā khādiyamānampi maṃsabhāvaṃ jahātīti āha ‘‘yaṃ panā’’tiādi. Kuladūsakakammañca vejjakammañca uttarimanussadhammārocanañca sāditarūpiyañca <bold>kula…pe… rūpiyāni,</bold> tāni ādīni yesaṃ kuhanādīnanti <bold>kula…pe… rūpiyādayo,</bold> tehi. <bold>Sabbatthā</bold>ti sabbesu vāresu.</paragraph>
<paragraph line="288"><bold>Eva</bold>ntiādi nigamananidassanaṃ. <bold>Ta</bold>nti bhojanaṃ. <bold>Yathā</bold>ti yenākārena. Yena ajjhohaṭaṃ hoti, so paṭikkhipati pavāretīti yojanā. <bold>Katthacī</bold>ti kismiñci pattādike. <bold>Tasmiṃ ce antare</bold>ti tasmiṃ khaṇe ce. <bold>Aññatrā</bold>ti aññasmiṃ ṭhāne. Patte vijjamānabhojanaṃ anajjhoharitukāmo hoti yathā, evanti yojanā. <bold>Hī</bold>ti saccaṃ. <bold>Sabbatthā</bold>ti sabbesu padesu. <bold>Tatthā</bold>ti kurundīyaṃ. <bold>Ānisadassā</bold>ti āgamma nisīdati etenāti ānisado, tassa pacchimantatoti sambandho. <bold>Paṇhiantato</bold>ti pasati ṭhitakāle vā gamanakāle <pageBreak edition="M" number="0.0073" /> vā bhūmiṃ phusatīti paṇhī, tassa antato. ‘‘Dāyakassā’’tipadaṃ ‘‘pasāritahattha’’nti padena ca ‘‘aṅga’’nti padena ca avayavīsambandho. <bold>Hatthapāso</bold>ti hatthassa pāso samīpo hatthapāso, hattho pasati phusati asmiṃ ṭhāneti vā <bold>hatthapāso,</bold> aḍḍhateyyahattho padeso. <bold>Tasmi</bold>nti hatthapāse.</paragraph>
<paragraph line="289"><bold>Upanāmetī</bold>ti samīpaṃ nāmeti. <bold>Anantaranisinnopī</bold>ti hatthapāsaṃ avijahitvā anantare ṭhāne nisinnopi bhikkhu vadatīti yojanā. <bold>Bhattapacchi</bold>nti bhattena pakkhittaṃ pacchiṃ. <bold>Īsaka</bold>nti bhāvanapuṃsakaṃ. Uddharitvā vā apanāmetvā vāti sambandhitabbaṃ. <bold>Dūre</bold>ti navāsane. <bold>Ito</bold>ti pattato. Gato dūtoti sambandho.</paragraph>
<paragraph line="290"><bold>Parivesanāyā</bold>ti parivesanatthāya, bhattagge vā. <bold>Tatrā</bold>ti asmiṃ parivesane. <bold>Ta</bold>nti bhattapacchiṃ. <bold>Phuṭṭhamattāvā</bold>ti phusiyamattāva. Kaṭacchunā uddhaṭabhatte pana pavāraṇā hotīti yojanā. <bold>Hī</bold>ti saccaṃ, yasmā vā. <bold>Tassā</bold>ti parivesakassa. <bold>Abhihaṭe paṭikkhittattā</bold>ti abhihaṭassa bhattassa paṭikkhittabhāvato.</paragraph>
<paragraph line="291">‘‘Kāyena vācāya vā paṭikkhipantassa pavāraṇā hotī’’ti saṅkhepena vuttamatthaṃ vitthārena dassento āha ‘‘tatthā’’tiādi. <bold>Tatthā</bold>ti tesu kāyavācāpaṭikkhepesu. <bold>Macchikabījani</bold>nti makkhikānaṃ uttāsaniṃ bījaniṃ. Khakārassa hi chakāraṃ katvā ‘‘macchikā’’ti vuccati ‘‘sacchikatvā’’tiādīsu <pageBreak edition="V" number="1.0061" /> viya (a. ni. 3.103). Ettha hi ‘‘sakkhikatvā’’ti vattabbe khakārassa chakāro hoti.</paragraph>
<paragraph line="292">Eko vadatīti sambandho. <bold>Apanetvā</bold>ti pattato apanetvā. <bold>Etthā</bold>ti vacane. <bold>Katha</bold>nti kenākārena hotīti yojanā. <bold>Vadantassa nāmā</bold>ti ettha nāmasaddo garahattho ‘‘atthī’’tipadena yojetabbo. <bold>Atthi nāmā</bold>ti attho. <bold>Itopī</bold>ti pattatopi. <bold>Tatrāpī</bold>ti tasmiṃ vacanepi.</paragraph>
<paragraph line="293"><bold>Samaṃsaka</bold>nti maṃsena saha pavattaṃ. <bold>Rasa</bold>nti dravaṃ. <bold>Ta</bold>nti vacanaṃ. Paṭikkhipato hoti. Kasmā? Maccho ca raso ca macchena misso raso <pageBreak edition="M" number="0.0074" /> cāti atthassa sambhavato. <bold>Ida</bold>nti vatthuṃ. <bold>Maṃsaṃ visuṃ katvā</bold>ti ‘‘maṃsassa rasaṃ maṃsarasa’’nti maṃsapadatthassa padhānabhāvaṃ akatvā, rasapadatthasseva padhānabhāvaṃ katvāti attho.</paragraph>
<paragraph line="294"><bold>Āpucchanta</bold>nti ‘‘maṃsarasaṃ gaṇhathā’’ti āpucchantaṃ. <bold>Ta</bold>nti maṃsaṃ. <bold>Karambako</bold>ti missakādhivacanametaṃ. Yañhi aññena aññena missetvā karonti, so ‘‘karambako’’ti vuccati. Ayaṃ panettha vacanattho – karoti samūhaṃ avayavinti <bold>karo,</bold> karīyati vā samūhena avayavināti <bold>karo,</bold> avayavo, taṃ vakati ādadātīti <bold>karambako,</bold> samūho. ‘‘Kadambako’’tipi pāṭho, sopi yuttoyeva anumatattā paṇḍitehi. Abhidhānepi evameva atthī. Attho pana aññathā cintetabbo. Imasmiṃ vā atthe rakārassa dakāro kātabbo. Maṃsena misso, lakkhito vā karambako <bold>maṃsakarambako. Na pavāretī</bold>ti yesaṃ kesañci missakattā na pavāreti. <bold>Pavāretī</bold>ti maṃsena missitattā pavāreti.</paragraph>
<paragraph line="295">Yo pana paṭikkhipati, so pavāritova hotīti yojanā. <bold>Nimantane</bold>ti nimantanaṭṭhāne. <bold>Hī</bold>ti saccaṃ. <bold>Tatthā</bold>ti kurundiyaṃ. <bold>Yenā</bold>ti yena bhattena. <bold>Etthā</bold>ti ‘‘yāguṃ gaṇhathā’’tiādivacane. <bold>Adhippāyo</bold>ti aṭṭhakathācariyānaṃ adhippāyo. <bold>Etthā</bold>ti ‘‘yāgumissakaṃ gaṇhathā’’tiādivacane. <bold>Duddasa</bold>nti dukkaraṃ dassanaṃ. <bold>Idañcā</bold>ti ‘‘missakaṃ gaṇhathā’’tivacanañca. <bold>Na samānetabba</bold>nti samaṃ na ānetabbaṃ, samānaṃ vā na kātabbaṃ. <bold>Hī</bold>ti saccaṃ, yasmā vā. <bold>Idaṃ panā</bold>ti missakaṃ pana. <bold>Etthā</bold>ti missake. <bold>Visuṃ katvā</bold>ti rasakhīrasappīni āveṇiṃ katvā. <bold>Ta</bold>nti rasādiṃ.</paragraph>
<paragraph line="296">Kaddīyati maddīyatīti <bold>kaddamo</bold>. Undati pasavati vaḍḍhatīti <bold>udakaṃ</bold>. Undati vā kledanaṃ karotīti <pageBreak edition="V" number="1.0062" /><bold>udakaṃ,</bold> nilīne satte gupati rakkhatīti <bold>gumbo,</bold> guhati saṃvaratīti vā <bold>gumbo. Anupariyāyantenā</bold>ti anukkamena parivattitvā <pageBreak edition="M" number="0.0075" /> āyantena. <bold>Ta</bold>nti nāvaṃ vā setuṃ vā. <bold>Majjhanhika</bold>nti ahassa majjhaṃ majjhanhaṃ, ahasaddassa nhādeso, majjhanhaṃ eva majjhanhikaṃ. Potthakesu pana majjhantikanti pāṭho atthi, so apāṭhoyeva. Yo ṭhito pavāreti, tena ṭhiteneva bhuñjitabbanti yojanā. <bold>Ānisada</bold>nti pīṭhe phuṭṭhaānisadamaṃsaṃ. <bold>Acāletvā</bold>ti acāvetvā. Ayameva vā pāṭho. Upari ca passesu ca amocetvāti vuttaṃ hoti. Adinnādāne viya ṭhānācāvanaṃ na veditabbaṃ. <bold>Saṃsaritu</bold>nti saṃsabbituṃ. <bold>Na</bold>nti bhikkhuṃ.</paragraph>
<paragraph line="297">Atirekaṃ ricati gacchatīti <bold>atirittaṃ,</bold> na atirittaṃ <bold>anatiritta</bold>nti atthaṃ dassento āha ‘‘na atiritta’’nti. ‘‘Adhika’’ntiiminā atirittasaddassa atisuññatthaṃ nivatteti. Adhi hutvā eti pavattatīti <bold>adhikaṃ. Taṃ panā</bold>ti anatirittaṃ pana hotīti sambandho. <bold>Tatthā</bold>ti ‘‘akappiyakata’’ntiādivacane. Vitthāro evaṃ veditabboti yojanā. <bold>Tatthā</bold>ti atirittaṃ kātabbesu vatthūsu. Yaṃ phalaṃ vā yaṃ kandamūlādi vā akatanti yojanā. <bold>Akappiyabhojanaṃ vā</bold>ti kuladūsakakammādīhi nibbattaṃ akappiyabhojanaṃ vā atthīti sambandho. <bold>Yo</bold>ti vinayadharo bhikkhu. Tena katanti yojanā. ‘‘Bhuttāvinā pavāritena āsanā vuṭṭhitena kata’’ntivacanato bhuttāvinā apavāritena āsanā vuṭṭhitena kattabbanti siddhaṃ. Tasmā pāto addhānaṃ gacchantesu dvīsu eko pavārito, tassa itaro piṇḍāya caritvā laddhaṃ bhikkhaṃ attanā abhutvāpi ‘‘alametaṃ sabba’’nti kātuṃ labhati eva. <bold>Ya</bold>nti khādanīyabhojanīyaṃ. ‘‘Tadubhayampī’’tiiminā atirittañca atirittañca <bold>atirittaṃ,</bold> na atirittaṃ <bold>anatiritta</bold>nti atthaṃ dasseti.</paragraph>
<paragraph line="298"><bold>Tassevā</bold>ti anatirittasseva. <bold>Etthā</bold>ti anatiritte, ‘‘kappiyakata’’nti ādīsu sattasu vinayakammākāresu vā. <bold>Anantare</bold>ti vinayadharassa anantare āsane. Pattato nīharitvāti sambandho. <bold>Tatthevā</bold>ti bhuñjanaṭṭhāneyeva. <bold>Tassā</bold>ti nisinnassa. <bold>Tenā</bold>ti bhattaṃ ānentena bhikkhunā bhuñjitabbanti yojanā. ‘‘Nisinnena bhikkhunā’’ti kāritakammaṃ <pageBreak edition="M" number="0.0076" /> ānetabbaṃ. Kasmā ‘‘hatthaṃ dhovitvā’’ti vuttanti pucchanto āha ‘‘kasmā’’ti. <bold>Hī</bold>ti kāraṇaṃ. Yasmā akappiyaṃ hoti, tasmā hatthaṃ dhovitvāti mayā vuttanti adhippāyo. <bold>Tassā</bold>ti bhattaṃ ānentassa. <bold>Yenā</bold>ti vinayadharena. Puna <bold>yenā</bold>ti evameva. <bold>Yañcā</bold>ti khādanīyabhojanīyañca. Yena vinayadharena paṭhamaṃ akataṃ, teneva kattabbaṃ. Yañca khādanīyabhojanīyaṃ paṭhamaṃ akataṃ, taññeva kattabbanti vuttaṃ hoti <pageBreak edition="V" number="1.0063" />. <bold>Tatthā</bold>ti paṭhamabhājane. <bold>Hī</bold>ti saccaṃ. Paṭhamabhājanaṃ suddhaṃ dhovitvā katampi niddosameva. <bold>Tena bhikkhunā</bold>ti pavāritena bhikkhunā.</paragraph>
<paragraph line="299"><bold>Kuṇḍepī</bold>ti ukkhaliyampi. Sā hi kuḍati odanādiṃ dāhaṃ karotīti kuṇḍoti vuccati. <bold>Ta</bold>nti atirittakataṃ khādanīyabhojanīyaṃ. <bold>Yena panā</bold>ti vinayadharena pana. Bhikkhuṃ nisīdāpentīti sambandho. <bold>Maṅgalanimantane</bold>ti maṅgalatthāya nimantanaṭṭhāne. <bold>Tatthā</bold>ti maṅgalanimantane. <bold>Karontenā</bold>ti karontena vinayadharena.</paragraph>
<paragraph line="300">Gilānena bhuñjitāvasesameva na kevalaṃ gilānātirittaṃ nāma, gilānaṃ pana uddissa ābhataṃ gilānātirittameva nāmāti dassento āha ‘‘na kevala’’ntiādi. <bold>Yaṃkiñci gilāna</bold>nti upasampannaṃ vā anupasampannaṃ vā yaṃkiñci gilānaṃ. Yaṃ dukkaṭaṃ vuttaṃ, taṃ asaṃsaṭṭhavasena vuttanti yojanā. <bold>Anāhāratthāyā</bold>ti pipāsacchedanaābādhavūpasamatthāya.</paragraph>
<paragraph line="301" number="241"><bold>Sati paccaye</bold>ti ettha paccayassa sarūpaṃ dassetuṃ ‘‘pipāsāya satī’’ti ca ‘‘ābādhe satī’’ti ca vuttaṃ. <bold>Tena tenā</bold>ti sattāhakālikena ca yāvajīvikena ca. <bold>Tassā</bold>ti ābādhassa. Idaṃ padaṃ ‘‘upasamanattha’’nti ettha samudhātuyā sambandhe sambandho, yupaccayena sambandhe kammanti daṭṭhabbanti. Pañcamaṃ.</paragraph>
<subhead line="302">6. Dutiyapavāraṇasikkhāpadaṃ</subhead>
<paragraph line="303" number="242"> Chaṭṭhe na ācaritabboti <bold>anācāro</bold>ti vutte paṇṇattivītikkamoti āha ‘‘paṇṇattivītikkama’’nti. ‘‘Karotī’’tiiminā ‘‘attānamācaratī’’tiādīsu <pageBreak edition="M" number="0.0077" /> viya carasaddo karasaddatthoti dasseti. <bold>Upanandhī</bold>ti ettha upasaddo upanāhattho, nahadhātu bandhanatthoti dassento āha ‘‘upanāha’’ntiādi. Janito upanāho yenāti janitaupanāho. Iminā <bold>‘‘upanandho’’</bold>ti padassa upanahatīti upanandhoti katthutthaṃ dasseti.</paragraph>
<paragraph line="304" number="243"><bold>Abhihaṭṭhu</bold>nti ettha tuṃpaccayo tvāpaccayatthoti āha ‘‘abhiharitvā’’ti. Padabhājane pana vuttanti sambandho. Sādhāraṇameva atthanti yojanā. <bold>Assā</bold>ti bhikkhussa. <bold>Tīhākārehī</bold>ti sāmaṃ jānanena ca aññesamārocanena ca tassārocanena cāti tīhi kāraṇehi. Āsādīyate <pageBreak edition="V" number="1.0064" /> maṅkuṃ karīyate <bold>āsādanaṃ,</bold> taṃ apekkho <bold>āsādanāpekkho</bold>ti dassento āha ‘‘āsādana’’ntiādi.</paragraph>
<paragraph line="305">Yassa atthāya abhihaṭanti sambandho. <bold>Itarassā</bold>ti abhihārakato aññassa bhuttassāti. Chaṭṭhaṃ.</paragraph>
<subhead line="306">7. Vikālabhojanasikkhāpadaṃ</subhead>
<paragraph line="307" number="247"> Sattame <bold>girimhī</bold>ti pabbatamhi. So hi himavamanādivasena jalaṃ, sārabhūtāni ca bhesajjādivatthūni girati niggiratīti girīti vuccati. <bold>Aggasamajjo</bold>ti uttamasamajjo. Imehi padehi aggo samajjo aggasamajjo, girimhi pavatto aggasamajjo <bold>giraggasamajjo</bold>ti atthaṃ dasseti. <bold>Samajjo</bold>ti ca sabhā. Sā hi samāgamaṃ ajanti gacchanti janā etthāti samajjoti vuccati. ‘‘Girissa vā’’tiādinā girissa aggo koṭi <bold>giraggo,</bold> tasmiṃ pavatto samajjo <bold>giraggasamajjo</bold>ti attho dassito. <bold>So</bold>ti giraggasamajjo. Bhavissati kirāti yojanā. <bold>Bhūmibhāge</bold>ti avayaviādhāro, sannipatatīti sambandho. Naṭañca nāṭakañca <bold>naṭanāṭakāni</bold>. ‘‘Naccaṃ gītaṃ vāditañcā’’ti idaṃ tayaṃ ‘‘nāṭaka’’nti vuccati. <bold>Tesa</bold>nti naṭanāṭakānaṃ. <bold>Dassanattha</bold>nti dassanāya ca savanāya ca. Savanampi hi dassaneneva saṅgahitaṃ. <bold>Apaññatte</bold><pageBreak edition="M" number="0.0078" /><bold>sikkhāpade</bold>ti ūnavīsativassasikkhāpadassa tāva apaññattattā. <bold>Te</bold>ti sattarasavaggiyā. <bold>Tatthā</bold>ti giraggasamajjaṃ. <bold>Athā</bold>ti tasmiṃ kāle. <bold>Nesa</bold>nti sattarasavaggiyānaṃ adaṃsūti sambandho. <bold>Vilimpetvā</bold>ti vilepanehi vividhākārena limpetvā.</paragraph>
<paragraph line="308" number="249"> ‘‘Vikāle’’ti sāmaññena vuttepi visesakālova gahetabboti āha ‘‘kālo’’tiādi. <bold>So cā</bold>ti bhojanakālo ca. Majjhanhiko hotīti yojanā. <bold>Tenevā</bold>ti bhojanakālassa adhippetattā eva. <bold>Assā</bold>ti ‘‘vikāle’’tipadassa. ‘‘Vikālo nāma…pe… aruṇuggamanā’’ti padabhājanena aruṇuggamanato yāva majjhanhikā kālo nāmāti attho nayena dassito hoti. <bold>Tato</bold>ti ṭhitamajjhanhikato. Sūriyassa atisīghattā vegena ṭhitamajjhanhikaṃ vītivatteyyāti āha ‘‘kukkuccakena pana na kattabba’’nti. <bold>Kālatthambho</bold>ti kālassa jānanatthāya thūṇo. <bold>Kālantare</bold>ti kālassa abbhantare.</paragraph>
<paragraph line="309">Avasesaṃ khādanīyaṃ nāmāti ettha vinicchayo evaṃ veditabboti yojanā. <bold>Ya</bold>nti khādanīyaṃ <pageBreak edition="V" number="1.0065" /> atthīti sambandho. Vanamūlādipabhedaṃ yampi khādanīyaṃ atthi, tampi āmisagatikaṃ hotīti yojanā. <bold>Seyyathida</bold>nti pucchāvācakanipātasamudāyo. Idaṃ khādanīyaṃ seyyathā katamanti attho. <bold>Idampī</bold>ti idaṃ dvādasavidhampi. Pisaddena na pūvādiyevāti dasseti.</paragraph>
<paragraph line="310"><bold>Tatthā</bold>ti dvādasasu khādanīyesu, ādhāre bhummaṃ. Mūlati patiṭṭhāti ettha, etenāti vā <bold>mūlaṃ</bold>. Khāditabbanti <bold>khādanīyaṃ</bold>. Mūlameva khādanīyaṃ <bold>mūlakhādanīyaṃ,</bold> tasmiṃ vinicchayo evaṃ veditabboti yojanā. Mūlakamūlādīni lokasaṅketo padesatoyeva veditabbāni. Taṃ tañhi nāmaṃ ajānantānaṃ atisammūḷhakāraṇattā saha pariyāyantarena vacanatthaṃ vakkhāma. Sūpassa hitaṃ <bold>sūpeyyaṃ,</bold> sūpeyyaṃ paṇṇaṃ etesanti <bold>sūpeyyapaṇṇā,</bold> tesaṃ mūlāni <bold>sūpeyyapaṇṇamūlāni</bold>. Āmīyati anto pavesīyatīti <bold>āmiso,</bold> ākāro antokaraṇattho, āmisassa gati viya gati etesanti <bold>āmisagatikāni</bold><pageBreak edition="M" number="0.0079" /><bold>. Etthā</bold>ti mūlesu. <bold>Jaraḍḍha</bold>nti jarabhūtaṃ upaḍḍhaṃ. <bold>Aññampī</bold>ti vajakalimūlato aññampi.</paragraph>
<paragraph line="311">Yāni pana mūlāni vuttāni, tāni yāvajīvikānīti yojanā. Pāḷiyaṃ vuttānīti sambandho. <bold>Khādanīyattha</bold>nti khādanīyassa, khādanīye vā vijjamānaṃ, khādanīyena vā kātabbaṃ kiccaṃ, payojanaṃ vāti khādanīyatthaṃ. ‘‘Khādanīye’’tiiminā ‘‘tattha vuttābhidhammatthā’’tiādīsu viya khādanīyatthapadassa uttarapadatthapadhānabhāvaṃ dasseti. Tattha khādanīyassa, khādanīye vā vijjamānaṃ, khādanīyena vā kātabbaṃ kiccaṃ nāma jighacchāharaṇameva. Yañhi pūvādikhādanīyaṃ khāditvā jighacchāharaṇaṃ hoti, tassa kiccaṃ kiccaṃ nāmāti vuttaṃ hoti. Taṃ kiccaṃ, payojanaṃ vā neva pharanti, neva nipphādenti. Eseva nayo ‘‘na bhojanīye bhojanīyatthaṃ pharantī’’tietthāpi.</paragraph>
<paragraph line="312"><bold>Tesa</bold>nti mūlānaṃ anto, lakkhaṇanti vā sambandho. Ekasmiṃ janapade khādanīyatthabhojanīyatthesu pharamānesu aññesupi janapadesu pharantiyevāti dassanatthaṃ ‘‘tesu tesu janapadesū’’ti vicchāpadaṃ vuttaṃ. Kiñcāpi hi bahūsu janapadesu pathavīrasaāporasasampattivasena khādanīyatthabhojanīyatthaṃ pharamānampi ekasmiṃ janapade pathavīrasaāporasavipattivasena apharamānaṃ bhaveyya, vikāravasena pana tattha pavattattā taṃ janapadaṃ pamāṇaṃ na kātabbaṃ, gahetabbamevāti vuttaṃ hoti. <bold>Pakatiāhāravasenā</bold>ti aññehi yāvakālika, sattāhakālikehi amissitaṃ attano pakatiyāva āhārakiccakaraṇavasena. ‘‘Manussāna’’ntiiminā aññesaṃ tiracchānādīnaṃ khādanīyatthabhojanīyatthaṃ <pageBreak edition="V" number="1.0066" /> pharamānampi na pamāṇanti dasseti. <bold>Ta</bold>nti mūlaṃ. <bold>Hī</bold>ti saccaṃ. <bold>Nāmasaññāsū</bold>ti nāmasaṅkhātāsu saññāsu.</paragraph>
<paragraph line="313">Yathā mūle lakkhaṇaṃ dassitaṃ, evaṃ kandādīsupi yaṃ lakkhaṇaṃ dassitanti yojanā. Na kevalaṃ pāḷiyaṃ āgatānaṃ haliddādīnaṃ mūlaṃyeva yāvajīvikaṃ hoti, atha kho tacādayopīti āha ‘‘yañceta’’ntiādi. Yaṃ etaṃ aṭṭhavidhanti sambandho.</paragraph>
<paragraph line="314">Evaṃ <pageBreak edition="M" number="0.0080" /> mūlakhādanīye vinicchayaṃ dassetvā idāni kandakhādanīye taṃ dassento āha ‘‘kandakhādanīye’’tiādi. Tattha <bold>kandakhādanīye</bold>ti kaṃ sukhaṃ dadātīti kando, padumādikando, sukhassa adāyakā pana kandā ruḷhīvasena kandāti vuccanti, kando eva khādanīyaṃ kandakhādanīyaṃ, tasmiṃ vinicchayo evaṃ veditabboti yojanā. Eseva nayo uparipi. <bold>Ya</bold>nti kandaṃ. Iminā taṃsaddānapekkho yaṃsaddopi atthīti ñāpeti. <bold>Tatthā</bold>ti kandakhādanīye. Taruṇo, sukhakhādanīyoti visesanapadāni yathāvacanaṃ uparipi yojetabbāni. Evamādayo pharaṇakakandā yāvakālikāti sambandho.</paragraph>
<paragraph line="315"><bold>Adhoto</bold>ti visaraso udakena adhūnito. <bold>Te</bold>ti kandā saṅgahitāti sambandho.</paragraph>
<paragraph line="316">Mūle alati pavattatīti <bold>muḷālo,</bold> udakato vā uddhaṭamatte milati nimilatīti <bold>muḷālaṃ</bold>. Evamādi pharaṇakamuḷālaṃ yāvakālikanti yojanā. <bold>Taṃ sabbampī</bold>ti sabbampi taṃ muḷālaṃ saṅgahitanti sambandho.</paragraph>
<paragraph line="317">Masati vijjhatīti <bold>matthako</bold>. Evamādi matthako yāvakālikoti yojanā. <bold>Jaraḍḍhabundo</bold>ti jarabhūtaaḍḍhasaṅkhāto pādo.</paragraph>
<paragraph line="318">Khanīyati avadārīyatīti <bold>khandho,</bold> khāyatīti vā <bold>khandho</bold>. ‘‘Antopathavīgato’’tipadaṃ ‘‘sālakalyāṇikhandho’’tipadeneva yojetabbaṃ, na aññehi. Evamādi khandho yāvakālikoti yojanā. <bold>Avasesā</bold>ti tīhi daṇḍakādīhi avasesā.</paragraph>
<paragraph line="319">Tacati saṃvarati paṭicchādetīti <bold>taco. Saraso</bold>ti ettha evakāro yojetabbo, saraso evāti attho. Tesaṃ saṅgahoti sambandho. <bold>Hī</bold>ti saccaṃ. <bold>Eta</bold>nti kasāvabhesajjaṃ, ‘‘anujānāmi <pageBreak edition="V" number="1.0067" /> …pe… bhojanīyattha’’nti vacanaṃ vā. <bold>Etthā</bold>ti kasāvabhesajje. <bold>Etesampī</bold>ti matthakakhandhattacānampi.</paragraph>
<paragraph line="320">Patatīti <bold>pattaṃ. Etesa</bold>nti mūlakādīnaṃ. Evarūpāni pattāni ca ekaṃsena yāvakālikānīti yojanā. Yā loṇī ārohati, tassā loṇiyā pattaṃ yāvajīvikanti yojanā. <bold>Dīpavāsino</bold>ti tambapaṇṇidīpavāsino <pageBreak edition="M" number="0.0081" />, jambudīpavāsino vā. Yāni vā pharantīti vuttānīti sambandho. <bold>Tesa</bold>nti nimbādīnaṃ. Idaṃ padaṃ pubbaparāpekkhakaṃ, tasmā dvinnaṃ majjhe vuttanti daṭṭhabbaṃ. Paṇṇānaṃ anto natthīti sambandho.</paragraph>
<paragraph line="321">Pupphati vikasatīti <bold>pupphaṃ</bold>. Evamādi pupphaṃ yāvakālikanti yojanā. <bold>Tassā</bold>ti pupphassa. <bold>Assā</bold>ti evameva.</paragraph>
<paragraph line="322">Phalatīti <bold>phalaṃ. Yānī</bold>ti phalāni. Pharantīti sambandho. <bold>Nesa</bold>nti phalānaṃ pariyantanti sambandho. Yāni vuttāni, tāni yāvajīvikānīti yojanā. <bold>Tesampī</bold>ti phalānampi pariyantanti sambandho.</paragraph>
<paragraph line="323">Asīyati khipīyati, chaḍḍīyatīti vā <bold>aṭṭhi</bold>. Evamādīni pharaṇakāni aṭṭhīni yāvakālikānīti yojanā. <bold>Tesa</bold>nti aṭṭhīnaṃ.</paragraph>
<paragraph line="324">Pisīyati cuṇṇaṃ karīyatīti <bold>piṭṭhaṃ</bold>. Evamādīni pharaṇakāni piṭṭhāni yāvakālikānīti yojanā. <bold>Adhotaka</bold>nti udakena adhūnitaṃ. <bold>Tesa</bold>nti piṭṭhānaṃ.</paragraph>
<paragraph line="325">Nirantaraṃ asati sambajjhatīti <bold>niyyāso. Sesā</bold>ti ucchuniyyāsato sesā. Pāḷiyaṃ vuttaniyyāsāti sambandho. <bold>Tatthā</bold>ti niyyāsakhādanīye. Saṅgahitānaṃ niyyāsānaṃ pariyantanti yojanā. <bold>Eva</bold>ntiādi nigamanaṃ.</paragraph>
<paragraph line="326"><bold>Vuttamevā</bold>ti heṭṭhā paṭhamapavāraṇasikkhāpade vuttamevāti. Sattamaṃ.</paragraph>
<subhead line="327">8. Sannidhikārakasikkhāpadaṃ</subhead>
<paragraph line="328" number="252"> Aṭṭhame <pageBreak edition="V" number="1.0068" /> abbhantare jāto <bold>abbhantaro. Mahāthero</bold>ti mahantehi thiraguṇehi yutto. Iminā ‘‘belaṭṭho’’ti saññānāmassa saññināmiṃ dasseti. <bold>Padhānaghare</bold>ti samathavipassanānaṃ padahanaṭṭhānagharasaṅkhāte ekasmiṃ āvāse. <bold>Sukkhakura</bold>nti ettha sosanakurattā na sukkhakuraṃ hoti, kevalaṃ pana asūpabyañjanattāti āha ‘‘asūpabyañjanaṃ <pageBreak edition="M" number="0.0082" /> odana’’nti. Sosanakurampi yuttameva. Vakkhati hi ‘‘taṃ piṇḍapātaṃ udakena temetvā’’ti. ‘‘Odana’’ntiiminā kurasaddassa odanapariyāyataṃ dasseti. Odanañhi karoti āyuvaṇṇādayoti <bold>‘‘kura’’</bold>nti vuccati. <bold>So</bold>ti belaṭṭhasīso. <bold>Tañca kho</bold>ti tañca sukkhakuraṃ āharatīti sambandho. <bold>Paccayagiddhatāyā</bold>ti piṇḍapātapaccaye luddhatāya. Thero bhuñjatīti sambandho. Manussānaṃ ekāhārassa sattāhamattaṭṭhitattā ‘‘sattāha’’nti vuttaṃ. <bold>Tato</bold>ti bhuñjanato paranti sambandho. <bold>Cattāripī</bold>ti ettha pisaddena adhikānipi sattāhāni gahetabbāni.</paragraph>
<paragraph line="329" number="253"><bold>Itī</bold>ti idaṃ tayaṃ. ‘‘Sannidhi kāro assā’’ti samāso visesanaparanipātavasena gahetabbo. ‘‘Sannidhikiriyanti attho’’ti iminā karīyatīti <bold>kāro</bold>ti kammatthaṃ dasseti. <bold>Ekaratta</bold>nti antimaparicchedavasena vuttaṃ tadadhikānampi adhippetattā. <bold>Assā</bold>ti ‘‘sannidhikāraka’’nti padassa.</paragraph>
<paragraph line="330">Sannidhikārakassa sattāhakālikassa nissaggiyapācittiyāpattiyā paccayattā sannidhikārakaṃ yāmakālikaṃ khādanīyabhojanīyaṃ asamānampi suddhapācittiyāpattiyā paccayo hotīti āha ‘‘yāmakālikaṃ vā’’ti. <bold>Paṭiggahaṇe</bold>ti paṭiggahaṇe ca gahaṇe ca. Ajjhoharitukāmatāya hi paṭiggahaṇe ca paṭiggahetvā gahaṇe cāti vuttaṃ hoti. Yaṃ pattaṃ aṅguliyā ghaṃsantassa lekhā paññāyati, so patto duddhoto hoti saceti yojanā uttaravākye yaṃsaddaṃ disvā pubbavākye taṃsaddassa gamanīyattā. <bold>Gaṇṭhikapattassā</bold>ti bandhanapattassa. <bold>So</bold>ti sneho. Paggharati sandissatīti sambandho. <bold>Tādise</bold>ti duddhote, gaṇṭhike vā. <bold>Tatthā</bold>ti dhovitapatte āsiñcitvāti sambandho. <bold>Hī</bold>ti saccaṃ. <bold>Abbohārikā</bold>ti na voharitabbā, voharituṃ na yuttāti attho. <bold>Ya</bold>nti khādanīyabhojanīyaṃ pariccajantīti sambandho. <bold>Hī</bold>ti saccaṃ, yasmā vā. <bold>Tato</bold>ti apariccattakhādanīyabhojanīyato nīharitvāti sambandho.</paragraph>
<paragraph line="331"><bold>Akappiyamaṃsesū</bold>ti <pageBreak edition="M" number="0.0083" /> niddhāraṇasamudāyo. <bold>Sati paccaye</bold>ti pipāsasaṅkhāte paccaye sati. <bold>Anatirittakata</bold>nti <pageBreak edition="V" number="1.0069" /> atirittena akataṃ sannidhikārakaṃ khādanīyabhojanīyanti yojanā. Ekameva pācittiyanti sambandho. <bold>Vikappadvaye</bold>ti sāmisanirāmisasaṅkhāte vikappadvaye. <bold>Sabbavikappesū</bold>ti vikālasannidhiakappiyamaṃsayāmakālikapaccayasaṅkhātesu sabbesu vikappesu.</paragraph>
<paragraph line="332" number="255"><bold>Āmisasaṃsaṭṭha</bold>nti āmisena saṃsaṭṭhaṃ sattāhakālikaṃ yāvajīvikaṃ.</paragraph>
<paragraph line="333" number="256"> Catubbidhakālikassa sarūpañca vacanatthañca dassento āha ‘‘vikālabhojanasikkhāpade’’tiādi. Tattha niddiṭṭhaṃ khādanīyabhojanīya’’ntiiminā yāvakālikassa sarūpaṃ dasseti. ‘‘Yāva…pe… kālika’’ntiiminā vacanatthaṃ dasseti. ‘‘Saddhiṃ…pe… pāna’’ntiiminā yāmakālikassa sarūpaṃ dasseti. ‘‘Yāva…pe… kālika’’ntiiminā vacanatthaṃ dasseti. ‘‘Sabbiādi pañcavidhaṃ bhesajja’’ntiiminā sattāhakālikassa sarūpaṃ dasseti. ‘‘Sattāhaṃ…pe… kālika’’ntiiminā vacanatthaṃ dasseti. ‘‘Ṭhapetvā…pe… sabbampī’’tiiminā yāvajīvikassa sarūpaṃ dasseti. ‘‘Yāva…pe… jīvika’’ntiiminā vacanatthaṃ dasseti. Sabbavacanattho lahukamattameva, garuko panevaṃ veditabbo – yāva yattako majjhanhiko kālo <bold>yāvakālo,</bold> so assatthī, taṃ vā kālaṃ bhuñjitabbanti <bold>yāvakālikaṃ</bold>. Yāmo kālo <bold>yāmakālo,</bold> so assatthi, taṃ vā kālaṃ paribhuñjītabbanti <bold>yāmakālikaṃ</bold>. Sattāho kālo <bold>sattāhakālo,</bold> so assatthi, taṃ vā kālaṃ nidahitvā paribhuñjitabbanti <bold>sattāhakālikaṃ</bold>. Yāva yattako jīvo <bold>yāvajīvo,</bold> so assatthi, yāvajīvaṃ vā pariharitvā paribhuñjitabbanti <bold>yāvajīvika</bold>nti.</paragraph>
<paragraph line="334"><bold>Tatthā</bold>ti catubbidhesu kālikesu. <bold>Satakkhattu</bold>nti anekavāraṃ. Yāva kālo nātikkamati, tāva bhuñjantassāti yojanā. Ahorattaṃ bhuñjantassāti sambandhoti. Aṭṭhamaṃ.</paragraph>
<subhead line="335">9. Paṇītabhojanasikkhāpadaṃ</subhead>
<paragraph line="336" number="257"> Navame <pageBreak edition="M" number="0.0084" /> pakaṭṭhabhāvaṃ nītanti <bold>paṇīta</bold>nti vutte paṇītasaddo uttamatthoti āha ‘‘uttamabhojanānī’’ti. Sampanno nāma na madhuraguṇo, atha kho madhuraguṇayuttaṃ bhojanamevāti āha ‘‘sampattiyutta’’nti. <bold>Kassā</bold>ti karaṇatthe cetaṃ sāmivacanaṃ, kenāti hi attho. ‘‘Surasa’’ntiiminā sādīyati assādīyatīti <bold>sādū</bold>ti vacanatthassa sarūpaṃ dasseti.</paragraph>
<paragraph line="337" number="259"> ‘‘Yo <pageBreak edition="V" number="1.0070" /> pana…pe… bhuñjeyyā’’ti ettha vinicchayo evaṃ veditabboti yojanā. <bold>Suddhānī</bold>ti odanena asaṃsaṭṭhāni. Odanasaṃsaṭṭhāni sabbiādīnīti sambandho. <bold>Etthā</bold>ti imasmiṃ sikkhāpade. <bold>Hī</bold>ti saccaṃ. ‘‘Paṇītasaṃsaṭṭhānī’’tiiminā paṇītehi sabbiādīhi saṃsaṭṭhāni bhojanāni <bold>paṇītabhojanānī</bold>ti atthaṃ dasseti. ‘‘Sattadhaññanibbattānī’’ti iminā bhojanānaṃ sarūpaṃ dasseti.</paragraph>
<paragraph line="338">‘‘Sabbinā bhatta’’ntiādīnaṃ pañcannaṃ vikappānaṃ majjhe tīsupi vikappesu ‘‘bhatta’’nti yojetabbaṃ. Evaṃ vākyaṃ katvā viññāpane āpattiṃ dassetvā samāsaṃ katvā viññāpane taṃ dassento āha ‘‘sabbibhattaṃ dehī’’tiādi.</paragraph>
<paragraph line="339"><bold>Ito</bold>ti gāvito laddhenāti sambandho. <bold>Visaṅketa</bold>nti saṅketato ñāpitato vigataṃ virahitanti attho. <bold>Hī</bold>ti saccaṃ. Iminā visaṅketassa guṇadosaṃ dasseti.</paragraph>
<paragraph line="340"><bold>Kappiyasabbinā dehī</bold>ti kappiyasabbinā saṃsaṭṭhaṃ bhattaṃ dehīti yojanā. Eseva nayo sesesupi. <bold>Yena yenā</bold>ti yena yena sabbiādinā. <bold>Tasmiṃ tassā</bold>ti etthāpi vicchāvasena attho daṭṭhabbo. Pāḷiyaṃ āgata<bold>sabbi</bold> nāma gosabbi, ajikāsabbi, mahiṃsasabbi, yesaṃ maṃsaṃ kappati, tesaṃ sabbi ca. <bold>Navanītaṃ</bold> nāma evameva. <bold>Telaṃ</bold> nāma tilatelaṃ, sāsapatelaṃ, madhukatelaṃ, eraṇḍatelaṃ, vasātelañca. <bold>Madhu</bold> nāma makkhikāmadhu. <bold>Phāṇitaṃ</bold> nāma ucchumhā nibbattaṃ. <bold>Maccho</bold> nāma udakacaro. Pāḷianāgato maccho nāma natthi. Maṃsaṃ nāma <pageBreak edition="M" number="0.0085" /> yesaṃ maṃsaṃ kappati, tesaṃ maṃsaṃ. <bold>Khīradadhīni</bold> sabbisadisāneva. Vuttaṃ yathā evaṃ ‘‘navanītabhattaṃ dehī’’tiādīsupi sūpodanaviññattidukkaṭameva hotīti yojanā. <bold>Hī</bold>ti saccaṃ. <bold>So cā</bold>ti so cattho. <bold>Tatthā</bold>ti tasmiṃ atthe. <bold>Kiṃ</bold> payojanaṃ. Nattheva payojananti adhippāyo.</paragraph>
<paragraph line="341">Paṭiladdhaṃ bhojananti sambandho. <bold>Ekarasa</bold>nti ekakiccaṃ. <bold>Tato</bold>ti navapaṇītabhojanato nīharitvāti sambandho.</paragraph>
<paragraph line="342"><bold>Sabbānī</bold>ti nava pācittiyāni sandhāya vuttaṃ.</paragraph>
<paragraph line="343" number="261"><bold>Ubhayesampī</bold>ti bhikkhubhikkhunīnampi. Sabbīti cettha yo naṃ paribhuñjati, tassa balāyuvaḍḍhanatthaṃ sabbati gacchati pavattatīti <bold>sabbi,</bold> ghataṃ. Tatiyakkhareneva sajjhāyitabbaṃ likhitabbañca <pageBreak edition="V" number="1.0071" />. Kasmā? Tatiyakkharaṭṭhāneyeva sabba gatiyanti gatiatthassa sabbadhātussa dhātupāṭhesu āgatattāti. Navamaṃ.</paragraph>
<subhead line="344">10. Dantaponasikkhāpadaṃ</subhead>
<paragraph line="345" number="263"> Dasame <bold>dantakaṭṭha</bold>nti dantaponaṃ. Tañhi danto kasīyati vilekhīyati anenāti ‘‘dantakaṭṭha’’nti vuccati. ‘‘Sabba’’nti ādinā sabbameva paṃsukūlaṃ <bold>sabbapaṃsukūlaṃ,</bold> tamassatthīti <bold>‘‘sabbapaṃsukūliko’’</bold>ti atthaṃ dasseti. <bold>So</bold>ti bhikkhu paribhuñjati kirāti sambandho. <bold>Susāne</bold>ti āḷahane. Tañhi chavānaṃ sayanaṭṭhānattā ‘‘susāna’’nti vuccati niruttinayena. <bold>Tatthā</bold>ti susāne. Puna <bold>tatthā</bold>ti evameva. Ayyasarūpañca vosāṭitakasarūpañca dassetuṃ vuttaṃ ‘‘ayyavosāṭitakānīti etthā’’ti. Tattha ‘‘ayyā…pe… pitāmahā’’tiiminā ayyasarūpaṃ dasseti. ‘‘Vo…pe… bhojanīyānī’’tiiminā vosāṭitakasarūpaṃ. Ayyasaṅkhātānaṃ pitipitāmahānaṃ atthāya, te vā uddissa chaḍḍitāni vosāṭitakasaṅkhatāni <pageBreak edition="M" number="0.0086" /> khādanīyabhojanīyāni <bold>ayyavosāṭitakānī</bold>ti viggaho kātabbo. Manussā ṭhapenti kirāti sambandho. <bold>Ya</bold>nti khādanīyabhojanīyaṃ. <bold>Tesa</bold>nti ñātakānaṃ. <bold>Piṇḍaṃ piṇḍaṃ katvā</bold>ti saṅghāṭaṃ saṅghāṭaṃ katvā. <bold>Añña</bold>nti vuttakhādanīyabhojanīyato aññaṃ. <bold>Ummārepī</bold>ti susānassa indakhīlepi. So hi uddhaṭo kilesamāro etthāti <bold>‘‘ummāro’’</bold>ti vuccati. Bodhisatto hi abhinikkhamanakāle puttaṃ cumbissāmīti ovarakassa indakhīle ṭhatvā passanto mātaraṃ puttassa nalāṭe hatthaṃ ṭhapetvā sayantiṃ disvā ‘‘sace me puttaṃ gaṇheyyaṃ, mātā tassa pabujjheyya, pabujjhamānāya antarāyo bhaveyyā’’ti abhinikkhamanantarāyabhayena puttadāre pariccajitvā indakhīlato nivattitvā mahābhinikkhamanaṃ nikkhami. Tasmā bodhisattassa ṭhatvā puttadāresu apekkhāsaṅkhātassa mārassa uddhaṭaṭṭhānattā so indakhīlo nippariyāyena <bold>‘‘ummāro’’</bold>ti vuccati, aññe pana rūḷhīvasena. <bold>Thiro</bold>ti thaddho. <bold>Ghanabaddho</bold>ti ghanena baddho. Kathinena maṃsena ābaddhoti attho. Vaṭhati thūlo bhavatīti <bold>vaṭho,</bold> muddhajadutiyoyaṃ, so assatthīti <bold>vaṭharo</bold>ti dassento āha ‘‘vaṭharoti thūlo’’ti. ‘‘Sallakkhemā’’tiiminā ‘‘maññe’’ti ettha manadhātu sallakkhaṇattho, makārassekāroti dasseti. <bold>Hī</bold>ti saccaṃ. <bold>Tesa</bold>nti manussānaṃ.</paragraph>
<paragraph line="346" number="264"><bold>Sammā</bold>ti aviparītaṃ. <bold>Asallakkhetvā</bold>ti āhārasaddassa khādanīyabhojanīyādīsu nirūḷhabhāvaṃ amaññitvā. Bhagavā pana ṭhapesīti sambandho. <bold>Yathāuppannassā</bold>ti yenākārena uppannassa <pageBreak edition="V" number="1.0072" />. Pitā puttasaṅkhāte dārake saññāpento viya bhagavā te bhikkhū saññāpentoti yojanā.</paragraph>
<paragraph line="347" number="265"><bold>Etadevā</bold>ti tiṇṇamākārānamaññataravasena adinnameva sandhāyāti sambandho. <bold>Hī</bold>ti saccaṃ. Mātikāyaṃ ‘‘dinna’’nti vuttaṭṭhānaṃ natthi, atha kasmā padabhājaneyeva vuttanti āha ‘‘dinnanti ida’’ntiādi. ‘‘Dinna’’nti idaṃ uddhaṭanti sambandho. <bold>Assā</bold>ti ‘‘dinna’’nti padassa. Niddese ca ‘‘kāyena…pe… dente’’ti uddhaṭanti yojanā. <bold>Eva</bold>nti imehi tīhākārehi dadamāneti sambandho. <bold>Eva</bold>nti imehi dvīhākārehi <pageBreak edition="M" number="0.0087" />. Ādīyamānanti sambandho. <bold>Rathareṇumpī</bold>ti rathikavīthiyaṃ uṭṭhitapaṃsumpi. <bold>Pubbe</bold>ti paṭhamapavāraṇasikkhāpade. Evaṃ paṭiggahitaṃ etaṃ āhāraṃ dinnaṃ nāma vuccatīti yojanā. ‘‘Etamevā’’ti evassa sambhavato tassa phalaṃ dassetuṃ vuttaṃ ‘‘na ida’’ntiādi. Nissaṭṭhaṃ na vuccatīti yojanā.</paragraph>
<paragraph line="348"><bold>Tatthā</bold>ti ‘‘kāyenā’’tiādivacane. <bold>Hī</bold>ti saccaṃ. Natthu karīyati imāyāti <bold>natthukaraṇī,</bold> tāya. Nāsāpuṭena paṭiggaṇhātīti sambandho. <bold>Akallako</bold>ti gilāno. <bold>Hī</bold>ti saccaṃ. Kāyena paṭibaddho <bold>kāyapaṭibaddho</bold> kaṭacchuādīti āha ‘‘kaṭacchuādīsū’’tiādi. <bold>Hī</bold>ti saccaṃ. <bold>Pātiyamāna</bold>nti pātāpiyamānaṃ.</paragraph>
<paragraph line="349"><bold>Etthā</bold>ti imasmiṃ sikkhāpade. ‘‘Pañcahaṅgehī’’ti padassa vitthāraṃ dassento āha ‘‘thāmamajjhimassā’’tiādi. <bold>Ta</bold>nti dātabbavatthuṃ.</paragraph>
<paragraph line="350"><bold>Tatthā</bold>ti ‘‘hatthapāso paññāyatī’’tivacane. Gacchantopi ṭhiteneva saṅgahito. <bold>Bhūmaṭṭhassā</bold>ti bhūmiyaṃ ṭhitassa. <bold>Ākāsaṭṭhassā</bold>ti ākāse ṭhitassa. ‘‘Hatthaṃ aṅga’’nti padehi avayavisambandho kātabbo. <bold>Vuttanayenevā</bold>ti ‘‘bhūmaṭṭhassa ca sīsenā’’tiādinā vuttanayeneva. <bold>Pakkhī</bold>ti sakuṇo. So hi pakkhayuttattā pakkhīti vuccati. <bold>Hatthī</bold>ti kuñjaro. So hi soṇḍasaṅkhātahatthayuttattā hatthīti vuccati. Addhena aṭṭhamaṃ ratanamassāti <bold>addhaṭṭhamaratano,</bold> hatthī, tassa. <bold>Tenā</bold>ti hatthinā.</paragraph>
<paragraph line="351">Eko dāyako vadatīti sambandho. <bold>Oṇamatī</bold>ti heṭṭhā namati. <bold>Ettāvatā</bold>ti ekadesasampaṭicchanamattena. <bold>Tato</bold>ti sampaṭicchanato. <bold>Ugghāṭetvā</bold>ti vivaritvā. <bold>Kājenā</bold>ti byābhaṅgiyā. Sā hi kacati bandhati vividhaṃ bhāraṃ asminti <bold>kāco</bold>ti vuccati, cakārassa jakāre kate kājopi yuttoyeva. Tiṃsa hatthā ratanāni imassāti <bold>tiṃsahattho,</bold> veṇu. <bold>Guḷakumbho</bold>ti <pageBreak edition="V" number="1.0073" /> phāṇitena pūrito ghaṭo. <bold>Paṭiggahitamevā</bold>ti kumbhesu hatthapāsato bahi ṭhitesupi abhihārakassa <pageBreak edition="M" number="0.0088" /> hatthapāse ṭhitattā paṭiggahitamevāti vuttaṃ hoti. <bold>Ucchuyantadoṇito</bold>ti ucchuṃ pīḷanayantassa ambaṇato.</paragraph>
<paragraph line="352">Bahū pattā ṭhapitā hontīti sambandho. <bold>Yatthā</bold>ti yasmiṃ ṭhāne. Ṭhitassa bhikkhuno hatthapāseti yojanā. Ṭhatvā phusitvā ‘‘nisinnassa bhikkhuno’’ti pāṭhasesena yojetabbaṃ. Ṭhitena vā nisinnena vā nipannena vā dāyakena diyyatīti sambandho.</paragraph>
<paragraph line="353">Pathaviyaṃ ṭhitā hontīti sambandho. <bold>Yaṃ ya</bold>nti yaṃ yaṃ pattaṃ. <bold>Yattha katthacī</bold>ti yesu kesucīti sambandho. <bold>Ta</bold>nti taṃ vacanaṃ.</paragraph>
<paragraph line="354">Tattha tasmiṃ ṭhāne jāto <bold>tatthajāto,</bold> aluttasamāsoyaṃ, soyeva <bold>tatthajātako,</bold> tasmiṃ. <bold>Hī</bold>ti saccaṃ, yasmā vā. Tatthajātake na ruhati yathā, evaṃ na ruhatiyevāti yojanā. Thāmamajjhimena purisena suṭṭhu haritabbanti saṃhāriyaṃ, taṃyeva <bold>saṃhārimaṃ</bold> yakārassa makāraṃ katvā, na saṃhārimaṃ <bold>asaṃhārimaṃ,</bold> tasmiṃ. <bold>Tepī</bold>ti te asaṃhārimāpi. <bold>Hī</bold>ti saccaṃ, yasmā vā. <bold>Tatthajātakasaṅkhepūpagā</bold>ti tatthajātake samodhānetvā khepaṃ pakkhepaṃ upagatā. <bold>Hī</bold>ti saccaṃ, yasmā vā. Idañhi vākyantarattā punappunaṃ vuttanti daṭṭhabbaṃ. <bold>Tānī</bold>ti tintiṇikādipaṇṇāni. <bold>Sandhāretu</bold>nti sammā dhāretuṃ. Ṭhito dāyakoti sambandho.</paragraph>
<paragraph line="355">Laddhassa laddhassa vatthussa sannidhiṭṭhānattā, pakkhittaṭṭhānattā vā thavīyati pasaṃsīyatīti <bold>thavikā,</bold> tato. <bold>Puñchitvā paṭiggahetvā</bold>ti ‘‘puñchitvā vā paṭiggahetvā vā’’ti aniyamavikappattho vāsaddo ajjhāharitabbo. Tesu tesu vatthūsu rañjati laggatīti <bold>rajo,</bold> taṃ. Vinaye paññattaṃ dukkaṭaṃ <bold>vinayadukkaṭaṃ. Taṃ panā</bold>ti bhikkhaṃ pana. <bold>Paṭiggahetvā dethā</bold>ti maṃ paṭiggahāpetvā mama dethāti adhippāyo.</paragraph>
<paragraph line="356"><bold>Tato tato</bold>ti tasmā tasmā ṭhānā uṭṭhāpetvāti sambandho. <bold>Ta</bold>nti bhikkhaṃ. <bold>Tassā</bold>ti anupasampannassa.</paragraph>
<paragraph line="357"><bold>So vattabbo</bold>ti so diyyamāno bhikkhu dāyakena bhikkhunā vattabboti yojanā. <bold>Ima</bold>nti sarajapattaṃ. <bold>Tenā</bold>ti diyyamānabhikkhunā. <bold>Tathā</bold><pageBreak edition="M" number="0.0089" /><bold>kātabba</bold>nti yathā dāyakena bhikkhunā vuttaṃ, tathā <pageBreak edition="V" number="1.0074" /> kātabbanti attho. <bold>Uplavatī</bold>ti upari gacchati, plu gatiyanti hi dhātupāṭhesu (saddanītidhātumālāyaṃ 16 ḷakārantadhātu) vuttaṃ. Ettha uiti upasaggassa atthadassanatthaṃ ‘‘uparī’’ti vuttaṃ, pakāralakārasaṃyogo daṭṭhabbo. Potthakesu pana ‘‘uppilavatī’’ti likhanti, so apāṭho. <bold>Kañjika</bold>nti bilaṅgaṃ. Tañhi kena jalena añjiyaṃ abhibyattaṃ assāti ‘‘kañjiya’’nti vuccati, tameva kañjikaṃ yakārassa kakāraṃ katvā. Taṃ pavāhetvā, apanetvāti attho. <bold>Yatthā</bold>ti yasmiṃ ṭhāne. Sukkhameva bhattaṃ bhajitabbaṭṭhena sevitabbaṭṭhenāti <bold>sukkhabhattaṃ,</bold> tasmiṃ. <bold>Purato</bold>ti bhikkhussa purato, pubbe vā. <bold>Phusitānī</bold>ti bindūni. Tāni hi sambādhaṭṭhānesupi phusantīti phusitānīti vuccanti.</paragraph>
<paragraph line="358"><bold>Uḷuṅko</bold>ti kosiyasakuṇanāmo dīghadaṇḍako eko bhājanaviseso, tena. <bold>Thevā</bold>ti phusitāni. Tāni hi sambādhaṭṭhānesupi phusitattā thavīyanti pasaṃsīyantīti ‘‘thevā’’ti vuccanti. <bold>Carukenā</bold>ti carīyati bhakkhīyatīti caru, habyapāko, taṃ karoti anenāti carukaṃ, thālyādikaṃ khuddakabhājanaṃ, tena ākiriyamāneti sambandho. Kāḷavaṇṇakāmehi mānīyatīti <bold>masi</bold>. Khādatīti <bold>chāro</bold> khakārassa chakāraṃ, dakārassa ca rakāraṃ katvā, khāraraso, so imissatthīti <bold>chārikā. Uppatitvā</bold>ti uddhaṃ gantvā. <bold>Hī</bold>ti saccaṃ, yasmā vā.</paragraph>
<paragraph line="359"><bold>Phāletvā</bold>ti chinditvā. Dentānaṃ anupasampannānanti sambandho. <bold>Pāyāsassā</bold>ti pāyāsena. <bold>Tathāpī</bold>ti tena mukhavaṭṭiyā gahaṇākārenapi.</paragraph>
<paragraph line="360"><bold>Ābhogaṃ katvā</bold>ti ‘‘paṭiggahessāmī’’ti manasikāraṃ katvā. <bold>So</bold>ti niddaṃ okkanto bhikkhu. <bold>Vaṭṭatiyevā</bold>ti ābhogassa katattā vaṭṭatiyeva. <bold>Anādara</bold>nti anādarena, karaṇatthe cetaṃ upayogavacanaṃ, anādaraṃ hutvāti vā yojetabbaṃ. <bold>Kecī</bold>ti abhayagirivāsino. Kāyena paṭibaddho <bold>kāyapaṭibaddho,</bold> tena paṭibaddho <bold>kāyapaṭibaddhapaṭibaddho</bold><pageBreak edition="M" number="0.0090" />, tena. <bold>Vacanamattamevā</bold>ti ‘‘paṭibaddhapaṭibaddha’’nti ekaṃ atirekaṃ paṭibaddhavacanamattameva nānaṃ, atthato pana kāyapaṭibaddhamevāti adhippāyo. <bold>Yampī</bold>ti yampi vatthu. <bold>Tatrā</bold>ti tasmiṃ vaṭṭane. <bold>Ta</bold>nti anujānanaṃ.</paragraph>
<paragraph line="361">Neyyo adhippāyaṃ netvā ñāto attho imassāti <bold>neyyatthaṃ. Etthā</bold>ti sutte, suttassa vā. <bold>Ya</bold>nti vatthu patatīti sambandho. <bold>Parigaḷitvā</bold>ti bhassitvā. <bold>Suddhāyā</bold>ti nirajāya. <bold>Sāma</bold>nti sayaṃ. <bold>Puñchitvā vā</bold>tiādīsu tayo vāsaddā aniyamavikappatthā. Puñchitādīsu hi ekasmiṃ kicce <pageBreak edition="V" number="1.0075" /> kate itarakiccaṃ kātabbaṃ natthīti adhippāyo. <bold>Tenā</bold>ti tena bhikkhunā, ‘‘āharāpetumpī’’tipade kāritakammaṃ. ‘‘Kasmā na vaṭṭatī’’ti pucchā. <bold>Hī</bold>ti vitthāro. Vadantena bhagavatāti sambandho. <bold>Etthā</bold>ti suttavacanesu. ‘‘Pariccattaṃ taṃ bhikkhave dāyakehī’’ti vacanenāti yojanā. <bold>Adhippāyo</bold>ti nītattho adhippāyo, nippariyāyena itattho ñātattho adhippāyoti vuttaṃ hoti.</paragraph>
<paragraph line="362">Evaṃ nītatthamadhippāyaṃ dassetvā neyyattha, madhippāyaṃ dassento āha ‘‘yasmā cā’’ti ādi. <bold>Ta</bold>nti paribhuñjanaṃ anuññātanti sambandho. <bold>Dutiyadivasepī</bold>ti <bold>pi</bold>saddo sampiṇḍanattho, aparadivasepīti attho. <bold>Adhippāyo</bold>ti neyyattho adhippāyo netvā iyyattho ñātattho adhippāyoti vuttaṃ hoti.</paragraph>
<paragraph line="363">Bhuñjantānaṃ bhikkhūnanti sambandho. <bold>Hī</bold>ti vitthāro. <bold>Dantā</bold>ti dasanā. Te hi daṃsīyanti bhakkhīyanti etehīti ‘‘dantā’’ti vuccanti. Satthaṃyeva <bold>satthakaṃ</bold> khuddakaṭṭhena, tena paṭiggahitena satthakena. <bold>Eta</bold>nti malaṃ. <bold>Ta</bold>nti lohagandhamattaṃ. <bold>Pariharantī</bold>ti paṭiggahetvā haranti. <bold>Hī</bold>ti saccaṃ, yasmā vā. Taṃ satthakaṃ paribhogatthāya yasmā na pariharanti, tasmā eseva nayoti attho. Uggahitapaccayā, sannidhipaccayā vā doso natthīti vuttaṃ hoti. <bold>Tatthā</bold>ti tesu takkakhīresu. <bold>Nīlikā</bold>ti nīlavaṇṇā snehā. <bold>Āmakatakkādīsū</bold>ti apakkesu takkakhīresu.</paragraph>
<paragraph line="364"><bold>Kiliṭṭhaudaka</bold>nti <pageBreak edition="M" number="0.0091" /> samalaṃ udakaṃ. <bold>Tassā</bold>ti sāmaṇerassa. Pattagataṃ odananti sambandho. <bold>Assā</bold>ti sāmaṇerassa. <bold>Uggahitako</bold>ti avagahitako. ‘‘Uññāto’’tiādīsu (saṃ. ni. 1.112) viya ukāro okāraviparīto hoti, apaṭiggahetvā gahitattā duggahitakoti vuttaṃ hoti.</paragraph>
<paragraph line="365"><bold>Etenā</bold>ti odanena. <bold>Paṭiggahitameva hoti</bold> hatthato amuttattāti adhippāyo.</paragraph>
<paragraph line="366"><bold>Puna paṭiggahetabbaṃ</bold> sāpekkhe satīti adhippāyo. <bold>Etto</bold>ti ito pattato. Sāmaṇero pakkhipatīti sambandho. <bold>Tato</bold>ti pattato. <bold>Kecī</bold>ti abhayagirivāsino. <bold>Ta</bold>nti ‘‘puna paṭiggahetabba’’nti vadantānaṃ kesañci ācariyānaṃ vacanaṃ veditabbanti sambandho. <bold>Ya</bold>nti pūvabhattādi.</paragraph>
<paragraph line="367"><bold>Attano</bold><pageBreak edition="V" number="1.0076" /><bold>vā</bold>ti sāmaṇerassa vā. <bold>Sāmaṇerā</bold>ti āmantanaṃ. <bold>Tassā</bold>ti sāmaṇerassa. <bold>Bhājane</bold>ti yāgupacanakabhājane. <bold>Yāgukuṭa</bold>nti yāguyā pūritaṃ kuṭaṃ. <bold>Ta</bold>nti yāgukuṭaṃ. ‘‘Bhikkhunā paṭiggaṇhāpetu’’nti kāritakammaṃ upanetabbaṃ. Gīvaṃ ṭhapetvā āvajjetīti sambandho. <bold>Āvajjetī</bold>ti pariṇāmeti.</paragraph>
<paragraph line="368"><bold>Paṭiggahaṇūpagaṃ bhāra</bold>nti thāmamajjhimena purisena saṃhārimaṃ bhāraṃ. Balavatā sāmaṇerenāti sambandho. <bold>Telaghaṭaṃ vā</bold>ti telena pakkhittaṃ ghaṭaṃ vā. <bold>Laggentī</bold>ti lambenti. Ayameva vā pāṭho.</paragraph>
<paragraph line="369">Nāgassa danto viyāti <bold>nāgadantako,</bold> sadisatthe ko. Aṅkīyate lakkhīyate anenāti <bold>aṅkuso,</bold> gajamatthakamhi vijjhanakaṇḍako. Aṅkuso viyāti <bold>aṅkusako,</bold> tasmiṃ aṅkusake vā laggitā hontīti sambandho. <bold>Gaṇhato</bold>ti gaṇhantassa. Mañcassa heṭṭhā <bold>heṭṭhāmañco,</bold> tasmiṃ. <bold>Ta</bold>nti telathālakaṃ.</paragraph>
<paragraph line="370">Ārohantehi <pageBreak edition="M" number="0.0092" /> ca orohantehi ca niccaṃ sevīyatīti <bold>nisseṇī,</bold> tassā majjhaṃ <bold>nisseṇimajjhaṃ,</bold> tasmiṃ. Kaṇṇe uṭṭhitaṃ <bold>kaṇṇikaṃ,</bold> kaṇṇamalaṃ, kaṇṇikaṃ viya kaṇṇikaṃ, yathā hi kaṇṇamalaṃ kaṇṇato uṭṭhahitvā sayaṃ pavattati, evaṃ telādito uṭṭhahitvā sayaṃ pavattatīti vuttaṃ hoti. <bold>Ghanacuṇṇa</bold>nti kathinacuṇṇaṃ. <bold>Taṃsamuṭṭhānameva nāmā</bold>ti tato telādito samuṭṭhānameva nāma hotīti attho. <bold>Eta</bold>nti kaṇṇikādi. Idaṃ padaṃ pubbāparāpekkhaṃ.</paragraph>
<paragraph line="371"><bold>Yottenā</bold>ti rajjunā. Añño detīti sambandho.</paragraph>
<paragraph line="372">Pavisante ca nikkhamante ca varati āvarati imāyāti <bold>vati,</bold> taṃ. <bold>Ucchū</bold>ti rasālo. So hi usati visaṃ dāhetīti ucchūti vuccati, taṃ. <bold>Timbarusaka</bold>nti tindukaṃ. Tañhi temeti bhuñjantaṃ puggalaṃ addeti rasenāti <bold>timbo,</bold> rusati khudditaṃ nāsetīti <bold>rusako,</bold> timbo ca so rusako cāti ‘‘timbarusako’’ti vuccati, taṃ. <bold>Vatidaṇḍakesū</bold>ti vatiyā atthāya nikkhaṇitesu daṇḍakesu. <bold>Mayaṃ panā</bold>ti saṅgahakārācariyabhūtā buddhaghosanāmakā mayaṃ pana, attānaṃ sandhāya bahuvacanavasena vuttaṃ. <bold>Na puthulo pākāro</bold>ti aḍḍhateyyahatthapāsānatikkamaṃ sandhāya vuttaṃ. <bold>Hatthasatampī</bold>ti ratanasatampi.</paragraph>
<paragraph line="373"><bold>So</bold>ti <pageBreak edition="V" number="1.0077" /> sāmaṇero. Bhikkhussa detīti yojanā. <bold>Aparo</bold>ti sāmaṇero.</paragraph>
<paragraph line="374">Phalaṃ imissatthīti <bold>phalinī,</bold> inapaccayo itthiliṅgajotako ī, taṃ sākhanti yojanā. Phalinisākhanti samāsatopi pāṭho atthi. <bold>Macchikavāraṇattha</bold>nti madhuphāṇitādīhi makkhanaṭṭhāne nilīyantīti makkhikā, tāyeva <bold>macchikā</bold> khakārassa chakāraṃ katvā, tāsaṃ nivāraṇāya. <bold>Mūlapaṭiggahamevā</bold>ti mūle paṭiggahaṇameva, paṭhamapaṭiggahamevāti vuttaṃ hoti.</paragraph>
<paragraph line="375">Bhikkhu gacchatīti sambandho. <bold>Arittenā</bold>ti kenipātena. Tañhi arati nāvā gacchati anenāti <bold>arittaṃ,</bold> tena. <bold>Ta</bold>nti paṭiggahaṇārahaṃ bhaṇḍaṃ <pageBreak edition="M" number="0.0093" />. <bold>Anupasampannenā</bold>ti kāritakammaṃ. <bold>Tasmimpī</bold>ti cāṭikuṇḍakepi. <bold>Ta</bold>nti anupasampannaṃ.</paragraph>
<paragraph line="376"><bold>Pātheyyataṇḍule</bold>ti pathassa hite taṇḍule. <bold>Tesa</bold>nti sāmaṇerānaṃ. <bold>Itarehī</bold>ti bhikkhūhi gahitataṇḍulehi. Sabbehi bhikkhūhi bhuttanti sambandho. <bold>Etthā</bold>ti bhikkhūhi gahitehi sāmaṇerassa taṇḍulehi yāgupacane na dissatīti sambandho. <bold>Kāraṇa</bold>nti parivattetvā bhuttassa ca aparivattetvā bhuttassa ca kāraṇaṃ.</paragraph>
<paragraph line="377">Bhattaṃ pacitukāmo sāmaṇeroti yojanā. Bhikkhunā āropetabbaṃ, aggi na kātabboti sambandho. <bold>Puna paṭiggahaṇakiccaṃ natthi</bold> mūle paṭiggahitattāti adhippāyo.</paragraph>
<paragraph line="378"><bold>Assā</bold>ti sāmaṇerassa. <bold>Tato</bold>ti aggijālanato.</paragraph>
<paragraph line="379"><bold>Tatte udake</bold>ti udake tāpe. <bold>Tato</bold>ti taṇḍulapakkhipanato.</paragraph>
<paragraph line="380"><bold>Pidhāna</bold>nti ukkhalipidhānaṃ. <bold>Tassevā</bold>ti hatthakukkuccakassa bhikkhuno eva. <bold>Dabbiṃ vā</bold>ti kaṭacchuṃ vā. So hi darīyati viloḷīyati imāyāti dabbīti vuccati.</paragraph>
<paragraph line="381"><bold>Tatrā</bold>ti tasmiṃ ṭhapane. <bold>Tassevā</bold>ti lolabhikkhusseva. <bold>Tato</bold>ti pattato. Puna <bold>tato</bold>ti sākhādito. <bold>Tatthā</bold>ti phalarukkhe.</paragraph>
<paragraph line="382"><bold>Vitakkaṃ sodhetu</bold>nti ‘‘mayhampi dassatī’’ti vitakkaṃ sodhetuṃ. <bold>Tato</bold>ti ambaphalādito.</paragraph>
<paragraph line="383">Puna <pageBreak edition="V" number="1.0078" /><bold>tato</bold>ti mātāpitūnamatthāya gahitatelādito. <bold>Te</bold>ti mātāpitaro. <bold>Tatoyevā</bold>ti tehiyeva taṇḍulehi sampādetvāti sambandho.</paragraph>
<paragraph line="384"><bold>Etthā</bold>ti tāpitaudake. Amuñcanteneva hatthenāti yojanā. Aṅganti vināsaṃ gacchantīti <bold>aṅgārā</bold>. Darīyanti phalīyantīti <bold>dārūni</bold>.</paragraph>
<paragraph line="385">Vutto sāmaṇeroti yojanā.</paragraph>
<paragraph line="386">Gavati <pageBreak edition="M" number="0.0094" /> paribhuñjantānaṃ vissaṭṭhaṃ saddaṃ karotīti <bold>guḷo,</bold> guḷati visato jīvitaṃ rakkhatīti vā <bold>guḷo,</bold> taṃ bhājento bhikkhūti sambandho. <bold>Tassā</bold>ti lolasāmaṇerassa.</paragraph>
<paragraph line="387">Dhūmassatthāya vaṭṭīyati vaṭṭitvā karīyatīti dhūmavaṭṭi, taṃ. Mukhīyati viparīyatīti <bold>mukhaṃ</bold>. Kaṃ vuccati sīsaṃ, taṃ tiṭṭhati etthāti <bold>kaṇṭho</bold>.</paragraph>
<paragraph line="388"><bold>Bhattuggāro</bold>ti uddhaṃ girati niggiratīti uggāro, bhattameva uggāro bhattuggāro, uggārabhattanti attho. <bold>Dantantare</bold>ti dantavivare.</paragraph>
<paragraph line="389"><bold>Upakaṭṭhe kāle</bold>ti āsanne majjhanhike kāle. <bold>Kakkhāretvā</bold>ti sañcitvā. Tassa atthaṃ dassetuṃ vuttaṃ ‘‘dve tayo kheḷapiṇḍe pātetvā’’ti. Phaḷusaṅkhātaṃ siṅgaṃ visāṇaṃ asmiṃ atthīti <bold>siṅgī,</bold> soyeva kaṭukabhayehi viramitabbattā <bold>siṅgīvero</bold>ti vuccati. Aṅkīyati rukkho navaṃ uggatoti lakkhīyati etehīti <bold>aṅkurā,</bold> samaṃ loṇena udakaṃ, samaṃ vā udakena loṇaṃ asminti <bold>samuddo,</bold> tassa udakaṃ avayavīavayavabhāvenāti <bold>samuddodakaṃ,</bold> tena apaṭiggahitenāti sambandho. Phāṇati guḷato thaddhabhāvaṃ gacchatīti <bold>phāṇitaṃ</bold>. Karena hatthena gahitabbāti <bold>karakā,</bold> vassopalaṃ, karena gaṇhitumarahāti attho. <bold>Katakaṭṭhinā</bold>ti katakanāmakassa ekassa rukkhavisesassa aṭṭhinā. <bold>Ta</bold>nti udakaṃ. <bold>Kapittho</bold>ti ekassa ambilaphalassa rukkhavisesassa nāmaṃ.</paragraph>
<paragraph line="390"><bold>Bahala</bold>nti āvilaṃ. <bold>Sanditvā</bold>ti visanditvā. <bold>Kakudhasobbhādayo</bold>ti kakudharukkhasamīpe ṭhitā sobbhādayo. <bold>Rukkhato</bold>ti kakudharukkhato. <bold>Paritta</bold>nti appakaṃ.</paragraph>
<paragraph line="391">Pānīyaghaṭe pakkhittāni hontīti sambandho. <bold>Ta</bold>nti vāsamattaṃ udakaṃ. <bold>Tatthevā</bold>ti ṭhapitapupphavāsitapānīyeyeva <pageBreak edition="V" number="1.0079" />. Ṭhapitaṃ dantakaṭṭhanti sambandho. Ajānantassa bhikkhussāti yojanā. Anādare cetaṃ sāmivacanaṃ. <bold>Hī</bold>ti saccaṃ, yasmā vā.</paragraph>
<paragraph line="392">Kiṃ <pageBreak edition="M" number="0.0095" /> mahābhūtaṃ vaṭṭati, kiṃ na vaṭṭatīti yojanā. <bold>Yaṃ panā</bold>ti mahābhūtaṃ pana. <bold>Aṅgalagga</bold>nti aṅgesu laggaṃ, mahābhūtanti sambandho. <bold>Etthā</bold>ti sede. <bold>Sujhāpita</bold>nti aṅgārasadisaṃ katvā suṭṭhu jhāpitaṃ.</paragraph>
<paragraph line="393"><bold>Cattārī</bold>ti pathavī chārikā gūthaṃ muttanti cattāri. <bold>Mahāvikaṭānī</bold>ti mahantāni sappadaṭṭhakkhaṇasaṅkhāte vikārakāle kattabbāni osadhāni. <bold>Etthā</bold>ti ‘‘asati kappiyakārake’’ti vacane. <bold>Kālodissaṃ nāmā</bold>ti byādhodissa, puggalodissa, kālodissa, samayodissa, desodissa, vasodissa, bhesajjodissasaṅkhātesu sattasu odissesu kālodissaṃ nāmāti attho. Dasamaṃ.</paragraph>
<centered line="394">Bhojanavaggo catuttho.</centered>
<title line="395">5. Acelakavaggo</title>
<subhead line="396">1. Acelakasikkhāpada-atthayojanā</subhead>
<paragraph line="397" number="269"> Acelakavaggassa paṭhame parivisati etthāti <bold>parivesana</bold>nti dassento āha ‘‘parivesanaṭṭhāna’’nti. Paribbājakapabbajasaddā samānāti āha ‘‘paribbājakasamāpannoti pabbajjaṃ samāpanno’’ti. Titthena samaṃ pūratīti samatitthīkaṃ, nadīādīsu udakaṃ, samatitthikaṃ viyāti <bold>samatitthikaṃ,</bold> pattabhājanesu yāgubhattaṃ. <bold>Tesa</bold>nti mātāpitūnaṃ dentassāti sambandho. ‘‘Dāpetī’’ti ettha dādhātuyā sampadānassa suvijānitattā taṃ adassetvā kāritakammameva dassento āha ‘‘anupasampannenā’’ti.</paragraph>
<paragraph line="398" number="273"> ‘‘Santike’’tiiminā <bold>‘‘upanikkhipitvā’’</bold>ti ettha upasaddassa samīpatthaṃ dasseti. <bold>Tesa</bold>nti <pageBreak edition="V" number="1.0080" /> titthiyānaṃ. <bold>Tatthā</bold>ti bhājane. <bold>Ito</bold>ti pattato. <bold>Idhā</bold>ti mayhaṃ bhājane. <bold>Na</bold>nti khādanīyabhojanīyaṃ. <bold>Tassā</bold>ti titthiyassāti. Paṭhamaṃ.</paragraph>
<subhead line="399">2. Uyyojanasikkhāpadaṃ</subhead>
<paragraph line="400" number="274"> Dutiye <pageBreak edition="M" number="0.0096" /> paṭikkamanaasanasālasaddānaṃ pariyāyattā vuttaṃ ‘‘asanasālāyapī’’ti. Bhattassa vissajjanaṃ <bold>bhattavissaggo</bold>ti kate bhattakiccanti āha <bold>‘‘bhattakicca’’</bold>nti. Sambhūdhātussa papubbaapadhātvatthattā vuttaṃ ‘‘na pāpuṇī’’ti.</paragraph>
<paragraph line="401" number="276"><bold>Vuttāvasesa</bold>nti vuttehi mātugāmena saddhiṃ hasitukāmatādīhi avasesaṃ. <bold>Tasmi</bold>nti uyyojitabhikkhumhi. <bold>Atthato</bold>ti vijahantavijahitabhikkhūnaṃ avinābhāvasaṅkhātaatthato. <bold>Itarenā</bold>ti uyyojakabhikkhunā. <bold>Tatthā</bold>ti ‘‘dassanūpacāraṃ vā savanūpacāraṃ vā’’tivacane. <bold>Etthā</bold>ti niddhāraṇasamudāyo, dassanūpacārasavanūpacāresūti attho. ‘‘Tathātiiminā dvādasahatthapamāṇaṃ atidisati. <bold>Tehī</bold>ti kuṭṭādīhi. <bold>Tassā</bold>ti dassanūpacārātikkamassa. ‘‘Vuttapakāramanācāra’’nti iminā ‘‘na añño koci paccayo’’ti ettha aññasaddassa apādānaṃ dasseti, ‘‘kāraṇa’’ntiiminā paccayasaddassatthaṃ.</paragraph>
<paragraph line="402" number="277"><bold>Kali</bold>saddassa pāpaparājayasaṅkhātesu dvīsu atthesu pāpasaṅkhāto kodhoti āha ‘‘kalīti kodho’’ti. ‘‘Āṇa’’ntiiminā sāsanasaddassatthaṃ dasseti. Vuttañhi ‘‘āṇā ca sāsanaṃ ñeyya’’nti. Kodhavasena vadatīti sambandho. Dassetvā vadatīti yojanā. Imassa ṭhānaṃ nisajjaṃ ālokitaṃ vilokitaṃ passatha bhoti yojanā. <bold>Imināpī</bold>ti amanāpavacanaṃ vacanenāpīti. Dutiyaṃ.</paragraph>
<subhead line="403">3. Sabhojanasikkhāpadaṃ</subhead>
<paragraph line="404" number="279"> Tatiye ‘‘sayaniyaghare’’ti vattabbe yakāralopaṃ katvā ‘‘sayanighare’’ti vuttanti āha <bold>‘‘sayanighare’’</bold>ti. <bold>Yato</bold>ti ettha tosaddo paṭhamādīsu atthesu dissati. ‘‘Yatonidāna’’ntiādīsu (su. ni. 275) paṭhamatthe. ‘‘Antarāye asesato’’tiādīsu (dha. sa. aṭṭha. ganthārambhakathā 7) dutiyatthe <pageBreak edition="M" number="0.0097" />. ‘‘Aniccato’’tiādīsu (paṭṭhā. 1.1.409) tatiyatthe. ‘‘Mātito pitito’’tiādīsu (dī. ni. 1.311) pañcamyatthe. ‘‘Yaṃ <pageBreak edition="V" number="1.0081" /> parato dānapaccayā’’tiādīsu (jā. 2.22.585) chaṭṭhyatthe. ‘‘Purato pacchato’’tiādīsu (pāci. 576) sattamyatthe. ‘‘Padamato’’tiādīsu kāraṇatthe dissati. Idhāpi kāraṇattheyevāti āha ‘‘yasmā’’ti. Yasmā kāraṇā ayyassa bhikkhā dinnā, tasmā gacchatha bhante tumheti attho. <bold>Ya</bold>nti bhikkhaṃ. <bold>Vo</bold>ti tumhehi. <bold>Adhippāyo</bold>ti purisassa ajjhāsayo. ‘‘Pariyuṭṭhito’’ti sāmaññato vuttepi atthapakaraṇādito rāgapariyuṭṭhitovādhippetoti āha <bold>‘‘rāgapariyuṭṭhito’’</bold>ti, rāgena paribhavitvā uṭṭhitoti attho.</paragraph>
<paragraph line="405" number="280"><bold>Sabhojana</bold>nti ettha sakāro sahasaddakāriyo ca akārukārānaṃ asarūpattā akārato ukārassa lopo ca tīsu padesu pacchimānaṃ dvinnaṃ padānaṃ tulyatthanissitasamāso ca pubbapadena saha bhedanissitabāhiratthasamāso ca hoti, iti imamatthaṃ dassento āha ‘‘saha ubhohi janehī’’ti. Atha vā bhuñjitabbanti <bold>bhojanaṃ,</bold> saṃ vijjati bhojanaṃ asmiṃ kuleti <bold>sabhojana</bold>nti dassento āha ‘‘atha vā’’tiādi. <bold>Hī</bold>ti saccaṃ. <bold>Tenevā</bold>ti teneva aññamaññaṃ bhuñjitabbattā. <bold>Assā</bold>ti ‘‘sabhojane’’tipadassa. <bold>Ghare</bold>ti ettha pubbo sayanisaddo lopoti āha ‘‘sayanighare’’ti. Iminā ‘‘datto’’tiādīsu viya pubbapadalopasamāsaṃ dasseti. <bold>Piṭṭhasaṅghāṭassā</bold>ti ettha piṭṭhasaṅghāṭo nāma na aññassa yassa kassaci, atha kho sayanigharagabbhassevāti āha ‘‘tassa sayanigharagabbhassā’’ti. <bold>Yathā vā tathā vā</bold>ti yena vā te na vā ākārena. <bold>Katassā</bold>ti piṭṭhivaṃsaṃ āropetvā vā anāropetvā vā katassāti. Tatiyaṃ.</paragraph>
<paragraph line="406" number="284"> Catutthapañcamesu yathā ca sabhojanasikkhāpadaṃ paṭhamapārājikasamuṭṭhānaṃ, evameva tānipīti yojanāti. Catutthapañcamāni.</paragraph>
<subhead line="407">6. Cārittasikkhāpadaṃ</subhead>
<paragraph line="408" number="294"> Chaṭṭhe <pageBreak edition="M" number="0.0098" /> kasmā tehi ‘‘dethāvuso bhatta’’nti vuttaṃ, nanu bhikkhūnaṃ evaṃ vattuṃ na vaṭṭatīti āha ‘‘ettha taṃ kirā’’tiādi. <bold>Tasmā</bold>ti yasmā abhihaṭaṃ ahosi, tasmā.</paragraph>
<paragraph line="409" number="295"> Idaṃ pana vacanaṃ āhāti sambandho. <bold>Pasādaññathatta</bold>nti pasādassa aññenākārena bhāvo. <bold>Na</bold>nti khādanīyaṃ. ‘‘Gahetvā āgamaṃsū’’tiiminā ‘‘ussāriyitthā’’ti ettha ukārassa uggahatthatañca <pageBreak edition="V" number="1.0082" /> saradhātussa gatyatthatañca ajjataniñuṃvibhattiyā tthattañca dasseti, uggahetvā sāriṃsu agamaṃsūti attho.</paragraph>
<paragraph line="410" number="298"><bold>Yatthā</bold>ti yasmiṃ ṭhāne. Ṭhitassa bhikkhuno cittaṃ uppannanti yojanā. <bold>Tato</bold>ti cittuppannato. <bold>Ya</bold>nti bhikkhuṃ. <bold>Pakativacanenā</bold>ti uccāsaddamakatvā pavattena sabhāvavacanena. <bold>Antovihāre</bold>ti vacanassa atisambādhattā ayuttabhāvaṃ maññamāno āha ‘‘api ca antoupacārasīmāyā’’ti.</paragraph>
<paragraph line="411" number="302"> Gāmassa antare ārāmo tiṭṭhatīti <bold>antarārāmo</bold> vihāro, taṃ gacchatīti dassento āha ‘‘antogāme’’tiādīti. Chaṭṭhaṃ.</paragraph>
<subhead line="412">7. Mahānāmasikkhāpadaṃ</subhead>
<paragraph line="413" number="303"> Sattame ‘‘bhagavato’’tipadaṃ ‘‘cūḷapituputto’’tipade sambandho, ‘‘mahallakataro’’tipade apādānaṃ. <bold>Cūḷapituputto</bold>ti suddhodano, sakkodano, sukkodano, dhotodano, amitodanoti pañca janā bhātaro, amitā, pālitāti dve bhaginiyo. Tesu bhagavā ca nando ca jeṭṭhabhātubhūtassa suddhodanassa puttā, ānando kaniṭṭhabhātubhūtassa amitodanassa putto, mahānāmo ca anuruddho ca tatiyassa sukkodanassa puttā. Sakkodanadhotodanānaṃ puttā apākaṭā. Tissatthero amitāya nāma bhaginiyā putto, pālitāya puttadhītarā apākaṭā. Tasmā cūḷapituno sukkodanassa <pageBreak edition="M" number="0.0099" /> putto cūḷapituputtoti attho daṭṭhabbo. <bold>Dvīsu phalesū</bold>ti heṭṭhimesu dvīsu phalesu. <bold>Ussanna</bold>saddo bahupariyāyoti āha ‘‘bahū’’ti. <bold>Vajato</bold>ti goṭṭhato. Tañhi gāvo gocaraṭṭhānato paṭikkamitvā nivāsatthāya vajanti gacchanti asminti vajoti vuccati.</paragraph>
<paragraph line="414" number="306"><bold>Tasmiṃ samaye</bold>ti tasmiṃ pavāraṇasamaye. ‘‘Ettakehī’’tipadassa nāmavasena vā parimāṇavasena vā duvidhassa atthassa adhippetattā vuttaṃ ‘‘nāmavasena parimāṇavasenā’’ti. Tesu nāmaṃ sandhāya etaṃ nāmaṃ etesaṃ bhesajjānanti <bold>ettakānī</bold>ti vacanattho kātabbo, parimāṇaṃ sandhāya etaṃ parimāṇaṃ etesanti <bold>ettakānī</bold>ti vacanattho kātabbo. ‘‘Aññaṃ bhesajja’’nti ettha aññasaddassa apādānaṃ nāmaṃ vā parimāṇaṃ vā bhaveyyāti āha ‘‘sabbinā pavārito’’tiādi.</paragraph>
<paragraph line="415" number="310"><bold>Ye</bold>ti <pageBreak edition="V" number="1.0083" /> dāyakā, pavāritā hontīti sambandhoti. Sattamaṃ.</paragraph>
<subhead line="416">8. Uyyuttasenāsikkhāpadaṃ</subhead>
<paragraph line="417" number="311"> Aṭṭhame ‘‘abhimukha’’ntiiminā abhisaddassatthaṃ dasseti. <bold>‘‘Uyyāto’’</bold>tipadassa uṭṭhahitvā yātoti dassento āha ‘‘nagarato niggato’’ti. ‘‘Katauyyoga’’nti iminā uṭṭhahitvā yuñjati gacchatīti <bold>uyyuttā</bold>ti dasseti. Dhātūna, manekatthattā vuttaṃ ‘‘gāmato nikkhanta’’nti.</paragraph>
<paragraph line="418" number="314"> Dvādasa purisā imassa hatthinoti <bold>dvādasapuriso,</bold> āvudho hatthesu etesanti <bold>āvudhahatthā. Ninna</bold>nti ninnaṭṭhānaṃ, <bold>passato</bold> bhikkhunoti sambandhoti. Aṭṭhamaṃ.</paragraph>
<subhead line="419">9. Senāvāsasikkhāpadaṃ</subhead>
<paragraph line="420" number="319"> Navame ‘‘tiṭṭhatu vā’’tiādinā vasanākāraṃ dasseti. Vāsaddo ‘‘caṅkamatu vā’’tiatthaṃ sampiṇḍeti. <bold>Kiñci iriyāpatha</bold>nti catūsu <pageBreak edition="M" number="0.0100" /> iriyāpathesu kiñci iriyāpathaṃ. Yathā ruddhamāne sañcāro chijjati, evaṃ ruddhā saṃvutā hotīti yojanā. ‘‘Ruddho’’ti iminā <bold>‘‘palibuddho’’</bold>ti ettha paripubbassa budhidhātussa adhippāyatthaṃ dassetīti. Navamaṃ.</paragraph>
<subhead line="421">10. Uyyodhikasikkhāpadaṃ</subhead>
<paragraph line="422" number="322"> Dasame <bold>yujjhantī</bold>ti saṃpaharanti. ‘‘Balassa aggaṃ etthā’’tiiminā bhinnādhikaraṇabāhiratthasamāsaṃ dasseti. ‘‘Jānantī’’tipadaṃ atthasampuṇṇatthāya pakkhittaṃ. <bold>Agga</bold>nti koṭṭhāsaṃ. Balaṃ gaṇīyati etthāti <bold>balagga</bold>nti vacanatthopi yujjati. Tenāha ‘‘balagaṇanaṭṭhāna’’nti. Idañhi vacanaṃ ambasecanagarusinanayena vuttaṃ. Kathaṃ? ‘‘Balagaṇanaṭṭhāna’’nti vadantena aṭṭhakathācariyena ‘‘balassa aggaṃ jānanti etthāti balagga’’nti vacanatthassa piṇḍattho ca ñāpīyati, ‘‘balaṃ gaṇīyati etthāti <bold>balagga’’</bold>nti vacanattho ca dassīyati. Viyūhīyate sampiṇḍīyate <bold>byūho,</bold> senāya byūho <bold>senābyūho</bold>ti atthaṃ dasseti ‘‘senāya viyūha’’ntiādinā. Aṇati bheravasaddaṃ karotīti <bold>aṇīkaṃ,</bold> muddhajaṇakāro, hatthīyeva aṇīkaṃ <pageBreak edition="V" number="1.0084" /><bold>hatthāṇīkaṃ</bold>. Eseva nayo sesesupi. Yo hatthī pubbe vutto, tena hatthināti yojanāti. Dasamaṃ.</paragraph>
<centered line="423">Acelakavaggo pañcamo.</centered>
<title line="424">6. Surāpānavaggo</title>
<subhead line="425">1. Surāpānasikkhāpada-atthayojanā</subhead>
<paragraph line="426" number="326"> Surāpānavaggassa paṭhame bhaddā vati etthāti <bold>bhaddavatikā</bold>ti ca, bhaddā vati bhaddavati, sā ettha atthīti <bold>bhaddavatikā</bold>ti ca atthaṃ dassento āha ‘‘so’’tiādi. <bold>So</bold>ti gāmo labhīti sambandho. Pathaṃ gacchantīti <bold>pathāvino</bold>ti kate addhikāyevāti āha ‘‘addhikā’’ti. Addhaṃ gacchantīti <bold>addhikā</bold>. ‘‘Pathikā’’tipi pāṭho, ayamevattho. <bold>‘‘Tejasā teja’’</bold>ntipadāni sambandhāpekkhāni ca honti <pageBreak edition="M" number="0.0101" />, padānaṃ samānattā sambandho ca samānoti maññituṃ sakkuṇeyyā ca honti, tasmā tesaṃ sambandhañca tassa asamānatañca dassetuṃ vuttaṃ ‘‘attano tejasā nāgassa teja’’nti. ‘‘Ānubhāvenā’’tiiminā pana tejasaddassa atthaṃ dasseti. Kapotassa pādo <bold>kapoto</bold> upacārena, tassa eso <bold>kāpoto,</bold> vaṇṇo. Kāpoto viya vaṇṇo assāti <bold>kāpotikā</bold>ti dassento āha ‘‘kapotapādasamavaṇṇarattobhāsā’’ti. <bold>Pasanna</bold>saddassa pasādasaddhādayo nivattetuṃ ‘‘surāmaṇḍassetaṃ adhivacana’’nti vuttaṃ. <bold>Pañcābhiññassa sato</bold>ti pañcābhiññassa samānassa sāgatassāti yojanā.</paragraph>
<paragraph line="427" number="328"> ‘‘Madhukapupphādīnaṃ rasena kato’’tiiminā pupphānaṃ rasena kato āsavo <bold>pupphāsavo</bold>ti vacanatthaṃ dasseti. Esa nayo ‘‘phalāsavo’’tiādīsupi. Surāmerayānaṃ visesaṃ dassetuṃ vuttaṃ ‘‘surā nāmā’’tiādi. <bold>Piṭṭhakiṇṇapakkhittā</bold>ti piṭṭhena ca kiṇṇena ca pakkhittā katā vāruṇīti sambandho. <bold>Kiṇṇā</bold>ti ca surāya bījaṃ. Tañhi kiranti nānāsambhārāni missībhavanti etthāti kiṇṇāti vuccati. Tassāyeva maṇḍeti yojanā. Suranāmakena ekena vanacarakena katāti <bold>surā</bold>. Madaṃ janetīti <bold>merayaṃ</bold>.</paragraph>
<paragraph line="428" number="329"><bold>Loṇasovīraka</bold>nti <pageBreak edition="V" number="1.0085" /> evaṃnāmakaṃ pānaṃ. <bold>Sutta</bold>ntipi evameva. <bold>Tasmi</bold>nti sūpasaṃpāke. Telaṃ pana pacantīti sambandho. Natthi tikhiṇaṃ majjaṃ etthāti atikhiṇamajjaṃ, atikhiṇamajje tasmiṃyeva teleti attho. <bold>Yaṃ panā</bold>ti telaṃ pana. Tikhiṇaṃ majjaṃ imassa telassāti <bold>tikhiṇamajjaṃ. Yatthā</bold>ti tele. <bold>Ariṭṭho</bold>ti evaṃnāmakaṃ bhesajjaṃ. <bold>Ta</bold>nti ariṭṭhaṃ, ‘‘sandhāyā’’tipade avuttakammaṃ. <bold>Eta</bold>nti ‘‘amajjaṃ ariṭṭha’’ntivacanaṃ, ‘‘vutta’’ntipade vuttakammanti. Paṭhamaṃ.</paragraph>
<subhead line="429">2. Aṅgulipatodakasikkhāpadaṃ</subhead>
<paragraph line="430" number="330"> Dutiye aṅgulīhi patujjanaṃ aṅgulipatodo, soyeva <bold>aṅgulipatodako</bold>ti dassento āha ‘‘aṅgulīhī’’tiādi. <bold>Uttanto</bold>ti <pageBreak edition="M" number="0.0102" /> avatapanto. Avatapantoti ca atthato kilamantoyevāti āha ‘‘kilamanto’’ti. Kilamanto hutvāti yojanā. Assāsagahaṇena passāsopi gahetabboti āha ‘‘assāsapassāsasañcāro’’ti. <bold>Tampī</bold>ti bhikkhunimpīti. Dutiyaṃ.</paragraph>
<subhead line="431">3. Hasadhammasikkhāpadaṃ</subhead>
<paragraph line="432" number="335"> Tatiye pakārena karīyati ṭhapīyatīti <bold>pakataṃ</bold> paññattanti dassento āha ‘‘yaṃ bhagavatā’’tiādi. <bold>Ya</bold>nti sikkhāpadaṃ.</paragraph>
<paragraph line="433" number="336"> Hasasaṅkhāto dhammo sabhāvo <bold>hasadhammo</bold>ti vutte atthato kīḷikāyevāti āha ‘‘kīḷikā vuccatī’’ti.</paragraph>
<paragraph line="434" number="337"><bold>Gopphakāna</bold>nti caraṇagaṇṭhikānaṃ. Te hi pāde pādaṃ ṭhapanakāle aññamaññūpari ṭhapanato gopīyantīti gopphā, te eva gopphakāti vuccanti. Pādassa hi upari pādaṃ ṭhapanakāle ekassa upari eko na ṭhapetabbo. Tenāha bhagavā ‘‘pāde pādaṃ accādhāyā’’ti (dī. ni. 2.196; ma. ni. 1.423; a. ni. 3.16). Oṭṭhajo dutiyo. <bold>Orohantassa</bold> bhikkhunoti sambandho.</paragraph>
<paragraph line="435" number="338"><bold>Phiyārittādīhī</bold>ti ādisaddena laṅkārādayo saṅgaṇhāti. Keci vadantīti sambandho. <bold>Patanuppatanavāresū</bold>ti patanavāra uppatanavāresu. <bold>Tatthā</bold>ti tassaṃ khittakathalāyaṃ. <bold>Hī</bold>ti saccaṃ <pageBreak edition="V" number="1.0086" />, yasmā vā. Ṭhapetvā kīḷantassāti sambandho. <bold>Likhituṃ vaṭṭati</bold> kīḷādhippāyassa virahitattāti adhippāyo. Kīḷādhippāyena atthajotakaṃ akkharaṃ likhantassāpi āpattiyevāti vadanti. <bold>Etthā</bold>ti imasmiṃ sikkhāpadeti. Tatiyaṃ.</paragraph>
<subhead line="436">4. Anādariyasikkhāpadaṃ</subhead>
<paragraph line="437" number="342"> Catutthe <bold>dhammo</bold> nāma tantiyevāti āha ‘‘tantī’’ti. <bold>Paveṇī</bold>ti tasseva vevacanaṃ. ‘‘Taṃ vā na sikkhitukāmo’’ti ettha taṃsaddassa atthamāvikātuṃ vuttaṃ ‘‘yena paññattenā’’ti. Vinaye apaññattaṃ <pageBreak edition="M" number="0.0103" /> sandhāya vuttaṃ ‘‘apaññattenā’’ti āha ‘‘sutte vā abhidhamme vā āgatenā’’ti.</paragraph>
<paragraph line="438" number="344"><bold>Paveṇiyā</bold>ti upāliādikāya ācariyaparamparasaṅkhātāya tantiyā. Kurundiyaṃ vuttanti sambandho. Mahāpaccariyaṃ vuttanti sambandho. <bold>Taṃ sabba</bold>nti kurundivādamahāpaccarivādasaṅkhātaṃ sabbaṃ taṃ vacanaṃ. <bold>Paveṇiyā āgate</bold>ti paveṇiyā āgatasaṅkhāte mahāaṭṭhakathāvādeti. Catutthaṃ.</paragraph>
<paragraph line="439" number="345"> Pañcame <bold>manussaviggahe</bold>ti manussaviggahapārājiketi. Pañcamaṃ.</paragraph>
<subhead line="440">6. Jotisikkhāpadaṃ</subhead>
<paragraph line="441" number="350"> Chaṭṭhe janapadassa nāmattā bahuvacanavasena ‘‘bhaggesū’’ti pāḷiyaṃ vuttaṃ. Susumārasaṇṭhāno pabbatasaṅkhāto giri etthāti <bold>susumāragiri,</bold> etassa vā māpitakāle susumāro girati saddaṃ niggirati etthāti <bold>susumāragirī</bold>ti atthamanapekkhitvā vuttaṃ ‘‘nagarassa nāma’’nti. <bold>Taṃ panā</bold>ti vanaṃ pana. ‘‘Migāna’’ntiādinā migānaṃ abhayo dīyati etthāti <bold>migadāyo</bold>ti atthaṃ dasseti.</paragraph>
<paragraph line="442" number="352"> ‘‘Jotike’’tipadassa jotissa aggissa karaṇaṃ <bold>jotika</bold>nti dassetuṃ vuttaṃ ‘‘jotikaraṇe’’ti.</paragraph>
<paragraph line="443" number="354"> ‘‘Samādahitukāmatāyā’’tipadaṃ <pageBreak edition="V" number="1.0087" /> ‘‘araṇisaṇṭhāpanato’’tipade hetu. <bold>Jālā</bold>ti sikhā. Sā hi jalati dibbatīti jālāti vuccati.</paragraph>
<paragraph line="444"><bold>Patilātaṃ ukkhipatī</bold>ti ettha ‘‘patitālāta’’nti vattabbe takāralopaṃ katvā sandhivasena patilātanti vuttanti āha ‘‘alātaṃ patitaṃ ukkhipatī’’ti. <bold>Alāta</bold>nti ummukkaṃ. Tañhi ādittaṃ hutvā atiuṇhattā na lātabbaṃ na gaṇhitabbanti alātanti vuccati. <bold>Avijjhāta</bold>nti jhāyanato ḍayhanato avigataṃ alātanti sambandho. Jhāyanaṃ ḍayhanaṃ jhātaṃ, vigataṃ jhātaṃ imassālātassāti <bold>vijjhātaṃ</bold>.</paragraph>
<paragraph line="445" number="356"><bold>Padīpādīnī</bold>ti <pageBreak edition="M" number="0.0104" /> padīpajotikādīni. <bold>Tatthā</bold>ti tāsu duṭṭhavāḷamigaamanussasaṅkhātāsu āpadāsu nimittabhūtāsu. Nimittatthe cetaṃ bhummavacananti. Chaṭṭhaṃ.</paragraph>
<subhead line="446">7. Nahānasikkhāpadaṃ</subhead>
<paragraph line="447" number="366"> Sattame pāraṃ gacchanto na kevalaṃ saudakāya nadiyā eva nhāyituṃ vaṭṭati, sukkhāya nadiyāpi vaṭṭatīti dassento āha ‘‘sukkhāyā’’tiādi. <bold>Ukkiritvā</bold>ti viyūhitvā. Āvāṭāyeva khuddakaṭṭhena <bold>āvāṭakā,</bold> tesūti. Sattamaṃ.</paragraph>
<subhead line="448">8. Dubbaṇṇakaraṇasikkhāpadaṃ</subhead>
<paragraph line="449" number="368"> Aṭṭhame alabhīti <bold>labho</bold>ti vacanatthe apaccayaṃ katvā ṇapaccayassa svatthabhāvaṃ dassetuṃ vuttaṃ ‘‘labhoyeva lābho’’ti. Apaccayamakatvā pakatiyā ṇapaccayopi yuttoyevāti daṭṭhabbaṃ. Saddantaropi atthantarābhāvā samāso hotīti āha ‘‘navacīvaralābhenāti vattabbe’’ti. <bold>Anunāsikalopa</bold>nti ‘‘nava’’nti ettha niggahītassa vināsaṃ. Niggahītañhi nāsaṃ anugatattā <bold>‘‘anunāsika’’</bold>nti vuccati, tassa adassana, makatvāti attho. <bold>Majjhe ṭhitapadadvaye</bold>ti ‘‘nava’’nti ca ‘‘cīvaralābhenā’’ti ca dvinnaṃ padānamantare ‘‘ṭhite panā’’ti ca ‘‘bhikkhunā’’ti ca padadvaye. Niddhāraṇe cetaṃ bhummavacanaṃ. <bold>Nipāto</bold>ti nipātamattaṃ. Alabhīti <bold>labho</bold>ti vacanatthassa abhidheyyatthaṃ dassetuṃ ‘‘bhikkhunā’’ti vuttanti āha ‘‘bhikkhunā’’tiādi. Padabhājane pana vuttanti sambandho. <bold>Ya</bold>nti yaṃ cīvaraṃ. ‘‘Cīvara’’nti ettha cīvarasarūpaṃ dassento āha ‘‘yaṃ nivāsetuṃ vā’’tiādi. <bold>Cammakāranīla</bold>nti cammakārānaṃ tiphale pakkhittassa ayagūthassa nīlaṃ. Mahāpaccariyaṃ <pageBreak edition="V" number="1.0088" /> vuttanti sambandho. Dubbaṇṇo karīyati anenāti <bold>dubbaṇṇakaraṇaṃ,</bold> kappabindunti āha ‘‘kappabinduṃ sandhāyā’’ti. Ādiyantena bhikkhunā ādātabbanti sambandho. <bold>Koṇesū</bold>ti antesu. Vāsaddo aniyamavikappattho. <bold>Akkhimaṇḍalamattaṃ vā</bold>ti akkhimaṇḍalassa pamāṇaṃ vā kappabindūti sambandho. <bold>Paṭṭe vā</bold>ti anuvātapaṭṭe <pageBreak edition="M" number="0.0105" /> vā. <bold>Gaṇṭhiyaṃ vā</bold>ti gaṇṭhikapaṭṭe vā. <bold>Pāḷikappo</bold>ti dve vā tisso vā tato adhikā vā binduāvalī katvā kato kappo. <bold>Kaṇṇikakappo</bold>ti kaṇṇikaṃ viya bindugocchakaṃ katvā kato kappo. Ādisaddena agghiyakappādayo saṅgaṇhāti. <bold>Sabbatthā</bold>ti sabbāsu aṭṭhakathāsu. Ekopi bindu vaṭṭoyeva vaṭṭatīti āha <bold>‘‘ekaṃ vaṭṭabindu’’</bold>nti.</paragraph>
<paragraph line="450" number="371"><bold>Aggaḷādīnī</bold>ti ādisaddena anuvātaparibhaṇḍe saṅgaṇhātīti. Aṭṭhamaṃ.</paragraph>
<subhead line="451">9. Vikappanasikkhāpadaṃ</subhead>
<paragraph line="452" number="374"> Navame <bold>tassā</bold>ti ettha tasaddassa visayo cīvarasāmikoyevāti āha ‘‘cīvarasāmikassā’’ti. Dutiyassa tasaddassa visayo vinayadharoyevāti āha ‘‘yenā’’tiādi. ‘‘Avissāsanto’’tipadassa kiriyāvisesanabhāvaṃ dassetuṃ vuttaṃ ‘‘avissāsenā’’ti. <bold>Tenā</bold>ti vinayadharenāti. Navamaṃ.</paragraph>
<subhead line="453">10. Cīvarāpanidhānasikkhāpadaṃ</subhead>
<paragraph line="454" number="377"> Dasame ‘‘apanetvā’’tiiminā apaityūpasaggassa atthaṃ dasseti. <bold>Nidhentī</bold>ti nigūhitvā ṭhapenti. <bold>Hasādhippāyo</bold>ti hasaṃ, hasanatthāya vā adhippāyo. Parikkhārassa sarūpaṃ dassetuṃ vuttaṃ ‘‘pattatthavikādi’’nti. Pattassa pāḷiyamāgatattā pattassa thavikāti atthoyeva gahetabbo, na patto ca thavikā cāti. ‘‘Samaṇena nāmā’’tipadaṃ ‘‘bhavitu’’ntipade bhāvakattāti. Dasamaṃ.</paragraph>
<centered line="455">Surāpānavaggo chaṭṭho.</centered>
<title line="456">7. Sappāṇakavaggo</title>
<subhead line="457">1. Sañciccapāṇasikkhāpada-atthayojanā</subhead>
<paragraph line="458" number="382"> Sappāṇakavaggassa <pageBreak edition="V" number="1.0089" /> paṭhame usuṃ asati khipati anenāti <bold>issāso</bold>ti kate dhanuyeva mukhyato issāso nāma, dhanuggahā- cariyo <pageBreak edition="M" number="0.0106" /> pana upacārena. Usuṃ asati khipatīti <bold>issāso</bold>ti kate dhanuggahācariyo issāso nāma, idha pana upacārattho vā kattuttho vā gahetabboti āha ‘‘dhanuggahācariyo hotī’’ti. Pabbajitakāle issāsassa ayuttattā vuttaṃ ‘‘gihikāle’’ti. <bold>Voropitā</bold>ti ettha vi ava pubbassa ruhadhātussa adhippāyatthaṃ dassetuṃ vuttaṃ ‘‘viyojitā’’ti.</paragraph>
<paragraph line="459">Yasmā gacchatīti sambandho. <bold>Eta</bold>nti ‘‘jīvitā voropitā’’tivacanaṃ. Kasmā vohāramattameva hoti, nanu yato kutoci yasmiṃ kismiṃci viyojite dve vatthūni viya visuṃ tiṭṭhanti pāṇato jīvite viyojite pāṇajīvitāpīti āha ‘‘na hetthā’’tiādi. <bold>Hī</bold>ti saccaṃ. Etthāti ‘‘jīvitā voropitā’’tivacane dassetunti sambandho. Kiñci jīvitaṃ nāmāti yojanā. Ayaṃ panettha atthasambandho – sīsālaṅkāre sīsato viyojite sīsaṃ alaṅkārato visuṃ tiṭṭhati yathā, evaṃ jīvite pāṇato viyojite jīvitaṃ pāṇato visuṃ na tiṭṭhati nāmāti. <bold>Aññadatthū</bold>ti ekaṃsena. ‘‘Pāṇa’’nti sāmaññato vuttopi manussapāṇassa pārājikaṭṭhāne gahitattā idha pārisesañāyena tiracchānapāṇova gahetabboti āha ‘‘tiracchānagatoyeva pāṇo’’ti. <bold>Ta</bold>nti pāṇaṃ. Mahante pana pāṇeti sambandho.</paragraph>
<paragraph line="460" number="385"> Sodhento apanetīti yojanā. <bold>Maṅgulo</bold>ti manussarattapo eko kimiviseso. So hi rattapivanatthāya maṅgati ito cito ca imaṃ cimañca ṭhānaṃ gacchatīti ‘‘maṅgulo’’ti vuccati. Padakkharānañhi aviparitatthaṃ, sotūnañca sajjhāyopadesalabhanatthaṃ katthaci ṭhāne vacanattho vuttoti daṭṭhabbaṃ. Tassa bījameva khuddakaṭṭhena <bold>maṅgulabījakaṃ,</bold> tasmiṃ. <bold>Ta</bold>nti maṅgulabījakaṃ. Bhindanto hutvāti yojanāti. Paṭhamaṃ.</paragraph>
<subhead line="461">2. Sappāṇakasikkhāpadaṃ</subhead>
<paragraph line="462" number="387"> Dutiye <pageBreak edition="V" number="1.0090" /> saha pāṇehīti <bold>sappāṇakaṃ</bold> udakanti dassento āha ‘‘ye pāṇakā’’tiādi. <bold>Hī</bold>ti saccaṃ. Pattapūrampi udakanti sambandho <pageBreak edition="M" number="0.0107" />. <bold>Tādisenā</bold>ti sappāṇakena. Dhovatopi pācittiyanti yojanā. <bold>Udakasoṇḍi</bold>nti silāmayaṃ udakasoṇḍiṃ. <bold>Pokkharaṇi</bold>nti silāmayaṃ pokkharaṇiṃ. Uṭṭhāpayatopi pācittiyanti sambandho. <bold>Tato</bold>ti soṇḍipokkharaṇīhi. <bold>Udakassā</bold>ti udakena, pūre ghaṭe āsiñcitvāti sambandho. <bold>Tatthā</bold>ti udake. <bold>Udake</bold>ti udakasaṇṭhānakapadese āsiñcitaudake. <bold>Patissatī</bold>ti soṇḍipokkharaṇīhi gahitaudakaṃ patissatīti. Dutiyaṃ.</paragraph>
<subhead line="463">3. Ukkoṭanasikkhāpadaṃ</subhead>
<paragraph line="464" number="392"> Tatiye ‘‘uccālentī’’tiiminā ukkoṭentīti ettha upubbassa kuṭadhātussa uccālanatthaṃ dasseti dhātūna, manekatthattā. Yaṃ yaṃ patiṭṭhitaṃ <bold>yathāpatiṭṭhitaṃ,</bold> tassa bhāvo <bold>yathāpatiṭṭhitabhāvo,</bold> tena.</paragraph>
<paragraph line="465" number="393"><bold>Yo dhammo</bold>ti yo samathadhammo. <bold>Dhammenā</bold>ti ettha enasaddena ‘‘yathādhamma’’nti ettha aṃitikāriyassa kāriṃ dasseti. Iminā ‘‘yathādhamma’’nti padassa ‘‘nihatādhikaraṇa’’nti ettha nihatasaddena sambandhitabbabhāvaṃ dasseti. ‘‘Satthārā’’tipadaṃ ‘‘vuttaṃ’’ itipade kattā. Natthi hataṃ hananaṃ imassāti <bold>nihata</bold>nti vutte atthato vūpasamanamevāti āha ‘‘vūpasamita’’nti.</paragraph>
<paragraph line="466" number="395"> Yaṃ vā taṃ vā kammaṃ dhammakammaṃ nāma na hoti, atha kho adhikaraṇavūpasamakammameva dhammakammaṃ nāmāti dassento āha ‘‘yena kammenā’’tiādi. <bold>Ayampī</bold>ti ayampi bhikkhu. <bold>Sesapadānipī</bold>ti ‘‘dhammakamme vematiko’’tiādīni sesapadānipi. <bold>Etthā</bold>ti imasmiṃ sikkhāpade. Vitthāro pana vuttoti sambandho. <bold>Tatthevā</bold>ti parivāre eva. <bold>Idhā</bold>ti imasmiṃ sikkhāpade, vibhaṅge vāti. Tatiyaṃ.</paragraph>
<subhead line="467">4. Duṭṭhullasikkhāpadaṃ</subhead>
<paragraph line="468" number="399"> Catutthe <bold>atthuddhāravasena dassitāni</bold> duṭṭhullasaddatthabhāvena sadisattāti adhippāyo. <bold>‘‘Dhura’’</bold>nti <pageBreak edition="V" number="1.0091" /> ettha lakkhaṇavantattā bhummatthe upayogavacananti āha ‘‘dhure’’ti. Dhure nikkhittamatte satīti yojanā.</paragraph>
<paragraph line="469"><bold>Evaṃ</bold><pageBreak edition="M" number="0.0108" /><bold>dhuraṃ nikkhipitvā</bold>ti ‘‘aññassa nārocessāmī’’ti evaṃ dhuraṃ nikkhipitvā. <bold>Aññassā</bold>ti vatthu, puggalato aññassa dutiyassa. <bold>Sopī</bold>ti dutiyopi. <bold>Aññassā</bold>ti tatiyassa. Yāva koṭi na chijjati, tāva āpajjatiyevāti yojanā. <bold>Tassevā</bold>ti āpattiṃ āpannapuggalassa. <bold>Vatthupuggaloyevā</bold>ti āpattiṃ āpannapuggaloyeva. <bold>Aya</bold>nti paṭhamabhikkhu. <bold>Aññassā</bold>ti dutiyassa. <bold>So</bold>ti dutiyo ārocetīti sambandho. <bold>Yenā</bold>ti paṭhamabhikkhunā. <bold>Assā</bold>ti dutiyassa. <bold>Tassevā</bold>ti paṭhamabhikkhusseva. Vatthupuggalaṃ upanidhāya ‘‘tatiyena puggalena dutiyassā’’ti vuttaṃ.</paragraph>
<paragraph line="470" number="400"><bold>Pañcāpattikkhandhe</bold>ti thullaccayādike pañca āpattikkhandhe. <bold>Ajjhācāro nāmā</bold>ti adhibhavitvā vītikkamitvā ācaritabbattā ajjhācāro nāmāti. Catutthaṃ.</paragraph>
<subhead line="471">5. Ūnavīsativassasikkhāpadaṃ</subhead>
<paragraph line="472" number="402"> Pañcame <bold>aṅguliyo</bold>ti karasākhāyo. Tā hi aṅganti hatthato pañcadhā bhijjitvā uggacchantīti aṅguliyoti vuccanti. Likhantassa upālissāti sambandho. <bold>Tenā</bold>ti bahucintetabbakāraṇena. <bold>Assā</bold>ti upālissa. <bold>Uro</bold>ti hadayaṃ. Tañhi usati cittatāpo dahati etthāti uroti vuccati. <bold>Rūpasutta</bold>nti heraññikānaṃ rūpasuttaṃ, yathā hatthācariyānaṃ hatthisuttanti. <bold>Akkhīnī</bold>ti cakkhūni. Tāni hi akkhanti visayesu byāpībhavanti, rūpaṃ vā passati imehīti akkhīnīti vuccanti. Makasena sūcimukhānaṃ gahitattā ḍaṃsena piṅgalamakkhikāyova gahetabbāti āha <bold>‘‘ḍaṃsāti piṅgalamakkhikāyo’’</bold>ti. Piṅgalamakkhikāyo hi ḍaṃsanaṭṭhena khādanaṭṭhena <bold>ḍaṃsā</bold>ti vuccanti. Dukkaro khamo etāsanti <bold>dukkhā</bold>ti dassento āha ‘‘dukkhamāna’’nti. Vedanānanti sambandho. Asātassa kāraṇaṃ dassetuṃ vuttaṃ ‘‘amadhurāna’’nti. Iminā amadhurattā na sāditabbāti <bold>asātā</bold>ti atthaṃ dasseti. Pāṇasaddajīvitasaddānaṃ pariyāyabhāvaṃ dassetuṃ vuttaṃ ‘‘jīvitaharāna’’nti. Pāṇaṃ haranti apanentīti <bold>pāṇaharā,</bold> tāsaṃ vedanānanti sambandho.</paragraph>
<paragraph line="473" number="404"> Vijāyanakālato <pageBreak edition="M" number="0.0109" /> paṭṭhāya paripuṇṇavīsativasso na gahetabbo, gabbhagahaṇakālato <pageBreak edition="V" number="1.0092" /> pana paṭṭhāyāti dassento āha ‘‘paṭisandhiggahaṇato paṭṭhāyā’’ti. Gabbhe sayitakālena saddhiṃ vīsatimaṃ vassaṃ paripuṇṇamassāti <bold>gabbhavīso</bold> puggalo. <bold>Hī</bold>ti saccaṃ. <bold>Yathāhā</bold>ti yenākārena saṅkhyaṃ gacchati, tenākārena bhagavā āhāti yojanā. Atha vā yathā kiṃ vacanaṃ bhagavā āhāti yojanā.</paragraph>
<paragraph line="474">Gabbhavīso hutvā upasampannoti sambandho. <bold>Amhī</bold>ti asmi. Nusaddo parivitakkatthe nipāto. <bold>Ya</bold>nti yādisaṃ paṭhamaṃ cittanti sambandho. Iminā paṭisandhicittaṃ dasseti. ‘‘Paṭhamaṃ viññāṇa’’nti tasseva vevacanaṃ. <bold>Ta</bold>nti paṭhamaṃ cittaṃ paṭhamaṃ viññāṇaṃ. <bold>Assā</bold>ti sattassa. <bold>Sāva jātī</bold>ti sā eva paṭisandhi, gabbho nāma hotīti sambandho.</paragraph>
<paragraph line="475"><bold>Tatthā</bold>ti pāḷiyaṃ, vinicchayo evaṃ veditabboti yojanā. <bold>Yo</bold>ti puggalo. <bold>Mahāpavāraṇāyā</bold>ti assayujapuṇṇamiyaṃ. Sā hi pūjitapavāraṇattā mahāpavāraṇāti vuccati. <bold>Tato</bold>ti pavāraṇāya jātakālato. <bold>Ta</bold>nti mahāpavāraṇaṃ. <bold>Pāṭipade cā</bold>ti ettha casaddo aniyamavikappattho, pavāraṇadivasapāṭipadadivasesu aññatarasmiṃ divase upasampādetabboti attho. <bold>Hāyanavaḍḍhana</bold>nti kucchimhi vasitamāsesu adhikesu hāyanañca ūnesu vaḍḍhunañca veditabbaṃ.</paragraph>
<paragraph line="476">Porāṇakattherā pana upasampādentīti sambandho. <bold>Ekūnavīsativassa</bold>nti anantare vuttaṃ ekūnavīsativassaṃ. <bold>Nikkhamanīyo</bold>ti sāvaṇamāso. So hi antovīthito bāhiravīthiṃ nikkhamati sūriyo asminti ‘‘nikkhamanīyo’’ti vuccati. <bold>Pāṭipadadivase</bold>ti pacchimikāya vassūpagamanadivase. <bold>Taṃ</bold> upasampādanaṃ. <bold>Kasmā</bold>ti pucchā. Ettha ṭhatvā parihāro <bold>vuccate</bold> mayāti yojanā. <bold>Vīsatiyā vassesū</bold>ti upasampannapuggalassa vīsatiyā vassesu. Tiṃsarattidivassa ekamāsattā ‘‘cattāro <pageBreak edition="M" number="0.0110" /> māsā parihāyantī’’ti vuttaṃ. <bold>Ukkaḍḍhantī</bold>ti ekassa adhikamāsassa nāsanatthāya vassaṃ upari kaḍḍhanti. <bold>Tato</bold>ti chamāsato apanetvāti sambandho. <bold>Etthā</bold>ti ‘‘ekūnavīsativassa’’ntiādivacane. <bold>Pana</bold>-saddo hisaddattho, saccanti attho. <bold>Yo</bold>ti puggalo. <bold>Tasmā</bold>ti yasmā gabbhamāsānampi gaṇanūpagattā gahetvā upasampādenti, tasmā cha māse vasitvāti sambandho. Aṭṭha māse vasitvā jātopi na jīvatīti <bold>suttantaaṭṭhakathāsu</bold> (dī. ni. aṭṭha. 2.24-25; ma. ni. aṭṭha. 3.205) vuttaṃ.</paragraph>
<paragraph line="477" number="406"><bold>Dasavassaccayenā</bold>ti upasampadato dasavassātikkamena. <bold>Upasampādetī</bold>ti upajjhāyo vā <pageBreak edition="V" number="1.0093" /> kammavācācariyo vā hutvā upasampādeti. <bold>Ta</bold>nti upajjhācariyabhūtaṃ anupasampannapuggalaṃ. Kammavācācariyo hutvā upasampādento taṃ muñcitvā sace aññopi kammavācācariyo atthi, sūpasampanno. Sova sace kammavācaṃ sāveti, nupasampanno. Ñatvā pana puna anupasampādente saggantarāyopi maggantarāyopi hotiyevāti daṭṭhabbanti. Pañcamaṃ.</paragraph>
<subhead line="478">6. Theyyasatthasikkhāpadaṃ</subhead>
<paragraph line="479" number="407"> Chaṭṭhe ‘‘paṭiyāloka’’nti ettha ālokasaddena sūriyo vutto upacārena. Sūriyo hi puratthimadisato uggantvā pacchimadisaṃ gato, tasmā sūriyasaṅkhātassa ālokassa paṭimukhaṃ <bold>‘‘paṭiyāloka’’</bold>nti vutte pacchimadisāyeva gahetabbāti āha ‘‘pacchimaṃ disanti attho’’ti. <bold>Kammikā</bold>ti kamme yuttā payuttā.</paragraph>
<paragraph line="480" number="409"><bold>Rājāna</bold>nti ettha rañño santakaṃ ‘‘rājā’’ti vuccati upacārena, atha vā rañño eso ‘‘rājā’’ti katvā rañño santakaṃ ‘‘rājā’’ti vuccati. <bold>Theyya</bold>nti thenetvā ‘‘sakkacca’’ntiādīsu (pāci. 606) viya niggahītāgamo hoti. Rājānaṃ, rañño santakaṃ vā theyyaṃ thenetvā <pageBreak edition="M" number="0.0111" /> gacchantīti attho. Iti imamatthaṃ dassento āha ‘‘rājānaṃ vā thenetvā’’tiādi.</paragraph>
<paragraph line="481" number="411"> Catūsu visaṅketesu dvīhi anāpatti, dvīhi āpattiyevāti. Chaṭṭhaṃ.</paragraph>
<subhead line="482">7. Saṃvidhānasikkhāpadaṃ</subhead>
<paragraph line="483" number="412"> Sattame <bold>‘‘padhūpento’’</bold>ti ettha papubba dhūpadhātu paribhāsanatthe vattatīti āha ‘‘paribhāsanto’’ti. Tvaṃ samaṇopi mātugāmena saddhiṃ gacchasi, tuyheveso doso, netassa purisassāti attānaṃyeva paribhāsantoti attho. ‘‘Nikkhāmesī’’tiiminā <bold>‘‘nippātesī’’</bold>tiettha nipubba patadhātu gatyatthoti dassetīti. Sattamaṃ.</paragraph>
<subhead line="484">8. Ariṭṭhasikkhāpadaṃ</subhead>
<paragraph line="485" number="417"> Aṭṭhame <bold>gandhe</bold>ti gijjhe. Te hi gidhanti kuṇapaṃ abhikaṅkhantīti ‘‘gandhā’’ti vuccanti <pageBreak edition="V" number="1.0094" />. <bold>Gaddhe</bold>tipi pāṭho, sopi yujjati yathā ‘‘yuganandho, yuganaddho’’ti ca ‘‘paṭibandho paṭibaddho’’ti ca. <bold>Bādhayiṃsū</bold>ti haniṃsu. <bold>Assā</bold>ti ariṭṭhassa.</paragraph>
<paragraph line="486">Taddhitena vuttassa atthassa dassetumāha ‘‘te’’tiādi. <bold>Te</bold>ti antarāyikā. <bold>Tatthā</bold>ti pañcavidhesu antarāyikesu. ‘‘Tathā’’tipadena ‘‘kammantarāyikaṃ nāmā’’ti padaṃ atidisati. <bold>Taṃ panā</bold>ti bhikkhunidūsakakammaṃ pana. <bold>Mokkhassevā</bold>ti magganibbānasseva. Maggo hi kilesehi muccatīti atthena <bold>mokkho</bold> nāma. Jhānampettha saṅgahitaṃ nīvaraṇehi vimuccanattā. Nibbānaṃ vimuccīti atthena <bold>mokkho</bold> nāma. Phalampettha saṅgahitaṃ vimuccitattā. <bold>Niyatamicchādiṭṭhidhammā</bold>ti niyatabhāvaṃ pattā, niyatavasena vā pavattā micchādiṭṭhisaṅkhātā dhammā. Te pana natthikaahetuka akiriyavasena tividhā. Paṇḍakādigahaṇassa nidassanamattattā ‘paṭisandhidhammā’’tipadena ahetukadvihetukapaṭisandhidhammā gahetabbā sabbesampi vipākantarāyikabhāvato. Tepi mokkhasseva antarāyaṃ karonti, na saggassa. <bold>Te panā</bold>ti ariyūpavādā pana. Tāvadeva upavādantarāyikā <pageBreak edition="M" number="0.0112" /> nāmāti yojanā. <bold>Tāpī</bold>ti sañcicca āpannā āpattiyopi. Pārājikāpattiṃ sandhāya vuttaṃ ‘‘bhikkhubhāvaṃ vā paṭijānātī’’ti. Saṅghādisesāpattiṃ sandhāya vuttaṃ ‘‘na vuṭṭhāti vā’’ti. Lahukāpattiṃ sandhāya vuttaṃ ‘‘na deseti vā’’ti.</paragraph>
<paragraph line="487"><bold>Tatrā</bold>ti pañcavidhesu antarāyikesu. <bold>Ayaṃ bhikkhū</bold>ti ariṭṭho gandhabādhipubbo bhikkhu. <bold>Sesantarāyike</bold>ti āṇāvītikkamantarāyikato sese catubbidhe antarāyike. <bold>Ime āgārikā</bold>ti agāre vasanasīlā ime manussā. Bhikkhūpi passanti phusanti paribhuñjantīti sambandho. Kasmā na vaṭṭanti, vaṭṭantiyevāti adhippāyo. <bold>Rasena rasaṃ saṃsanditvā</bold>ti upādiṇṇakarasena anupādiṇṇakarasaṃ, anupādiṇṇakarasena vā upādiṇṇakarasaṃ samānetvā. Yoniso paccavekkhaṇassa abhāvato saṃvijjati chandarāgo etthāti <bold>sacchandarāgo,</bold> soyeva paribhogo <bold>sacchandarāgaparibhogo,</bold> taṃ. <bold>Ekaṃ katvā</bold>ti samānaṃ katvā. Ghaṭento viya pāpakaṃ diṭṭhigataṃ uppādetvāti yojanā. <bold>Kiṃ</bold>saddo garahattho, kasmā bhagavatā paṭhamapārājikaṃ paññattaṃ, na paññāpetabbanti attho. Mahāsamuddaṃ bandhanto yathā akattabbaṃ karoti, tathā paṭhamapārājikaṃ paññapento bhagavā apaññattaṃ paññapetīti adhippāyo. <bold>Etthā</bold>ti paṭhamapārājike. <bold>Āsa</bold>nti bhabbāsaṃ. <bold>Āṇācakke</bold>ti āṇāsaṅkhāte cakke.</paragraph>
<paragraph line="488">Aṭṭhiyeva <bold>aṭṭhikaṃ</bold> kucchitatthena, kucchitatthe hi ko. Aṭṭhikameva khalo nīcaṭṭhena lāmakaṭṭhenāti <bold>aṭṭhikaṅkhalo</bold> niggahītāgamaṃ katvā. Tena upamā sadisāti <bold>aṭṭhikaṅkhalūpamā</bold>. ‘‘Aṭṭhī’’ti <pageBreak edition="V" number="1.0095" /> ca ‘‘kaṅkhala’’nti ca padaṃ gahetvā vaṇṇenti ācariyā (sārattha. ṭī. pācittiya 3.417; vi. vi. ṭī. pācittiya 2.417; ma. ni. aṭṭha. 2.42; ma. ni. ṭī. 3.42). <bold>Aṅgārakāsūpamā</bold>ti aṅgārarāsisadisā, aṅgārehi vā paripuṇṇā āvāṭasadisā. <bold>Asisūnūpamā</bold>ti ettha <bold>asī</bold>ti khaggo. So hi asate khipate anenāti ‘‘asī’’ti vuccati. <bold>Sūnā</bold>ti adhikoṭṭanaṃ. Tañhi sunati sañcuṇṇabhāvaṃ gacchati etthāti ‘‘sūnā’’ti vuccati. Asinā sūnāti <bold>asisūnā,</bold> tāya upamā sadisāti <bold>asisūnūpamā. Sattisūlūpamā</bold>ti sattiyā ca sūlena <pageBreak edition="M" number="0.0113" /> ca sadisā. <bold>Etthā</bold>ti imissaṃ aṭṭhakathāyaṃ. <bold>Majjhimaṭṭhakathāyaṃ</bold> alagaddūpamasutte (ma. ni. aṭṭha. 1.234 ādayo) gahetabbo. Evaṃsaddakhosaddānamantare viyasaddassa byādesabhāvaṃ dassetuṃ vuttaṃ ‘‘evaṃ viya kho’’ti. Aṭṭhamaṃ.</paragraph>
<subhead line="489">9. Ukkhittasambhogasikkhāpadaṃ</subhead>
<paragraph line="490" number="424"> Navame anudhammassa sarūpaṃ dassetuṃ vuttaṃ ‘‘anulomavattaṃ disvā katā osāraṇā’’ti. Iminā anulomavattaṃ disvā kato osāraṇasaṅkhāto dhammo <bold>anudhammo</bold>ti dasseti. <bold>Osāraṇā</bold>ti pavesanā. <bold>Tenevā</bold>ti ukkhittakassa akaṭānudhammattā eva. <bold>Assā</bold>ti ‘‘akaṭānudhammenā’’ti padassa.</paragraph>
<paragraph line="491"><bold>Dadato vā gaṇhato vā</bold>ti vāsaddo aniyamavikappatthoti. Navamaṃ.</paragraph>
<subhead line="492">10. Kaṇṭakasikkhāpadaṃ</subhead>
<paragraph line="493" number="428"> Dasame ariṭṭhassa uppannaṃ viya etassāpi uppannanti yojanā. <bold>Ummajjantassā</bold>ti manasikarontassa. Saṃvāsassa nāsanā <bold>saṃvāsanāsanā</bold>. Liṅgassa nāsanā <bold>liṅganāsanā</bold>. Daṇḍakammena nāsanā <bold>daṇḍakammanāsanā. Tatthā</bold>ti tividhāsu nāsanāsu. <bold>Dūsako…pe… nāsethā</bold>ti ettha ayaṃ nāsanā liṅganāsanā nāmāti yojanā. <bold>Aya</bold>nti daṇḍakammanāsanā. <bold>Idhā</bold>ti imasmiṃ sikkhāpade, ‘‘nāsetū’’ti pade vā. <bold>Tatthā</bold>ti purimavacanāpekkhaṃ, ‘‘evañca pana bhikkhave’’ti ādivacaneti attho. <bold>Pire</bold>ti āmantanapadaṃ parasaddena samānatthanti āha ‘‘parā’’ti. ‘‘Amhākaṃ anajjhattikabhūta’’iti vā ‘‘amhākaṃ paccanīkabhūta’’ iti vā attho daṭṭhabbo. ‘‘Amāmaka’’itipadena ‘‘para’’itipadassa adhippāyatthaṃ dasseti. Amhe namamāyaka, amhehi vā namamāyitabba iti attho. ‘‘Amhāmaka’’itipi hakārayutto pāṭho. Amhehi āmakaiti <pageBreak edition="V" number="1.0096" /> attho. <bold>Yatthā</bold>ti yasmiṃ ṭhāne. <bold>Te</bold>ti upayogatthe sāmivacanaṃ, tanti <pageBreak edition="M" number="0.0114" /> attho. Tava rūpasadde vāti sambandho. <bold>Na passāmā</bold>ti na passāma, na suṇāma.</paragraph>
<paragraph line="494" number="429"><bold>Tenā</bold>ti sāmaṇerena. ‘‘Kārāpeyyā’’ti pade kāritakammanti. Dasamaṃ.</paragraph>
<centered line="495">Sappāṇakavaggo sattamo.</centered>
<title line="496">8. Sahadhammikavaggo</title>
<subhead line="497">1. Sahadhammikasikkhāpada-atthayojanā</subhead>
<paragraph line="498" number="434"> Sahadhammikavaggassa paṭhame <bold>ya</bold>nti yaṃ paññattaṃ. ‘‘Sikkhamānenā’’ti ettha mānapaccayassa anāgatatthabhāvaṃ dassetuṃ vuttaṃ ‘‘sikkhitukāmenā’’ti. ‘‘Sikkhamānenā’’tipadaṃ ‘‘bhikkhunā’’tipade eva na kevalaṃ kārakavisesanaṃ hoti, atha kho ‘‘aññātabba’’ntiādipadesupi kiriyāvisesanaṃ hotīti dassento āha ‘‘hutvā’’ti. <bold>Padatthato</bold>ti padato ca atthato ca, padānaṃ atthato vāti. Paṭhamaṃ.</paragraph>
<subhead line="499">2. Vilekhanasikkhāpadaṃ</subhead>
<paragraph line="500" number="438"> Dutiye vinaye paṭisaṃyuttā kathā <bold>vinayakathā</bold>ti dassento āha ‘‘vinayakathā nāmā’’tiādi. <bold>Ta</bold>nti vinayakathaṃ. Padabhājanena vaṇṇanā vinayassa vaṇṇo nāmāti yojanā. <bold>Ta</bold>nti vinayassa vaṇṇaṃ. Pariyāpuṇanaṃ <bold>pariyatti,</bold> vinayassa pariyatti <bold>vinayapariyatti,</bold> vinayapariyattisaṅkhātaṃ mūlamassa vaṇṇassāti <bold>vinayapariyattimūlako,</bold> taṃ. Vinayadharo labhatīti sambandho. <bold>Hī</bold>ti vitthāro. Te sabbe bhagavā bhāsatīti sambandho. <bold>Hī</bold>ti saccaṃ.</paragraph>
<paragraph line="501"><bold>Assā</bold>ti vinayadharassa. <bold>Idhā</bold>ti imasmiṃ sāsane. <bold>Alajjitā</bold>tiādīsu karaṇatthe paccattavacanaṃ. Alajjitāyāti hi attho. Tena vuttaṃ ‘‘kathaṃ alajjitāyā’’tiādi. <bold>Cā</bold>ti saccaṃ <pageBreak edition="V" number="1.0097" />. ‘‘Sañciccā’’ti padaṃ tīsu vākyesu <pageBreak edition="M" number="0.0115" /> yojetabbaṃ. Sañcicca āpattiṃ āpajjati, sañcicca āpattiṃ parigūhati, sañcicca agatigamanañca gacchatīti attho. <bold>Mando</bold>ti bālo. <bold>Momūho</bold>ti atisammūḷho. <bold>Virādhetī</bold>ti virajjhāpeti. <bold>Kukkucce uppanne</bold>ti ‘‘kappati nu kho, no’’ti vinayakukkucce uppanne. <bold>Ayaṃ panā</bold>ti ayaṃ puggalo pana vītikkamatiyevāti sambandho. Acchamaṃsena sūkaramaṃsassa vaṇṇasaṇṭhānena sadisattā, dīpimaṃsena ca migamaṃsassa sadisattā vuttaṃ ‘‘acchamaṃsaṃ sūkaramaṃsa’’ntiādi.</paragraph>
<paragraph line="502"><bold>Āpattiṃca satisammosāyā</bold>ti ettha casaddo avuttavākyasampiṇḍanattho, kattabbañca na hi karotīti attho. <bold>Eva</bold>ntiādi nigamanaṃ.</paragraph>
<paragraph line="503">Evaṃ avinayadharassa dosaṃ dassetvā vinayadharassa guṇaṃ dassento āha ‘‘vinayadharo panā’’tiādi. <bold>So</bold>ti vinayadharo. <bold>Hī</bold>ti vitthāro. <bold>Parūpavāda</bold>nti paresaṃ upavādaṃ. <bold>Suddhante</bold>ti suddhassa koṭṭhāse. <bold>Tato</bold>ti patiṭṭhānato paranti sambandho. <bold>Assā</bold>ti vinayadharassa. <bold>Eva</bold>ntiādi nigamanaṃ. <bold>Assā</bold>ti vinayadharassa. <bold>Kukkuccapakatāna</bold>nti kukkuccena abhibhūtānaṃ. <bold>So</bold>ti vinayadharo. <bold>Tehī</bold>ti kukkuccapakatehi. Saṅghamajjhe kathentassa avinayadharassāti yojanā. <bold>Ta</bold>nti bhayaṃ sārajjaṃ.</paragraph>
<paragraph line="504">Paṭipakkhaṃ, paṭiviruddhaṃ vā atthayanti icchantīti <bold>paccatthīkā,</bold> ṇyasaddo bahulaṃ kattābhidhāyako, attano paccatthikā <bold>attapaccatthikā. Tatthā</bold>ti duvidhesu paccatthikesu. <bold>Ime</bold>ti mettiyabhummajakavaḍḍhalicchavino. Aññepi ye vā pana bhikkhūti sambandho. Ariṭṭhabhikkhu ca kaṇṭakasāmaṇero ca vesālikavajjiputtakā ca <bold>ariṭṭha…pe… vajjīputtakā</bold>. Te ca sāsanapaccatthikā nāmāti sambandho. Parūpahāro ca aññāṇo ca kaṅkhāparavitaraṇo ca <bold>parū…pe… vitaraṇā</bold>. Te ādayo yesaṃ vādānanti <bold>parū…pe… vitaraṇādayo</bold>. Te eva vādā etesanti <bold>parū…pe… vitaraṇādivādā</bold>. Te ca sāsanapaccatthikā nāmāti sambandho. Abuddhasāsanaṃ buddhasāsananti vatvā katapaggahā mahāsaṅghikādayo ca sāsanapaccatthikā nāmāti yojanā. <bold>Kaṅkhāparavitaraṇādī</bold>ti ettha <pageBreak edition="M" number="0.0116" /> ādisaddena kathāvatthupakaraṇe āgatā vādā saṅgayhanti. <bold>Mahāsaṅghikādayo</bold>ti ettha ādisaddena dīpavaṃse āgatā gaṇā saṅgayhanti. Ādimhi ‘‘viparītadassanā’’ti padaṃ sabbapadehi yojetabbaṃ. ‘‘Sahadhammenā’’ti padassatthaṃ dassetuṃ vuttaṃ ‘‘saha kāraṇenā’’ti. <bold>Yathā</bold>ti yenākārena niggayhamāneti sambandho.</paragraph>
<paragraph line="505"><bold>Tatthā</bold>ti <pageBreak edition="V" number="1.0098" /> tividhesu saddhammesu. Mahāvattāni santi, ayaṃ sabboti yojanā. Cattāri phalāni cāti liṅgavipallāsena yojetabbaṃ. Ettha cakārena abhiññāpaṭisambhidā saṅgahitā tāsampi adhigamasāsanabhāvato.</paragraph>
<paragraph line="506"><bold>Tatthā</bold>ti tividhesu saddhammesu. <bold>Keci therā</bold>ti dhammakathikā keci therā. ‘‘Yo kho’’ti kaṇṭhajadutiyakkharena paṭhitabbo. Potthakesu pana ‘‘yo vo’’ti vakārena pāṭho atthi, so ayutto. Kasmā? ‘‘So vo’’ti parato vuttattā, ekasmiṃ vākye dvinnaṃ samānasutisaddānaṃ ayuttattā ca. <bold>Keci therā</bold>ti paṃsukūlikā keci therā āhaṃsūti sambandho. <bold>Itare pana therā</bold>ti dhammakathikatherehi ca paṃsukūlikatherehi ca aññe therā. <bold>Te</bold>ti pañca bhikkhū karissantīti sambandho. Jambudīpassa paccante tiṭṭhatīti <bold>paccantimo,</bold> tasmiṃ. Jambudīpassa majjhe vemajjhe tiṭṭhatīti <bold>majjhimo</bold>. Atha vā majjhānaṃ suddhānaṃ buddhādīnaṃ nivāso <bold>majjhimo,</bold> tasmiṃ. Vīsati vaggā imassāti <bold>vīsativaggo,</bold> soyeva gaṇo <bold>vīsativaggagaṇo,</bold> taṃ. <bold>Eva</bold>ntiādi nigamanaṃ.</paragraph>
<paragraph line="507"><bold>Tassādheyyo</bold>ti tassāyatto, tassa santakoti vuttaṃ hoti. Pavāraṇā ādheyyā, saṅghakammaṃ ādheyyaṃ, pabbajjā ādheyyā, upasampadā ādheyyāti yojanā.</paragraph>
<paragraph line="508">Yepi ime nava uposathāti sambandho. Yāpi ca imā nava pavāraṇāyoti yojanā. <bold>Tassā</bold>ti vinayadharassa. <bold>Tāsa</bold>nti navapavāraṇānaṃ.</paragraph>
<paragraph line="509">Yānipi <pageBreak edition="M" number="0.0117" /> imāni cattāri saṅghakammānīti yojetabbaṃ. Ettha ca tāni vinayadharāyattānevāti pāṭhaseso ahjhāharitabbo.</paragraph>
<paragraph line="510">Yāpi ca ayaṃ pabbajjā ca upasampadā ca kātabbāti yojanā. <bold>Hī</bold>ti saccaṃ. <bold>Añño</bold>ti vinayadharato paro. <bold>So evā</bold>ti vinayadharo eva. ‘‘Upajjha’’nti dhātukammaṃ, ‘‘sāmaṇerenā’’ti kāritakammaṃ upanetabbaṃ. <bold>Ettha cā</bold>ti uposathādīsu ca. Nissayadānañca sāmaṇerūpaṭṭhānañca visuṃ katvā dvādasānisaṃse labhatītipi sakkā vattuṃ.</paragraph>
<paragraph line="511"><bold>Visuṃ visuṃ katvā</bold>ti ‘‘pañcāti ca…pe… ekādasā’’ti ca koṭṭhāsaṃ koṭṭhāsaṃ katvā, satta koṭṭhāse katvā bhāsatīti adhippāyo. <bold>Thometī</bold>ti sammukhā thometi. <bold>Pasaṃsatī</bold>ti parammukhā pasaṃsati. ‘‘Uggahetabba’’ntipadassatthaṃ dassetuṃ vuttaṃ ‘‘pariyāpuṇitabba’’nti. Addhani dīghe <pageBreak edition="V" number="1.0099" /> sādhūti <bold>addhaniyaṃ</bold> addhakkhamaṃ addhayogyanti attho sādhuatthe niyapaccayo (moggallāne 4.33.73).</paragraph>
<paragraph line="512">Therā ca navā ca majjhimā ca bahū te bhikkhū pariyāpuṇantīti yojanā.</paragraph>
<paragraph line="513" number="439"> ‘‘Uddissamāne’’ti padassa kammarūpattaṃ dassetuṃ vuttaṃ ‘‘uddisiyamāne’’ti. <bold>So panā</bold>ti pātimokkho pana. Yasmā uddissamāno nāma hoti, tasmāti yojanā. <bold>Uddisante vā</bold>ti uddisiyamāne vā. <bold>Uddisāpente vā</bold>ti uddisāpiyamāne vā. Antasaddo hi mānasaddakāriyo. <bold>Yo</bold>ti bhikkhu. <bold>Na</bold>nti taṃ pātimokkhaṃ. Casaddo khuddānukhuddakapadassa dvannavākyaṃ dasseti, pubbapade kakāralopo daṭṭhabbo. <bold>Tesa</bold>nti khuddānukhuddākānaṃ. <bold>Hī</bold>ti saccaṃ. <bold>Etānī</bold>ti khuddānukhuddakāni. <bold>Ye</bold>ti bhikkhū. ‘‘Yāva uppajjatiyeva, tāva saṃvattanti iti vuttaṃ hotīti yojanā imassa nayassa pāṭhasesehi yojetabbattā. Garukabhāvaṃ sallakkhento lahukabhāvaṃ dassento āha ‘‘atha vā’’tiādi. <bold>Ativiyā</bold>ti ati i eva. Ikāro hi sandhivasena adassanaṃ gato. Viyasaddo evakāratthavācako ‘‘varamhākaṃ bhusāmivā’’ti ettha <pageBreak edition="M" number="0.0118" /> (jā. 1.3.108) ivasaddo viya, ati hutvā evāti attho daṭṭhabbo. <bold>‘‘Upasampannassā’’</bold>ti ettha samīpe sāmivacananti (rupasiddhiyaṃ 316 sutte) āha ‘‘upasampannassa santike’’ti. <bold>Tassā</bold>ti upasampannassa. <bold>Tasmi</bold>nti vinaye. <bold>Vivaṇṇetī</bold>ti na kevalaṃ tasseva vivaṇṇamattameva, atha kho nindatiyevāti āha ‘‘nindatī’’ti. <bold>Garahatī</bold>ti tasseva vevacanaṃ. Atha vā <bold>nindatī</bold>ti upasampannassa sammukhā nindati. <bold>Garahatī</bold>ti parammukhā garahatīti. Dutiyaṃ.</paragraph>
<subhead line="514">3. Mohanasikkhāpadaṃ</subhead>
<paragraph line="515" number="444"> Tatiye anusaddo paṭipāṭiatthaṃ antokatvā vicchatthavācakoti āha ‘‘anupaṭipāṭiyā addhamāse addhamāse’’ti. <bold>So</bold>ti pātimokkho. Uposathe uposathe uddisitabbanti <bold>anuposathikaṃ</bold>. Etthāpi hi anusaddo vicchatthavācako. <bold>So</bold>ti pātimokkho. Uddisiyamāno nāma hotīti yojanā. ‘‘Tasmiṃ anācāre’’ti padena ‘‘tatthā’’ti padassatthaṃ dasseti. ‘‘Yaṃ āpatti’’nti padena yaṃsaddassa visayaṃ dasseti. <bold>Yathādhammo</bold>ti ettha dhammasaddena dhammo ca vinayo ca adhippetoti āha ‘‘dhammo ca vinayo cā’’ti. <bold>Yathā</bold>ti yenākārena. <bold>Sādhu</bold>saddo sundarattho, <bold>ka</bold>saddo padapūraṇoti āha ‘‘suṭṭhū’’ti. Aṭṭhinti ca ‘‘katvā’’ti ca dve padāni daṭṭhabbāni. ‘‘Aṭṭhikatvā’’ti vā ekaṃ padaṃ. Tattha pubbanaye attho yassatthīti <bold>aṭṭhi</bold> tthakārassa <pageBreak edition="V" number="1.0100" /> ṭṭhakāraṃ katvā, taṃ aṭṭhiṃ. <bold>Katvā</bold>ti tvāpaccayantauttarapadena samāso na hoti. <bold>Aṭṭhikabhāva</bold>nti ettha ikasaddena ‘‘aṭṭhī’’ti ettha īpaccayaṃ dasseti. ‘‘Bhāva’’ntipadena bhāvapaccayena vinā bhāvatthassa ñāpetabbataṃ dasseti. Attho panevaṃ daṭṭhabbo – aṭṭhibhāvaṃ katvāti. Pacchimanaye attho yassatthīti <bold>aṭṭhiko</bold> purimanayeneva tthakārassa ṭṭhakāraṃ katvā. Atthayitabbo icchitabboti vā <bold>aṭṭhiko,</bold> aṭṭhikaiti nāmasaddato tvāpaccayo kātabbo. ‘‘Aṭṭhikatvā’’ti idaṃ padaṃ kiriyāvisesanaṃ. Kiriyāvisesane vattamāne karadhātu vā bhūdhātu vā yojetabbāti dassebhuṃ <pageBreak edition="M" number="0.0119" /> vuttaṃ ‘‘katvā hutvā’’ti. Taṃ sabbaṃ dassento āha ‘‘aṭṭhikatvāti aṭṭhikabhāvaṃ katvā, aṭṭhiko hutvā’’ti. Tatiyaṃ.</paragraph>
<subhead line="516">4. Pahārasikkhāpadaṃ</subhead>
<paragraph line="517" number="449"> Catutthe kasmā chabbaggiyā sattarasavaggiyānaṃ pahāraṃ denti, nanu akāraṇena pahāraṃ dentīti āha ‘‘āvuso’’tiādi. Iminā yathā vadanti, tathā akatattā pahāraṃ dentīti dasseti.</paragraph>
<paragraph line="518" number="451"><bold>Sacepī</bold>ti ettha pisaddena sace amarati, kā nāma kathā, pācittiyamevāti dasseti. <bold>Pahārenā</bold>ti pahārahetunā. <bold>Yathā</bold>ti yenākārena. <bold>Aya</bold>nti bhikkhu. <bold>Na virocatī</bold>ti na sobhati.</paragraph>
<paragraph line="519" number="452"> ‘‘Anupasampannassā’’ti ettha akārassa aññatthaṃ dassetuṃ vuttaṃ ‘‘gahaṭṭhassa vā’’tiādi. <bold>Pabbajitassa vā</bold>ti paribbājakassa vā sāmaṇerassa vā.</paragraph>
<paragraph line="520" number="453"> ‘‘Kenacī’’ti padassa atthaṃ dassetuṃ vuttaṃ ‘‘manussena vā’’tiādi. <bold>Tato</bold>ti viheṭhanato, iminā mokkhassa apādānaṃ dasseti, ‘‘attano’’ti iminā sambandhaṃ dasseti. ‘‘Patthayamāno’’ti iminā ‘‘adhippāyo’’ti padassatthaṃ dasseti. <bold>Muggarena vā</bold>ti catuhatthadaṇḍassa addhena daṇḍena vā. <bold>So</bold>ti corādikoti. Catutthaṃ.</paragraph>
<subhead line="521">5. Talasattikasikkhāpadaṃ</subhead>
<paragraph line="522" number="454"> Pañcame <bold>tala</bold>nti hatthatalaṃ. Tañhi talati yaṃkiñci gahitavatthu patiṭṭhāti etthāti <pageBreak edition="V" number="1.0101" /> ‘‘tala’’nti vuccati. <bold>Sattī</bold>ti kunto. So hi sakati vijjhituṃ samatthetīti ‘‘sattī’’ti vuccati. Talameva sattisadisattā <bold>talasattikaṃ,</bold> sadisatthe ko, taṃ talasattikaṃ upacārena gahetvā ‘‘kāyampī’’ti vuttaṃ. Kāyato aññaṃ vatthumpi talasattikasaṅkhātena kāyena gahetvā uggirattā vuttaṃ ‘‘kāyapaṭibaddhampī’’ti. <bold>‘‘Pahārasamuccitā’’</bold>ti ettha saṃpubbo ca upubbo ca cisaddo paguṇanasaṅkhāte paricite vattatīti āha ‘‘pahāraparicitā’’ti. Pahārena saṃ punappunaṃ uccitā paricitāti attho. Imamevatthaṃ sandhāya vuttaṃ <pageBreak edition="M" number="0.0120" /> ‘‘pubbepi…pe… attho’’ti. Aññampi sajjhāyananayaṃ dassetuṃ vuttaṃ ‘‘pahārassa ubbigā’’ti. <bold>Tassā</bold>ti tassa pāṭhassa. <bold>Pahārassā</bold>ti pahārato. Nissakkatthe cetaṃ sāmivacanaṃ. ‘‘Bhītā’’ti iminā ‘‘ubbigā’’ti ettha upubba vijadhātussatthaṃ dasseti.</paragraph>
<paragraph line="523" number="457-8"><bold>Viraddho</bold>ti paṇṇako hutvā. <bold>Pubbe</bold>ti purimasikkhāpade. <bold>Vuttesu vatthūsū</bold>ti ‘‘coraṃ vā paccatthīkaṃ vā’’tiādinā vuttesu vatthūsūti. Pañcamaṃ.</paragraph>
<subhead line="524">6. Amūlakasikkhāpadaṃ</subhead>
<paragraph line="525" number="459"> Chaṭṭhe <bold>te</bold>ti chabbaggiyā. Codenti kirāti sambandho. <bold>Ākiṇṇadosattā</bold>ti tesaṃ ākulaādīnavattā. <bold>Eva</bold>nti codiyamāne. <bold>Attaparittāṇa</bold>nti attano parisamantato tāṇaṃ rakkhanaṃ karontā codentīti yojanāti. Chaṭṭhaṃ.</paragraph>
<subhead line="526">7. Sañciccasikkhāpadaṃ</subhead>
<paragraph line="527" number="464"> Sattame upapubbadahadhātussa sakammikattā kāritantogadhabhāvaṃ dassetuṃ vuttaṃ ‘‘uppādentī’’ti. <bold>‘‘Anupasampannassā’’</bold>ti ettha akārassa sadisatthaṃ dassetuṃ vuttaṃ ‘‘sāmaṇerassā’’ti. Sāmaṇeropi hi upasampannena sadiso hoti saṇṭhānena ca purisabhāvena ca. Sāmaṇerassa kukkuccaṃ upadahatīti sambandho. Nisinnaṃ maññe, nipannaṃ maññe, bhuttaṃ maññe, pītaṃ maññe, kataṃ maññeti yojanā. <bold>Nisinna</bold>nti nisīditaṃ. <bold>Nipanna</bold>nti nipajjitanti. Sattamaṃ.</paragraph>
<subhead line="528">8. Upassutisikkhāpadaṃ</subhead>
<paragraph line="529" number="471"> Aṭṭhame <pageBreak edition="V" number="1.0102" /> ‘‘adhikaraṇajātāna’’nti ettha adhikaraṇassa pakaraṇato vivādādhikaraṇabhāvañca visesanaparapadabhāvañca dassento āha ‘‘uppannavivādādhikaraṇāna’’nti. Tattha uppannasaddena jātasaddassatthaṃ dasseti <pageBreak edition="M" number="0.0121" />. Vivādasaddena adhikaraṇassa sarūpaṃ dasseti. Suyyatīti <bold>suti</bold> vacanaṃ, sutiyā samīpaṃ <bold>upassuti</bold> ṭhānanti atthaṃ dassetuṃ vuttaṃ ‘‘sutisamīpa’’nti. ‘‘Samīpa’’nti iminā upasaddassatthaṃ dasseti. ‘‘Yatthā’’tiādinā ‘‘upassutī’’ti ettha upasaddassa padhānattā tassa sarūpaṃ dasseti. <bold>Yatthā</bold>ti yasmiṃ ṭhāne. <bold>Mantenta</bold>nti ettha upayogavacanassa bhummatthe adhippetattā vuttaṃ ‘‘mantayamāne’’ti.</paragraph>
<paragraph line="530" number="473"><bold>‘‘Vūpasamissāmī’’</bold>ti ettha idhātuyā gatyatthaṃ dassetuṃ vuttaṃ ‘‘vūpasamaṃ gamissāmī’’ti. <bold>Akārakabhāva</bold>nti niddosabhāvaṃ. Sotukāmatāya gamanavasena siyā kiriyanti yojanā. Paratopi eseva nayoti. Aṭṭhamaṃ.</paragraph>
<subhead line="531">9. Kammapaṭibāhanasikkhāpadaṃ</subhead>
<paragraph line="532" number="474"> Navame <bold>maya</bold>nti chabbaggiyanāmakā amhe. <bold>Katattā</bold>ti kammānaṃ katattā. <bold>Dhammo</bold>ti bhūto sabhāvo. <bold>Etesū</bold>ti catūsu saṅghakammesūti. Navamaṃ.</paragraph>
<subhead line="533">10. Chandaṃ adatvāgamanasikkhāpadaṃ</subhead>
<paragraph line="534" number="481"> Dasame codeti parassa dosaṃ āropetīti <bold>codako</bold>. Tena ca codakena codetabbo dosaṃ āropetabboti <bold>cudito,</bold> soyeva <bold>cuditako,</bold> tena ca. <bold>‘‘Anuvijjako</bold>ti ca vinayadharo. So hi codakacuditakānaṃ mataṃ anuminetvā vidati jānātīti anuvijjako. <bold>Ettāvatāpī</bold>ti ettakenapi pamāṇenāti. Dasamaṃ.</paragraph>
<subhead line="535">11. Dubbalasikkhāpadaṃ</subhead>
<paragraph line="536" number="484"> Ekādasame ‘‘alajjītā’’tiādīsu (pari. 295) viya yakāralopena niddesoti āha ‘‘yathāmittatāyā’’ti. ‘‘Yo yo’’ti iminā yathāsaddassa vicchatthaṃ dasseti. Yathāvuḍḍhantiādīsu <pageBreak edition="V" number="1.0103" /> (cūḷava. 311 ādayo) viya yo yo <pageBreak edition="M" number="0.0122" /> mitto <bold>‘‘yathāmitta’’</bold>nti vacanattho kātabbo. <bold>Sabbapadesū</bold>ti ‘‘yathāsandiṭṭhatā’’tiādīsu sabbesu padesūti. Ekādasamaṃ.</paragraph>
<subhead line="537">12. Pariṇāmanasikkhāpadaṃ</subhead>
<paragraph line="538" number="489"> Dvādasame <bold>ya</bold>nti padatthavinicchayatthasaṅkhātaṃ yaṃ vacanaṃ. <bold>Tatthā</bold>ti tiṃsakakaṇḍe. <bold>Idhā</bold>ti dvenavutikaṇḍe, sikkhāpade vā. <bold>Puggalassā</bold>ti parapuggalassāti. Dvādasamaṃ.</paragraph>
<centered line="539">Sahadhammikavaggo aṭṭhamo.</centered>
<title line="540">9. Ratanavaggo</title>
<subhead line="541">1. Antepurasikkhāpada-atthayojanā</subhead>
<paragraph line="542" number="494"> Rājavaggassa paṭhame <bold>parittako</bold>ti guṇena khuddako. Pāsādavarasaddassa uparisaddena sambandhitabbabhāvaṃ dassetuṃ vuttaṃ ‘‘pāsādavarassa upari gato’’ti. Iminā pāsādavarassa upari <bold>uparipāsādavaraṃ,</bold> taṃ gato upagatoti <bold>uparipāsādavaragato</bold>ti vacanatthaṃ dasseti. <bold>Ayyāna</bold>nti bhikkhūnaṃ. ‘‘Kāraṇā’’ti iminā ‘‘vāhasā’’ti padassatthaṃ dasseti. <bold>Tehī</bold>ti ayyehi.</paragraph>
<paragraph line="543" number="497"><bold>Antara</bold>nti khaṇaṃ, okāsaṃ vā vivaraṃ vā. <bold>Ghātetu</bold>nti hanituṃ. Icchatīti iminā patthadhātuyā yācanatthaṃ dasseti. ‘‘Rājantepuraṃ hatthisammadda’’ntiādīsu vacanattho evaṃ veditabboti yojanā. <bold>Hatthisammadda</bold>nti hatthisambādhaṭṭhānaṃ. Assehi sammaddo etthāti <bold>assasammaddo</bold>. Rathehi sammaddo etthāti <bold>rathasammaddo</bold>ti vacanatthaṃ atidisanto āha ‘‘eseva nayo’’ti. ‘‘Sammatta’’nti paṭhamakkharena pāṭhassa sambādhassa avācakattā vuttaṃ ‘‘taṃ na gahetabba’’nti. <bold>Tatthā</bold>ti pāṭhe. ‘‘Hatthīnaṃ sammadda’’nti iminā uttarapadassa sammaddanaṃ <bold>sammadda</bold>nti bhāvatthaṃ dasseti, purimapadena chaṭṭhīsamāsañca. Purimapāṭhe pana uttarapadassa adhikaraṇatthañca pubbapadena tatiyāsamāsañca dasseti. Bāhiratthasamāsotipi vuccati. Pacchimapāṭhe ‘‘hatthisammadda’’ntiādipadassa <pageBreak edition="V" number="1.0104" /> liṅgavipallāsañca <pageBreak edition="M" number="0.0123" /> ‘‘atthī’’ti pāṭhasesena yojetabbatañca dassetuṃ vuttaṃ ‘‘hatthisammaddo atthī’’ti. <bold>Rajitabbānī</bold>ti rajanīyāni, rajituṃ arahānīti attho. Iminā sambandhakāle purimapāṭhe rañño antepureti vibhattivipallāso kātabboti. Pacchimapāṭhe pana mukhyatova yujjati. Tena vuttaṃ ‘‘tasmiṃ antepure’’ti.</paragraph>
<paragraph line="544" number="498"><bold>Avasittassā</bold>ti khattiyābhisekena abhisittassa. <bold>Ito</bold>ti sayanigharato. Iminā pañcamībāhirasamāsaṃ dasseti. Rañño ratijananaṭṭhena <bold>ratanaṃ</bold> vuccati mahesī. <bold>Mahesī</bold>ti ca sābhisekā devī. Nipubba gamudhātussa nipubbakamudhātuyā pariyāyabhāvaṃ dassetuṃ vuttaṃ ‘‘niggatanti nikkhanta’’nti. Paṭhamaṃ.</paragraph>
<subhead line="545">2. Ratanasikkhāpadaṃ</subhead>
<paragraph line="546" number="502"> Dutiye <bold>pamussitvā</bold>ti sativippavāsena pamussitvā. <bold>Puṇṇapatta</bold>nti tuṭṭhidāyaṃ. Tañhi manorathapuṇṇena pattabbabhāgattā ‘‘puṇṇapatta’’nti vuccati. Tassa sarūpaṃ dassetuṃ vuttaṃ ‘‘satato pañca kahāpaṇā’’ti. Idha pana kahāpaṇānaṃ pañcasatattā pañcavīsakahāpaṇā adhippetā. <bold>Ābharaṇa</bold>saddassa alaṅkārasaddena pariyāyabhāvaṃ dassetuṃ vuttaṃ ‘‘alaṅkāra’’nti. ‘‘Mahālataṃ nāmā’’ti iminā na yo vā so vā alaṅkāro, atha kho visesālaṅkāroti dasseti. Mahantāni mālākammalatākammāni etthāti <bold>mahālatā</bold>. Latāgahaṇena hi mālāpi gahitā. Navahi koṭīhi agghaṃ imassāti <bold>navakoṭiagghanakaṃ,</bold> navakoṭisaṅkhātaṃ agghaṃ arahatīti vā <bold>navakoṭiagghanakaṃ</bold>.</paragraph>
<paragraph line="547" number="504"> Ante samīpe vasanasīlattā paricāriko <bold>‘‘antevāsī’’</bold>ti vuccatīti āha ‘‘paricāriko’’ti.</paragraph>
<paragraph line="548" number="506"><bold>Dve leḍḍupātā</bold>ti thāmamajjhimassa purisassa dve leḍḍupātā. Saṅgha…pe… navakammānaṃ atthāya uggaṇhantassa vā uggaṇhāpentassa vā dukkaṭanti <pageBreak edition="M" number="0.0124" /> yojanā. <bold>Avasesa</bold>nti jātarūparajatato avasesaṃ. <bold>Mātukaṇṇapiḷandhanatālapaṇṇampī</bold>ti mātuyā kaṇṇe piḷandhitatālapaṇṇampi, paṭisāmentassāti sambandho.</paragraph>
<paragraph line="549">‘‘Kappiyabhaṇḍaṃ hotī’’ti iminā akappiyabhaṇḍaṃ na vaṭṭatīti dasseti. <bold>Ida</bold>nti bhaṇḍaṃ. <bold>Palibodho</bold><pageBreak edition="V" number="1.0105" /><bold>nāmā</bold>ti attano palibodho nāma. <bold>Chandenapī</bold>ti vaḍḍhakīādīnaṃ chandahetunāpi. <bold>Bhayenapī</bold>ti rājavallabhānaṃ bhayahetunāpi. <bold>Balakkārenā</bold>ti karaṇaṃ kāro, balena kāro balakkāro, tena, balakkāro hutvā pātetvāti attho.</paragraph>
<paragraph line="550"><bold>Tatthā</bold>ti mahārāme. <bold>Yatthā</bold>ti yasmiṃ ṭhāne, saṅkā uppajjatīti sambandho. <bold>Mahājanasañcaraṇaṭṭhānesū</bold>ti bahūnaṃ janānaṃ sañcaraṇasaṅkhātesu ṭhānesu. Nagahetabbassa hetuṃ dassetuṃ vuttaṃ ‘‘palibodho na hotī’’ti. Yasmā palibodho na hoti, tasmā na gahetabbanti adhippāyo. <bold>Eko</bold>ti eko bhikkhu passatīti sambandho. <bold>Okkammā</bold>ti okkamitvā.</paragraph>
<paragraph line="551"><bold>Rūpa</bold>saddo bhaṇḍapariyāyoti āha ‘‘bhaṇḍa’’nti. Bhaṇḍaṃ rūpaṃ nāmāti yojanā. <bold>Bhaṇḍika</bold>nti bhaṇḍena niyuttaṃ puṭakaṃ. <bold>Gaṇetvā</bold>ti gaṇanaṃ katvā. <bold>Nimittantī</bold>ti ettha itisaddo nāmapariyāyo. Lañchanādi nimittaṃ nāmāti hi yojanā. Lañchanādīti ādisaddena nīlapilotikādayo saṅgaṇhāti. <bold>Lākhāyā</bold>ti jatunā.</paragraph>
<paragraph line="552">Patirūpā nāma idha lajjikukkuccakāti āha ‘‘lajjino kukkuccakā’’ti. <bold>Thāvara</bold>nti jaṅgamā aññaṃ thāvaraṃ. <bold>Addhuno</bold>ti kālassa. <bold>Samādapetvā</bold>ti aññe samādapetvā. Uddissa ariyā tiṭṭhanti, esā ariyāna yācanā’’ti (jā. 1.7.59) vuttanayena yācitvāti attho.</paragraph>
<paragraph line="553" number="507"><bold>Ratanasammata</bold>nti manussānaṃ upabhogaparibhoganti. Dutiyaṃ.</paragraph>
<subhead line="554">3. Vikālagāmappavisanasikkhāpadaṃ</subhead>
<paragraph line="555" number="508"> Tatiye <pageBreak edition="M" number="0.0125" /> ‘‘tiracchānabhūtaṃ katha’’nti iminā <bold>‘‘tiracchānakatha’’</bold>nti padassa tulyanissitasamāsaṃ dasseti. <bold>Rājapaṭisaṃyutta</bold>nti rājūhi paṭisaṃyuttaṃ.</paragraph>
<paragraph line="556" number="512"> Sambahulā bhikkhūti sambandho. <bold>Tasmiṃ gāme</bold>ti tasmiṃ paṭhamapavisanagāme. <bold>Taṃ kamma</bold>nti taṃ icchitakammaṃ. <bold>Antarā</bold>ti gāmavihārānamantare. Bhummatthe cetaṃ nissakkavacanaṃ.</paragraph>
<paragraph line="557"><bold>Kulaghare vā</bold>ti ñātikulaupaṭṭhākakulaghare vā. <bold>Telabhikkhāya vā</bold>ti telayācanatthāya vā. <bold>Passe</bold>ti <pageBreak edition="V" number="1.0106" /> attano passe samīpeti vuttaṃ hoti. <bold>Tenā</bold>ti gāmamajjhamaggena. <bold>Anokkammā</bold>ti anokkamitvā, apakkamitvāti atthoti. Tatiyaṃ.</paragraph>
<subhead line="558">4. Sūcigharasikkhāpadaṃ</subhead>
<paragraph line="559" number="517"> Catutthe kakārassa padapūraṇabhāvaṃ dassetuṃ vuttaṃ <bold>‘‘bhedanameva bhedanaka’’</bold>nti. Assatthiatthe apaccayoti āha ‘‘taṃ assa atthī’’ti. <bold>Assā</bold>ti pācittiyassa. Paṭhamaṃ sūcigharaṃ bhinditvā pacchā pācittiyaṃ desetabbanti attho. <bold>Araṇidhanuke</bold>ti araṇiyā dhanuke. <bold>Vedhake</bold>ti kāyabandhanavedhaketi. Catutthaṃ.</paragraph>
<subhead line="560">5. Mañcasikkhāpadaṃ</subhead>
<paragraph line="561" number="522"> Pañcame chedanameva chedanakaṃ, tamassatthīti <bold>chedanaka</bold>nti atthaṃ sandhāya vuttaṃ ‘‘vuttanayamevā’’ti.</paragraph>
<paragraph line="562"><bold>Nikhaṇitvā</bold>ti pamāṇātirekaṃ nikhaṇitvā. <bold>Uttānaṃ vā katvā</bold>ti heṭṭhupari parivattanaṃ vā katvā. <bold>Ṭhapetvā</bold>ti lambaṇavasena ṭhapetvāti. Pañcamaṃ.</paragraph>
<subhead line="563">6. Tūlonaddhasikkhāpadaṃ</subhead>
<paragraph line="564" number="526"> Chaṭṭhe <pageBreak edition="M" number="0.0126" /><bold>etthā</bold>ti mañcapīṭhe. Avanahitabbanti <bold>onaddhaṃ,</bold> tūlena onaddhaṃ <bold>tūlonaddha</bold>nti atthopi yujjati. <bold>Tūlaṃ pakkhipitvā</bold>ti mañcapīṭhe cimilikaṃ pattharitvā tassupari tūlaṃ pakkhipitvāti atthoti. Chaṭṭhaṃ.</paragraph>
<subhead line="565">7. Nisīdanasikkhāpadaṃ</subhead>
<paragraph line="566" number="531"> Sattame <bold>katthā</bold>ti kismiṃ khandhake, kismiṃ vatthusmiṃ vā. <bold>Hī</bold>ti saccaṃ. <bold>Tatthā</bold>ti cīvarakkhandhake, paṇītabhojanavatthusmiṃ vā. ‘‘Yathā nāmā’’ti iminā ‘‘seyyathāpī’’ti padassa atthaṃ dasseti, ‘‘purāṇo cammakāro’’ti iminā ‘‘purāṇāsikoṭṭho’’ti padassa. Cammakāro hi asinā cammaṃ kuṭati chindatīti <bold>‘‘asikoṭṭho’’</bold>ti vuccati. Vatthuppannakālamupanidhāya vuttaṃ ‘‘purāṇo’’ti <pageBreak edition="V" number="1.0107" />. Tamevūpamaṃ pākaṭaṃ karonto āha <bold>‘‘yathā hī’’</bold>ti. <bold>Hī</bold>ti tappākaṭīkaraṇaṃ, taṃ pākaṭaṃ karissāmīti hi attho. Cammakāro kaḍḍhatīti sambandho. <bold>Vitthata</bold>nti visālaṃ. <bold>Sopī</bold>ti udāyīpi. Taṃ nisīdanaṃ kaḍḍhatīti yojanā. <bold>Tenā</bold>ti kaḍḍhanahetunā. <bold>Ta</bold>nti udāyiṃ. <bold>Santhatasadisa</bold>nti santhatena sadisaṃ. <bold>Ekasmiṃ ante</bold>ti ekasmiṃ koṭṭhāse, phāletvāti sambandhoti. Sattamaṃ.</paragraph>
<subhead line="567">8. Kaṇḍupaṭicchādisikkhāpadaṃ</subhead>
<paragraph line="568" number="537"> Aṭṭhame <bold>‘‘katthā’’</bold>tiādīni vuttanayāneva.</paragraph>
<paragraph line="569" number="539"> ‘‘Yassā’’ti padassa visayaṃ dassetuṃ vuttaṃ ‘‘bhikkhuno’’ti. ‘‘Nābhiyā heṭṭhā’’ti iminā nābhiyā adho <bold>adhonābhī</bold>ti vacanatthaṃ dasseti, ‘‘jāṇumaṇḍalānaṃ uparī’’ti iminā jāṇumaṇḍalānaṃ ubbha <bold>ubbhajāṇumaṇḍala</bold>nti. Ubbhasaddo hi uparipariyāyo sattamyantanipāto. Kaṇḍukhajjusaddānaṃ vevacanattā vuttaṃ <bold>‘‘kaṇḍūti khajjū’’</bold>ti. Kaṇḍati bhedanaṃ karotīti <bold>kaṇḍu</bold>. Khajjati byadhanaṃ karotīti <bold>khajju</bold>. Kesuci potthakesu ‘‘kacchū’’ti pāṭho atthi, so ayutto.</paragraph>
<paragraph line="570">Lohitaṃ <pageBreak edition="M" number="0.0127" /> tuṇḍaṃ etissāti <bold>lohitatuṇḍikā</bold>. Piḷayati vibādhayatīti <bold>piḷakā</bold>. Ā bhuso asuciṃ savati paggharāpetīti <bold>assāvo</bold>ti vacanatthaṃ dassento āha ‘‘asucipaggharaṇa’’nti. Arisañca bhagandarā ca madhumeho ca. Ādisaddena dunnāmakādayo saṅgaṇhāti. Tattha ari viya īsati abhibhavatīti <bold>arisaṃ</bold>. Bhagaṃ vuccati vaccamaggaṃ, taṃ darati phāletīti <bold>bhagandarā,</bold> gūthasamīpe jāto vaṇaviseso. Madhu viya muttādiṃ mihati secatīti <bold>madhumeho,</bold> so ābādho muttameho sukkameho rattamehoti anekavidho. <bold>Thulla</bold>saddo mahantapariyāyoti āha ‘‘mahā’’ti. Aṭṭhamaṃ.</paragraph>
<subhead line="571">9. Vassikasāṭikasikkhāpadaṃ</subhead>
<paragraph line="572" number="542"> Navame vasse vassakāle adhiṭṭhātabbāti <bold>vassikā,</bold> vassikā ca sā sāṭikā ceti <bold>vassikasāṭikā</bold>ti. Navamaṃ.</paragraph>
<subhead line="573">10. Nandattherasikkhāpadaṃ</subhead>
<paragraph line="574" number="547"> Dasame <pageBreak edition="V" number="1.0108" /> ‘‘catūhi aṅgulehī’’ti iminā caturo aṅgulā <bold>caturaṅgulā</bold>ti asamāhāradiguṃ dasseti. <bold>Ūnakappamāṇo</bold>ti bhagavato lāmakapamāṇo. Iminā <bold>omaka</bold>saddassa lāmakatthaṃ dassetīti daṭṭhabbanti. Dasamaṃ.</paragraph>
<centered line="575">Ratanavaggo navamo.</centered>
<centered line="576">Iti samantapāsādikāya vinayasaṃvaṇṇanāya</centered>
<centered line="577">Khuddakavaṇṇanāya yojanā samattā.</centered>
<title line="578">6. Pāṭidesanīyakaṇḍaṃ</title>
<subhead line="579">1. Paṭhamapāṭidesanīyasikkhāpada-atthayojanā</subhead>
<paragraph line="580">Khuddakānaṃ anantarā pāṭidesanīyā ye dhammā saṅgītikārehi ṭhapitā, idāni tesaṃ dhammānaṃ ayaṃ vaṇṇanā bhavatīti yojanā.</paragraph>
<paragraph line="581" number="552"> Paṭhamapāṭidesanīye <pageBreak edition="M" number="0.0128" /> tāva attho evaṃ veditabboti yojanā. <bold>Paṭiāgamanakāle</bold>ti piṇḍāya caraṇaṭṭhānato pakkamitvā, paṭinivattitvā vā āgamanakāle. <bold>Sabbevā</bold>ti ettha niggahītalopavasena sandhi hotīti āha ‘‘sabbamevā’’ti. ‘‘Kampamānā’’ti iminā papubbavidhadhātuyā kampanatthaṃ dasseti. <bold>Apehī</bold>ti ettha apapubbaidhātu gatyatthoti āha ‘‘apagacchā’’ti.</paragraph>
<paragraph line="582" number="553"> Paṭidesetabbākāraṃ dasseti anenāti <bold>paṭidesetabbākāradassanaṃ</bold>. Dvinnaṃ saddānaṃ pariyāyabhāvaṃ dassetuṃ vuttaṃ ‘‘rathikāti racchā’’ti. Rathassa hitā <bold>rathikā</bold>. Ṇyapaccaye kate <bold>‘‘racchā’’</bold>ti (moggallāne 4.72 sutte) vuccati. Racchantarena anibbiddhā racchā <bold>byūho</bold> nāmāti āha ‘‘anibbijjhitvā’’tiādi. Byūheti sampiṇḍeti jane aññattha gantumapadānavasenāti <pageBreak edition="V" number="1.0109" /><bold>byūho</bold>. Siṅghāṭakaṃ nāma maggasandhīti āha ‘‘maggasamodhānaṭṭhāna’’nti. Siṅghati maggasamodhānaṃ karoti etthāti <bold>siṅghāṭakaṃ. Etesū</bold>ti rathikādīsu. <bold>Eseva nayo</bold>ti dukkaṭapāṭidesanīye atidisati. <bold>Hī</bold>ti saccaṃ. ‘‘Vacanato’’ti padaṃ ‘‘veditabbo’’ti pade ñāpakahetu. Dadamānāya bhikkhuniyā vasenāti yojanā. <bold>Etthā</bold>ti sikkhāpade. <bold>Tasmā</bold>ti yasmā apamāṇaṃ, tasmā.</paragraph>
<paragraph line="583"><bold>Ida</bold>nti vacanaṃ vuttanti sambandho. Sambhinne ekarase kālikattayeti yojanā.</paragraph>
<paragraph line="584" number="556"> ‘‘Dāpetī’’ti hetutthakiriyāya kāritakattukāritakammāni dassetuṃ vuttaṃ ‘‘aññātikāya aññena kenacī’’ti. <bold>Aññenā</bold>ti attanā aññena. ‘‘Tāya eva vā bhikkhuniyā aññena vā kenacī’’ti padāni ‘‘paṭiggahāpetvā’’tipade kāritakammānīti. Paṭhamaṃ.</paragraph>
<subhead line="585">2. Dutiyapāṭidesanīyasikkhāpadaṃ</subhead>
<paragraph line="586" number="558"> Dutiye <bold>purimasikkhāpadena āpatti</bold> antaragharattāti adhippāyo. <bold>Iminā sikkhāpadena āpatti bhaveyya</bold> vosāsamānattāti <pageBreak edition="M" number="0.0129" /> adhippāyo. Dentiyā pana neva iminā, na purimena āpatti aññassa bhattattāti adhippāyoti. Dutiyaṃ.</paragraph>
<subhead line="587">3. Tatiyapāṭidesanīyasikkhāpadaṃ</subhead>
<paragraph line="588" number="562"> Tatiye <bold>‘‘ubhato’’</bold>ti ettha karaṇatthe toti āha ‘‘dvīhī’’ti. ‘‘Ubhatopasanna’’nti byāsopi samāsopi yuttoyeva, samāse topaccayassa alopo hoti. ‘‘Ubhato’’tipadassa sarūpaṃ dassetuṃ vuttaṃ ‘‘upāsakenapi upāsikāyapī’’ti. Kasmā ubhato pasannaṃ hotīti āha ‘‘tasmiṃ kirā’’tiādi. Yasmā tasmiṃ kule…pe… sotāpannāyeva honti kira, tasmā ‘‘ubhatopasanna’’nti vuttaṃ hoti. ‘‘Sacepī’’ti ettha <bold>pi</bold>saddena asītikoṭidhanato adhikampi sampiṇḍeti. Hāyanassa kāraṇaṃ dasseti <bold>‘‘yasmā’’</bold>tiādinā.</paragraph>
<paragraph line="589" number="569"> ‘‘Gharato nīharitvā’’ti ettha <bold>‘‘nīharitvā’’</bold>ti padassa kammaṃ dassetuṃ vuttaṃ ‘‘āsanasālaṃ <pageBreak edition="V" number="1.0110" /> vā vihāraṃ vā’’ti. ‘‘Ānetvā’’tiiminā nīpubbaharadhātuyā atthaṃ dasseti. <bold>Dvāre</bold>ti attano gehadvāreti. Tatiyaṃ.</paragraph>
<subhead line="590">4. Catutthapāṭidesanīyasikkhāpadaṃ</subhead>
<paragraph line="591" number="570"> Catutthe <bold>avaruddha</bold>saddo pariruddhasaddassa pariyāyoti āha <bold>‘‘pariruddhā</bold> hontī’’ti. Āraññakassa senāsanassa parisamantato ruddhā āvutā hontīti attho.</paragraph>
<paragraph line="592" number="573"> ‘‘Pañcanna’’nti niddhāraṇe sāmivacanabhāvañca ‘‘yaṃkiñcī’’ti niddhāraṇīyena sambandhitabbabhāvañca dassetuṃ vuttaṃ ‘‘pañcasu sahadhammikesu yaṃ kiñcī’’ti. ‘‘Pesetvā khādanīyaṃ bhojanīyaṃ āharissāmī’’tiiminā paṭisaṃviditākāradassanaṃ. ‘‘Ārāma’’nti sāmaññato vuttepi āraññakasenāsanassa <pageBreak edition="M" number="0.0130" /> ārāmo eva adhippetoti āha ‘‘āraññakasenāsanārāmañcā’’ti. <bold>Tassā</bold>ti āraññakasenāsanārāmassa. <bold>‘‘Kasmā’’</bold>ti pucchāya ‘‘paṭimocanattha’’nti visajjanāya sametuṃ sampadānatthe nissakkavacanaṃ kātabbaṃ. Kimatthanti hi attho. <bold>Paṭimocanattha</bold>nti tadatthe paccattavacanaṃ. Paṭimocanasaṅkhātāya atthāyāti hi attho. Atthasaddo ca payojanavācako. Payojanāyāti hi attho. Atha vā ‘‘paṭimocanattha’’nti visajjanāyaṃ. ‘‘Kasmā’’ti pucchāya sametuṃ nissakkatthe paccattavacanaṃ kātabbaṃ. Paṭimocanasaṅkhātā atthāti hi attho. Atthasaddo ca kāraṇavācako. Kāraṇāti hi attho. Evañhi pucchāvisajjanānaṃ pubbāparasamasaṅkhāto vicayo hāro paripuṇṇo hotīti daṭṭhabbaṃ. <bold>Amhāka</bold>nti khādanīyabhojanīyapaṭiharantānaṃ amhākaṃ. <bold>Amhe</bold>ti corasaṅkhāte amhe.</paragraph>
<paragraph line="593"><bold>‘‘Tassā’’</bold>ti padassatthaṃ dassetuṃ vuttaṃ ‘‘etissā yāguyā’’ti. <bold>Aññānipī</bold>ti paṭisaṃviditakulato aññānipi kulāni. <bold>Tenā</bold>ti paṭisaṃviditakulena. Kurundivāde yāguyā paṭisaṃviditaṃ katvā yāguṃ aggahetvā pūvādīni āharanti, vaṭṭatīti adhippāyo.</paragraph>
<paragraph line="594" number="575"><bold>Ekassā</bold>ti bhikkhussa. <bold>Tassā</bold>ti paṭisaṃviditabhikkhussa, catunnaṃ vā pañcannaṃ vā bhikkhūnaṃ atthāyāti yojanā. <bold>Aññesampī</bold>ti catupañcabhikkhuto aññesampi. <bold>Adhikamevā</bold>ti paribhuttato atirekameva. <bold>Yaṃ panā</bold>ti khādanīyabhojanīyaṃ pana, yampi khādanīyabhojanīyaṃ vanato āharitvā dentīti yojanā. <bold>‘‘Tatthajātaka’’</bold>nti ettha tasaddassa visayaṃ <pageBreak edition="V" number="1.0111" /> dassetuṃ vuttaṃ ‘‘ārāme’’ti. Aññena dinnanti sambandho. <bold>Na</bold>nti mūlakhādanīyādiṃ. <bold>Paṭisaṃvidita</bold>nti paṭikacceva suṭṭhu jānāpitanti atthoti. Catutthaṃ.</paragraph>
<centered line="595">Iti samantapāsādikāya vinayasaṃvaṇṇanāya</centered>
<paragraph line="596">Pāṭidesanīyavaṇṇanāya</paragraph>
<centered line="597">Yojanā samattā.</centered>
<title line="598">7. Sekhiyakaṇḍaṃ</title>
<subhead line="599">1. Parimaṇḍalavagga-atthayojanā</subhead>
<paragraph line="600"><bold>Sikkhitasikkhena</bold><pageBreak edition="M" number="0.0131" /> tīsu sikkhāsu catūhi maggehi sikkhitasikkhena <bold>tādinā</bold> aṭṭhahi lokadhammehi akampiyaṭṭhena tādinā, iṭṭhāniṭṭhesu vā avikāraṭṭhena tādinā bhagavatā <bold>yāni</bold> sikkhāpadāni ‘‘sekhiyānī’’ti bhāsitāni, <bold>dāni tesampi</bold> sikkhāpadānaṃ ayampi vaṇṇanākkamo bhavatīti yojanā.</paragraph>
<paragraph line="601" number="576"><bold>Tatthā</bold>ti sekhiyasikkhāpadesu, attho evaṃ veditabboti yojanā. ‘‘Samantato’’tiiminā parityūpasaggassatthaṃ dasseti. ‘‘Nābhimaṇḍalaṃ jāṇumaṇḍala’’nti ettha uddhaṃsaddo ca adhosaddo ca ajjhāharitabboti āha ‘‘uddha’’ntiādi. <bold>Aṭṭhaṅgulamatta</bold>nti bhāvanapuṃsakaṃ, nivāsetabbanti sambandho. <bold>Tato</bold>ti aṭṭhaṅgulamattato. Yathā paṭicchannaṃ hoti, evaṃ nivāsentassāti yojanā. <bold>Tatridaṃ pamāṇa</bold>nti tassa nivāsanassa idaṃ pamāṇaṃ. <bold>Tādisassā</bold>ti dīghato muṭṭhipañcakassa tiriyaṃ aḍḍhateyyahatthassa nivāsanassa. Jāṇumaṇḍalaṃ paṭicchādanatthaṃ vaṭṭatīti yojanā. <bold>Tatthā</bold>ti cīvaresu. <bold>Na tiṭṭhatī</bold>ti viraḷattā na tiṭṭhati. <bold>Tiṭṭhatī</bold>ti ghanattā tiṭṭhati.</paragraph>
<paragraph line="602"><bold>Nivāsentassa cā</bold>tiettha casaddo avadhāraṇattho, nivāsentassevāti attho. Kevalaṃ evaṃ nivāsentasseva dukkaṭaṃ na hoti, atha kho tathā nivāsentassāpi dukkaṭamevāti yojanā. Ye pana nivāsanadosāti sambandho. <bold>Aññe</bold>ti purato ca pacchato ca olambetvā nivasanato aññe <pageBreak edition="V" number="1.0112" />. <bold>Te sabbe</bold>ti sabbe te nivāsanadosā. <bold>Etthā</bold>ti imasmiṃ vibhaṅge. <bold>Tatthevā</bold>ti khandhakeyeva.</paragraph>
<paragraph line="603">Asañcicca nivāsentassa anāpattīti sambandho. Eseva nayo ‘‘asatiyā’’ti etthāpi. <bold>Ajānantassā</bold>ti ettha ajānanaṃ duvidhaṃ nivāsanavattassa ajānanaṃ, ārūḷhorūḷhabhāvassa ajānananti. Tattha ārūḷhorūḷhabhāvassa ajānanaṃ sandhāya vuttaṃ ‘‘ajānantassā’’ti dassento <pageBreak edition="M" number="0.0132" /> āha ‘‘ajānantassāti etthā’’tiādi. <bold>Hī</bold>ti saccaṃ. <bold>Tassā</bold>ti nivāsanavattassa. <bold>Assā</bold>ti bhikkhuno. <bold>Taṃ panā</bold>ti āpattito amokkhanaṃ pana. <bold>Tasmā</bold>ti yasmā yujjati, tasmā. <bold>Yo</bold>ti bhikkhu. Kurundiyaṃ vuttanti sambandho. Sukkhā jaṅghā imassāti <bold>sukkhajaṅgho</bold>. Mahantaṃ piṇḍikamaṃsaṃ imassāti <bold>mahāpiṇḍikamaṃso. Tassā</bold>ti bhikkhussa.</paragraph>
<paragraph line="604"><bold>Vaṇo</bold>ti aru. Tañhi vaṇati gattavicuṇṇanaṃ karotīti vaṇoti vuccati. <bold>Vāḷamigā vā corā vā</bold>ti ettha vāsaddo avuttasampiṇḍanattho, tena aññāpi udakacikkhallādayo āpadā saṅgayhanti.</paragraph>
<paragraph line="605" number="577"><bold>Idhā</bold>ti imasmiṃ vibhaṅge, sikkhāpade vā. <bold>Ubho kaṇṇe</bold>ti purato ca pacchato ca niggate dve kaṇṇe. <bold>Avisesenā</bold>ti ‘‘antaraghare’’ti ca ‘‘ārāme’’ti ca visesaṃ akatvā sāmaññena. <bold>Vihārepī</bold>ti saṅghasannipātabuddhupaṭṭhānatherupaṭṭhānādikālaṃ sandhāya vuttaṃ.</paragraph>
<paragraph line="606" number="578"> Kāyekadese kāyasaddo vattatīti āha ‘‘jāṇumpi urampī’’ti. ‘‘Na sīsaṃ pārutenā’’tiiminā ‘‘suppaṭicchannenā’’tipadassa atibyāpitadosaṃ paṭikkhipati. <bold>Gaṇṭhika</bold>nti pāso. So hi gantheti bandhatīti vā, gantheti bandhati etthāti vā katvā ganthikoti vuccati. Nthakārassa vāṇṭhakāre kate <bold>gaṇṭhiko,</bold> taṃ gaṇṭhikaṃ paṭimuñcitvā. <bold>Ubho kaṇṇe</bold>ti cīvarassa dve koṇe. <bold>Galavāṭakato</bold>ti ettha <bold>galo</bold>ti kaṇṭho. So hi khajjabhojjaleyyapeyyasaṅkhātaṃ catubbidhaṃ asanaṃ galati panno hutvā kucchiyaṃ patati itoti galoti vuccati. Āvāṭoyeva khuddakaṭṭhena <bold>āvāṭako,</bold> khuddakatthe ko. Gale ṭhito āvāṭako galavāṭako. Akārato hi ākārassa lopo ‘‘papa’’ntiādīsu (jā. 1.1.2) viya. Ettha hi paāpanti padacchedo, akārato ākārassa ca lopo. Pavaddhaṃ āpaṃ papaṃ, mahantaṃ udakanti attho. Sīsaṃ vivaritvāti sambandho.</paragraph>
<paragraph line="607" number="579"> Vāsaṃ <pageBreak edition="V" number="1.0113" /><pageBreak edition="M" number="0.0133" /> upagatoti vā vāsena upagatoti vā atthaṃ paṭikkhipanto āha <bold>‘‘vāsatthāya upagatassā’’</bold>ti.</paragraph>
<paragraph line="608" number="580"> Hatthapāde akīḷanto susaṃvuto nāmāti dassento āha ‘‘hatthaṃ vā pādaṃ vā akīḷāpento’’ti.</paragraph>
<paragraph line="609" number="582"><bold>Okkhittacakkhū</bold>ti ettha osaddo heṭṭhāpariyāyoti āha ‘‘heṭṭhā khittacakkhū’’ti. ‘‘Hutvā’’tiiminā kiriyāvisesanabhāvaṃ dasseti. <bold>Yugayuttako</bold>ti yuge yuttako. Damiyitthāti <bold>danto</bold>. Ābhuso jānāti kāraṇākāraṇanti <bold>ājāneyyo. Ettaka</bold>nti catuhatthapamāṇaṃ. Yo gacchati, assa bhikkhuno dukkaṭā āpatti hotīti yojanā. ‘‘Parissayabhāva’’nti ca ‘‘parissayābhāva’’nti ca dve pāṭhā yujjantiyeva.</paragraph>
<paragraph line="610" number="584"><bold>Itthambhūtalakkhaṇe</bold>ti imaṃ pakāraṃ itthaṃ cīvarukkhipanaṃ, bhavati gacchatīti bhūto, bhikkhu. Lakkhīyati anenāti lakkhaṇaṃ, cīvaraṃ. Itthaṃ bhūto itthambhūto, tassa lakkhaṇaṃ itthambhūtalakkhaṇaṃ, tasmiṃ. Karaṇavacanaṃ daṭṭhabbanti yojanā. Itthambhūtalakkhaṇaṃ nāma kiriyāvisesanassa sabhāvoti āha ‘‘ekato vā…pe… hutvāti attho’’ti. <bold>Antoindakhīlato</bold>ti gāmassa antoindakhīlatoti. Paṭhamo vaggo.</paragraph>
<subhead line="611">2. Ujjagghikavagga-atthayojanā</subhead>
<paragraph line="612" number="586"> Uccāsaddaṃ katvā jagghanaṃ hasanaṃ <bold>ujjaggho,</bold> soyeva <bold>ujjagghikā,</bold> tāya. Iti imamatthaṃ dassento āha ‘‘mahāhasitaṃ hasanto’’ti. <bold>Etthā</bold>ti ‘‘ujjagghikāyā’’tipade.</paragraph>
<paragraph line="613" number="588"><bold>Kittāvatā</bold>ti kittakena pamāṇena, evaṃ nisinnesu theresūti sambandho, niddhāraṇe cetaṃ bhummavacanaṃ. <bold>Vavatthapetī</bold>ti idañcīdañca kathetīti vavatthapeti. <bold>Ettāvatā</bold>ti ettakena pamāṇena.</paragraph>
<paragraph line="614" number="590"> Niccalaṃ katvā kāyassa ujuṭṭhapanaṃ kāyapaggaho nāmāti āha ‘‘niccalaṃ katvā’’tiādi. Eseva nayo bāhupaggahasīsapaggahesupīti. Dutiyo vaggo.</paragraph>
<subhead line="615">3. Khambhakatavagga-atthayojanā</subhead>
<paragraph line="616" number="596"> Khambho <pageBreak edition="V" number="1.0114" /><pageBreak edition="M" number="0.0134" /> kato yenāti <bold>khambhakato. Khambho</bold>ti ca paṭibaddho. Kattha paṭibaddhoti āha ‘‘kaṭiyaṃ hatthaṃ ṭhapetvā’’ti. Sasīsaṃ avaguṇṭhayati pariveṭhatīti <bold>oguṇṭhito</bold>ti āha ‘‘sasīsaṃ pāruto’’ti.</paragraph>
<paragraph line="617" number="600"> Uddhaṃ ekā koṭi imissā gamanāyāti <bold>ukkuṭikā</bold>ti dassento āha ‘‘ukkuṭikā vuccatī’’tiādi. <bold>Etthā</bold>ti ‘‘ukkuṭikāyā’’tipade.</paragraph>
<paragraph line="618" number="601"> Hatthapallatthīkadussapallatthīkesu dvīsu dussapallatthike āyogapallatthīkāpi saṅgahaṃ gacchatīti āha ‘‘āyogapallatthikāpi dussapallatthikā evā’’ti.</paragraph>
<paragraph line="619" number="602"> Satiyā upaṭṭhānaṃ sakkaccanti āha ‘‘satiṃupaṭṭhapetvā’’ti.</paragraph>
<paragraph line="620" number="603"><bold>Piṇḍapā</bold>taṃ <bold>dentepī</bold>ti piṇḍapātaṃ patte pakkhipantepi. Patte saññā pattasaññā, sā assatthīti <bold>pattasaññī</bold>. ‘‘Katvā’’ tiiminā kiriyāvisesanabhāvaṃ dasseti.</paragraph>
<paragraph line="621" number="604"><bold>Samasūpakaṃ piṇḍapāta</bold>nti ettha sūpapiṇḍapātānaṃ samaupaḍḍhabhāvaṃ āsaṅkā bhaveyyāti āha ‘‘samasūpako nāmā’’tiādi. <bold>Yatthā</bold>ti piṇḍapāte. Bhattassa catutthabhāgapamāṇo sūpo hoti, so piṇḍapāto samasūpako nāmāti yojanā. Oloṇī ca sākasūpeyyañca maccharaso ca maṃsaraso cāti dvando. Tattha <bold>oloṇī</bold>ti ekā byañjanavikati. <bold>Sākasūpeyya</bold>nti sūpassa hitaṃ <bold>sūpeyyaṃ,</bold> sākameva sūpeyyaṃ sākasūpeyyaṃ. Iminā sabbāpi sākasūpeyyabyañjanavikati gahitā. <bold>Maccharasamaṃsarasādīnī</bold>ti ettha ādisaddena avasesā sabbāpi byañjanavikati saṅgahitā. Taṃ sabbaṃ rasānaṃ raso <bold>rasaraso</bold>ti katvā ‘‘rasaraso’’ti vuccati.</paragraph>
<paragraph line="622" number="605"> Samapuṇṇaṃ samabharitanti vevacanameva. Thūpaṃ kato <bold>thūpīkato</bold>ti atthaṃ dassento āha ‘‘thūpīkato nāmā’’tiādi.</paragraph>
<paragraph line="623"><bold>Tatthā</bold>ti <pageBreak edition="M" number="0.0135" /> ‘‘thūpīkata’’ntiādivacane. <bold>Tesa</bold>nti abhayattheratipiṭakacūḷanāgattherānaṃ. Iti pucchiṃsu, tesañca therānaṃ vādaṃ ārocesunti yojanā. <bold>Thero</bold>ti cūḷasumanatthero. <bold>Etassā</bold>ti tipiṭakacūḷanāgattherassa <pageBreak edition="V" number="1.0115" />. <bold>Sattakkhattu</bold>nti satta vāre. <bold>Kuto</bold>ti kassācariyassa santikā. <bold>Tasmā</bold>ti yasmā yāvakālikena paricchinno, tasmā. Āmisajātikaṃ yāgubhattaṃ vā phalāphalaṃ vāti yojanā. <bold>Tañca kho</bold>ti tañca samatitthikaṃ. <bold>Itarena panā</bold>ti nādhiṭṭhānupagena pattena pana. Yaṃ pūvaucchukhaṇḍaphalāphalādi heṭṭhā orohati, taṃ pūvaucchukhaṇḍaphalāphalādīti yojanā. <bold>Pūvavaṭaṃsako</bold>ti ettha <bold>vaṭaṃsako</bold>ti uttaṃso. So hi uddhaṃ tasīyate alaṅkarīyateti vaṭaṃsoti vuccati ukārassa vakāraṃ, takārassa ca ṭakāraṃ katvā, soyeva vaṭaṃsako, muddhani pilandhito eko alaṅkāraviseso. Pūvameva taṃsadisattā pūvavaṭaṃsako, taṃ. Pupphavaṭaṃsako ca takkolakaṭukaphalādivaṭaṃsako cāti dvando, te.</paragraph>
<paragraph line="624"><bold>Idhā</bold>ti imasmiṃ sikkhāpade. Nanu sabbathūpīkatesu paṭiggahaṇassa akappiyattā paribhuñjanampi na vaṭṭatīti āha ‘‘sabbattha panā’’tiādi. Tattha <bold>sabbatthā</bold>ti sabbesu thūpīkatesūti. Tatiyo vaggo.</paragraph>
<subhead line="625">4. Sakkaccavagga-atthayojanā</subhead>
<paragraph line="626" number="608"><bold>Tattha tatthā</bold>ti tasmiṃ tasmiṃ ṭhāne. <bold>Odhi</bold>nti avadhiṃ mariyādaṃ.</paragraph>
<paragraph line="627" number="610"><bold>Thūpakato</bold>ti thūpameva thūpakaṃ, tato thūpakatoti dassento āha ‘‘matthakato’’ti.</paragraph>
<paragraph line="628" number="611"><bold>Māghātasamayādīsū</bold>ti ‘‘pāṇe mā ghātethā’’ti rājāno bheriṃ carāpenti etthāti māghāto, soyeva samayo māghātasamayo. Ādisaddena aññaṃ paṭicchannakāraṇaṃ gahetabbaṃ.</paragraph>
<paragraph line="629" number="615"><bold>Tesa</bold>nti mayūraṇḍakukkuṭaṇḍānanti. Catuttho vaggo.</paragraph>
<subhead line="630">5. Kabaḷavagga-atthayojanā</subhead>
<paragraph line="631" number="617"> ‘‘Mukhadvāra’’nti <pageBreak edition="M" number="0.0136" /> kammassa ‘‘anāhaṭe’’ti ca ‘‘vivarissāmī’’ti ca dvīsu kiriyāsu sambandhabhāvaṃ dassetuṃ vuttaṃ ‘‘anāharite mukhadvāra’’nti.</paragraph>
<paragraph line="632" number="618"><bold>Sakalaṃ hattha</bold>nti pañcaṅguliṃ sandhāya vuttaṃ.</paragraph>
<paragraph line="633" number="619"><bold>Sakabaḷenā</bold>ti <pageBreak edition="V" number="1.0116" /> ettha kabaḷasaddena vacanassa aparipuṇṇakāraṇaṃ sabbampi gahetabbaṃ.</paragraph>
<paragraph line="634" number="620"><bold>Piṇḍukkhepaka</bold>ntiādīsu vicchatthe kapaccayoti āha ‘‘piṇḍaṃ ukkhipitvā ukkhipitvā’’ti. Tvāsaddena kiriyāvisesanabhāvaṃ dasseti.</paragraph>
<paragraph line="635" number="624"> ‘‘Avakiritvā’’ti iminā <bold>sitthāvakāraka</bold>nti ettha avapubbo kiradhātuyeva, na karadhātūti dasseti.</paragraph>
<paragraph line="636" number="626"><bold>‘‘Capucapū’’ti evaṃ sadda</bold>nti ‘‘capucapū’’ti evaṃ anukaraṇaravanti. Pañcamo vaggo.</paragraph>
<subhead line="637">6. Surusuruvagga-atthayojanā</subhead>
<paragraph line="638" number="627"><bold>‘‘Surusurū’’ti evaṃ sadda</bold>nti ‘‘surusurū’’ti evaṃ anukaraṇaravaṃ. Davanaṃ kīḷananti iminā vacanatthena parihāso <bold>davo</bold> nāmāti āha ‘‘davoti parihāsavacana’’nti. <bold>Ta</bold>nti so davo. Liṅgavipallāso hesa. <bold>Na kātabbaṃ</bold> na kātabboti sambandho. <bold>Silakabuddho</bold>ti silāya kato, silena niyutto vā buddho. <bold>Apaṭibuddho</bold>ti apaṭividdho buddho, parihāsavacanametaṃ. <bold>Godhammo</bold>ti gunnaṃ dhammo. <bold>Ajadhammo</bold>ti ajānaṃ dhammo. <bold>Migasaṅgho</bold>ti migānaṃ saṅgho. <bold>Pasusaṅgho</bold>ti pasūnaṃ saṅgho.</paragraph>
<paragraph line="639" number="628"> ‘‘Bhuñjantenā’’ti padaṃ ‘‘nillehitu’’nti pade bhāvakattā.</paragraph>
<paragraph line="640" number="631"><bold>Evaṃnāmake</bold>ti <pageBreak edition="M" number="0.0137" /> ‘‘kokanuda’’nti evaṃ nāmaṃ assa pāsādassāti <bold>evaṃnāmako,</bold> pāsādo, tasmiṃ. ‘‘Padumasaṇṭhāno’’ti iminā pāsādassa sadisūpacārena ‘‘kokanudo’’ti nāmalabhanaṃ dasseti. <bold>Tenā</bold>ti padumasaṇṭhānattā. <bold>Assā</bold>ti pāsādassa. <bold>Puggalikampī</bold>ti parapuggalasantakaṃ gahetabbaṃ ‘‘attano santakampī’’ti attapuggalasantakassa visuṃ gayhamānattā. <bold>Saṅkhampī</bold>ti pānīyasaṅkhampi. <bold>Sarāvampī</bold>ti pānīyasarāvampi. <bold>Thālakampī</bold>ti pānīyathālakampi.</paragraph>
<paragraph line="641" number="632"> ‘‘Uddharitvā’’ti sāmaññato vuttavacanassa kammāpādānāni dassetuṃ vuttaṃ ‘‘sitthāni udakato’’ti. <bold>Bhinditvā</bold>ti cuṇṇavicuṇṇāni katvā. <bold>Bahī</bold>ti antaragharato bahi.</paragraph>
<paragraph line="642" number="634"><bold>Setacchattanti</bold><pageBreak edition="V" number="1.0117" /> ettha <bold>seta</bold>saddo paṇḍarapariyāyoti āha ‘‘paṇḍaracchatta’’nti. <bold>Vatthapaliguṇṭhita</bold>nti vatthehi samantato veṭhitaṃ. Setaṃ chattaṃ <bold>setacchattaṃ</bold>. Kiḷañjehi kataṃ chattaṃ <bold>kiḷañjacchattaṃ</bold>. Paṇṇehi kataṃ chattaṃ <bold>paṇṇacchattaṃ</bold>. Maṇḍalena baddhaṃ <bold>maṇḍalabaddhaṃ</bold>. Salākāhi baddhaṃ <bold>salākabaddhaṃ. Tānī</bold>ti tīṇi chattāni. <bold>Hī</bold>ti saccaṃ. Yampi ekapaṇṇacchattanti yojanā. <bold>Etesū</bold>ti tīsu chattesu. <bold>Assā</bold>ti yassa kassaci gahaṭṭhassa vā pabbajitassa vā. <bold>So</bold>ti yo koci gahaṭṭho vā pabbajito vā. <bold>Chattapādukāya vā</bold>ti chattadaṇḍanikkhepanāya pādukāya vā. <bold>Etthā</bold>ti imasmiṃ sikkhāpade.</paragraph>
<paragraph line="643" number="635"><bold>Majjhimassā</bold>ti pamāṇamajjhimassa. ‘‘Catuhatthappamāṇo’’tiiminā catuhatthato ūnātireko daṇḍo na daṇḍo nāmāti dasseti. Daṇḍo pāṇimhi assāti vacanatthaṃ atidisanto āha ‘‘vuttanayenevā’’ti.</paragraph>
<paragraph line="644" number="636"><bold>‘‘Satthapāṇimhī’’</bold>ti ettha asi eva adhippetoti āha ‘‘asi’’nti. <bold>Asi</bold>nti khaggaṃ.</paragraph>
<paragraph line="645" number="637"> ‘‘Āvudhaṃ nāma cāpo kodaṇḍo’’ti pāḷiyaṃ vuttavacanaṃ upalakkhaṇamevāti dassento āha ‘‘āvudhapāṇissāti etthā’’tiādi. Sabbāpi dhanuvikati āvudhanti veditabbāti yojanā. Yathā asiṃ <pageBreak edition="M" number="0.0138" /> sannahitvā ṭhito satthapāṇīti saṅkhyaṃ na gacchati, evaṃ dhanuṃ kaṇṭhe paṭimukko āvudhapāṇīti āha ‘‘sace panā’’tiādi, iminā āvudho pāṇinā gahitoyeva āvudhapāṇi nāmāti dassetīti. Chaṭṭho vaggo.</paragraph>
<subhead line="646">7. Pādukavagga-atthayojanā</subhead>
<paragraph line="647" number="638"><bold>Aṅgulantara</bold>nti pādaṅgulavivaraṃ. <bold>Pāduka</bold>nti upāhanaviseso. So hi pajjate imāyāti pādukāti vuccati, sā bahupaṭalā cammamayā vā hoti kaṭṭhamayā vā. <bold>Paṭimuñcitvā</bold>ti pādukaṃ paṭimuñcītvā.</paragraph>
<paragraph line="648" number="640"> Dvīhi janehi gahitoti sambandho. <bold>Vaṃsenā</bold>ti veṇunā, yāne nisinnoti sambandho. <bold>Visaṅkharitvā</bold>ti vipattiṃ karitvā. <bold>Dvepī</bold>ti dhammakathikadhammapaṭiggāhakasaṅkhātā ubhopi janā. <bold>Vaṭṭatī</bold>ti desetuṃ vaṭṭati.</paragraph>
<paragraph line="649" number="641"><bold>Sayanagatassā</bold>ti <pageBreak edition="V" number="1.0118" /> sayanaṃ gatassa, sayane nipannassāti attho. Nipannassa desetuṃ na vaṭṭatīti sambandho.</paragraph>
<paragraph line="650" number="642"> Tīsu pallatthikāsu yāya kāyaci pallatthikāya nisinnassa dhammaṃ desetuṃ na vaṭṭatīti dassento āha ‘‘pallatthikāyā’’tiādi.</paragraph>
<paragraph line="651" number="643"> Yathā veṭhiyamāne kesanto na dissati, evaṃ veṭhitasīsassāti yojanā.</paragraph>
<paragraph line="652" number="647"> Chapakasaddassa ca caṇḍālasaddassa ca vevacanattā vuttaṃ ‘‘caṇḍālassā’’ti. Caṇḍālo hi saṃ sunakhaṃ pacatīti <bold>chapako</bold>ti vuccati sakārassa chakāraṃ katvā. Chapakassa esā <bold>chapakī,</bold> caṇḍālabhariyā. <bold>Yatrā</bold>ti ettha trapaccayo paccatte hotīti āha ‘‘yo hi nāmā’’ti. Yo rājā ucce āsane nisīditvā mantaṃ pariyāpuṇissati nāma, ayaṃ rājā yāva ativiya adhammikoti vuttaṃ hoti. <bold>‘‘Sabbamida’’</bold>nti ayaṃ saddo liṅgavipallāsoti āha ‘‘sabbo aya’’nti <pageBreak edition="M" number="0.0139" />. ‘‘Loko’’ti iminā idhasaddassa visayaṃ dasseti. Carimasaddo antimapariyāyo. <bold>Antimo</bold>ti ca lāmako. <bold>Lāmako</bold>ti ca nāma idha vipattīti āha ‘‘saṅkara’’nti. <bold>Saṅkara</bold>nti vipattiṃ. ‘‘Nimmariyādo’’ti iminā ‘‘saṅkaraṃ gato’’ti padānaṃ adhippāyatthaṃ dasseti. Carimaṃ gataṃ <bold>carimagataṃ,</bold> sabbo ayaṃ loko carimagatoti attho. Idha ca jātake (jā. 1.4.33) ca kesuci potthakesu ‘‘camarikata’’nti pāṭho atthi, so ayuttoyeva. <bold>Tatthevā</bold>ti ambarukkhamūleyeva. <bold>Tesa</bold>nti rājabrāhmaṇānaṃ.</paragraph>
<paragraph line="653"><bold>Tatthā</bold>ti tissaṃ gāthāyaṃ. <bold>Pāḷiyā</bold>ti attano ācārapakāsakaganthasaṅkhātāya pāḷiyā. <bold>Na passare</bold>ti ettha resaddo antissa kāriyoti āha ‘‘na passantī’’ti. <bold>Yo cāya</bold>nti yo ca ayaṃ. <bold>Ayaṃ</bold>saddo padālaṅkāramatto, brāhmaṇoti attho. <bold>Adhīyatī</bold>ti ajjhāyati, sikkhatīti attho.</paragraph>
<paragraph line="654"><bold>Tato</bold>ti bodhisattena vuttagāthāto paranti sambandho. <bold>Tassā</bold>ti gāthāya. <bold>Bho</bold>ti bodhisattaṃ āmanteti. ‘‘Bhutto’’ti padassa kammavācakabhāvamāvikātuṃ vuttaṃ ‘‘mayā’’ti. <bold>Assā</bold>ti odanassa. Iminā suci parisuddhaṃ maṃsaṃ <bold>sucimaṃsaṃ,</bold> tena upasecanamassāti <bold>sucimaṃsūpasecano</bold>ti bāhiratthasamāsaṃ dasseti. <bold>Dhamme</bold>ti ācāradhamme. <bold>Baddho hutvā</bold>ti thaddho hutvā, ayameva vā pāṭho <pageBreak edition="V" number="1.0119" />. <bold>Vaṇṇa</bold>saddassa saṇṭhānādike aññe atthe paṭikkhipituṃ vuttaṃ ‘‘pasattho’’ti. <bold>Thomito</bold>ti tasseva vevacanaṃ.</paragraph>
<paragraph line="655"><bold>Athā</bold>ti anantare. <bold>Na</bold>nti brāhmaṇaṃ. <bold>Tassā</bold>ti gāthādvayassa. <bold>Brāhmaṇā</bold>ti purohitaṃ ālapati. <bold>Sampatī</bold>ti sandīṭṭhike. ‘‘Yā vutti vinipātena, adhammacaraṇena vā’’ti padānaṃ sambandhaṃ dassetuṃ vuttaṃ ‘‘nippajjatī’’ti.</paragraph>
<paragraph line="656"><bold>Mahābrahme</bold>ti ettha brahmasaddo brāhmaṇavācakoti āha ‘‘mahābrāhmaṇā’’ti. <bold>Aññepī</bold>ti rājabrāhmaṇehi aparepi. ‘‘Pacantī’’ti vutte <pageBreak edition="M" number="0.0140" /> avinābhāvato ‘‘bhuñjantī’’ti atthopi gahetabboti āha ‘‘pacanti ceva bhuñjanti cā’’ti. ‘‘Na kevala’’ntiādinā <bold>aññepī</bold>ti ettha pisaddassa sampiṇḍanatthaṃ dasseti, tvaṃ ācarissasīti sambandho. Puna <bold>tva</bold>nti taṃ, upayogatthe cetaṃ paccattavacanaṃ, ‘‘mā bhidā’’tiiminā sambandhitabbaṃ. ‘‘Pāsāṇo’’tiiminā <bold>asma</bold>saddo pāsāṇapariyāyoti dasseti. <bold>Tenā</bold>ti bhindanahetunā.</paragraph>
<paragraph line="657" number="648"> Attano kaṅkhāṭhānassa pucchanaṃ sandhāya vuttaṃ ‘‘na kathetabba’’nti.</paragraph>
<paragraph line="658" number="649"><bold>Samadhurenā</bold>ti samaṃ dhurena, samaṃ mukhenāti attho.</paragraph>
<paragraph line="659" number="652"> Yaṃ mūlaṃ vā yā sākhā vā gacchatīti yojanā. <bold>Khandhe</bold>ti rukkhassa khandhe. <bold>Nikkhamatī</bold>ti uccārapassāvo nikkhamati. <bold>Tiṇaṇḍupaka</bold>nti tiṇena kataṃ, tiṇamayaṃ vā aṇḍupakaṃ. <bold>Etthā</bold>ti uccārapassāvakheḷesu.</paragraph>
<paragraph line="660" number="653"> Adhippetaudakaṃ dassetuṃ vuttaṃ ‘‘paribhogaudakamevā’’ti. Sattamo vaggo.</paragraph>
<paragraph line="661"><bold>Etthā</bold>ti sekhiyesu. <bold>Sūpabyañjanapaṭicchādane</bold>ti sūpabyañjane odanena paṭicchādeti. Samattā sekhiyā.</paragraph>
<subhead line="662">8. Sattādhikaraṇasamatha-atthayojanā</subhead>
<paragraph line="663" number="655"> Saṅkhyaṃ <pageBreak edition="V" number="1.0120" /> paricchijjatīti <bold>saṅkhyāparicchedo. Tesa</bold>nti catubbidhānamadhikaraṇānaṃ. <bold>Tassā</bold>ti tesaṃ khandhakaparivārānaṃ. <bold>Tatthevā</bold>ti tesu eva khandhakaparivāresu. <bold>Sabbatthā</bold>ti sabbesu sikkhāpadesūti.</paragraph>
<centered line="664">Iti samantapāsādikāya vinayasaṃvaṇṇanāya</centered>
<centered line="665">Bhikkhuvibhaṅgavaṇṇanāya yojanā samattā.</centered>
<centered line="666">Jādilañchitanāmena nekānaṃ vācito mayā.</centered>
<centered line="667">Sādhuṃ mahāvibhaṅgassa, samatto yojanānayoti.</centered>
</body>
</document>