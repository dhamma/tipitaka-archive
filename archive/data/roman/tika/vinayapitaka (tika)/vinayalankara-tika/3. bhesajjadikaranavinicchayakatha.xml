<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin08t.nrf3.xml</normativeSource>
    <source>roman/tika/vinayapitaka (tika)/vinayalankara-tika/3. bhesajjadikaranavinicchayakatha.xml</source>
    <script>roman</script>
    <directory>/tika/vinayapitaka (tika)/vinayalankara-tika</directory>
    <basename>3. bhesajjadikaranavinicchayakatha</basename>
    <titlePath>3. Bhesajjādikaraṇavinicchayakathā - Vinayālaṅkāra-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">3. Bhesajjādikaraṇavinicchayakathā</chapter>
    <paragraph line="2" number="15"> Evaṃ parikkhāravinicchayaṃ kathetvā idāni bhesajjakaraṇaparittapaṭisanthārānaṃ vinicchayaṃ kathetuṃ <bold>‘‘bhesajjā’’</bold>tiādimāha. Tattha bhisakkassa idaṃ kammaṃ bhesajjaṃ. Kiṃ taṃ? Tikicchanaṃ <pageBreak edition="Myanmar" number="1.0054" />. Kariyate karaṇaṃ, bhesajjassa karaṇaṃ <bold>bhesajjakaraṇaṃ,</bold> vejjakammakaraṇanti vuttaṃ hoti. Parisamantato tāyati rakkhatīti <bold>parittaṃ,</bold> ārakkhāti attho. Paṭisantharaṇaṃ <bold>paṭisanthāro,</bold> attanā saddhiṃ aññesaṃ sambandhakaraṇanti attho. Tattha yo vinicchayo mātikāyaṃ ‘‘bhesajjakaraṇampi ca parittaṃ, paṭisanthāro’’ti (vi. saṅga. aṭṭha. ganthārambhakathā) mayā vutto <pageBreak edition="Vipassana Research Institut" number="1.0045" />, tasmiṃ samabhiniviṭṭhe bhesajjakaraṇavinicchaye. Sahadhammo etesanti <bold>sahadhammikā,</bold> tesaṃ, ekassa satthuno sāsane sahasikkhamānadhammānanti attho. Atha vā sahadhamme niyuttā <bold>sahadhammikā,</bold> tesaṃ, sahadhammasaṅkhāte sikkhāpade sikkhamānabhāvena niyuttānanti attho. Vivaṭṭanissitasīlādiyuttabhāvena samattā <bold>samasīlasaddhāpaññānaṃ</bold>. Etena dussīlānaṃ bhinnaladdhikānañca akātumpi labbhatīti dasseti.</paragraph>
    <paragraph line="3"><bold>Ñātakapavāritaṭṭhānato vā</bold>ti attano vā tesaṃ vā ñātakapavāritaṭṭhānato. Na kariyitthāti akatā, ayuttavasena akatapubbā viññatti <bold>akataviññatti</bold>. Vajirabuddhiṭīkāyaṃ (vajira. ṭī. pārājika 186) pana <bold>‘‘akataviññattiyā</bold>ti na viññattiyā. Sā hi ananuññātattā katāpi akatā viyāti <bold>akataviññatti,</bold> ‘vadeyyātha bhante yenattho’ti evaṃ akataṭṭhāne viññatti akataviññattīti likhita’’nti vuttaṃ. Sāratthadīpaniyaṃ (sārattha. ṭī. 2.185) ‘‘gilānassa atthāya appavāritaṭṭhānato viññattiyā anuññātattā katāpi akatā viyāti <bold>akataviññatti,</bold> ‘vada bhante paccayenā’ti evaṃ akatapavāraṇaṭṭhāne ca viññatti <bold>akataviññattī’’</bold>ti.</paragraph>
    <paragraph line="4" number="16"><bold>Paṭiyādiyatī</bold>ti sampādeti. <bold>Akātuṃ na vaṭṭatī</bold>ti ettha dukkaṭanti vadanti, ayuttatāvasena panettha akaraṇappaṭikkhepo vutto, na āpattivasenāti gahetabbaṃ. <bold>Sabbaṃ</bold><pageBreak edition="Myanmar" number="1.0055" /><bold>parikammaṃ anāmasantenā</bold>ti mātugāmasarīrādīnaṃ anāmāsattā vuttaṃ. <bold>Yāva ñātakā na passantī</bold>ti yāva tassa ñātakā na passanti. ‘‘Titthiyabhūtānaṃ mātāpitūnaṃ sahatthā dātuṃ na vaṭṭatī’’ti vajirabuddhiṭīkāyaṃ (vajira. ṭī. pārājika 186) vuttaṃ.</paragraph>
    <paragraph line="5" number="17"> Pitu bhaginī <bold>pitucchā</bold>. Mātu bhātā <bold>mātulo. Nappahontī</bold>ti kātuṃ na sakkontīti ṭīkāsu vuttaṃ. ‘‘Tesaṃyeva santakaṃ bhesajjaṃ gahetvā kevalaṃ yojetvā dātabba’’nti vatvā ‘‘sace pana nappahonti yācanti ca, detha no bhante, tumhākaṃ paṭidassāmā’’ti vuttattā pana tesaṃ bhesajjassa appahonakattā bhesajjameva yācantīti aṭṭhakathādhippāyo dissati, vīmaṃsitabbo. <bold>Na yācantī</bold>ti lajjāya na yācanti, gāravena vā. ‘‘Ābhogaṃ katvā’’ti vuttattā aññathā dentassa āpattiyeva. Sāratthadīpaniyaṃ (sārattha. ṭī. 2.18) pana <bold>‘‘ābhogaṃ katvā</bold>ti idaṃ kattabbakaraṇadassanavasena vuttaṃ, ābhogaṃ pana akatvāpi dātuṃ vaṭṭatīti <pageBreak edition="Vipassana Research Institut" number="1.0046" /> tīsu gaṇṭhipadesu likhita’’nti vuttaṃ. Porāṇaṭīkāyampi tadeva gahetvā likhitaṃ. Vimativinodaniyaṃ (vi. vi. ṭī. 1.185) pana taṃ vacanaṃ paṭikkhittaṃ. Vuttañhi tattha keci pana ‘‘ābhogaṃ akatvāpi dātuṃ vaṭṭatīti vadanti, taṃ na yuttaṃ bhesajjakaraṇassa, pāḷiyaṃ ‘anāpatti bhikkhu pārājikassa, āpatti dukkaṭassā’ti evaṃ antarāpattidassanavasena sāmaññato paṭikkhittattā, aṭṭhakathāyaṃ avuttappakārena karontassa sutteneva āpattisiddhāti daṭṭhabbā. Teneva aṭṭhakathāyampi ‘tesaññeva santaka’ntiādi vutta’’nti.</paragraph>
    <paragraph line="6"><bold>Ete dasa ñātake ṭhapetvā</bold>ti tesaṃ puttanattādayopi tappaṭibaddhattā ñātakā evāti tepi ettheva saṅgahitā. Tena <bold>aññesa</bold>nti iminā aññātakānaṃ gahaṇaṃ veditabbaṃ <pageBreak edition="Myanmar" number="1.0056" />. Tenevāha <bold>‘‘etesaṃ puttaparamparāyā’’</bold>tiādi. <bold>Kulaparivaṭṭā</bold>ti kulānaṃ paṭipāṭi, kulaparamparāti vuttaṃ hoti. <bold>Bhesajjaṃ karontassā</bold>ti yathāvuttavidhinā karontassa, ‘‘tāvakālikaṃ dassāmī’’ti ābhogaṃ akatvā dentassapi pana antarāpattidukkaṭaṃ vinā micchājīvanaṃ vā kuladūsanaṃ vā na hotiyeva. Tenāha <bold>‘‘vejjakammaṃ vā kuladūsakāpatti vā na hotī’’</bold>ti. Ñātakānañhi santakaṃ yācitvāpi gahetuṃ vaṭṭati, tasmā tattha kuladūsanādi na siyā. Sāratthadīpaniyampi (sārattha. ṭī. 2.185) ‘‘mayhaṃ dassanti karissantīti paccāsāya karontassapi yācitvā gahetabbaṭṭhānatāya ñātakesu vejjakammaṃ vā kuladūsakāpatti vā na hotīti vadantī’’ti vuttaṃ. Vajirabuddhiṭīkāyaṃ (vajira. ṭī. pārājika 186) pana ‘‘vejjakammaṃ vā kuladūsakāpatti vā na hotīti vacanato yāva sattamo kulaparivaṭṭo, tāva bhesajjaṃ kātuṃ vaṭṭatīti vadantī’’ti ettakameva vuttaṃ. <bold>Sabbapadesu vinicchayo veditabbo</bold>ti ‘‘cūḷamātuyā’’tiādīsu sabbapadesu cūḷamātuyā sāmikotiādinā yojetvā heṭṭhā vuttanayeneva vinicchayo veditabbo.</paragraph>
    <paragraph line="7"><bold>Upajjhāyassa āharāmā</bold>ti idaṃ upajjhāyena mama ñātakānaṃ bhesajjaṃ āharathāti āṇattehi kattabbavidhidassanatthaṃ vuttaṃ. Iminā ca sāmaṇerādīnaṃ apaccāsāyapi parajanassa bhesajjakaraṇaṃ na vaṭṭatīti dasseti. <bold>Vuttanayeneva pariyesitvā</bold>ti iminā ‘‘bhikkhācāravattena vā’’tiādinā, ‘‘ñātisāmaṇerehi vā’’tiādinā ca vuttamatthaṃ atidisati. <bold>Apaccāsīsantenā</bold>ti (vi. vi. ṭī. 1.185) āgantukacorādīnaṃ karontenapi manussā nāma upakārakā hontīti attano tehi lābhaṃ apatthayantena, paccāsāya karontassa <pageBreak edition="Myanmar" number="1.0057" /> pana vejjakammakuladūsanādinā <pageBreak edition="Vipassana Research Institut" number="1.0047" /> doso hotīti adhippāyo. Evañhi upakāre kate sāsanassa guṇaṃ ñatvā pasīdanti, saṅghassa vā upakārakā hontīti karaṇe pana doso natthi. Keci pana ‘‘apaccāsīsantena āgantukādīnaṃ paṭikkhittapuggalānampi dātuṃ vaṭṭatī’’ti vadanti, taṃ na yuttaṃ kattabbākattabbaṭṭhānavibhāgassa niratthakattappasaṅgato apaccāsīsantena ‘‘sabbesampi dātuṃ kātuñca vaṭṭatī’’ti ettakamattasseva vattabbato. Apaccāsīsanañca micchājīvakuladūsanādidosanisedhanatthameva vuttaṃ na bhesajjakaraṇasaṅkhātāya imissā antarāpattiyā muccanatthaṃ āgantukacorādīnaṃ anuññātānaṃ dāneneva tāya āpattiyā muccanatoti gahetabbaṃ.</paragraph>
    <paragraph line="8" number="18"> Teneva apaccāsīsantenapi akātabbaṭṭhānaṃ dassetuṃ <bold>‘‘saddhaṃ kula’’</bold>ntiādi vuttaṃ. <bold>‘‘Bhesajjaṃ ācikkhathā’’</bold>ti vuttepi <bold>‘‘aññamaññaṃ pana kathā kātabbā’’</bold>ti idaṃ pariyāyattā vaṭṭati. Evaṃ heṭṭhā vuttanayena <bold>idañcidañca gahetvā karontī</bold>ti iminā pariyāyena kathentassapi nevatthi dosoti ācariyā. <bold>Pucchantī</bold>ti iminā diṭṭhadiṭṭharogīnaṃ pariyāyenapi vatvā vicaraṇaṃ ayuttanti dasseti. Pucchitassapi pana paccāsīsantassa pariyāyakathāpi na vaṭṭatīti vadanti. <bold>Samullapesī</bold>ti apaccāsīsanto eva aññamaññaṃ kathaṃ samuṭṭhāpesi. <bold>Ācariyabhāgo</bold>ti vinayācāraṃ akopetvā bhesajjācikkhaṇena vejjācariyabhāgo ayanti atthoti vimativinodaniyaṃ (vi. vi. ṭī. 1.185) vuttaṃ.</paragraph>
    <paragraph line="9">Sāratthadīpaniyaṃ (sārattha. ṭī. 2.185) pana ‘‘vinayalakkhaṇaṃ ajānantassa anācariyassa tadanurūpavohārāsambhavato īdisassa lābhassa uppatti nāma natthīti ‘ācariyabhāgo nāma aya’nti vuttaṃ. Vinaye <pageBreak edition="Myanmar" number="1.0058" /> pakataññunā ācariyena labhitabbabhāgo ayanti vuttaṃ hotī’’ti vuttaṃ. ‘‘Pupphapūjanatthāya dinnepi akappiyavohārena vidhānassa ayuttattā ‘kappiyavasenā’ti vuttaṃ, ‘pupphaṃ āharathā’tiādinā kappiyavohāravasenāti attho’’ti sāratthadīpaniyaṃ (sārattha. ṭī. 2.185) vuttaṃ. Vimativinodaniyaṃ (vi. vi. ṭī. 1.185) pana ‘‘pupphapūjanatthāyapi sampaṭicchiyamānaṃ rūpiyaṃ attano santakattabhajanena nissaggiyamevāti āha <bold>‘kappiyavasena gāhāpetvā’</bold>ti. ‘Amhākaṃ rūpiyaṃ na vaṭṭati, pupphapūjanatthaṃ pupphaṃ vaṭṭatī’tiādinā paṭikkhipitvā kappiyena kammena gāhāpetvāti attho’’ti vuttaṃ. Vajirabuddhiṭīkāyaṃ (vajira. ṭī. pārājika 186) pana <bold>‘‘kappiyavasenā</bold>ti amhākaṃ pupphaṃ <pageBreak edition="Vipassana Research Institut" number="1.0048" /> ānethātiādinā. ‘Pūjaṃ akāsī’ti vuttattā sayaṃ gahetuṃ na vaṭṭatīti vadantī’’ti ettakameva vuttaṃ. Ayamettha bhesajjakaraṇavinicchayakathālaṅkāro.</paragraph>
    <paragraph line="10" number="19"> Evaṃ bhesajjakaraṇavinicchayaṃ kathetvā idāni parittakaraṇavinicchayaṃ kathetumāha <bold>‘‘paritte panā’’</bold>tiādi. Tattha yadi ‘‘parittaṃ karothā’’ti vutte karonti, bhesajjakaraṇaṃ viya gihikammaṃ viya ca hotīti ‘‘na kātabba’’nti vuttaṃ. ‘‘Parittaṃ bhaṇathā’’ti vutte pana dhammajjhesanattā anajjhiṭṭhenapi bhaṇitabbo dhammo, pageva ajjhiṭṭhenāti ‘‘kātabba’’nti vuttaṃ, <bold>cāletvā suttaṃ parimajjitvā</bold>ti parittaṃ karontena kātabbavidhiṃ dasseti. <bold>Cāletvā suttaṃ parimajjitvā</bold>ti idaṃ vā ‘‘parittāṇaṃ ettha pavesemī’’ti cittena evaṃ kate parittāṇā ettha pavesitā nāma hotīti vuttaṃ. <bold>Vihārato…pe… dukkaṭa</bold>nti idaṃ aññātake gahaṭṭhe sandhāya vuttanti vadanti. <bold>Pādesu udakaṃ ākiritvā</bold>ti idaṃ tasmiṃ dese cārittavasena vuttaṃ. Tattha hi pāḷiyā nisinnānaṃ bhikkhūnaṃ pādesu rogavūpasamanādiatthāya udakaṃ siñcitvā parittaṃ kātuṃ suttañca ṭhapetvā ‘‘parittaṃ bhaṇathā’’ti vatvā gacchanti. Evañhi kariyamāne yadi pāde <pageBreak edition="Myanmar" number="1.0059" /> apanenti, manussā taṃ ‘‘avamaṅgala’’nti maññanti ‘‘rogo na vūpasamessatī’’ti. Tenāha <bold>‘‘na pādā apanetabbā’’</bold>ti.</paragraph>
    <paragraph line="11">Matasarīradassane viya kevale susānadassanepi idaṃ jātānaṃ sattānaṃ vayagamanaṭṭhānanti maraṇasaññā uppajjatīti āha <bold>‘‘sīvathikadassane…pe… maraṇassatiṃ paṭilabhissāmāti gantuṃ vaṭṭatī’’</bold>ti. Lesakappaṃ akatvā samuppannasuddhacittena ‘‘parivāratthāya āgacchantū’’ti vuttepi gantuṃ vaṭṭatīti vimativinodaniyaṃ (vi. vi. ṭī. 1.185) vuttaṃ. Etena asubhadassananti vacanamattena lesakappaṃ katvā evaṃ gate matassa ñātakā pasīdissanti, dānaṃ dassanti, mayaṃ lābhaṃ labhissāma, upaṭṭhākaṃ labhissāmāti asuddhacittena gantuṃ na vaṭṭatīti dasseti. Kammaṭṭhānasīsena pana ‘‘maraṇassatiṃ labhissāmā’’tiādinā suddhacittena pakkositepi apakkositepi gantuṃ vaṭṭatīti dīpeti. Tālapaṇṇassa parittalekhanaṭṭhānattā parittasuttassa parittakaraṇasaññāṇattā tāni disvā amanussā parittasaññāya apakkamantīti āha <bold>‘‘tālapaṇṇaṃ pana parittasuttaṃ vā hatthe vā pāde vā bandhitabba’’</bold>nti.</paragraph>
    <paragraph line="12">Ettha ca ādito paṭṭhāya yāva ‘‘āṭānāṭiyaparittaṃ (dī. ni. 3.275 ādayo) vā <pageBreak edition="Vipassana Research Institut" number="1.0049" /> bhaṇitabba’’nti ettakoyeva vinayaṭṭhakathābhato pāḷimuttaparittakaraṇavinicchayo, na pana tato paraṃ vutto, tasmā ‘‘idha panā’’tiādiko kathāmaggo samantapāsādikāyaṃ natthi, tīsu ṭīkāsupi taṃsaṃvaṇṇanānayo natthi, tathāpi so suttaṭṭhakathāyaṃ āgatovāti taṃ dassetuṃ <bold>‘‘idha pana āṭānāṭiyasuttassa parikammaṃ veditabba’’</bold>ntiādimāha. Tattha <bold>idhā</bold>ti ‘‘āṭānāṭiyaparittaṃ vā bhaṇitabba’’nti vacane. <bold>Panā</bold>ti visesatthe nipāto. Dīghanikāye pāthikavagge āgatassa āṭānāṭiyaparittassa parikammaṃ evaṃ veditabbanti yojanā. Yadi paṭhamameva na vattabbaṃ, atha kiṃ kātabbanti <pageBreak edition="Myanmar" number="1.0060" /> āha <bold>‘‘mettasutta’’</bold>ntiādi. Evañhi laddhāsevanaṃ hutvā atiojavantaṃ hoti.</paragraph>
    <paragraph line="13"><bold>Piṭṭhaṃ vā maṃsaṃ vā</bold>ti <bold>vā</bold>-saddo aniyamattho, tena macchakhaṇḍapūvakhajjakādayo saṅgaṇhāti. <bold>Otāraṃ labhantī</bold>ti attanā piyāyitakhādanīyanibaddhavasanaṭṭhānalābhatāya avatāraṇaṃ labhanti. <bold>Haritūpalitta</bold>nti allagomayalittaṃ. Idañhi porāṇakacārittaṃ bhūmivisuddhakaraṇaṃ. <bold>Parisuddhaṃ…pe… nisīditabba</bold>nti iminā parittakārakassa bhikkhuno mettākaruṇāvasena cittavisuddhipi icchitabbāti dasseti. Evañhi sati upari vakkhamānaubhayato rakkhāsaṃvidhānena sameti. Ṭīkāyaṃ (dī. ni. ṭī. 3.282) pana ‘‘sarīrasuddhipi icchitabbāti dassetī’’ti vuttaṃ. Tadetaṃ vicāretabbaṃ. Na hi ‘‘kāyasuddhimattena amanussānaṃ piyo hotī’’ti vuttaṃ, mettāvaseneva pana vuttaṃ. Vuttañhetaṃ bhagavatā ‘‘mettāya, bhikkhave, cetovimuttiyā…pe… ekādasānisaṃsā pāṭikaṅkhā. Katame ekādasa? Sukhaṃ supati, sukhaṃ paṭibujjhati, na pāpakaṃ supinaṃ passati, manussānaṃ piyo hoti, amanussānaṃ piyo hotī’’tiādi (a. ni. 11.15; pari. 331; mi. pa. 4.4.6).</paragraph>
    <paragraph line="14"><bold>Parittakārako…pe… samparivāritenā</bold>ti idaṃ parittakaraṇo bāhirato ārakkhāsaṃvidhānaṃ, ‘‘metta…pe… vattabba’’nti abbhantarato ārakkhāsaṃvidhānaṃ, evaṃ ubhayato rakkhāsaṃvidhānaṃ hoti. Evañhi amanussā parittakārakassa antarāyaṃ kātuṃ na visahanti. <bold>Maṅgalakathā vattabbā</bold>ti amanussānaṃ tosanatthāya paṇṇākāraṃ katvā mahāmaṅgalakathā kathetabbā. Evaṃ upari vakkhamānena <bold>‘‘tuyhaṃ paṇṇākāratthāya mahāmaṅgalakathā vuttā’’</bold>ti vacanena sameti. Ṭīkāyaṃ pana ‘‘pubbupacāravasena vattabbā’’ti vuttaṃ. <bold>Sabbasannipāto</bold>ti tasmiṃ vihāre tasmiṃ gāmakkhette sabbesaṃ bhikkhūnaṃ <pageBreak edition="Myanmar" number="1.0061" /> sannipāto <bold>ghosetabbo</bold> ‘‘cetiyaṅgaṇe sabbehi sannipatitabba’’nti. <bold>Anāgantuṃnāma</bold><pageBreak edition="Vipassana Research Institut" number="1.0050" /><bold>na labhatī</bold>ti amanusso buddhāṇābhayena rājāṇābhayena anāgantuṃ na labhati catunnaṃ mahārājūnaṃ āṇāṭṭhāniyattā. Gahitakāpadesena amanussova pucchito hotīti <bold>‘‘amanussagahitako ‘tvaṃ ko nāmo’ti pucchitabbo’’</bold>ti vuttaṃ. <bold>Mālāgandhādīsū</bold>ti mālāgandhādipūjāsu. <bold>Āsanapūjāyā</bold>ti cetiye buddhāsanapūjāya. <bold>Piṇḍapāte</bold>ti bhikkhusaṅghassa piṇḍapātadāne. Evaṃ vatthuppadesena cetanā vuttā, tasmā pattidānaṃ sambhavati.</paragraph>
    <paragraph line="15"><bold>Devatāna</bold>nti yakkhasenāpatīnaṃ. Vuttañhi āṭānāṭiyasutte (dī. ni. 3.283, 293) ‘‘imesaṃ yakkhānaṃ mahāyakkhānaṃ senāpatīnaṃ mahāsenāpatīnaṃ ujjhāpetabba’’ntiādi. <bold>Āṭā</bold>ti dabbimukhasakuṇā. Te āṭā nadanti etthāti āṭānādaṃ, devanagaraṃ, āṭānāde kataṃ <bold>āṭānādiyaṃ,</bold> suttaṃ. Ṭīkāyaṃ (dī. ni. ṭī. 3.282) <bold>‘‘parittaṃ bhaṇitabba</bold>nti etthāpi ‘mettacittaṃ purecārikaṃ katvā’ti ca ‘maṅgalakathā vattabbā’ti ca ‘vihārassa upavane’ti ca evamādi sabbaṃ gihīnaṃ parittakaraṇe vuttaṃ parikammaṃ kātabbamevā’’ti vuttaṃ, evaṃ sati aṭṭhakathāyaṃ (dī. ni. aṭṭha. 3.282) ‘‘etaṃ tāva gihīnaṃ parikamma’’nti vatvā ‘‘sace pana bhikkhū’’tiādinā visesatthajotakena pana-saddena saha vuccamānaṃ ‘‘idaṃ bhikkhūnaṃ parikamma’’nti vacanaṃ niratthakaṃ viya hoti. Avisese hi sati bhedo kātabbo na siyā. Bhikkhūnañca yathāvuttāva bāhirārakkhā dukkarā hoti, tasmā gihīnaṃ parittakaraṇe vuttaparikamme asampajjamānepi aṭṭhakathāyaṃ vuttanayeneva kātuṃ vaṭṭatīti no mati.</paragraph>
    <paragraph line="16">Idaṃ pana idha āgataṃ āṭānāṭiyasuttaparikammaṃ sutvā ‘‘idaṃ suttaṃ amanussānaṃ amanāpaṃ, sajjhāyantassa parittaṃ karontassa <pageBreak edition="Myanmar" number="1.0062" /> amanussā antarāyaṃ kareyyu’’nti maññamānā porāṇā catūhi mahārājehi ārocitaṃ sabbaññubuddhena desitaṃ mūlabhūtaṃ dīghanikāye āgataṃ āṭānāṭiyasuttaṃ (dī. ni. 3.275 ādayo) pahāya mūlasuttato gāthāchakkameva gahetvā avasesaṃ sabbaṃ suttaṃ ṭhapetvā aññagāthāyo pakkhipitvā ‘‘āṭānāṭiyaparitta’’nti ṭhapesuṃ, tampi parittaṃ amūlabhūtattā ekenākārena dhāretuṃ asakkontā keci saṃkhittena dhārenti, keci vitthārena, keci ekaccā gāthāyo pakkhipanti, keci nikkhipanti, keci bhikkhū taṃmissakaparittampi maṅgalakaraṇakālādīsu vattumavisahantā taṃ ṭhapetvā aññasuttāniyeva bhaṇanti, sabbametaṃ ayuttaṃ viya dissati. Kasmā? Cattāropi mahārājāno imaṃ āṭānāṭiyaṃ rakkhaṃ saṃvidahamānā buddhasāsane amanussānaṃ pasādāya, catassannaṃ parisānaṃ aviheṭhanāya eva saṃvidahiṃsu <pageBreak edition="Vipassana Research Institut" number="1.0051" />, na aññena kāraṇena. Vuttañhi tattha ‘‘tattha santi uḷārā yakkhānivāsino, ye imasmiṃ bhagavato pāvacane appasannā, tesaṃ pasādāya uggaṇhātu bhante bhagavā āṭānāṭiyaṃ rakkhaṃ bhikkhūnaṃ bhikkhunīnaṃ upāsakānaṃ upāsikānaṃ guttiyā rakkhāya avihiṃsāya phāsuvihārāyā’’ti (dī. ni. 3.276).</paragraph>
    <paragraph line="17">Sammāsambuddhenapi imassa suttassa nigamane ‘‘uggaṇhātha bhikkhave āṭānāṭiyaṃ rakkhaṃ, pariyāpuṇātha bhikkhave āṭānāṭiyaṃ rakkhaṃ, dhāretha bhikkhave āṭānāṭiyaṃ rakkhaṃ, atthasaṃhitā bhikkhave āṭānāṭiyā rakkhā bhikkhūnaṃ bhikkhunīnaṃ upāsakānaṃ upāsikānaṃ guttiyā rakkhāya avihiṃsāya phāsuvihārāyā’’ti (dī. ni. 3.295) bhikkhūnaṃ dhāraṇaṃ uyyojitaṃ ānisaṃsañca pakāsitaṃ. Aṭṭhakathācariyehi ca ‘‘buddhabhāsite ekakkharampi ekapadampi apanetabbaṃ nāma natthī’’ti vuttaṃ <pageBreak edition="Myanmar" number="1.0063" />, tasmā catūhi mahārājehi saṃvidahitaṃ sammāsambuddhena āhaccabhāsitaṃ tisso saṅgītiyo āruḷhaṃ pakatiāṭānāṭiyasuttameva dhāretuṃ sajjhāyituñca yuttaṃ, na bhagavatā abhāsitaṃ tisso saṅgītiyo anāruḷhaṃ missakasuttanti. Dīghanikāyaṭṭhakathāyaṃ (dī. ni. aṭṭha. 3.282) āgataṃ idaṃ āṭānāṭiyaparittaparikammaṃ pana pakatisajjhāyanavācanādiṃ sandhāya aṭṭhakathācariyehi na vuttaṃ, atha kho gahaṭṭhaṃ vā pabbajitaṃ vā amanussehi gahitakāle mocāpanatthāya lokiyehi mantaṃ viya bhaṇanaṃ sandhāya vuttaṃ. Vuttañhi tattha ‘‘amanussagahitako tvaṃ ko nāmosīti pucchitabbo’’tiādi (dī. ni. aṭṭha. 3.282).</paragraph>
    <paragraph line="18">Āṭānāṭiyā rakkhā ca nāma na sakalasuttaṃ, atha kho ‘‘vipassissa ca namatthū’’ti padaṃ ādiṃ katvā catunnaṃ mahārājūnaṃ vasena catukkhattuṃ āgataṃ ‘‘jinaṃ vandāma gotama’’nti padaṃ pariyosānaṃ katvā vuttasuttekadesoyeva. Kathaṃ viññāyatīti ce? ‘‘Atha kho vessavaṇo mahārājā bhagavato adhivāsanaṃ viditvā imaṃ āṭānāṭiyaṃ rakkhaṃ abhāsī’’ti ārabhitvā yathāvuttasuttekadesassa avasāne ‘‘ayaṃ kho mārisā āṭānāṭiyā rakkhā’’ti niyyātitattā. Tasmā yathā nāma byagghādayo attano bhakkhaṃ vilumpantānaṃ balavaduṭṭhacittā bhavanti, evaṃ attanā gahitamanussaṃ mocāpentānaṃ amanussā paduṭṭhacittā honti. Iti tathā mocāpetuṃ āraddhakāle bhikkhūnaṃ parissayavinodanatthaṃ imaṃ āṭānāṭiyaparittaparikammaṃ aṭṭhakathācariyehi vuttanti daṭṭhabbaṃ. Ayaṃ parittakaraṇavinicchayakathālaṅkāro.</paragraph>
    <paragraph line="19" number="20"><bold>Anāmaṭṭhapiṇḍapāto</bold>ti (vi. vi. ṭī. 1.185) <pageBreak edition="Vipassana Research Institut" number="1.0052" /> ettha amasiyitthāti āmaṭṭho, na āmaṭṭho <bold>anāmaṭṭho</bold>. Piṇḍaṃ piṇḍaṃ hutvā patatīti <pageBreak edition="Myanmar" number="1.0064" /><bold>piṇḍapāto</bold>. Anāmaṭṭho ca so piṇḍapāto cāti tathā, aggahitaaggo, aparibhutto piṇḍapātoti attho. Sacepi <bold>kahāpaṇagghanako hotī</bold>ti iminā dāyakehi bahubyañjanena sampādetvā sakkaccaṃ dinnabhāvaṃ dīpeti. Tena vuttaṃ <bold>‘‘saddhādeyyavinipātanaṃ natthī’’</bold>ti, evaṃ sakkaccaṃ saddhāya dinnaṃ mahagghabhojanampi mātāpitūnaṃ datvā saddhādeyyavinipātanaṃ nāma na hoti, pageva appagghabhojaneti adhippāyo. Mātādipañcakaṃyeva vatvā bhesajjakaraṇe viya aparesampi dasannaṃ dātuṃ vaṭṭatīti avuttattā aññesaṃ ñātakānampi pesetvā dātuṃ na vaṭṭatīti siddhaṃ, ‘‘vihāraṃ sampattassa pana yassa kassaci āgantukassa vā’’iccādivakkhamānattā vihāraṃ sampattānaṃ ñātakānampi āgantukasāmaññena dātuṃ vaṭṭatīti ca. <bold>Thālake</bold>ti saṅghike kaṃsādimaye thālake. Pattopi ettha saṅgayhati. <bold>Na vaṭṭatī</bold>ti iminā dukkaṭanti dasseti. <bold>Dāmarikacorassā</bold>ti rajjaṃ patthentassa pākaṭacorassa. Adīyamānepi ‘‘na dentī’’ti kujjhantīti sambandho.</paragraph>
    <paragraph line="20">Āmisassa dhammassa ca alābhena attano parassa ca antare sambhavantassa chiddassa vivarassa paṭisantharaṇaṃ pidahanaṃ <bold>paṭisanthāro</bold>. So pana dhammāmisavasena duvidho. Tattha āmisapaṭisanthāraṃ sandhāya <bold>‘‘kassa kātabbo, kassa na kātabbo’’</bold>ti vuttaṃ. <bold>Āgantukassa vā…pe… kātabboyevā</bold>ti vuttamatthaṃ pākaṭaṃ kātuṃ <bold>‘‘āgantukaṃ tāvā’’</bold>tiādimāha. <bold>Khīṇaparibbaya</bold>nti iminā agatibhāvaṃ karuṇāṭṭhānatañca dasseti. Tena ca tabbidhurānaṃ samiddhānaṃ āgantukattepi dātuṃ na vaṭṭatīti siddhaṃ hoti. <bold>‘‘Apaccāsīsantenā’’</bold>ti vatvā paccāsīsanappakāraṃ dassetuṃ <bold>‘‘manussā nāmā’’</bold>tiādi vuttaṃ. Ananuññātānaṃ pana apaccāsīsantenapi dātuṃ na vaṭṭati saddhādeyyavinipātattā, paccāsāya <pageBreak edition="Myanmar" number="1.0065" /> pana sati kuladūsanampi hoti. <bold>Ubbāsetvā</bold>ti samantato tiyojanaṃ vilumpante manusse palāpetvā. <bold>Varapotthakacittattharaṇa</bold>nti anekappakāraṃ itthipurisādiuttamarūpavicittaṃ attharaṇaṃ. Ayaṃ paṭisanthāravinicchayakathālaṅkāro.</paragraph>
    <centered line="21">Iti vinayasaṅgahasaṃvaṇṇanābhūte vinayālaṅkāre</centered>
    <centered line="22">Bhesajjādivinicchayakathālaṅkāro nāma</centered>
    <centered line="23">Tatiyo paricchedo.</centered>
  </content>
</document>