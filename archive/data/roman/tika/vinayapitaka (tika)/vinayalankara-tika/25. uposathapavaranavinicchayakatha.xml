<?xml version="1.0"?>
<document>
<metadata>
<normativeSource>http://tipitaka.org/romn/cscd/vin08t.nrf25.xml</normativeSource>
<archivePath>roman/tika/vinayapitaka (tika)/vinayalankara-tika/25. uposathapavaranavinicchayakatha.xml</archivePath>
<title>25. Uposathapavāraṇāvinicchayakathā - Vinayālaṅkāra-ṭīkā - Vinayapiṭaka (ṭīkā) - Tīkā</title>
</metadata>
<body>
<chapter line="1">25. Uposathapavāraṇāvinicchayakathā</chapter>
<paragraph line="2" number="168">Evaṃ <pageBreak edition="M" number="1.0378" />sīmāvinicchayaṃ kathetvā idāni uposathapavāraṇāvinicchayaṃ kathetuṃ <bold>‘‘uposathapavāraṇāti ettha’’</bold>tyādimāha. Tattha uposathasaddo tāva –</paragraph>
<gatha1 line="3">‘‘Uddese <pageBreak edition="V" number="1.0281" />pātimokkhassa, paṇṇattiyamuposatho;</gatha1>
<gathalast line="4">Upavāse ca aṭṭhaṅge, uposathadine siyā’’ti. –</gathalast>
<unindented line="5">Vacanato pātimokkhuddese paṇṇattiyaṃ upavāse aṭṭhaṅgasīle uposathadine ca vattati. Tathā hesa ‘‘āyāmāvuso kappina uposathaṃ gamissāmā’’tiādīsu (dī. ni. aṭṭha. 1.150; ma. ni. aṭṭha. 3.85) pātimokkhuddese āgato, ‘‘uposatho nāma nāgarājā’’tiādīsu (dī. ni. 2.246) paṇṇattiyaṃ, ‘‘suddhassa ve sadā pheggu, suddhassa uposatho sadā’’tiādīsu (ma. ni. 1.79) upavāse, ‘‘evaṃ aṭṭhaṅgasamannāgato kho, visākhe, uposatho upavuttho’’tiādīsu (a. ni. 8.43) aṭṭhaṅgasīle. ‘‘Na, bhikkhave, uposathe sabhikkhukāāvāsā abhikkhuko āvāso’’tiādīsu (pāci. 1048) uposathadine vattati. ‘‘Pārisuddhiuposatho adhiṭṭhānuposatho’’tiādīsu pārisuddhiadhiṭṭhānesupi vattati. Te pana pātimokkhuddese antogadhāti katvā visuṃ na vuttā. Idha pana pātimokkhuddese uposathadine ca vattati. Tattha pātimokkhuddese upavasanaṃ <bold>uposatho,</bold>sīlena upetā hutvā vasanantyattho. Uposathadine upavasanti etthāti <bold>uposatho,</bold>etasmiṃ divase sīlena upetā hutvā vasantītyattho.</unindented>
<paragraph line="6">Pavāraṇā-saddo pana ‘‘pavāraṇā paṭikkhepe, kathitājjhesanāya cā’’ti abhidhānappadīpikāyaṃ vacanato paṭikkhepe ajjhesane ca vattati. Tattha ‘‘yo pana bhikkhu bhuttāvī pavārito anatirittaṃ khādanīyaṃ vā bhojanīyaṃ vā <pageBreak edition="M" number="1.0379" />khādeyya vā bhuñjeyya vā, pācittiya’’ntiādīsu (pāci. 238) paṭikkhepe, ‘‘saṅgho pavāreyyā’’tiādīsu (mahāva. 210) ajjhesane, ‘‘ajjapavāraṇā cātuddasī’’tiādīsu (mahāva. aṭṭha. 212) pavāraṇādivase. So pana ajjhesanadivasoyevāti visuṃ na vutto. Idha pana ajjhesane vattati, tasmā pavārīyate <bold>pavāraṇā,</bold>pakārena icchīyatetyattho. Pa-pubba varadhātu curādigaṇikāyaṃ.</paragraph>
<paragraph line="7">Ettha ca kiñcāpi pāḷiyaṃ uposathakkhandhakānantaraṃ vassūpanāyikakkhandhako, tadanantaraṃ pavāraṇakkhandhako saṅgīto, tathāpi uposathapavāraṇakammānaṃ yebhuyyena samānattā yamakamiva bhūtattā missetvā kathento suviññeyyo hoti sallahukagantho cāti mantvā khandhakadvayasaṅgahitaṃ atthaṃ <pageBreak edition="V" number="1.0282" />ekeneva paricchedena dasseti ācariyo. Tattha cātuddasiko pannarasiko sāmaggīuposathoti divasavasena tayo uposathā hontīti sambandho. Catuddasiyaṃ niyutto <bold>cātuddasiko,</bold>evaṃ <bold>pannarasiko. Sāmaggīuposatho</bold>nāma saṅghasāmaggikadivase kātabbauposatho. <bold>Hemantagimhavassānaṃ tiṇṇaṃ utūna</bold>nti ettha <bold>hemantautu</bold>nāma aparakattikakāḷapakkhassa pāṭipadato paṭṭhāya phaggunapuṇṇamapariyosānā cattāro māsā. <bold>Gimhautu</bold>nāma phaggunassa kāḷapakkhapāṭipadato paṭṭhāya āsāḷhipuṇṇamapariyosānā cattāro māsā. <bold>Vassānautu</bold>nāma āsāḷhassa kāḷapakkhapāṭipadato paṭṭhāya aparakattikapuṇṇamapariyosānā cattāro māsā. <bold>Tatiyasattamapakkhesu dve dve katvā cha cātuddasikā</bold>ti hemantassa utuno tatiye ca sattame ca pakkhe dve cātuddasikā, migasiramāsassa kāḷapakkhe, māghamāsassa kāḷapakkhe cāti attho. Evaṃ gimhassa utuno tatiye cittamāsassa kāḷapakkhe sattame jeṭṭhamāsassa <pageBreak edition="M" number="1.0380" />kāḷapakkhe ca, vassānassa utuno tatiye sāvaṇassa kāḷapakkhe ca sattame assayujamāsassa kāḷapakkhe cāti attho. <bold>Sesā pannarasikā</bold>ti sesā aṭṭhārasa pannarasikā.</paragraph>
<paragraph line="8">Hoti cettha –</paragraph>
<gatha1 line="9">‘‘Kattikassa ca kāḷamhā;</gatha1>
<gatha2 line="10">Yāva phaggunapuṇṇamā;</gatha2>
<gatha3 line="11">Hemantakāloti viññeyyo;</gatha3>
<gathalast line="12">Aṭṭha honti uposathā.</gathalast>
<gatha1 line="13">‘‘Phaggunassa ca kāḷamhā;</gatha1>
<gatha2 line="14">Yāva āsāḷhipuṇṇamā;</gatha2>
<gatha3 line="15">Gimhakāloti viññeyyo;</gatha3>
<gathalast line="16">Aṭṭha honti uposathā.</gathalast>
<gatha1 line="17">‘‘Āsāḷhassa ca kāḷamhā;</gatha1>
<gatha2 line="18">Yāva kattikapuṇṇamā;</gatha2>
<gatha3 line="19">Vassakāloti <pageBreak edition="V" number="1.0283" />viññeyyo;</gatha3>
<gathalast line="20">Aṭṭha honti uposathā.</gathalast>
<gatha1 line="21">‘‘Utūnaṃ pana tiṇṇannaṃ, pakkhe tatiyasattame;</gatha1>
<gathalast line="22">Catuddasoti pātimokkhaṃ, uddisanti nayaññuno’’ti. (kaṅkhā. abhi. ṭī. nidānavaṇṇanā);</gathalast>
<paragraph line="23"><bold>Evaṃ ekasaṃvacchare catuvīsati uposathā</bold>ti evaṃ iminā vuttanayena hemantādīnaṃ tiṇṇaṃ utūnaṃ ekekasmiṃ utumhi paccekaṃ aṭṭhaaṭṭhauposathattā ututtayasamodhānabhūte ekasmiṃ saṃvacchare catuvīsati uposathā hontīti attho. <bold>Idaṃ tāva pakaticāritta</bold>nti idaṃ ekasmiṃ saṃvacchare chacātuddasikaaṭṭhārasapannarasikauposathakaraṇaṃ tāva paṭhamaṃ pakatiyā sabhāvena cārittaṃ kātabbaṃ kammaṃ hoti, na bahutarāvāsikādinā kāraṇena kātabbanti attho.</paragraph>
<paragraph line="24"><bold>Tathārūpapaccaye</bold><pageBreak edition="M" number="1.0381" /><bold>sati aññasmimpi cātuddase uposathaṃ kātuṃ vaṭṭatī</bold>ti ‘‘sakiṃ pakkhassa cātuddase vā pannarase vā pātimokkhaṃ uddisitu’’nti (mahāva. 136) vacanato ‘‘yo pana āgantukehi āvāsikānaṃ anuvattitabba’’ntiādivacanato (mahāva. 178) ca tathārūpapaccaye sati aññasmimpi cātuddase uposathaṃ kātuṃ vaṭṭatīti attho. Tattha <bold>saki</bold>nti ekavāraṃ. <bold>Āvāsikānaṃ anuvattitabba</bold>nti āvāsikehi ‘‘ajjuposatho cātuddaso’’ti pubbakicce kariyamāne anuvattitabbaṃ, na paṭikkositabbaṃ. <bold>Ādi</bold>-saddena ‘‘āvāsikehi āgantukānaṃ anuvattitabba’’nti vacanaṃ, ‘‘anujānāmi, bhikkhave, tehi bhikkhūhi dve tayo uposathe cātuddasike kātuṃ, kathaṃ mayaṃ tehi bhikkhūhi paṭhamataraṃ pavāreyyāmā’’ti (mahāva. 240) vacanañca saṅgaṇhāti. Ettha ca paṭhamasuttassa ekekassa utuno tatiyasattamapakkhassa cātuddase vā avasesassa pannarase vā sakiṃ pātimokkhaṃ uddisitabbanti. Pakaticārittavasenapi atthasambhavato ‘‘āgantukehī’’tiādīni suttāni dassitānīti veditabbaṃ. <bold>Tathārūpapaccaye satī</bold>ti aññasmimpi cātuddase uposathaṃ kātuṃ anurūpe āvāsikā bahutarā hontīti evamādike paccaye sati. <bold>Aññasmimpi cātuddase</bold>ti tiṇṇaṃ utūnaṃ tatiyasattamapakkhacātuddasato aññasmiṃ cātuddase.</paragraph>
<paragraph line="25">Tatrāyaṃ <pageBreak edition="V" number="1.0284" />pāḷi (mahāva. 178) –</paragraph>
<indent line="26">‘‘Idha pana, bhikkhave, āvāsikānaṃ bhikkhūnaṃ cātuddaso hoti, āgantukānaṃ pannaraso. Sace āvāsikā bahutarā honti, āgantukehi āvāsikānaṃ anuvattitabbaṃ. Sace samasamā honti, āgantukehi āvāsikānaṃ anuvattitabbaṃ. Sace āgantukā <pageBreak edition="M" number="1.0382" />bahutarā honti, āvāsikehi āgantukānaṃ anuvattitabbaṃ.</indent>
<indent line="27">‘‘Idha pana, bhikkhave, āvāsikānaṃ bhikkhūnaṃ pannaraso hoti, āgantukānaṃ cātuddaso. Sace āvāsikā bahutarā honti, āgantukehi āvāsikānaṃ anuvattitabbaṃ. Sace samasamā honti, āgantukehi āvāsikānaṃ anuvattitabbaṃ. Sace āgantukā bahutarā honti, āvāsikehi āgantukānaṃ anuvattitabbaṃ.</indent>
<indent line="28">‘‘Idha pana, bhikkhave, āvāsikānaṃ bhikkhūnaṃ pāṭipado hoti, āgantukānaṃ pannaraso. Sace āvāsikā bahutarā honti, āvāsikehi āgantukānaṃ nākāmā dātabbā sāmaggī, āgantukehi nissīmaṃ gantvā uposatho kātabbo. Sace samasamā honti, āvāsikehi āgantukānaṃ nākāmā dātabbā sāmaggī, āgantukehi nissīmaṃ gantvā uposatho kātabbo. Sace āgantukā bahutarā honti, āvāsikehi āgantukānaṃ sāmaggī vā dātabbā, nissīmaṃ vā gantabbaṃ.</indent>
<indent line="29">‘‘Idha pana, bhikkhave, āvāsikānaṃ bhikkhūnaṃ pannaraso hoti, āgantukānaṃ pāṭipado. Sace āvāsikā bahutarā honti, āgantukehi āvāsikānaṃ sāmaggī vā dātabbā, nissīmaṃ vā gantabbaṃ. Sace samasamā honti, āgantukehi āvāsikānaṃ sāmaggī vā dātabbā, nissīmaṃ vā gantabbaṃ. Sace āgantukā bahutarā honti, āgantukehi āvāsikānaṃ nākāmā dātabbā sāmaggī, āvāsikehi nissīmaṃ gantvā uposatho kātabbo’’ti.</indent>
<paragraph line="30">Tatrāyaṃ <pageBreak edition="M" number="1.0383" />aṭṭhakathā (mahāva. aṭṭha. 178) –</paragraph>
<paragraph line="31"><bold>Āvāsikānaṃ</bold><pageBreak edition="V" number="1.0285" /><bold>bhikkhūnaṃ cātuddaso hoti, āgantukānaṃ pannaraso</bold>ti ettha yesaṃ pannaraso, te tiroraṭṭhato vā āgatā, atītaṃ vā uposathaṃ cātuddasikaṃ akaṃsūti veditabbā. <bold>Āvāsikānaṃ anuvattitabba</bold>nti āvāsikehi ‘‘ajjuposatho cātuddaso’’ti pubbakicce kariyamāne anuvattitabbaṃ, na paṭikkositabbaṃ. <bold>Nākāmā dātabbā</bold>ti na anicchāya dātabbāti.</paragraph>
<paragraph line="32">‘‘Anujānāmi bhikkhave’’tiādimhi ayaṃ pavāraṇakkhandhakāgatā pāḷi (mahāva. 240) – idha pana, bhikkhave, sambahulā sandiṭṭhā sambhattā bhikkhū aññatarasmiṃ āvāse vassaṃ upagacchanti, tesaṃ sāmantā aññe bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā vassaṃ upagacchanti ‘‘mayaṃ tesaṃ bhikkhūnaṃ vassaṃvutthānaṃ pavāraṇāya pavāraṇaṃ ṭhapessāmā’’ti. Anujānāmi, bhikkhave, tehi bhikkhūhi dve tayo uposathe cātuddasike kātuṃ, kathaṃ mayaṃ tehi bhikkhūhi paṭhamataraṃ pavāreyyāmāti.</paragraph>
<paragraph line="33">Tatrāyaṃ aṭṭhakathā (mahāva. aṭṭha. 240) – <bold>dve tayo uposathe cātuddasike kātu</bold>nti ettha catutthapañcamā dve, tatiyo pana pakatiyāpi cātuddasikoyevāti, tasmā tatiyacatutthā vā tatiyacatutthapañcamā vā dve tayo cātuddasikā kātabbā. Atha catutthe kate suṇanti, pañcamo cātuddasiko kātabbo, evampi dve cātuddasikā honti. Evaṃ karontā bhaṇḍanakārakānaṃ terase vā cātuddase vā ime pannarasīpavāraṇaṃ pavāressantīti.</paragraph>
<paragraph line="34">Tattha <pageBreak edition="M" number="1.0384" />ayaṃ sāratthadīpanīpāṭho (sārattha. ṭī. mahāvagga 3.240) – <bold>catutthe kate suṇantī</bold>ti catutthe pannarasikuposathe kate amhākaṃ pavāraṇaṃ ṭhapessantīti suṇanti. <bold>Evampi dve cātuddasikā hontī</bold>ti tatiyena saddhiṃ dve cātuddasikā hontīti.</paragraph>
<paragraph line="35">Tatrāyaṃ vimativinodanīpāṭho (vi. vi. ṭī. mahāvagga 2.240) – <bold>dve cātuddasikā hontī</bold>ti tatiyapakkhe cātuddasiyā saddhiṃ dve cātuddasikā honti. <bold>Bhaṇḍanakārakānaṃ terase vā cātuddase vā ime pannarasīpavāraṇaṃ pavāressantī</bold>ti iminā yathāsakaṃ uposathakaraṇadivasato paṭṭhāya bhikkhūnaṃ cātuddasīpannarasīvohāro, na candagatisiddhiyā tithiyā vasenāti dasseti. Kiñcāpi evaṃ ‘‘anujānāmi, bhikkhave, rājūnaṃ anuvattitu’’nti (mahāva. 186) vacanato panettha lokiyānaṃ tithiṃ anuvattantehipi attano uposathakkamena cātuddasiṃ pannarasiṃ vā pannarasiṃ cātuddasiṃ <pageBreak edition="V" number="1.0286" />vā karonteheva anuvattitabbaṃ, na pana soḷasamadivasaṃ vā terasamadivasaṃ vā uposathadivasaṃ karontehi. Teneva pāḷiyampi (mahāva. 240) ‘‘dve tayo uposathe cātuddasike kātu’’nti vuttaṃ. Aññathā ‘‘dvādasiyaṃ, terasiyaṃ vā uposatho kātabbo’’ti vattabbato. ‘‘Sakiṃ pakkhassa cātuddase vā pannarase vā’’tiādivacanampi (mahāva. 136) upavuttakkameneva vuttaṃ, na tithikkamenāti gahetabbanti.</paragraph>
<paragraph line="36">Na kevalaṃ uposathadivasāyeva tayo honti, atha kho pavāraṇādivasāpīti āha <bold>‘‘purimavassaṃvutthānaṃ panā’’</bold>tiādi. <bold>Mā</bold>iti cando vuccati tassa gatiyā divasassa minitabbato, so ettha sabbakalāpapāripūriyā puṇṇoti <bold>puṇṇamā</bold>. Pubbakattikāya puṇṇamā <bold>pubbakattikapuṇṇamā,</bold>assayujapuṇṇamā. Sā hi pacchimakattikaṃ nivattetuṃ evaṃ vuttā. <bold>Tesaṃyevā</bold>ti <pageBreak edition="M" number="1.0385" />purimavassaṃvutthānaṃyeva. <bold>Bhaṇḍanakārakehī</bold>ti kalahakārakehi. <bold>Paccukkaḍḍhantī</bold>ti ukkaḍḍhanti, bhaṇḍanakārake anuvādavasena assayujapuṇṇamādiṃ pariccajantā pavāraṇaṃ kāḷapakkhaṃ juṇhapakkhanti uddhaṃ kaḍḍhantīti attho, ‘‘suṇantu me, āyasmanto āvāsikā, yadāyasmantānaṃ pattakallaṃ, idāni uposathaṃ kareyyāma, pātimokkhaṃ uddiseyyāma, āgame kāḷe pavāreyyāmā’’ti, ‘‘suṇantu me, āyasmanto āvāsikā, yadāyasmantānaṃ pattakallaṃ, idāni uposathaṃ kareyyāma, pātimokkhaṃ uddiseyyāma, āgame juṇhe pavāreyyāmā’’ti (mahāva. 240) ca evaṃ ñattiyā pavāraṇaṃ uddhaṃ kaḍḍhantīti vuttaṃ hoti.</paragraph>
<paragraph line="37"><bold>Athā</bold>ti anantaratthe nipāto. Catuddasannaṃ pūraṇo <bold>cātuddaso,</bold>divaso. Yaṃ sandhāya ‘‘āgame kāḷe pavāreyyāmā’’ti ñattiṃ ṭhapayiṃsu. <bold>Pacchimakattikapuṇṇamā vā</bold>ti komudicātumāsinipuṇṇamadivaso vā. Yaṃ sandhāya ‘‘āgame juṇhe pavāreyyāmā’’ti ñattiṃ ṭhapayiṃsu. Tasmiṃ pana āgame juṇhe komudiyā cātumāsiniyā avassaṃ pavāretabbaṃ. Na hi taṃ atikkamitvā pavāretuṃ labbhati. Vuttañhetaṃ ‘‘te ce, bhikkhave, bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā tampi juṇhaṃ anuvaseyyuṃ. Tehi, bhikkhave, bhikkhūhi sabbeheva āgame juṇhe komudiyā cātumāsiniyā akāmā pavāretabba’’nti (mahāva. 240). Tenevāha <bold>‘‘pacchimavassaṃvutthānañca pacchimakattikapuṇṇamā eva vā’’</bold>ti. Yadi hi taṃ atikkamitvā pavāreyya, dukkaṭāpattiṃ āpajjeyyuṃ. Vuttañhetaṃ ‘‘na ca, bhikkhave, apavāraṇāya pavāretabbaṃ aññatra saṅghasāmaggiyā’’ti (mahāva. 233). Visuddhipavāraṇāyogato <pageBreak edition="V" number="1.0287" /><bold>pavāraṇādivasā</bold>. <bold>Pi</bold>-saddena na kevalaṃ pavāraṇādivasāva <pageBreak edition="M" number="1.0386" />, atha kho tadaññe uposathadivasāpi hontīti dasseti. <bold>Idampī</bold>ti pavāraṇattayampi. <bold>Tathārūpapaccaye</bold>ti bahutarāvāsikādipaccaye. <bold>Dvinnaṃ kattikapuṇṇamāna</bold>nti pubbakattikapacchimakattikasaṅkhātānaṃ dvinnaṃ assayujakomudipuṇṇamānaṃ.</paragraph>
<paragraph line="38">Idāni yo so sāmaggiuposathadivaso vutto, tañca tappasaṅgena sāmaggipavāraṇādivasañca dassento <bold>‘‘yadā panā’’</bold>tiādimāha. Tattha <bold>osārite tasmiṃ bhikkhusmi</bold>nti ukkhittake bhikkhusmiṃ osārite, taṃ gahetvā sīmaṃ gantvā āpattiṃ desāpetvā kammavācāya kammapaṭippassaddhivasena pavesiteti vuttaṃ hoti. <bold>Tassa vatthussā</bold>ti tassa adhikaraṇassa. Tadā ṭhapetvā cuddasapannarase añño yo koci divaso uposathadivaso nāma hotīti sambandho. Kasmāti āha <bold>‘‘tāvadeva uposatho kātabbo. ‘Pātimokkhaṃ uddisitabba’nti vacanato’’</bold>ti. Tattha <bold>tāvadevā</bold>ti taṃ divasameva. <bold>Vacanato</bold>ti kosambakakkhandhake (mahāva. 475) vuttattā. Yatra pana pattacīvarādīnaṃ atthāya appamattakena kāraṇena vivadantā uposathaṃ vā pavāraṇaṃ vā ṭhapenti, tattha tasmiṃ adhikaraṇe vinicchite ‘‘samaggā jātamhā’’ti antarā sāmaggiuposathaṃ kātuṃ na labhanti, karontehi anuposathe uposatho kato nāma hoti.</paragraph>
<paragraph line="39"><bold>Kattikamāsabbhantare</bold>ti ettha <bold>kattikamāso</bold>nāma pubbakattikamāsassa kāḷapakkhapāṭipadato paṭṭhāya yāva aparakattikapuṇṇamā, tāva ekūnatiṃsarattidivā, tassa abbhantare. Tato pure vā pana pacchā vā vaṭṭati. <bold>Ayamevā</bold>ti yo koci divasoyeva. Idhāpi kosambakakkhandhake sāmaggiyā sadisāva sāmaggī veditabbā. Ye pana kismiñcideva appamattake <pageBreak edition="M" number="1.0387" />pavāraṇaṃ ṭhapetvā samaggā honti, tehi pavāraṇāyameva pavāraṇā kātabbā, tāvadeva na kātabbā, karontehi apavāraṇāya pavāraṇā katā nāma hoti, ‘‘na kātabbāyevā’’ti niyamena yadi karoti, dukkaṭanti dasseti. Tattha hi uposathakaraṇe dukkaṭaṃ. Vuttañhetaṃ ‘‘na, bhikkhave, anuposathe uposatho kātabbo aññatra saṅghasāmaggiyā’’ti (mahāva. 183).</paragraph>
<paragraph line="40" number="169"><bold>Saṅghe uposatho</bold>nāma ekasīmāyaṃ sannipatitena catuvaggādisaṅghena kattabbo uposatho, so ca pātimokkhuddesoyeva. <bold>Gaṇe uposatho</bold>nāma ekasīmāyaṃ sannipatitehi dvīhi, tīhi vā bhikkhūhi kattabbo uposatho, so ca pārisuddhiuposathoyeva. <bold>Puggale uposatho</bold>nāma ekasīmāyaṃ <pageBreak edition="V" number="1.0288" />nisinnena ekena bhikkhunā kattabbo uposatho, so ca adhiṭṭhānuposathoyeva. Tenāha <bold>‘‘kārakavasena aparepi tayo uposathā’’</bold>ti. Kattabbākāravasena vuttesu tīsu uposathesu <bold>suttuddeso</bold>nāma pātimokkhuddeso. So duvidho ovādapātimokkhuddeso ca āṇāpātimokkhuddeso ca. Tatra ovādova pātimokkhaṃ, tassa uddeso sarūpena kathanaṃ <bold>ovādapātimokkhuddeso</bold>. ‘‘Imasmiṃ vītikkame ayaṃ nāma āpattī’’ti evaṃ āpattivasena āṇāpanaṃ paññāpanaṃ <bold>āṇā</bold>. Sesaṃ anantarasadisameva.</paragraph>
<paragraph line="41">Tattha ovādapātimokkhuddeso nāma –</paragraph>
<gatha1 line="42">‘‘Khanti paramaṃ tapo titikkhā;</gatha1>
<gatha2 line="43">Nibbānaṃ paramaṃ vadanti buddhā;</gatha2>
<gatha3 line="44">Na hi pabbajito parūpaghātī;</gatha3>
<gathalast line="45">Na samaṇo hoti paraṃ viheṭhayanto.</gathalast>
<gatha1 line="46">‘‘Sabbapāpassa <pageBreak edition="M" number="1.0388" />akaraṇaṃ, kusalassa upasampadā;</gatha1>
<gathalast line="47">Sacittapariyodapanaṃ, etaṃ buddhāna sāsanaṃ.</gathalast>
<gatha1 line="48">‘‘Anupavādo anupaghāto, pātimokkhe ca saṃvaro;</gatha1>
<gatha2 line="49">Mattaññutā ca bhattasmiṃ, pantañca sayanāsanaṃ;</gatha2>
<gathalast line="50">Adhicitte ca āyogo, etaṃ buddhāna sāsana’’nti. (dī. ni. 2.90; dha. pa. 183-185) –</gathalast>
<unindented line="51">Imā tisso gāthā.</unindented>
<paragraph line="52">Tattha <bold>khanti paramaṃ tapo</bold>ti adhivāsanakhanti nāma paramaṃ tapo. <bold>Titikkhā</bold>ti khantiyā eva vevacanaṃ, titikkhāsaṅkhātā adhivāsanakhanti uttamaṃ tapoti attho. <bold>Nibbānaṃ paramaṃ vadantī</bold>ti sabbākārena pana nibbānaṃ paramanti vadanti buddhā. <bold>Na hi pabbajito parūpaghātī</bold>ti yo adhivāsanakhantivirahitattā paraṃ upaghāteti bādhati vihiṃsati, so pabbajito nāma na hoti <pageBreak edition="V" number="1.0289" />. Catutthapādo pana tasseva vevacanaṃ. ‘‘Na hi pabbajito’’ti etassa hi <bold>na samaṇo hotī</bold>ti vevacanaṃ. ‘‘Parūpaghātī’’ti etassa <bold>paraṃ viheṭhayanto</bold>ti vevacanaṃ. Atha vā <bold>parūpaghātī</bold>ti sīlūpaghātī. Sīlañhi uttamaṭṭhena paranti vuccati. Yo ca samaṇo paraṃ yaṃ kañci sattaṃ viheṭhayanto parūpaghātī hoti attano sīlavināsako, so pabbajito nāma na hotīti attho. Atha vā yo adhivāsanakhantiyā abhāvā parūpaghātī hoti, paraṃ antamaso ḍaṃsamakasampi sañcicca jīvitā voropeti, <bold>so na hi pabbajito</bold>. Kiṃ kāraṇā? Malassa apabbajitattā. ‘‘Pabbājayamattano malaṃ, tasmā ‘pabbajito’ti vuccatī’’ti (dha. pa. 388) idañhi pabbajitalakkhaṇaṃ. Yopi na heva kho upaghāteti na māreti, apica daṇḍādīhi viheṭheti, sopi <bold>paraṃ viheṭhayanto na samaṇo hoti</bold>. Kiṃkāraṇā? Vihesāya asamitattā. ‘‘Samitattā hi pāpānaṃ, samaṇoti pavuccatī’’ti (dha. pa. 265) idañhi samaṇalakkhaṇaṃ.</paragraph>
<paragraph line="53">Dutiyagāthāya <pageBreak edition="M" number="1.0389" /><bold>sabbapāpassā</bold>ti sabbākusalassa. <bold>Akaraṇa</bold>nti anuppādanaṃ. <bold>Kusalassā</bold>ti catubhūmakakusalassa. <bold>Upasampadā</bold>ti upasampādanaṃ paṭilābho. <bold>Sacittapariyodapana</bold>nti attano cittassa vodāpanaṃ pabhassarabhāvakaraṇaṃ sabbaso parisodhanaṃ, taṃ pana arahattena hoti, iti sīlasaṃvarena sabbapāpaṃ pahāya lokiyalokuttarāhi samathavipassanāhi kusalaṃ sampādetvā arahattaphalena cittaṃ pariyodapetabbanti <bold>etaṃ buddhāna sāsanaṃ</bold>ovādo anusiṭṭhi.</paragraph>
<paragraph line="54">Tatiyagāthāya <bold>anupavādo</bold>ti vācāya kassaci anupavadanaṃ. <bold>Anupaghāto</bold>ti kāyena kassaci upaghātākaraṇaṃ. <bold>Pātimokkhe</bold>ti yaṃ taṃ pātimokkhaṃ paatimokkhaṃ atipamokkhaṃ uttamasīlaṃ. Pāti vā agativisesehi mokkheti duggatibhayehi, yo vā naṃ pāti, taṃ mokkhetīti pātimokkhanti vuccati, tasmiṃ <bold>pātimokkhe ca. Saṃvaro</bold>ti sattannaṃ āpattikkhandhānaṃ avītikkamalakkhaṇo saṃvaro. <bold>Mattaññutā</bold>ti paṭiggahaṇaparibhogavasena pamāṇaññutā. <bold>Pantañca sayanāsana</bold>nti janasaṅghaṭṭanavirahitaṃ nijjanasambādhaṃ vivittaṃ senāsanañca. Ettha ca dvīhiyeva paccayehi catupaccayasantoso dīpitoti veditabbo paccayasantosasāmaññena itaradvayassapi lakkhaṇahāranayena jotitattā. <bold>Adhicitte ca āyogo</bold>ti vipassanāpādakaṃ aṭṭhasamāpatticittaṃ adhicittaṃ, tatopi maggaphalacittameva adhicittaṃ, tasmiṃ yathāvutte adhicitte āyogo ca anuyogo cāti attho. <bold>Etaṃ buddhāna sāsana</bold>nti etaṃ parassa anupavadanaṃ, anupaghātanaṃ <pageBreak edition="V" number="1.0290" />, pātimokkhasaṃvaro, paṭiggahaṇaparibhogesu mattaññutā <pageBreak edition="M" number="1.0390" />, aṭṭhasamāpattivasibhāvāya vivittasenāsanasevanañca buddhānaṃ sāsanaṃ ovādo anusiṭṭhīti. Imā pana tisso gāthāyo sabbabuddhānaṃ pātimokkhuddesagāthā hontīti veditabbā, taṃ buddhā eva uddisanti, na sāvakā. ‘‘Suṇātu me bhante saṅgho’’tiādinā (mahāva. 134) nayena vuttaṃ <bold>āṇāpātimokkhaṃ</bold>nāma, taṃ sāvakā eva uddisanti, na buddhā. Idameva ca imasmiṃ atthe pātimokkhanti adhippetaṃ.</paragraph>
<paragraph line="55"><bold>Anupagato</bold>nāma tattheva upasampanno, asatiyā purimikāya <bold>anupagato</bold>vā. <bold>Cātumāsiniya</bold>nti catumāsiyaṃ. Sā hi catunnaṃ māsānaṃ pāripūribhūtāti cātumāsī, sā eva ‘‘cātumāsinī’’ti vuccati, tassaṃ cātumāsiniyaṃ, pacchimakattikapuṇṇamāsiyanti attho. <bold>Kāyasāmaggi</bold>nti kāyena samaggabhāvaṃ, hatthapāsūpagamananti vuttaṃ hoti.</paragraph>
<paragraph line="56">Ayaṃ panettha vinicchayo – sace purimikāya pañca bhikkhū vassaṃ upagatā pacchimikāyapi pañca, purimehi ñattiṃ ṭhapetvā pavārite pacchimehi tesaṃ santike pārisuddhiuposatho kātabbo, na ekasmiṃ uposathagge dve ñattiyo ṭhapetabbā. Sace pacchimikāya upagatā cattāro tayo dve eko vā hoti, eseva nayo. Atha purimikāya cattāro, pacchimikāyapi cattāro tayo dve eko vā, eseva nayo. Atha purimikāya tayo, pacchimikāya tayo dve eko vā, eseva nayo. Idañhettha lakkhaṇaṃ – sace purimikāya upagatehi pacchimikāya upagatā thokatarā ceva honti samasamā ca, saṅghapavāraṇāya ca gaṇaṃ pūrenti, saṅghapavāraṇāvasena ñatti ṭhapetabbā. Sace pana <pageBreak edition="M" number="1.0391" />pacchimikāya eko hoti, tena saddhiṃ te cattāro honti, catunnaṃ saṅghañattiṃ ṭhapetvā pavāretuṃ na vaṭṭati. Gaṇañattiyā pana so gaṇapūrako hoti, tasmā gaṇavasena ñattiṃ ṭhapetvā purimehi pavāretabbaṃ. Itarena tesaṃ santike pārisuddhiuposatho kātabbo. Sace purimikāya dve, pacchimikāya dve vā eko vā, etthāpi eseva nayo. Sace purimikāyapi eko, pacchimikāyapi eko, ekena ekassa santike pavāretabbaṃ, ekena pārisuddhiuposatho kātabbo. Sace purimehi vassūpagatehi pacchā vassūpagatā ekenapi adhikatarā honti, paṭhamaṃ pātimokkhaṃ uddisitvā pacchā thokatarehi tesaṃ santike pavāretabbaṃ. Kattikacātumāsinipavāraṇāya pana sace paṭhamavassūpagatehi mahāpavāraṇāya pavāritehi pacchā upagatā adhikatarā vā samasamā vā honti, pavāraṇāñattiṃ ṭhapetvā pavāretabbaṃ, tehi pavārite pacchā itarehi pārisuddhiuposatho kātabbo. Atha mahāpavāraṇāya <pageBreak edition="V" number="1.0291" />pavāritā bahū honti, pacchā vassūpagatā thokā vā eko vā, pātimokkhe uddiṭṭhe pacchā tesaṃ santike tena pavāretabbanti.</paragraph>
<paragraph line="57"><bold>Ṭhapetvā pana pavāraṇādivasaṃ aññasmiṃ kāle</bold>ti aññasmiṃ uposathadivase. <bold>Uddiṭṭhamatte pātimokkhe</bold>ti ‘‘pariyositamatte uddissamāne’’ti apariyosite āgate sati avasesassa pātimokkhassa sotabbattā pārisuddhiuposathaṃ kātuṃ na vaṭṭati. <bold>Avuṭṭhitāyā</bold>tiādīnipi pātimokkhassa niṭṭhitakālameva parisāya visesetvā vadati. <bold>Samasamā vā</bold>ti purimehi samaparimāṇā. <bold>Thokatarā vā</bold>ti purimehi thokataraparimāṇā. Etena bahutaresu āgatesu puna pātimokkhaṃ uddisitabbaṃ, na pārisuddhiuposatho kātabboti dasseti.</paragraph>
<paragraph line="58"><bold>Ekaṃsaṃ</bold><pageBreak edition="M" number="1.0392" /><bold>uttarāsaṅgaṃ karitvā</bold>ti ekasmiṃ aṃse sādhukaṃ uttarāsaṅgaṃ karitvāti attho. Suttanipātaṭṭhakathāyaṃ (su. ni. aṭṭha. 2.345) pana <bold>‘‘ekaṃsaṃ cīvaraṃ katvā</bold>ti ettha pana puna saṇṭhāpanena evaṃ vuttaṃ. <bold>Ekaṃsa</bold>nti ca vāmaṃsaṃ pārupitvā ṭhitassetaṃ adhivacanaṃ. Yato yathā vāmaṃsaṃ pārupitvā ṭhitaṃ hoti, tathā cīvaraṃ katvāti evamassa attho veditabbo’’ti vuttaṃ. <bold>Añjaliṃ paggahetvā</bold>ti dasanakhasamodhānasamujjalaṃ añjaliṃ ukkhipitvā. Sace pana tattha pārivāsikopi atthi, saṅghanavakaṭṭhāne nisīditvā tattheva nisinnena attano pāḷiyā pārisuddhiuposatho kātabbo. Pātimokkhe pana uddisiyamāne pāḷiyā anisīditvā pāḷiṃ vihāya hatthapāsaṃ amuñcantena nisīditabbaṃ. Pavāraṇāyapi eseva nayo.</paragraph>
<paragraph line="59"><bold>Sabbaṃ pubbakaraṇīya</bold>nti sammajjanādinavavidhaṃ pubbakiccaṃ. Iminā bahūnaṃ vasanaṭṭhāneyeva uposathadivase pubbakiccaṃ kātabbaṃ na hoti, atha kho ekassa vasanaṭṭhānepi kātabbaṃyevāti dasseti. Yathā ca sabbo saṅgho sabhāgāpattiṃ āpajjitvā ‘‘suṇātu me, bhante saṅgho…pe… paṭikarissatī’’ti (mahāva. 171) ñattiṃ ṭhapetvā uposathaṃ kātuṃ labhati, evametthāpi tīhi ‘‘suṇantu me, āyasmantā, ime bhikkhū sabhāgaṃ āpattiṃ āpannā, yadā aññaṃ bhikkhuṃ suddhaṃ anāpattikaṃ passissanti, tadā tassa santike taṃ āpattiṃ paṭikarissantī’’ti gaṇañattiṃ ṭhapetvā, dvīhipi ‘‘aññaṃ suddhaṃ passitvā paṭikarissāmā’’ti vatvā uposathaṃ kātuṃ vaṭṭati. Ekenapi ‘‘parisuddhaṃ labhitvā paṭikarissāmī’’ti ābhogaṃ katvā kātuṃ vaṭṭati.</paragraph>
<paragraph line="60"><bold>Tadahū</bold>ti <pageBreak edition="V" number="1.0292" />tasmiṃ ahu, tasmiṃ divaseti attho. <bold>Nānāsaṃvāsakehī</bold>ti laddhinānāsaṃvāsakehi. <bold>Anāvāso</bold>nāma navakammasālādiko yo koci padeso <pageBreak edition="M" number="1.0393" />. <bold>Aññatra saṅghenā</bold>ti saṅghappahonakehi bhikkhūhi vinā. <bold>Aññatra antarāyā</bold>ti pubbe vuttaṃ dasavidhamantarāyaṃ vinā. Sabbantimena pana paricchedena attacatutthe vā antarāye vā sati gantuṃ vaṭṭati. Yathā ca āvāsādayo na gantabbā, evaṃ sace vihāre uposathaṃ karonti, uposathādhiṭṭhānatthaṃ sīmāpi nadīpi na gantabbā. Sace panettha koci bhikkhu hoti, tassa santikaṃ gantuṃ vaṭṭati, vissaṭṭhauposathāpi āvāsā gantuṃ vaṭṭati. Evaṃ gato adhiṭṭhātumpi labhati. Āraññakenapi bhikkhunā uposathadivase gāme piṇḍāya caritvā attano vihārameva āgantabbaṃ. Sace aññaṃ vihāraṃ okkamati, tattha uposathaṃ katvāva āgantabbaṃ, akatvā āgantuṃ na vaṭṭati, yaṃ jaññā ‘‘ajjeva tattha gantuṃ sakkomī’’ti evarūpo pana āvāso gantabbo. Tattha bhikkhūhi saddhiṃ uposathaṃ karontenapi hi iminā neva uposathantarāyo kato bhavissatīti.</paragraph>
<paragraph line="61" number="170"><bold>Bahi uposathaṃ katvā āgatenā</bold>ti nadiyā vā sīmāya vā yattha katthaci uposathaṃ katvā āgatena chando dātabbo, ‘‘kato mayā uposatho’’ti acchituṃ na labhatīti adhippāyo. <bold>Kiccapasuto vā</bold>ti gilānupaṭṭhānādikiccapasuto vā. <bold>Saṅgho nappahotī</bold>ti dvinnaṃ dvinnaṃ antarā hatthapāsaṃ avijahitvā paṭipāṭiyā ṭhātuṃ nappahoti.</paragraph>
<paragraph line="62">‘‘Adhammena vagga’’nti ettha ekasīmāya catūsu bhikkhūsu vijjamānesu pātimokkhuddesova anuññāto, tīsu dvīsu ca pārisuddhiuposathova, idha pana tathā akatattā ‘‘adhammenā’’ti vuttaṃ. Yasmā pana chandapārisuddhi saṅghe eva āgacchati, na gaṇe na puggale, tasmā ‘‘vagga’’nti vuttaṃ. Sace pana dve saṅghā ekasīmāyaṃ aññamaññaṃ chandaṃ āharitvā ekasmiṃ khaṇe visuṃ saṅghakammaṃ karonti, ettha kathanti? Keci pana ‘‘taṃ vaṭṭatī’’ti vadanti, taṃ na gahetabbaṃ vaggakammattā. Vaggakammaṃ karontānañhi chandapārisuddhi <pageBreak edition="M" number="1.0394" />aññattha na gacchati tathā vacanābhāvā, visuṃ visuṃ kammakaraṇatthameva sīmāya anuññātattā cāti gahetabbaṃ. Vihārasīmāya pana saṅghe vijjamānepi kenaci paccayena khaṇḍasīmāya tīsu, dvīsu vā pārisuddhiuposathaṃ karontesu kammaṃ dhammena samaggameva bhinnasīmaṭṭhattāti daṭṭhabbaṃ.</paragraph>
<paragraph line="63">‘‘Anujānāmi, bhikkhave, tadahuposathe pārisuddhiṃ dentena chandampi dātuṃ, santi saṅghassa karaṇīya’’nti <pageBreak edition="V" number="1.0293" />(mahāva. 165) vuttattā bhagavato āṇaṃ karontena <bold>‘‘chandaṃ dammī’’</bold>ti vuttaṃ. ‘‘Chandahārako ce, bhikkhave, dinne chande tattheva pakkamati, aññassa dātabbo chando’’tiādivacanato (mahāva. 165) puna attano chandadānaparissamavinodanatthaṃ <bold>‘‘chandaṃ me harā’’</bold>ti vuttaṃ. ‘‘Chandahārako ce, bhikkhave, dinne chande saṅghappatto sañcicca nāroceti, āhaṭo hoti chando, chandahārakassa āpatti dukkaṭassā’’ti vuttattā dukkaṭato taṃ mocetuṃ <bold>‘‘chandaṃ me ārocehī’’</bold>ti vuttaṃ. <bold>Kāyena vā vācāya vā ubhayena vā viññāpetabbo</bold>ti manasāva acintetvā kāyappayogaṃ karontena yena kenaci aṅgapaccaṅgena vā, vācaṃ pana nicchāretuṃ sakkontena tatheva vācāya vā, ubhayathāpi sakkontena kāyavācāhi vā viññāpetabbo, jānāpetabboti attho. <bold>‘‘Ayamattho’’</bold>tivacanato pana yāya kāyacipi bhāsāya viññāpetuṃ vaṭṭati.</paragraph>
<paragraph line="64">Pārisuddhidānepi chandadāne vuttasadisova vinicchayo, taṃ pana dentena paṭhamaṃ santī āpatti desetabbā. Na hi sāpattiko samāno ‘‘pārisuddhiṃ dammi, pārisuddhiṃ me hara, pārisuddhiṃ me ārocehī’’ti vattumarahati. ‘‘Santi saṅghassa karaṇīyānī’’ti vattabbe vacanavipallāsena <bold>‘‘santi saṅghassa karaṇīya’’</bold>nti vuttaṃ. <bold>Tesañca attano ca chandapārisuddhiṃ detī</bold>ti ettha chando <pageBreak edition="M" number="1.0395" />ca pārisuddhi ca chandapārisuddhi ca <bold>chandapārisuddhi,</bold>taṃ detīti sarūpekasesena attho daṭṭhabbo. <bold>Itarā</bold>ti aññesaṃ chandapārisuddhi. <bold>Biḷālasaṅkhalikā chandapārisuddhī</bold>ti ettha <bold>biḷālasaṅkhalikā</bold>nāma biḷālabandhanaṃ. Tattha hi saṅkhalikāya paṭhamavalayaṃ dutiyavalayaṃyeva pāpuṇāti, na tatiyaṃ, evamayampi chandapārisuddhi dāyakena yassa dinnā, tato aññattha na gacchati, tasmā sā biḷālasaṅkhalikasadisattā ‘‘biḷālasaṅkhalikā’’ti vuttā. Biḷālasaṅkhalikāggahaṇañcettha yāsaṃ kāsañci saṅkhalikānaṃ upalakkhaṇamattanti daṭṭhabbaṃ.</paragraph>
<paragraph line="65" number="173">Pavāraṇādānepi eseva nayo. Ayaṃ pana viseso – tattha ‘‘chandaṃ me ārocehī’’ti, idha pana ‘‘mamatthāya pavārehī’’ti. Tattha chandahārake saṅghassa hatthaṃ upagatamatteyeva āgatā hoti. Idha pana evaṃ dinnāya pavāraṇāya pavāraṇāhārakena saṅghaṃ upasaṅkamitvā evaṃ pavāretabbaṃ ‘‘tisso, bhante, bhikkhu…pe… paṭikarissāmī’’ti. Vimativinodaniyaṃ <bold>‘‘evametaṃ dhārayāmi, sutā kho panāyasmantehī</bold>ti ettha ‘evametaṃ dhārayāmī’ti vatvā <pageBreak edition="V" number="1.0294" />uddiṭṭhaṃ kho āyasmanto nidānaṃ, sutā kho panāyasmantehi cattāro pārājikā dhammā’’tiādinā vattabbaṃ. Mātikāṭṭhakathāyañhi evameva vuttaṃ. <bold>Sutenā</bold>ti sutapadena.</paragraph>
<paragraph line="66" number="174">Nidānuddese aniṭṭhite pātimokkhaṃ niddiṭṭhaṃ nāma na hotīti āha <bold>‘‘dutiyādīsu uddesesū’’</bold>tiādi.</paragraph>
<paragraph line="67" number="175"><bold>Tīhipi vidhīhī</bold>ti osāraṇakathanasarabhaññehi. Ettha ca atthaṃ bhaṇitukāmatāya vā bhaṇāpetukāmatāya vā suttassa otāraṇaṃ <bold>osāraṇaṃ</bold>nāma. Tasseva atthappakāsanā <bold>kathanaṃ</bold>nāma. Kevalaṃ pāṭhasseva sarena bhaṇanaṃ <pageBreak edition="M" number="1.0396" /><bold>sarabhaññaṃ</bold>nāma. <bold>Sajjhāyaṃ adhiṭṭhahitvā</bold>ti ‘‘sajjhāyaṃ karomī’’ti cittaṃ uppādetvā. <bold>Osāretvā pana kathentenā</bold>ti sayameva pāṭhaṃ vatvā pacchā atthaṃ kathentena. <bold>Navavidha</bold>nti saṅghagaṇapuggalesu tayo, suttuddesapārisuddhiadhiṭṭhānavasena tayo, cātuddasīpannarasīsāmaggivasena tayoti navavidhaṃ. <bold>Catubbidha</bold>nti adhammenavaggādi catubbidhaṃ. <bold>Duvidha</bold>nti bhikkhubhikkhunīnaṃ pātimokkhavasena duvidhaṃ pātimokkhaṃ. <bold>Navavidha</bold>nti bhikkhūnaṃ pañca, bhikkhunīnaṃ cattāroti navavidhaṃ pātimokkhuddesaṃ. <bold>Katimī</bold>ti katisaddāpekkhaṃ itthiliṅgaṃ daṭṭhabbaṃ.</paragraph>
<paragraph line="68"><bold>Utuvasseyevā</bold>ti hemantagimhesuyeva. <bold>Viññāpetī</bold>ti ettha manasā cintetvā kāyavikārakaraṇameva viññāpananti daṭṭhabbaṃ. Pāḷiyaṃ <bold>aññassa dātabbā pārisuddhī</bold>ti pārisuddhidāyakena puna aññassa bhikkhuno santike dātabbā. ‘‘Bhūtaṃ eva sāmaṇerabhāvaṃ ārocetī’’ti vuttattā ūnavīsativassakāle upasampannassa, antimavatthuajjhāpannasikkhāpaccakkhātakādīnaṃ vā yāva bhikkhupaṭiññā vaṭṭati, tāva tehi āhaṭāpi chandapārisuddhi āgacchati. Yadā pana te attano sāmaṇerādibhāvaṃ paṭijānanti, tato paṭṭhāya nāgacchatīti dassitanti daṭṭhabbaṃ. Pāḷiyampi (mahāva. 164) hi ‘‘dinnāya pārisuddhiyā saṅghappatto vibbhamati…pe… paṇḍako paṭijānāti, tiracchānagato paṭijānāti, ubhatobyañjanako paṭijānāti, āhaṭā hoti pārisuddhī’’ti vuttattā paṇḍakādīnaṃ bhikkhupaṭiññāya vattamānakālesu pana chandapārisuddhiyāva āgamanaṃ siddhameva. Tenāha <bold>‘‘esa nayo sabbatthā’’</bold>ti. Ummattakakhittacittavedanāṭṭānaṃ pana pakatattā antarāmagge ummattakādibhāve paṭiññātepi tesaṃ saṅghappattamatteneva chandādi āgacchatīti dasseti.</paragraph>
<paragraph line="69"><bold>Bhikkhūnaṃ</bold><pageBreak edition="M" number="1.0397" /><pageBreak edition="V" number="1.0295" /><bold>hatthapāsa</bold>nti iminā gaṇapuggalesu chandapārisuddhiyā anāgamanaṃ dasseti. ‘‘Saṅghappatto’’ti hi pāḷiyaṃ (mahāva. 165) vuttaṃ. Saṅghasannipātato paṭhamaṃ kātabbaṃ <bold>pubbakaraṇaṃ</bold>saṅghasannipāte kātabbaṃ <bold>pubbakicca</bold>nti daṭṭhabbaṃ. Pāḷiyaṃ ‘‘no ce adhiṭṭhaheyya, āpatti dukkaṭassā’’ti ettha asañcicca assatiyā anāpatti. Yathā cettha, evaṃ uparipi, yattha pana acittakāpatti atthi, tattha vakkhāma. <bold>Paññattaṃ hotī</bold>ti iminā na sāpattikena uposatho kātabboti visuṃ paṭikkhepābhāvepi yathāvuttasuttasāmatthiyato paññattamevāti dasseti. Iminā eva nayena ‘‘aṭṭhānametaṃ, bhikkhave, anavakāso, yaṃ tathāgato aparisuddhāya parisāya uposathaṃ kareyya, pātimokkhaṃ uddiseyyā’’tiādisuttanayatova (a. ni. 8.20; udā. 45; cūḷava. 386) alajjīhi saddhiṃ uposathakaraṇampi paṭikkhittameva alajjīniggahatthattā sabbasikkhāpadānanti daṭṭhabbaṃ. <bold>Pārisuddhidānapaññāpanenā</bold>ti iminā sāpattikena pārisuddhipi na dātabbāti dīpitaṃ hoti.</paragraph>
<paragraph line="70" number="176"><bold>Ubhopi dukkaṭa</bold>nti ettha sabhāgāpattibhāvaṃ ajānitvā kevalaṃ āpattināmeneva desentassa paṭiggaṇhantassa ca acittakameva dukkaṭaṃ hotīti vadanti. Yathā saṅgho sabhāgāpattiṃ āpannoti ñattiṃ ṭhapetvā uposathaṃ kātuṃ labhati, evaṃ tayopi ‘‘suṇantu me, āyasmantā, ime bhikkhū sabhāgaṃ āpattiṃ āpannā’’tiādinā vuttanayānusāreneva gaṇañattiṃ ṭhapetvā dvīhi aññamaññaṃ ārocetvā uposathaṃ kātuṃ vaṭṭati. Ekena pana sāpattikena dūraṃ gantvāpi paṭikātumeva vaṭṭati, asampāpuṇantena ‘‘bhikkhū labhitvā paṭikarissāmī’’ti uposatho kātabbo, paṭikaritvā ca puna uposatho kātabbo <pageBreak edition="M" number="1.0398" />. <bold>Kenaci karaṇīyena gantvā</bold>ti sīmāparicchedato bahibhūtaṃ gāmaṃ vā araññaṃ vā gantvāti attho. Eteneva uposathañattiyā ṭhapanakāle samaggā eva te ñattiṃ ṭhapesunti siddhaṃ. Teneva pāḷiyaṃ (mahāva. 172) ‘‘uddiṭṭhaṃ suuddiṭṭha’’nti sabbapannarasakesupi vuttaṃ.</paragraph>
<paragraph line="71"><bold>Sace pana vuḍḍhataro hotī</bold>ti pavāraṇadāyako bhikkhu vuḍḍhataro hoti. <bold>Evañhi tena tassatthāya pavāritaṃ hotī</bold>ti ettha evaṃ tena appavāritepi tassa saṅghappattamattena saṅghassa pavāraṇākammaṃ samaggakammameva hotīti daṭṭhabbaṃ. <bold>Tena ca bhikkhunā</bold>ti pavāraṇadāyakena bhikkhunā. <bold>Bahūpi samānavassikā ekato pavāretuṃ labhantī</bold>ti ekasmiṃ saṃvacchare laddhupasampadatāya samānupasampadavassā sabbe ekato pavāretuṃ labhantīti attho.</paragraph>
<paragraph line="72">Ettha <pageBreak edition="V" number="1.0296" />pana paṇḍitehi cintetabbaṃ vicāretabbaṃ kāraṇaṃ atthi, kiṃ pana tanti? Idāni pātimokkhuddesakāle –</paragraph>
<gatha1 line="73">‘‘Sammajjanī padīpo ca, udakaṃ āsanena ca;</gatha1>
<gathalast line="74">Uposathassa etāni, pubbakaraṇanti vuccati.</gathalast>
<gatha1 line="75">‘‘Chandapārisuddhiutukkhānaṃ, bhikkhugaṇanā ca ovādo;</gatha1>
<gathalast line="76">Uposathassa etāni, pubbakiccanti vuccati.</gathalast>
<gatha1 line="77">‘‘Uposatho yāvatikā ca bhikkhū kammappattā;</gatha1>
<gatha2 line="78">Sabhāgāpattiyo ca na vijjanti;</gatha2>
<gatha3 line="79">Vajjanīyā ca puggalā tasmiṃ na honti;</gatha3>
<gathalast line="80">Pattakallanti vuccatī’’ti. (mahāva. aṭṭha. 168) –</gathalast>
<unindented line="81">Imā gāthāyo dhammajjhesakena pāṭhaṃyeva bhaṇāpetvā pātimokkhuddesako atthaṃ katheti. Tato pubbakaraṇapubbakiccāni sammā niṭṭhāpetvā ‘‘desitāpattikassa samaggassa <pageBreak edition="M" number="1.0399" />bhikkhusaṅghassa anumatiyā pātimokkhaṃ uddisituṃ ārādhanaṃ karomā’’ti imaṃ vākyaṃ pāṭhameva ajjhesakena bhaṇāpetvā atthaṃ avatvāva ‘‘sādhū’’ti vatvā pātimokkhaṃ uddisati. Pavāraṇāyapi eseva nayo. ‘‘Pavāraṇāya etānī’’ti ca ‘‘pavāraṇaṃ kātu’’nti ca imāni padāniyeva visiṭṭhāni.</unindented>
<paragraph line="82">Kiṃ imāni dhammajjhesakassa vacanāni, udāhu pātimokkhuddesakassāti? Kiñcettha – yadi dhammajjhesakassa vacanāni, evaṃ sati gāthāttayaṃ vatvā tāsaṃ atthampi so eva kathetvā etāni pubbakaraṇāni ca etāni pubbakiccāni ca saṅghena katāni, idañca saṅghassa pattakallaṃ samānītaṃ, tasmā ‘‘uddisatu, bhante, pātimokkha’’nti teneva vattabbaṃ siyā. Atha pātimokkhuddesakassa vacanāni, evañca sati ‘‘saṅgho, bhante, theraṃ pātimokkhuddesaṃ ajjhesati, uddisatu, bhante, thero pātimokkha’’nti dhammajjhesakena yāvatatiyaṃ ajjhosāpetvā ‘‘sammajjanī…pe… vuccatī’’ti gāthaṃ vatvā iti ‘‘aṭṭhakathācariyehi vuttāni etāni pubbakaraṇāni katānī’’ti pucchitvā dhammajjhesakena ‘‘āma, bhante’’ti vutte ‘‘chandapārisuddhi <pageBreak edition="V" number="1.0297" />…pe… vuccatī’’ti gāthaṃ vatvā iti ‘‘aṭṭhakathācariyehi vuttāni etāni pubbakiccāni katānī’’ti pucchitvā ‘‘āma, bhante’’ti vutte ‘‘uposatho…pe… vuccatī’’ti gāthaṃ vatvā iti ‘‘aṭṭhakathācariyehi vuttaṃ idaṃ pattakallaṃ samānīta’’nti pucchitvā ‘‘āma bhante’’ti vutte ‘‘pubbakaraṇapubbakiccāni sammā niṭṭhāpetvā pattakalle samānīte samaggassa bhikkhusaṅghassa anumatiyā pātimokkhaṃ uddisituṃ ārādhanaṃ mayaṃ karomā’’ti pātimokkhuddesakena vattabbaṃ siyā, evaṃ sati ajjhesakaajjhesitabbānaṃ vacanaṃ asaṅkarato jānitabbaṃ bhaveyyāti.</paragraph>
<paragraph line="83">Ettha <pageBreak edition="M" number="1.0400" />ca gāthāttayassa aṭṭhakathācariyehi vuttabhāvo aṭṭhakathāyameva āgato. Pacchimavākyaṃ pana neva pāḷiyaṃ, na aṭṭhakathāyaṃ, na ṭīkādīsu dissati. Khuddasikkhāpakaraṇepi –</paragraph>
<gatha1 line="84">‘‘Pubbakicce ca karaṇe;</gatha1>
<gatha2 line="85">Pattakalle samānite;</gatha2>
<gatha3 line="86">Suttaṃ uddisati saṅgho;</gatha3>
<gathalast line="87">Pañcadhā so vibhāvito’’ti ca.</gathalast>
<gatha1 line="88">‘‘Pubbakicce ca karaṇe;</gatha1>
<gatha2 line="89">Pattakalle samānite;</gatha2>
<gatha3 line="90">Ñattiṃ vatvāna saṅghena;</gatha3>
<gathalast line="91">Kattabbevaṃ pavāraṇā’’ti ca. –</gathalast>
<unindented line="92">Vuttaṃ, na vuttaṃ tathā. Mūlasikkhāpakaraṇeyeva tathā vuttaṃ, tasmā ācariyānaṃ attanomati bhaveyya.</unindented>
<paragraph line="93">Tattha ‘‘pubbakaraṇapubbakiccāni sammā niṭṭhāpetvā’’ti iminā purimagāthādvayassa atthameva kathetvā tatiyagāthāya attho na kathito. ‘‘Desitāpattikassā’’ti iminā ca āpattiyā desitabhāvoyeva kathito, na sabbaṃ pattakallaṃ. Āpattiyā desitabhāve ca sabhāgāpattiyā desitabhāvoyeva <pageBreak edition="V" number="1.0298" />pattakallasmiṃ antogadho, na itaro. Vuttañhi kaṅkhāvitaraṇiyaṃ (kaṅkhā. aṭṭha. nidānavaṇṇanā) ‘‘etāsu hi sabhāgāpattīsu avijjamānāsu, visabhāgāpattīsu vijjamānāsupi pattakallaṃ hotiyevā’’ti. ‘‘Pubbakaraṇapubbakiccāni sammā niṭṭhāpetvā desitāpattikassa samaggassa bhikkhusaṅghassa anumatiyā pātimokkhaṃ uddisituṃ ārādhanaṃ karomā’’ti ettakeyeva vutte avasesāni tīṇi pattakallaṅgāni. Seyyathidaṃ – uposatho, yāvatikā ca bhikkhū kammappattā, vajjanīyā ca puggalā tasmiṃ na hontīti (mahāva. aṭṭha. 168). Tesu asantesupi uposatho <pageBreak edition="M" number="1.0401" />kātabboti āpajjati, na pana kātabbo. Tena vuttaṃ ‘‘na, bhikkhave, anuposathe uposatho kātabbo, yo kareyya, āpatti dukkaṭassā’’ti (mahāva. 183) ca, ‘‘anujānāmi, bhikkhave, catunnaṃ pātimokkhaṃ uddisitu’’nti (mahāva. 168) ca, ‘‘na, bhikkhave, sagahaṭṭhāya parisāya pātimokkhaṃ uddisitabba’’ntiādi (mahāva. 154) ca, tasmā uposathadivasesu saṅghe sannipatite sace pubbeva sammato dhammajjhesako atthi, iccetaṃ kusalaṃ. No ce, ekaṃ byattaṃ paṭibalaṃ bhikkhuṃ saṅghena sammannāpetvā tena dhammajjhesakena pātimokkhuddesakaṃ upasaṅkamitvā ekaṃsaṃ uttarāsaṅgaṃ karitvā ukkuṭikaṃ nisīditvā añjaliṃ paggahetvā evamassa vacanīyo – saṅgho, bhante, theraṃ pātimokkhuddesaṃ ajjhesati, uddisatu thero pātimokkhaṃ. Dutiyampi, bhante, saṅgho…pe… tatiyampi, bhante, saṅgho…pe… uddisatu thero pātimokkhanti tikkhattuṃ yācāpetvā tato pātimokkhuddesakena –</paragraph>
<gatha1 line="94">‘‘Sammajjanī padīpo ca, udakaṃ āsanena ca;</gatha1>
<gathalast line="95">Uposathassa etāni, pubbakaraṇanti vuccatīti. (mahāva. aṭṭha. 168; kaṅkhā. aṭṭha. nidānavaṇṇanā) –</gathalast>
<unindented line="96">Aṭṭhakathācariyehi vuttāni cattāri pubbakaraṇāni, kiṃ tāni katānī’’ti pucchite dhammajjhesakena ‘‘āma, bhante’’ti vutte puna pātimokkhuddesakena –</unindented>
<gatha1 line="97">‘‘Chandapārisuddhiutukkhānaṃ, bhikkhugaṇanā ca ovādo;</gatha1>
<gathalast line="98">Uposathassa etāni, pubbakiccanti vuccatīti. (mahāva. aṭṭha. 168; kaṅkhā. aṭṭha. nidānavaṇṇanā) –</gathalast>
<unindented line="99">Aṭṭhakathācariyehi <pageBreak edition="V" number="1.0299" />vuttāni pañca pubbakiccāni, kiṃ tāni katānī’’ti pucchite dhammajjhesakena ‘‘āma bhante’’ti vutte puna pātimokkhuddesakena –</unindented>
<gatha1 line="100">‘‘Uposatho <pageBreak edition="M" number="1.0402" />yāvatikā ca bhikkhū kammappattā;</gatha1>
<gatha2 line="101">Sabhāgāpattiyo ca na vijjanti;</gatha2>
<gatha3 line="102">Vajjanīyā ca puggalā tasmiṃ na honti;</gatha3>
<gathalast line="103">Pattakallanti vuccatīti. (mahāva. aṭṭha. 168; kaṅkhā aṭṭha. nidānavaṇṇanā) –</gathalast>
<unindented line="104">Aṭṭhakathācariyehi vuttāni cattāri pattakallaṅgāni, kiṃ tāni samānītānī’’ti pucchite dhammajjhesakena ‘‘āma, bhante’’ti vutte puna pātimokkhuddesako ‘‘pubbakaraṇapubbakiccāni sammā niṭṭhāpetvā pattakallaṅge samānīte saṅghassa anumatiyā pātimokkhaṃ uddisissāmā’’ti vatvā ‘‘sādhu sādhū’’ti bhikkhusaṅghena sampaṭicchite ‘‘suṇātu me, bhante, saṅgho’’tiādinā pātimokkhuddesako pātimokkhaṃ uddisatīti ayamamhākaṃ khanti.</unindented>
<paragraph line="105">Ettha ca ‘‘dhammajjhesakena…pe… evamassa vacanīyo’’ti vuttaṃ, so dhammajjhesakena vacanīyabhāvo kathaṃ veditabboti? ‘‘Na, bhikkhave, saṅghamajjhe anajjhiṭṭhena pātimokkhaṃ uddisitabbaṃ, yo uddiseyya, āpatti dukkaṭassā’’ti (mahāva. 154) vacanatoti. ‘‘Saṅghena sammannāpetvā’’ti vuttaṃ, taṃ kathanti? ‘‘Ajjhesanā cettha saṅghena sammatadhammajjhesakāyattā vā saṅghattherāyattā vā’’ti aṭṭhakathāyaṃ vuttattā. ‘‘Saṅgho, bhante, theraṃ pātimokkhuddesaṃ ajjhesati, uddisatu, bhante, thero pātimokkha’’nti ayaṃ ajjhesanākāro kuto labbhatīti? Pāḷito. Pāḷiyañhi (mahāva. 155) ‘‘te theraṃ ajjhesanti, uddisatu, bhante, thero pātimokkha’’nti āgato.</paragraph>
<paragraph line="106">Sace pana dhammajjhesako vuḍḍhataro, pātimokkhuddesako navako, ‘‘saṅgho, āvuso, āyasmantaṃ pātimokkhuddesaṃ ajjhesati, uddisatu āyasmā pātimokkha’’nti vattabbaṃ. Taṃ kuto labbhati? Pāḷitoyeva. Pāḷiyañhi <pageBreak edition="M" number="1.0403" />(mahāva. 155) ‘‘eteneva upāyena yāva saṅghanavakaṃ ajjhesanti uddisatu āyasmā pātimokkha’’nti āgato. Tato ‘‘pātimokkhuddesakena <pageBreak edition="V" number="1.0300" />sammajjanī…pe… pucchite dhammajjhesakena ‘āma, bhante’ti vutte’’ti idaṃ kuto labbhatīti? Pāḷito aṭṭhakathāto ca. Nidānapāḷiyampi hi ‘‘kiṃ saṅghassa pubbakicca’’nti āgataṃ, aṭṭhakathāyampi (kaṅkhā. aṭṭha. nidānavaṇṇanā) <bold>‘‘kiṃ saṅghassa pubbakicca</bold>nti saṅgho uposathaṃ kareyyāti…pe… evaṃ dvīhi nāmehi navavidhaṃ pubbakiccaṃ dassitaṃ, kiṃ taṃ katanti pucchatī’’ti āgatanti.</paragraph>
<paragraph line="107">Nanu cetaṃ antonidāneyeva āgataṃ, atha kasmā pātimokkhuddesakena pubbabhāge vattabbanti? Saccaṃ, tathāpi tadanulomato jānitabbato vattabbaṃ. Aṭṭhakathāyañhi imā gāthāyo sammajjanādīnaṃ pubbakaraṇādibhāvañāpakabhāveneva vuttā, na pātimokkhārambhakāle bhaṇitabbabhāvena. Atha ca pana idāni bhaṇanti, evaṃ sante kimatthaṃ bhaṇantīti cintāyaṃ antonidāne ‘‘kiṃ saṅghassa pubbakicca’’nti vuttapucchānulomena pubbakaraṇādīnaṃ niṭṭhabhāvapucchanatthaṃ bhaṇantīti jānitabbaṃ. Vuttañhi ‘‘evaṃ vuttaṃ catubbidhaṃ pubbakaraṇaṃ katvāva uposatho kātabbo’’ti (vi. saṅga. aṭṭha. 177), tasmā pāḷiaṭṭhakathānulomato iminā anukkamena kate sati dhammajjhesako paññāyati, tassa ajjhesanākāro paññāyati, pātimokkhuddesako paññāyati, tassa pubbakaraṇādīnaṃ niṭṭhabhāvapucchanaṃ paññāyati, dhammajjhesakassa vissajjanaṃ paññāyati, tāni niṭṭhāpetvā pātimokkhuddesakassa pātimokkhaṃ uddisituṃ paṭiññā paññāyati, evaṃ imesaṃ gāthāvākyānaṃ vacane payojanaṃ paññāyatīti katvā paṇḍitehi vinayaññūhi cirapaṭicchanno ayaṃ kathāmaggo paṭipajjitabboti. Pavāraṇāyapi eseva nayo.</paragraph>
<gatha1 line="108">Pāḷiyaṭṭhakathādīnañhi <pageBreak edition="M" number="1.0404" />, anurūpaṃ imaṃ nayaṃ;</gatha1>
<gathalast line="109">Punappunaṃ cintayantu, paṇḍitā vinayaññuno.</gathalast>
<gatha1 line="110">Punappunaṃ cintayitvā, yuttaṃ ce dhārayantu taṃ;</gatha1>
<gathalast line="111">No ce yuttaṃ chaḍḍayantu, sammāsambuddhasāvakāti.</gathalast>
<centered line="112">Iti vinayasaṅgahasaṃvaṇṇanābhūte vinayālaṅkāre</centered>
<centered line="113">Uposathapavāraṇāvinicchayakathālaṅkāro nāma</centered>
<centered line="114">Pañcavīsatimo paricchedo.</centered>
</body>
</document>