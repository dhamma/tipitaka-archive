<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin08t.nrf7.xml</normativeSource>
    <archivePath>roman/tika/vinayapitaka (tika)/vinayalankara-tika/7. anamasavinicchayakatha.xml</archivePath>
    <baseFileName>7. anamasavinicchayakatha</baseFileName>
    <titlePath>7. Anāmāsavinicchayakathā - Vinayālaṅkāra-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">7. Anāmāsavinicchayakathā</chapter>
    <paragraph line="2" number="40"> Evaṃ <pageBreak edition="V" number="1.0064" /> macchamaṃsavinicchayaṃ kathetvā idāni anāmāsavinicchayaṃ kathetuṃ <bold>‘‘anāmāsa’’</bold>ntiādimāha. Tattha āmasiyateti āmāsaṃ, na āmāsaṃ <bold>anāmāsaṃ,</bold> aparāmasitabbanti attho. <bold>Pāripanthikā</bold>ti vikuppanikā, antarāyikāti vuttaṃ hoti. <bold>Nadīsotena vuyhamānaṃ mātara</bold>nti etaṃ ukkaṭṭhaparicchedadassanatthaṃ vuttaṃ. Aññāsu pana itthīsu kāruññādhippāyena mātari vuttanayena paṭipajjantassa nevatthi dosoti vadanti. ‘‘Mātara’’nti vuttattā aññāsu na vaṭṭatīti vadantāpi atthi. <bold>Ettha gaṇhāhīti na vattabbā</bold>ti gehassitapemena kāyappaṭibaddhena phusane dukkaṭaṃ sandhāya vuttaṃ. Kāruññena pana vatthādiṃ gahetuṃ asakkontiṃ ‘‘gaṇhāhī’’ti vadantassapi avasabhāvappattito udake nimujjantiṃ kāruññena sahasā anāmāsanti acintetvā kesādīsu gahetvā mokkhādhippāyena ākaḍḍhatopi anāpattiyeva. Na hi mīyamānaṃ mātaraṃ upekkhituṃ vaṭṭati. Aññātikāya itthiyāpi eseva nayo. Ukkaṭṭhāya mātuyāpi āmāso na vaṭṭatīti dassanatthaṃ ‘‘mātara’’nti vuttaṃ. Tassa kātabbaṃ pana aññāsampi itthīnaṃ karontassapi anāpattiyeva anāmāsatte visesābhāvā.</paragraph>
    <paragraph line="3"><bold>Tiṇaṇḍupaka</bold>nti <pageBreak edition="M" number="1.0081" /> hiriverādimūlehi kesālaṅkāratthāya katacumbaṭakaṃ. <bold>Tālapaṇṇamuddika</bold>nti tālapaṇṇehi kataṃ aṅgulimuddikaṃ. Tena tālapaṇṇādimayaṃ kaṭisuttakaṇṇapiḷandhanādi sabbaṃ na vaṭṭatīti siddhaṃ. <bold>Parivattetvā</bold>ti attano nivāsanapārupanabhāvato apanetvā, cīvaratthāya pariṇāmetvāti vuttaṃ hoti. <bold>Cīvaratthāya pādamūle ṭhapetī</bold>ti idaṃ nidassanamattaṃ. Paccattharaṇavitānādiatthampi vaṭṭatiyeva, pūjādiatthaṃ tāvakālikampi āmasituṃ vaṭṭati. <bold>Sīsapasādhanadantasūcī</bold>ti idaṃ sīsālaṅkāratthāya paṭapilotikāhi katasīsapasādhanakañceva dantasūciādi cāti dve tayo. Sīsapasādhanaṃ sipāṭikopakaraṇatthāya ceva dantasūciṃ sūciupakaraṇatthāya ca gahetabbanti yathākkamaṃ atthaṃ dasseti. Kesakalāpaṃ bandhitvā tattha tiriyaṃ pavesanatthāya katā sūci eva sīsapasādhanakadantasūcīti ekameva katvā sipāṭikāya pakkhipitvā pariharitabbasūciyeva tassa tassa kiccassa upakaraṇanti sipāṭikasūciupakaraṇaṃ, evaṃ vā yojanā kātabbā.</paragraph>
    <paragraph line="4"><bold>Potthakarūpa</bold>nti sudhādīhi kataṃ pārājikavatthubhūtānaṃ tiracchānagatitthīnaṃ saṇṭhānena katampi anāmāsameva <pageBreak edition="V" number="1.0065" />. Itthirūpāni dassetvā kataṃ vatthubhittiādiñca itthirūpaṃ anāmasitvā vaḷañjetuṃ vaṭṭati. Evarūpe hi anāmāse kāyasaṃsaggarāge asati kāyappaṭibaddhena āmasato doso natthi. <bold>Bhinditvā</bold>ti ettha hatthena aggahetvāva kenaci daṇḍādinā bhinditabbaṃ. Ettha ca anāmāsampi daṇḍapāsāṇādīhi bhedanassa aṭṭhakathāyaṃ vuttattā, pāḷiyampi āpadāsu mokkhādhippāyassa āmasanepi anāpattiyā vuttattā ca sappiniādivāḷamigīhi gahitapāṇakānaṃ mocanatthāya taṃ taṃ sappiniādivatthuṃ daṇḍādīhi paṭikkhipitvā gahetuṃ, mātuādiṃ udake mīyamānaṃ vatthādīhi gahetuṃ, asakkontiṃ <pageBreak edition="M" number="1.0082" /> kesādīsu gahetvā kāruññena ukkhipituñca vaṭṭatīti ayamattho gahetabbova. ‘‘Aṭṭhakathāyaṃ <bold>‘na tveva āmasitabbā’</bold>ti idaṃ pana vacanaṃ amīyamānaṃ vatthuṃ sandhāya vuttanti ayaṃ amhākaṃ khantī’’ti vimativinodaniyaṃ (vi. vi. ṭī. 1.281) vuttaṃ.</paragraph>
    <paragraph line="5" number="41"><bold>Maggaṃ adhiṭṭhāyā</bold>ti ‘‘maggo aya’’nti maggasaññaṃ uppādetvāti attho. <bold>Paññapetvā dentī</bold>ti idaṃ sāmīcivasena vuttaṃ, tehi pana ‘‘āsanaṃ paññapetvāva nisīdathā’’ti vutte sayameva paññapetvā nisīdituṃ vaṭṭati. <bold>Tattha jātakānī</bold>ti acchinditvā bhūtagāmabhāveneva ṭhitāni. <bold>‘‘Kīḷantenā’’</bold>ti vuttattā sati paccaye āmasantassa anāpatti, idañca gihisantakaṃ sandhāya vuttaṃ, bhikkhusantakaṃ pana paribhogārahaṃ sabbathā āmasituṃ na vaṭṭati durūpaciṇṇattā. <bold>Tālapanasādīnī</bold>ti cettha <bold>ādi</bold>-saddena nāḷikeralabujatipusaalābukumbhaṇḍapussaphalaeḷālukaphalānaṃ saṅgaho daṭṭhabbo. ‘‘Yathāvuttaphalānaṃyeva cettha kīḷādhippāyena āmasanaṃ na vaṭṭatī’’ti vuttattā pāsāṇasakkharādīni kīḷādhippāyenapi āmasituṃ vaṭṭati. <bold>Anupasampannānaṃ dassāmī</bold>ti idaṃ apaṭiggahetvā gahaṇaṃ sandhāya vuttaṃ. Attanopi atthāya paṭiggahetvā gahaṇe doso natthi anāmāsattābhāvā.</paragraph>
    <paragraph line="6" number="42"><bold>Muttā</bold>ti (ma. ni. ṭī. 1.2 pathavīvāravaṇṇanā; sārattha. ṭī. 2.281) hatthikumbhajātikā aṭṭhavidhā muttā. Tathā hi hatthikumbhaṃ, varāhadāṭhaṃ, bhujagasīsaṃ, valāhakaṃ, veḷu, macchasiro, saṅkho, sippīti aṭṭha muttāyoniyo. Tattha <bold>hatthikumbhajā</bold> pītavaṇṇā pabhāhīnā. <bold>Varāhadāṭhā</bold> varāhadāṭhāvaṇṇāva. <bold>Bhujagasīsajā</bold> nīlādivaṇṇā suvisuddhā vaṭṭalā ca. <bold>Valāhakajā</bold> bhāsurā dubbibhāgā rattibhāge andhakāraṃ vidhamentiyo tiṭṭhanti, devūpabhogā eva ca honti. <bold>Veḷujā</bold> karakaphalasamānavaṇṇā na bhāsurā, te <pageBreak edition="M" number="1.0083" /> ca veḷū amanussagocareyeva padese jāyanti <pageBreak edition="V" number="1.0066" />. <bold>Macchasirajā</bold> pāṭhīnapiṭṭhisamānavaṇṇā vaṭṭalā laghavo ca tejavantā honti pabhāvihīnā ca, te ca macchā samuddamajjheyeva jāyanti. <bold>Saṅkhajā</bold> saṅkhaudaracchavivaṇṇā kolaphalappamāṇāpi honti pabhāvihīnāva. <bold>Sippijā</bold> pabhāvisesayuttā honti nānāsaṇṭhānā. Evaṃ jātito aṭṭhavidhāsu muttāsu yā macchasaṅkhasippijā, tā sāmuddikā. Bhujagajāpi kāci sāmuddikā honti, itarā asāmuddikā. Yasmā bahulaṃ sāmuddikāva muttā loke dissanti, tatthāpi sippijāva, itarā kadāci kāci, tasmā sammohavinodaniyaṃ (vibha. aṭṭha. 173) ‘‘muttāti sāmuddikā muttā’’ti vuttaṃ.</paragraph>
    <paragraph line="7"><bold>Maṇī</bold>ti veḷuriyādito añño jotirasādibhedo sabbo maṇi. <bold>Veḷuriyo</bold>ti allaveḷuvaṇṇo maṇi, ‘‘majjārakkhimaṇḍalavaṇṇo’’tipi vadanti. <bold>Saṅkho</bold>ti sāmuddikasaṅkho. <bold>Silā</bold>ti muggavaṇṇā atisiniddhā kāḷasilā. Maṇivohāraṃ agatā rattasetādivaṇṇā sumaṭṭhāpi silā anāmāsā evāti vadanti. Sāratthadīpaniyaṃ (sārattha. ṭī. 2.281) pana <bold>‘‘saṅkho</bold>ti sāmuddikasaṅkho. <bold>Silā</bold>ti kāḷasilāpaṇḍusilāsetasilādibhedā sabbāpi silā’’ti vuttaṃ. <bold>Pavāḷaṃ</bold> samuddato jātanātirattamaṇi. <bold>Rajata</bold>nti kahāpaṇamāsādibhedaṃ jatumāsādiṃ upādāya sabbaṃ vuttāvasesarūpiyaṃ gahitaṃ. <bold>Jātarūpa</bold>nti suvaṇṇaṃ. <bold>Lohitaṅko</bold>ti rattamaṇi. <bold>Masāragalla</bold>nti kabaravaṇṇo maṇi. ‘‘Marakata’’ntipi vadanti.</paragraph>
    <paragraph line="8"><bold>Bhaṇḍamūlatthāyā</bold>ti pattacīvarādimūlatthāya. <bold>Kuṭṭharogassā</bold>ti nidassanamattaṃ. Tāya vūpasametabbassa yassa kassaci rogassa atthāya vaṭṭatiyeva. ‘‘Bhesajjatthañca aviddhāyeva muttā vaṭṭatī’’ti tīsupi gaṇṭhipadesu vuttā. Bhesajjatthāya pisitvā yojitānaṃ muttānaṃ ratanabhāvavijahanato gahaṇakkhaṇepi <pageBreak edition="M" number="1.0084" /> ratanākārena apekkhābhāvā <bold>‘‘bhesajjatthāya pana vaṭṭatī’’</bold>ti vuttaṃ. Yāva pana tā muttā ratanarūpena tiṭṭhanti, tāva āmasituṃ na vaṭṭanti. Evaṃ aññampi ratanapāsāṇaṃ pisitvā bhesajje yojanatthāya gahetuṃ vaṭṭati eva. Jātarūparajataṃ pana missetvā yojanabhesajjatthāyapi sampaṭicchituṃ na vaṭṭati. Gahaṭṭhehi yojetvā dinnampi yadi bhesajje suvaṇṇādirūpena tiṭṭhati, viyojetuñca sakkā, tādisaṃ bhesajjampi na vaṭṭati. Taṃ abbohārikattagatañce vaṭṭati. <bold>‘‘Jātiphalikaṃ upādāyā’’</bold>ti vuttattā sūriyakantacandakantādikaṃ jātipāsāṇaṃ maṇimhi eva saṅgahitanti daṭṭhabbaṃ. <bold>Ākaramutto</bold>ti ākarato muttamatto. <bold>Bhaṇḍamūlatthaṃ</bold><pageBreak edition="V" number="1.0067" /><bold>sampaṭicchituṃ vaṭṭatī</bold>ti imināva āmasitumpi vaṭṭatīti dasseti. <bold>Pacitvā kato</bold>ti kācakārehi pacitvā kato.</paragraph>
    <paragraph line="9">Dhamanasaṅkho ca dhotaviddho ca ratanamisso cāti yojetabbaṃ. <bold>Viddho</bold>tiādibhāvena katachiddo. <bold>Ratanamisso</bold>ti kañcanalatādivicitto muttādiratanakhacito ca. Etena dhamanasaṅkhato añño ratanasammisso anāmāsoti dasseti. Silāyampi eseva nayo. <bold>Pānīyasaṅkho</bold>ti iminā thālakādiākārena katasaṅkhamayabhājanāni bhikkhūnaṃ sampaṭicchituṃ vaṭṭantīti siddhaṃ. <bold>Sesa</bold>nti ratanamissaṃ ṭhapetvā avasesaṃ. Muggavaṇṇaṃyeva ratanasammissaṃ karonti, na aññanti āha <bold>‘‘muggavaṇṇāvā’’</bold>ti, muggavaṇṇā ratanasammissāva na vaṭṭatīti vuttaṃ hoti. <bold>Sesā</bold>ti ratanasammissaṃ ṭhapetvā avasesā silā.</paragraph>
    <paragraph line="10"><bold>Bījato paṭṭhāyā</bold>ti dhātupāsāṇato paṭṭhāya. <bold>Suvaṇṇacetiya</bold>nti dhātukaraṇḍakaṃ. <bold>Paṭikkhipī</bold>ti ‘‘dhātuṭṭhapanatthāya gaṇhathā’’ti avatvā ‘‘tumhākaṃ gaṇhathā’’ti pesitattā <pageBreak edition="M" number="1.0085" /> paṭikkhipi. Vimativinodaniyaṃ (vi. vi. ṭī. 1.281) pana <bold>‘‘paṭikkhipī</bold>ti suvaṇṇamayassa dhātukaraṇḍakassa buddhādirūpassa ca attano santakakaraṇe nissaggiyattā vutta’’nti vuttaṃ. <bold>Suvaṇṇabubbuḷaka</bold>nti suvaṇṇatārakaṃ. <bold>‘‘Rūpiyachaḍḍakaṭṭhāne’’</bold>ti vuttattā rūpiyachaḍḍakassa jātarūparajataṃ āmasitvā chaḍḍetuṃ vaṭṭatīti vuttaṃ. <bold>Keḷāpayitu</bold>nti āmasitvā ito cito ca sañcāretuṃ. <bold>Vutta</bold>nti mahāaṭṭhakathāyaṃ vuttaṃ. <bold>Kacavarameva harituṃ vaṭṭatī</bold>ti gopakā vā hontu aññe vā, hatthenapi puñchitvā kacavaraṃ apanetuṃ vaṭṭati, ‘‘malampi pamajjituṃ vaṭṭatiyevā’’ti sāratthadīpaniyaṃ (sārattha. ṭī. 2.281) vuttaṃ. Vimativinodaniyaṃ (vi. vi. ṭī. 1.281) pana <bold>‘‘kacavarameva harituṃ vaṭṭatī</bold>ti gopakā vā hontu aññe vā, hatthenapi puñchitvā kacavaraṃ apanetuṃ vaṭṭati, malampi majjituṃ vaṭṭati evāti vadanti, taṃ aṭṭhakathāya na sameti keḷāyanasadisattā’’ti vuttaṃ. Kathaṃ na sameti? Mahāaṭṭhakathāyaṃ cetiyagharagopakā rūpiyachaḍḍakaṭṭhāne ṭhitāti tesaṃyeva keḷāyanaṃ anuññātaṃ, na aññesaṃ, tasmā ‘‘gopakā vā hontu aññe vā’’ti vacanaṃ mahāaṭṭhakathāya na sameti.</paragraph>
    <paragraph line="11"><bold>Kurundiyaṃ pana tampi paṭikkhittaṃ, suvaṇṇacetiye kacavarameva harituṃ vaṭṭatīti ettakameva anuññātaṃ,</bold> tasmā sāvadhāraṇaṃ katvā vuttattā ‘‘hatthenapi puñchitvā’’ti ca ‘‘malampi pamajjituṃ vaṭṭati <pageBreak edition="V" number="1.0068" /> evā’’ti ca vacanaṃ kurundaṭṭhakathāya na sameti, tasmā vicāretabbametanti. <bold>Ārakūṭaloha</bold>nti suvaṇṇavaṇṇo kittimalohaviseso. Tividhañhi kittimalohaṃ – kaṃsalohaṃ vaṭṭalohaṃ ārakūṭalohanti. Tattha tiputambe missetvā kataṃ <bold>kaṃsalohaṃ</bold> nāma, sīsatambe missetvā kataṃ <bold>vaṭṭalohaṃ,</bold> rasatutthehi rañjitaṃ tambaṃ <bold>ārakūṭalohaṃ</bold> nāma. ‘‘Pakatirasatambe missetvā kataṃ <pageBreak edition="M" number="1.0086" /> ārakūṭa’’nti ca sāratthadīpaniyaṃ (sārattha. ṭī. 2.281) vuttaṃ. Taṃ pana ‘‘jātarūpagatika’’nti vuttattā uggaṇhato nissaggiyampi hotīti keci vadanti, rūpiyesu pana agaṇitattā nissaggiyaṃ na hoti, āmasane sampaṭicchane ca dukkaṭamevāti veditabbaṃ. <bold>Sabbopi kappiyo</bold>ti yathāvuttasuvaṇṇādimayānaṃ senāsanaparikkhārānaṃ āmasanagopanādivasena paribhogo sabbathā kappiyoti adhippāyo. Tenāha <bold>‘‘tasmā’’</bold>tiādi. ‘‘Bhikkhūnaṃ dhammavinayavaṇṇanaṭṭhāne’’ti vuttattā saṅghikameva suvaṇṇādimayaṃ senāsanaṃ senāsanaparikkhārā ca vaṭṭanti, na puggalikānīti gahetabbaṃ. <bold>Paṭijaggituṃ vaṭṭantī</bold>ti senāsanapaṭibandhato vuttaṃ.</paragraph>
    <paragraph line="12" number="43"><bold>Sāmikānaṃ pesetabba</bold>nti sāmikānaṃ sāsanaṃ pesetabbaṃ. <bold>Bhinditvā</bold>ti paṭhamameva anāmasitvā pāsāṇādinā kiñcimattaṃ bhedaṃ katvā pacchā kappiyabhaṇḍatthāya adhiṭṭhahitvā hatthena gahetuṃ vaṭṭati. Tenāha <bold>‘‘kappiyabhaṇḍaṃ karissāmīti sampaṭicchituṃ vaṭṭatī’’</bold>ti. Etthāpi tañca viyojetvā āmasitabbaṃ. <bold>Phalakajālikādīnī</bold>ti ettha saraparittāṇāya hatthena gahetabbaṃ. Kiṭikāphalakaṃ akkhirakkhaṇatthāya ayalohādīhi jālākārena katvā sīsādīsu paṭimuñcitabbaṃ jālikaṃ nāma. <bold>Ādi</bold>-saddena kavacādikaṃ saṅgaṇhāti. <bold>Anāmāsānī</bold>ti macchajālādiparūparodhaṃ sandhāya vuttaṃ, na saraparittāṇaṃ tassa āvudhabhaṇḍattābhāvā. Tena vakkhati ‘‘parūparodhanivāraṇañhī’’tiādi (vi. saṅga. aṭṭha. 43). <bold>Āsanassā</bold>ti cetiyassasamantā kataparibhaṇḍassa. <bold>Bandhissāmī</bold>ti kākādīnaṃ adūsanatthāya bandhissāmi.</paragraph>
    <paragraph line="13"><bold>‘‘Bherisaṅghāṭo</bold>ti saṅghaṭitacammabherī. <bold>Vīṇāsaṅghāṭo</bold>ti saṅghaṭitacammavīṇā’’ti sāratthadīpaniyaṃ (sārattha. ṭī. 2.281) vuttaṃ. ‘‘Cammavinaddhā vīṇābheriādīnī’’ti mahāaṭṭhakathāyaṃ vuttavacanato visesābhāvā <pageBreak edition="M" number="1.0087" /><bold>‘‘kurundiyaṃ panā’’</bold>tiādinā tato visesassa vattumāraddhattā ca bheriādīnaṃ vinaddhopakaraṇasamūho bherivīṇāsaṅghāṭoti veditabbo ‘‘saṅghaṭitabboti saṅghāṭo’’ti katvā. <bold>Tucchapokkhara</bold>nti avinaddhacammabherivīṇānaṃ pokkharaṃ. <bold>Āropitacamma</bold>nti pubbe āropitaṃ hutvā pacchā tato apanetvā visuṃ ṭhapitamukhacammamattaṃ, na sesopakaraṇasahitaṃ, taṃ pana saṅghātoti <pageBreak edition="V" number="1.0069" /> ayaṃ viseso. <bold>Onahitu</bold>nti bheripokkharādīni cammaṃ āropetvā cammavaddhiādīhi sabbehi upakaraṇehi vinandhituṃ. <bold>Onahāpetu</bold>nti tatheva aññehi vinandhāpetuṃ.</paragraph>
    <centered line="14">Iti vinayasaṅgahasaṃvaṇṇanābhūte vinayālaṅkāre</centered>
    <centered line="15">Anāmāsavinicchayakathālaṅkāro nāma</centered>
    <centered line="16">Sattamo paricchedo.</centered>
  </content>
</document>