<?xml version="1.0"?>
<document>
<metadata>
<normativeSource>http://tipitaka.org/romn/cscd/vin08t.nrf9.xml</normativeSource>
<archivePath>roman/tika/vinayapitaka (tika)/vinayalankara-tika/9. civaravippavasavinicchayakatha.xml</archivePath>
<title>9. Cīvaravippavāsavinicchayakathā - Vinayālaṅkāra-ṭīkā - Vinayapiṭaka (ṭīkā) - Tīkā</title>
</metadata>
<body>
<chapter line="1">9. Cīvaravippavāsavinicchayakathā</chapter>
<paragraph line="2" number="51">Evaṃ <pageBreak edition="M" number="1.0106" />adhiṭṭhānavikappanavinicchayakathaṃ dassetvā idāni cīvarena vināvāsavinicchayakaraṇaṃ dassetuṃ <bold>‘‘cīvarenavināvāso’’</bold>tyādimāha. Tattha cīyatīti cīvaraṃ, cayaṃ sañcayaṃ <pageBreak edition="V" number="1.0083" />karīyatīti attho, ariyaddhajo vatthaviseso. Idha pana ticīvarādhiṭṭhānena adhiṭṭhahitvā dhāritaṃ cīvarattayameva. <bold>Vinā</bold>ti vajjanatthe nipāto. Vasanaṃ vāso, vinā vāso vināvāso, cīvarena vināvāso <bold>cīvaravināvāso,</bold>‘‘cīvaravippavāso’’ti vattabbe vatticchāvasena, gāthāpādapūraṇatthāya vā aluttasamāsaṃ katvā evaṃ vuttanti daṭṭhabbaṃ. Tathā ca vakkhati ‘‘ticīvarādhiṭṭhānena…pe… vippavāso’’ti, ‘‘imaṃ saṅghāṭiṃ adhiṭṭhāmi, imaṃ uttarāsaṅgaṃ adhiṭṭhāmi, imaṃ antaravāsakaṃ adhiṭṭhāmī’’ti evaṃ nāmena adhiṭṭhitānaṃ tiṇṇaṃ cīvarānaṃ ekekena vippavāsoti attho, ekenapi vinā vasituṃ na vaṭṭati, vasantassa bhikkhuno saha aruṇuggamanā cīvaraṃ nissaggiyaṃ hoti, pācittiyañca āpajjatīti sambandho. <bold>Vasitabba</bold>nti ettha vasanakiriyā catuiriyāpathasādhāraṇā, tasmā kāyalaggaṃ vā hotu alaggaṃ vā, aḍḍhateyyaratanassa padesassa anto katvā tiṭṭhantopi carantopi nisinnopi nipannopi hatthapāse katvā vasanto nāma hoti.</paragraph>
<paragraph line="3">Evaṃ sāmaññato avippavāsalakkhaṇaṃ dassetvā idāni gāmādipannarasokāsavasena visesato dassetumāha <bold>‘‘gāmi’’</bold>ccādi. Tattha <bold>gāmanivesanāni</bold>pākaṭāneva. <bold>Udosito</bold>nāma yānādīnaṃ bhaṇḍānaṃ sālā. <bold>Aṭṭo</bold>nāma paṭirājādipaṭibāhanatthaṃ iṭṭhakāhi kato bahalabhittiko catupañcabhūmiko patissayaviseso. <bold>Māḷo</bold>nāma ekakūṭasaṅgahito caturassapāsādo. <bold>Pāsādo</bold>nāma dīghapāsādo. <bold>Hammiyaṃ</bold>nāma muṇḍacchadanapāsādo, <bold>muṇḍacchadanapāsādo</bold>ti <pageBreak edition="M" number="1.0107" />ca candikaṅgaṇayutto pāsādoti vuccati. <bold>Sattho</bold>nāma jaṅghasattho vā sakaṭasattho vā. <bold>Khettaṃ</bold>nāma pubbaṇṇāparaṇṇānaṃ viruhanaṭṭhānaṃ. <bold>Dhaññakaraṇaṃ</bold>nāma khalamaṇḍalaṃ. <bold>Ārāmo</bold>nāma pupphārāmo phalārāmo. <bold>Vihārā</bold>dayo pākaṭā eva. Tattha nivesanādīni gāmato bahi sanniviṭṭhāni gahitānīti veditabbaṃ. Antogāme ṭhitānañhi gāmaggahaṇena gahitattā gāmaparihāroyevāti. Gāmaggahaṇena ca nigamanagarānipi gahitāneva honti.</paragraph>
<paragraph line="4"><bold>Parikhāya vā parikkhitto</bold>ti iminā samantā nadītaḷākādiudakena parikkhittopi parikkhittoyevāti dasseti. <bold>Taṃ pamāṇaṃ atikkamitvā</bold>ti gharassa upari ākāse aḍḍhateyyaratanappamāṇaṃ atikkamitvā. <bold>Sabhāye vā vatthabba</bold>nti iminā sabhāsaddassa pariyāyo sabhāyasaddo napuṃsakaliṅgo atthīti dasseti. Sabhāsaddo hi itthiliṅgo, sabhāyasaddo napuṃsakaliṅgoti. <bold>Dvāramūle vā</bold>ti nagarassa dvāramūle vā. <bold>Tesa</bold>nti sabhāyanagaradvāramūlānaṃ. Tassā vīthiyā <pageBreak edition="V" number="1.0084" />sabhāyadvārānaṃ gahaṇeneva tattha sabbānipi gehāni, sā ca antaravīthi gahitāyeva hoti. Ettha ca dvāravīthigharesu vasantena gāmappavesanasahaseyyādidosaṃ pariharitvā suppaṭicchannatādiyutteneva bhavitabbaṃ. Sabhā pana yadi sabbesaṃ vasanatthāya papāsadisā katā, antarārāme viya yathāsukhaṃ vasituṃ vaṭṭatīti veditabbaṃ. <bold>Atiharitvā ghare nikkhipatī</bold>ti vīthiṃ muñcitvā ṭhite aññasmiṃ ghare nikkhipati. Tenāha <bold>‘‘vīthihatthapāso na rakkhatī’’</bold>ti. <bold>Purato vā pacchato vā hatthapāse</bold>ti gharassa hatthapāsaṃ sandhāya vadati.</paragraph>
<paragraph line="5">Evaṃ gāmavasena vippavāsāvippavāsaṃ dassetvā idāni nivesanavasena dassento <bold>‘‘sace ekakulassa santakaṃ nivesanaṃ hotī’’</bold>tiādimāha. Tattha <bold>ovarako</bold>nāma gabbhassa <pageBreak edition="M" number="1.0108" />abbhantare añño gabbhoti vadanti, gabbhassa vā pariyāyavacanametaṃ. Idāni udositādivasena dassento <bold>‘‘udositi’’</bold>ccādimāha. Tattha <bold>vuttanayenevā</bold>ti ‘‘ekakulassa santako udosito hoti parikkhitto cā’’tiādinā nivesane vuttanayena. <bold>Eva</bold>-saddo visesanivatti attho. Tena viseso natthīti dasseti.</paragraph>
<paragraph line="6">Idāni yesu viseso atthi, te dassento <bold>‘‘sace ekakulassa nāvā’’</bold>tiādimāha. Tattha <bold>pariyādiyitvā</bold>ti vinivijjhitvā, ajjhottharitvā vā. Vuttamevatthaṃ vibhāveti <bold>‘‘antopaviṭṭhenā’’</bold>tiādinā. Tattha <bold>antopaviṭṭhenā</bold>ti gāmassa, nadiyā vā antopaviṭṭhena. ‘‘Satthenā’’ti pāṭhaseso. <bold>Nadīparihāro labbhatī</bold>ti ettha ‘‘visuṃ nadīparihārassa avuttattā gāmādīhi aññattha viya cīvarahatthapāsoyeva nadīparihāro’’ti tīsupi gaṇṭhipadesu vuttaṃ. Aññe pana ‘‘iminā aṭṭhakathāvacanena nadīparihāropi visuṃ siddhoti nadīhatthapāso na vijahitabbo’’ti vadanti. Yathā pana ajjhokāse sattabbhantaravasena araññaparihāro labbhati, evaṃ nadiyaṃ udakukkhepavasena nadīparihāro labbhatīti katvā aṭṭhakathāyaṃ nadīparihāro visuṃ avutto siyā sattabbhantaraudakukkhepasīmānaṃ araññanadīsu abaddhasīmāvasena labbhamānattā. Evañca sati samuddajātassaresupi parihāro avuttasiddho hoti nadiyā samānalakkhaṇattā, nadīhatthapāso na vijahitabboti pana atthe sati nadiyā ativitthārattā bahusādhāraṇattā ca antonadiyaṃ cīvaraṃ ṭhapetvā nadīhatthapāse ṭhitena cīvarassa pavattiṃ jānituṃ na sakkā bhaveyya. Esa nayo samuddajātassaresupi. Antoudakukkhepe vā tassa hatthapāse vā ṭhitena pana sakkāti ayaṃ amhākaṃ attanomati, vicāretvā gahetabbaṃ. <bold>Vihārasīma</bold>nti avippavāsasīmaṃ <pageBreak edition="V" number="1.0085" />sandhāyāha. Ettha ca <pageBreak edition="M" number="1.0109" />vihārassa nānākulasantakabhāvepi avippavāsasīmāparicchedabbhantare sabbattha cīvaraavippavāsasambhavato padhānattā tattha satthaparihāro na labbhatīti <bold>‘‘vihāraṃ gantvā vasitabba’’</bold>nti vuttaṃ. <bold>Satthasamīpe</bold>ti idaṃ yathāvuttaabbhantaraparicchedavasena vuttaṃ.</paragraph>
<paragraph line="7">Yasmā ‘‘nānākulassa parikkhitte khette cīvaraṃ nikkhipitvā khettadvāramūle vā tassa hatthapāse vā vatthabba’’nti vuttaṃ, tasmā dvāramūlato aññattha khettepi vasantena cīvaraṃ nikkhipitvā hatthapāse katvāyeva vasitabbaṃ.</paragraph>
<paragraph line="8"><bold>Vihāro</bold>nāma saparikkhitto vā aparikkhitto vā sakalo āvāsoti vadanti. <bold>Yasmiṃ vihāre</bold>ti ettha pana ekagehameva vuttaṃ. Vimativinodaniyaṃ (vi. vi. ṭī. 1.491-494) pana <bold>‘‘vihāro</bold>nāma upacārasīmā. <bold>Yasmiṃ vihāre</bold>ti tassa antopariveṇādiṃ sandhāya vutta’’nti vuttaṃ. Ekakulādisantakatā cettha kārāpakānaṃ vasena veditabbā.</paragraph>
<paragraph line="9"><bold>Yaṃ majjhanhike kāle samantā chāyā pharatī</bold>ti yadā mahāvīthiyaṃ ujukameva gacchantaṃ sūriyamaṇḍalaṃ majjhanhikaṃ pāpuṇāti, tadā yaṃ okāsaṃ chāyā pharati, taṃ sandhāya vuttaṃ. Vimativinodaniyaṃ pana <bold>‘‘chāyāya phuṭṭhokāsassā</bold>ti ujukaṃ avikkhittaleḍḍupātabbhantaraṃ sandhāya vadatī’’ti vuttaṃ. <bold>Agamanapathe</bold>ti tadaheva gantvā nivattetuṃ asakkuṇeyyake samuddamajjhe ye dīpakā, tesūti yojanā. <bold>Itarasmi</bold>nti puratthimadisāya cīvare.</paragraph>
<paragraph line="10" number="52"><bold>Nadiṃ otaratī</bold>ti hatthapāsaṃ muñcitvā otarati. <bold>Nāpajjatī</bold>ti paribhogapaccayā dukkaṭaṃ nāpajjati. Tenāha <bold>‘‘so hī’’</bold>tiādi. <bold>Aparibhogārahattā</bold>ti iminā nissaggiyacīvaraṃ anissajjitvā paribhuñjantassa dukkaṭaṃ acittakanti siddhaṃ. <bold>Ekaṃ</bold><pageBreak edition="M" number="1.0110" /><bold>pārupitvā ekaṃ aṃsakūṭe ṭhapetvā gantabba</bold>nti idaṃ bahūnaṃ sañcaraṇaṭṭhāne evaṃ akatvā gamanaṃ na sāruppanti katvā vuttaṃ, na āpattiaṅgattā. Bahigāme ṭhapetvāpi apārupitabbatāya vuttaṃ <bold>‘‘vinayakammaṃ kātabba’’</bold>nti. Atha vā vihāre sabhāgaṃ bhikkhuṃ na passati, evaṃ sati āsanasālaṃ gantvā vinayakammaṃ kātabbanti yojanā. Āsanasālaṃ gacchantena kiṃ tīhi cīvarehi gantabbanti āha <bold>‘‘santaruttarenā’’</bold>ti naṭṭhacīvarassa santaruttarasādiyanato. Saṅghāṭi pana kiṃ kātabbāti āha <bold>‘‘saṅghāṭiṃ</bold><pageBreak edition="V" number="1.0086" /><bold>bahigāme ṭhapetvā’’</bold>ti. Uttarāsaṅge ca bahigāme ṭhapitasaṅghāṭiyañca paṭhamaṃ vinayakammaṃ katvā pacchā uttarāsaṅgaṃ nivāsetvā antaravāsake kātabbaṃ. Ettha ca bahigāme ṭhapitassapi vinayakammavacanato parammukhāpi ṭhitaṃ nissajjituṃ, nissaṭṭhaṃ dātuñca vaṭṭatīti veditabbaṃ.</paragraph>
<paragraph line="11">Daharānaṃ gamane saussāhattā <bold>‘‘nissayo pana na paṭippassambhatī’’</bold>ti vuttaṃ. <bold>Muhuttaṃ…pe… paṭippassambhatī</bold>ti saussāhatte gamanassa upacchinnattā vuttaṃ, tesaṃ pana purāruṇā uṭṭhahitvā saussāhena gacchantānaṃ aruṇe antarā uṭṭhitepi na paṭippassambhati ‘‘yāva aruṇuggamanā sayantī’’ti vuttattā. Teneva <bold>‘‘gāmaṃ pavisitvā…pe… na paṭippassambhatī’’</bold>ti vuttaṃ. <bold>Aññamaññassa vacanaṃ aggahetvā</bold>tiādimhi saussāhattā gamanakkhaṇe paṭippassaddhi na vuttā. <bold>Dhenubhayenā</bold>ti taruṇavacchagāvīnaṃ ādhāvitvā siṅgena paharaṇabhayena. <bold>Nissayo ca paṭippassambhatī</bold>ti ettha dhenubhayādīhi ṭhitānaṃ yāva bhayavūpasamā ṭhātabbato ‘‘antoaruṇeyeva gamissāmī’’ti niyametuṃ asakkuṇeyyattā vuttaṃ. Yattha pana evaṃ niyametuṃ sakkā, tattha antarā aruṇe uggatepi nissayo na paṭippassambhati bhesajjatthāya gāmaṃ paviṭṭhadaharānaṃ viya.</paragraph>
<paragraph line="12"><bold>Antosīmāyaṃ</bold><pageBreak edition="M" number="1.0111" /><bold>gāma</bold>nti avippavāsasīmāsammutito pacchā patiṭṭhāpitagāmaṃ sandhāya vadati gāmañca gāmūpacārañca ṭhapetvā sammannitabbato. <bold>Paviṭṭhāna</bold>nti ācariyantevāsikānaṃ visuṃ visuṃ gatānaṃ avippavāsasīmattā <bold>neva cīvarāni nissaggiyāni honti,</bold>saussāhatāya <bold>na nissayo paṭippassambhati</bold>. <bold>Antarāmagge</bold>ti dhammaṃ sutvā āgacchantānaṃ antarāmagge.</paragraph>
<centered line="13">Iti vinayasaṅgahasaṃvaṇṇanābhūte vinayālaṅkāre</centered>
<centered line="14">Cīvaravippavāsavinicchayakathālaṅkāro nāma</centered>
<centered line="15">Navamo paricchedo.</centered>
</body>
</document>