<?xml version="1.0"?>
<document>
<metadata>
<normativeSource>http://tipitaka.org/romn/cscd/vin08t.nrf2.xml</normativeSource>
<archivePath>roman/tika/vinayapitaka (tika)/vinayalankara-tika/2. parikkharavinicchayakatha.xml</archivePath>
<title>2. Parikkhāravinicchayakathā - Vinayālaṅkāra-ṭīkā - Vinayapiṭaka (ṭīkā) - Tīkā</title>
</metadata>
<body>
<chapter line="1">2. Parikkhāravinicchayakathā</chapter>
<paragraph line="2" number="6">Evaṃ divāseyyavinicchayaṃ kathetvā idāni parikkhāravinicchayaṃ kathetuṃ <bold>‘‘parikkhāroti samaṇaparikkhāro’’</bold>tiādimāha. Tattha divāseyyavinicchayakathāya ādimhi vuttaṃ ‘‘tatthā’’ti padaṃ ānetvā tattha tesu mātikāpadesu samabhiniviṭṭhassa ‘‘parikkhāro’’ti padassa ‘‘samaṇaparikkhāro’’ti attho daṭṭhabboti yojanā, esa nayo ito parepi. Samaṇaparikkhāro vutto, na gihiparikkhāroti adhippāyo. Parisamantato kariyateti <bold>parikkhāro,</bold>chattādiko. <bold>Tatrā</bold>ti samaṇaparikkhāre. Kappatīti kappiyo, na kappiyo akappiyo, kappiyo ca akappiyo ca kappiyākappiyo, samāhāradvandepi pulliṅgamicchanti paṇḍitā. Kappiyākappiyo <pageBreak edition="M" number="1.0032" />ca so parikkhāro ceti tathā, tassa vinicchayo <bold>kappiyākappiyaparikkhāravinicchayo</bold>.</paragraph>
<paragraph line="3"><bold>Keci tālapaṇṇacchatta</bold>nti idaṃ upalakkhaṇamattaṃ. Sabbampi hi chattaṃ tathākariyamānaṃ na vaṭṭati. Tenevāha vajirabuddhiṭīkāyaṃ (vajira. ṭī. pārājika 85) ‘‘sabbaparikkhāresu vaṇṇamaṭṭhavikāraṃ karontassa dukkaṭanti dīpentena na vaṭṭatīti vuttanti veditabba’’nti. <bold>Na vaṇṇamaṭṭhatthāyā</bold>ti iminā thirakaraṇatthaṃ ekavaṇṇasuttena vinandhiyamānaṃ yadi vaṇṇamaṭṭhaṃ hoti, tattha na dosoti dasseti. <bold>Āraggenā</bold>ti nikhādanamukhena. Yadi na vaṭṭati, tādisaṃ chattadaṇḍaṃ labhitvā kiṃ kātabbanti āha <bold>‘‘ghaṭakaṃ vā’’</bold>tiādi. <bold>Suttakena vā daṇḍo veṭhetabbo</bold>ti yathā lekhā na paññāyati, tathā veṭhetabbo. <bold>Daṇḍabunde</bold>ti daṇḍamūle, chattadaṇḍassa heṭṭhimakoṭiyanti attho. <bold>Chattamaṇḍalika</bold>nti chattassa anto khuddakamaṇḍalaṃ, chattapañjare maṇḍalākārena baddhadaṇḍavalayaṃ <pageBreak edition="V" number="1.0026" />vā. <bold>Ukkiritvā</bold>ti ninnaṃ, unnataṃ vā katvā uṭṭhāpetvā. <bold>Sā vaṭṭatī</bold>ti sā lekhā rajjukehi bandhantu vā mā vā, bandhituṃ yuttaṭṭhānattā vaṭṭati. Tena vuttaṃ ācariyabuddhadattamahātherena –</paragraph>
<gatha1 line="4">‘‘Chattaṃ paṇṇamayaṃ kiñci, bahi anto ca sabbaso;</gatha1>
<gathalast line="5">Pañcavaṇṇena suttena, sibbituṃ na ca vaṭṭati.</gathalast>
<gatha1 line="6">‘‘Chindituṃ aḍḍhacandaṃ vā, paṇṇe makaradantakaṃ;</gatha1>
<gathalast line="7">Ghaṭakaṃ vāḷarūpaṃ vā, lekhā daṇḍe na vaṭṭati.</gathalast>
<gatha1 line="8">‘‘Sibbituṃ ekavaṇṇena, chattaṃ suttena vaṭṭati;</gatha1>
<gathalast line="9">Thiratthaṃ pañcavaṇṇena, pañjaraṃ vā vinandhituṃ.</gathalast>
<gatha1 line="10">‘‘Ghaṭakaṃ vāḷarūpaṃ vā, lekhā vā pana kevalā;</gatha1>
<gathalast line="11">Chinditvā vāpi ghaṃsitvā, dhāretuṃ pana vaṭṭati.</gathalast>
<gatha1 line="12">‘‘Ahicchattakasaṇṭhānaṃ <pageBreak edition="M" number="1.0033" />, daṇḍabundamhi vaṭṭati;</gatha1>
<gathalast line="13">Ukkiritvā katā lekhā, bandhanatthāya vaṭṭatī’’ti.</gathalast>
<unindented line="14">Tassa vaṇṇanāyampi <bold>chattaṃ paṇṇamayaṃ kiñcī</bold>ti tālapaṇṇādipaṇṇacchadanaṃ yaṃ kiñci chattaṃ. <bold>Bahī</bold>ti upari. <bold>Anto</bold>ti heṭṭhā. <bold>Sibbitu</bold>nti rūpaṃ dassetvā sūcikammaṃ kātuṃ. <bold>Paṇṇe</bold>ti chadanapaṇṇe. <bold>Aḍḍhacanda</bold>nti aḍḍhacandākāraṃ. <bold>Makaradantaka</bold>nti makaradantākāraṃ, yaṃ ‘‘girikūṭa’’nti vuccati. Chindituṃ na vaṭṭatīti sambandho. Mukhavaṭṭiyā nāmetvā baddhapaṇṇakoṭiyā vā matthakamaṇḍalakoṭiyā vā girikūṭādiṃ karonti, iminā taṃ paṭikkhittaṃ. <bold>Daṇḍe</bold>ti chattadaṇḍe. <bold>Ghaṭaka</bold>nti ghaṭākāro. <bold>Vāḷarūpaṃ vā</bold>ti byagghādivāḷānaṃ rūpakaṃ vā. <bold>Lekhā</bold>ti ukkiritvā vā chinditvā vā cittakammavasena vā katarāji. Pañcavaṇṇānaṃ suttānaṃ antare nīlādiekavaṇṇena suttena thiratthaṃ chattaṃ anto ca bahi ca sibbituṃ vā chattadaṇḍaggāhakasalākapañjaraṃ thiratthaṃ vinandhituṃ vā vaṭṭatīti yojanā. <bold>Pañcavaṇṇānaṃ ekavaṇṇena thirattha</bold>nti iminā anekavaṇṇehi suttehi <pageBreak edition="V" number="1.0027" />vaṇṇamaṭṭhatthāya sibbituñca vinandhituñca na vaṭṭatīti dīpeti. Potthakesu pana ‘‘pañcavaṇṇenā’’ti pāṭho dissati, tassa ekavaṇṇena pañcavaṇṇena vā suttena thiratthaṃ sibbituṃ vinandhituṃ vā vaṭṭatīti yojanā kātabbā hoti.</unindented>
<paragraph line="15">Ettha ca heṭṭhā vuttena ‘‘pañcavaṇṇena suttena sibbituṃ na ca vaṭṭatī’’ti pāṭhena ca ‘‘keci tālapaṇṇacchattaṃ anto vā bahi vā pañcavaṇṇena suttena sibbetvā vaṇṇamaṭṭhaṃ karonti, taṃ na vaṭṭati, ekavaṇṇe pana nīlena vā pītakena vā yena kenaci suttena anto vā bahi vā sibbituṃ, chattadaṇḍaggāhakaṃ salākapañjaraṃ vā vinandhituṃ vaṭṭati, tañca kho thirakaraṇatthaṃ, na vaṇṇamaṭṭhatthāyā’’ti aṭṭhakathāpāṭhena ca virujjhati, tasmā so na gahetabbo.</paragraph>
<paragraph line="16"><bold>Lekhā</bold><pageBreak edition="M" number="1.0034" /><bold>vā pana kevalā</bold>ti yathāvuttappakārā sakalā lekhā vā. <bold>Chinditvā</bold>ti ukkiritvā kataṃ chinditvā. <bold>Ghaṃsitvā</bold>ti cittakammādivasena kataṃ ghaṃsitvā. <bold>Daṇḍabundamhī</bold>ti chattadaṇḍassa pañjare gāhaṇatthāya phālitabundamhi, mūleti attho. Ayamettha nissandehe vuttanayo. Khuddasikkhāgaṇṭhipade pana ‘‘chattapiṇḍiyā mūle’’ti vuttaṃ. <bold>Ahicchattakasaṇṭhāna</bold>nti phullaahicchattakākāraṃ. Rajjukehi gāhāpetvā daṇḍe bandhanti, tasmiṃ bandhanaṭṭhāne <bold>valayamiva ukkiritvā</bold>ti valayaṃ viya upaṭṭhāpetvā. <bold>Bandhanatthāyā</bold>ti vātena yathā na calati, evaṃ rajjūhi daṇḍe pañjarassa bandhanatthāya. Ukkiritvā katā lekhā vaṭṭatīti yojanā. Yathā vātappahārena acalanatthaṃ chattamaṇḍalikaṃ rajjukehi gāhāpetvā daṇḍe bandhanti, tasmiṃ bandhanaṭṭhāne valayamiva ukkiritvā lekhaṃ ṭhapenti, sā vaṭṭatīti. Sacepi na bandhati, bandhanārahaṭṭhānattā valayaṃ ukkiritvā vaṭṭatīti gaṇṭhipade vattantīti āgataṃ, tasmā pakkharaṇesu āgatanayeneva chatte paṭipajjitabbanti.</paragraph>
<paragraph line="17" number="7">Cīvare pana <bold>nānāsuttakehī</bold>ti (sārattha. ṭī. 2.85; vi. vi. ṭī. 1.85) nānāvaṇṇehi suttehi. Idañca tathā karontānaṃ vasena vuttaṃ, ekavaṇṇasuttakenapi na vaṭṭatiyeva. ‘‘Pakatisūcikammameva vaṭṭatī’’ti hi vuttaṃ. <bold>Paṭṭamukhe</bold>ti dvinnaṃ paṭṭānaṃ saṅghaṭitaṭṭhānaṃ sandhāyetaṃ vuttaṃ. <bold>Pariyante</bold>ti cīvarapariyante. Anuvātaṃ sandhāyetaṃ vuttaṃ. <bold>Veṇī</bold>ti varakasīsākārena sibbanaṃ. <bold>Saṅkhalika</bold>nti dviguṇasaṅkhalikākārena sibbanaṃ, biḷālasaṅkhalikākārena sibbanaṃ vā. Veṇiṃ vā saṅkhalikaṃ vā karontīti karaṇakiriyāya sambandho. <bold>Agghiyaṃ</bold>nāma cetiyasaṇṭhānaṃ <pageBreak edition="V" number="1.0028" />, yaṃ ‘‘agghiyatthambho’’ti vadanti. <bold>Gayā</bold>nāma mūle tanukaṃ agge mahantaṃ katvā gadākārena sibbanaṃ. <bold>Muggaro</bold>nāma mūle ca agge ca ekasadisaṃ katvā muggarākārena sibbanaṃ. <bold>Kakkaṭakkhīni ukkirantī</bold>ti <pageBreak edition="M" number="1.0035" />gaṇṭhikapaṭṭapāsakapaṭṭānaṃ ante pāḷibaddhaṃ katvā kakkaṭakānaṃ akkhisaṇṭhānaṃ paṭṭhapenti, karontīti attho. <bold>‘‘Koṇasuttapiḷakā</bold>ti gaṇṭhikapāsakapaṭṭānaṃ koṇehi nīhaṭasuttānaṃ koṭiyo’’ti tīsupi gaṇṭhipadesu vuttaṃ. Kathaṃ pana tā piḷakā duviññeyyarūpā kātabbāti? Koṇehi nīhaṭasuttānaṃ antesu ekavāraṃ gaṇṭhikakaraṇena vā puna nivattetvā sibbanena vā duviññeyyasabhāvaṃ katvā suttakoṭiyo rassaṃ katvā chinditabbā. Dhammasirittherena pana ‘‘koṇasuttā ca piḷakā, duviññeyyāva kappare’’ti vuttaṃ, tathā ācariyabuddhadattattherenapi ‘‘suttā ca piḷakā tattha, duviññeyyāva dīpitā’’ti vuttaṃ, tasmā tesaṃ matena koṇasuttā ca piḷakā ca koṇasuttapiḷakāti evamettha attho daṭṭhabbo.</paragraph>
<paragraph line="18">Vimativinodaniyampi (vi. vi. ṭī. 1.85) <bold>koṇasuttapiḷakā</bold>ti gaṇṭhikapāsakapaṭṭānaṃ koṇehi bahi niggatasuttānaṃ piḷakākārena ṭhapitakoṭiyoti keci vadanti, te piḷake chinditvā duviññeyyā kātabbāti tesaṃ adhippāyo. Keci pana ‘‘koṇasuttā ca piḷakā cāti dveyevā’’ti vadanti, tesaṃ matena gaṇṭhikapāsakapaṭṭānaṃ koṇato koṇaṃ nīhaṭasuttā koṇasuttā nāma. Samantato pana pariyantena gatā caturassasuttā piḷakā nāma. Taṃ duvidhampi keci cīvarato visuṃ paññānatthāya vikārayuttaṃ karonti, taṃ nisedhāya ‘‘duviññeyyarūpā vaṭṭatī’’ti vuttaṃ, na pana sabbathā acakkhugocarabhāvena sibbanatthāya tathāsibbanassa asakkuṇeyyattā, yathā pakaticīvarato vikāro na paññāyati, evaṃ sibbitabbanti adhippāyo. Rajanakammato pubbe paññāyamānopi viseso cīvare ratte ekavaṇṇato na paññāyatīti āha <bold>‘‘cīvare ratte’’</bold>ti.</paragraph>
<paragraph line="19" number="8"><bold>Maṇinā</bold>ti <pageBreak edition="M" number="1.0036" />nīlamaṇiādipāsāṇena, aṃsabaddhakakāyabandhanādikaṃ acīvarattā saṅkhādīhi ghaṃsituṃ vaṭṭatīti vadanti. <bold>Kaṇṇasuttaka</bold>nti cīvarassa dīghato tiriyañca sibbitānaṃ catūsu kaṇṇesu koṇesu ca nikkhantānaṃ suttasīsānametaṃ nāmaṃ, taṃ chinditvāva pārupitabbaṃ. Tenāha <bold>‘‘rajitakāle chinditabba’’</bold>nti. Bhagavatā anuññātaṃ ekaṃ kaṇṇasuttampi atthi, taṃ pana nāmena sadisampi ito aññamevāti dassetuṃ <bold>‘‘yaṃ panā’’</bold>tiādi vuttaṃ. <bold>Lagganatthāyā</bold>ti cīvararajjuyaṃ <pageBreak edition="V" number="1.0029" />cīvarabandhanatthāya. Vimativinodaniyaṃ (vi. vi. ṭī. 1.85) ettakameva vuttaṃ.</paragraph>
<paragraph line="20">Sāratthadīpaniyaṃ (sārattha. ṭī. 2.85) pana <bold>‘‘pāsakaṃ katvā bandhitabba</bold>nti rajanakāle bandhitabbaṃ, sesakāle mocetvā ṭhapetabba’’nti vuttaṃ. Vinayasaṅgahappakaraṇassa porāṇaṭīkāyampi idameva gahetvā vuttaṃ, taṃ pana cīvarakkhandhake (mahāva. 344) ‘‘majjhena laggenti, ubhato galati, bhagavato etamatthaṃ ārocesuṃ. Anujānāmi, bhikkhave, kaṇṇe bandhitunti. Kaṇṇo jīrati. Bhagavato etamatthaṃ ārocesuṃ. Anujānāmi, bhikkhave, kaṇṇasuttaka’’nti evaṃ anuññātacīvararajjuyaṃ rajitvā pasāritacīvarassa olambakasuttaṃ sandhāya vuttanti daṭṭhabbaṃ.</paragraph>
<paragraph line="21"><bold>Gaṇṭhike</bold>ti cīvarapārupanakāle pāsake laggāpanatthaṃ kate dantādimaye gaṇṭhike. <bold>Piḷakā</bold>ti binduṃ binduṃ katvā uṭṭhāpetabbapiḷakā. Vuttañhetaṃ vinayavinicchayappakaraṇe –</paragraph>
<gatha1 line="22">‘‘Nānāvaṇṇehi suttehi, maṇḍanatthāya cīvaraṃ;</gatha1>
<gathalast line="23">Samaṃ satapadādīnaṃ, sibbituṃ na ca vaṭṭati.</gathalast>
<gatha1 line="24">‘‘Pattassa pariyante vā, tathā pattamukhepi ca;</gatha1>
<gathalast line="25">Veṇiṃ saṅkhalikaṃ vāpi, karoto hoti dukkaṭaṃ.</gathalast>
<gatha1 line="26">‘‘Paṭṭampi <pageBreak edition="M" number="1.0037" />gaṇṭhipāsānaṃ, aṭṭhakoṇādikaṃ vidhiṃ;</gatha1>
<gathalast line="27">Tatthagghiyagadārūpaṃ, muggarādiṃ karonti ca.</gathalast>
<gatha1 line="28">‘‘Tattha kakkaṭakakkhīni, uṭṭhāpenti na vaṭṭati;</gatha1>
<gathalast line="29">Suttā ca piḷakā tattha, duviññeyyāva dīpitā.</gathalast>
<gatha1 line="30">‘‘Catukoṇāva vaṭṭanti, gaṇṭhipāsakapaṭṭakā;</gatha1>
<gathalast line="31">Kaṇṇakoṇesu suttāni, ratte chindeyya cīvare.</gathalast>
<gatha1 line="32">‘‘Sūcikammavikāraṃ <pageBreak edition="V" number="1.0030" />vā, aññaṃ vā pana kiñcipi;</gatha1>
<gathalast line="33">Cīvare bhikkhunā kātuṃ, kārāpetuṃ na vaṭṭati.</gathalast>
<gatha1 line="34">‘‘Yo ca pakkhipati bhikkhu cīvaraṃ,</gatha1>
<gatha2 line="35">Kañjipiṭṭhakhaliallikādisu;</gatha2>
<gatha3 line="36">Vaṇṇamaṭṭhamabhipatthayaṃ paraṃ;</gatha3>
<gathalast line="37">Tassa natthi pana mutti dukkaṭā.</gathalast>
<gatha1 line="38">‘‘Sūcihatthamalādīnaṃ, karaṇe cīvarassa ca;</gatha1>
<gathalast line="39">Tathā kiliṭṭhakāle ca, dhovanatthaṃ tu vaṭṭati.</gathalast>
<gatha1 line="40">‘‘Rajane pana gandhaṃ vā, telaṃ vā lākhameva vā;</gatha1>
<gathalast line="41">Kiñci pakkhipituṃ tattha, bhikkhuno na ca vaṭṭati.</gathalast>
<gatha1 line="42">‘‘Saṅkhena maṇinā vāpi, aññenapi ca kenaci;</gatha1>
<gathalast line="43">Cīvaraṃ na ca ghaṭṭeyya, ghaṃsitabbaṃ na doṇiyā.</gathalast>
<gatha1 line="44">‘‘Cīvaraṃ doṇiyaṃ katvā, nātighaṭṭeyya muṭṭhinā;</gatha1>
<gathalast line="45">Rattaṃ paharituṃ kiñci, hattheheva ca vaṭṭati.</gathalast>
<gatha1 line="46">‘‘Gaṇṭhike pana lekhā vā, piḷakā vā na vaṭṭati;</gatha1>
<gathalast line="47">Kappabinduvikāro vā, pāḷikaṇṇikabhedato’’ti.</gathalast>
<paragraph line="48">Vinayasāratthasandīpaniyampi <bold>samaṃ satapadādīna</bold>nti satapadādīhi sadisaṃ. Tulyatthe karaṇavacanappasaṅge sāmivacanaṃ. <bold>Paṭṭassa pariyante vā</bold>ti anuvātassa ubhayapariyante vā. <bold>Paṭṭamukhepi vā</bold>ti dvinnaṃ āyāmavitthārapaṭṭānaṃ saṅghaṭitaṭṭhāne, kaṇṇepi vā ekasseva vā paṭṭassa ūnapūraṇatthaṃ ghaṭitaṭṭhānepi vā <pageBreak edition="M" number="1.0038" />. <bold>Veṇī</bold>ti kudrūsasīsākārena sibbanaṃ. Keci ‘‘varakasīsākārenā’’ti <pageBreak edition="V" number="1.0031" />vadanti. <bold>Saṅkhalika</bold>nti biḷāladāmasadisasibbanaṃ. Keci ‘‘satapadisadisa’’nti vadanti.</paragraph>
<paragraph line="49"><bold>Paṭṭampī</bold>ti pattampi. Aṭṭhakoṇādiko vidhi pakāro etassāti <bold>aṭṭhakoṇādikavidhi,</bold>taṃ. <bold>Aṭṭhakoṇādika</bold>nti vā gāthābandhavasena niggahitāgamo. ‘‘Aṭṭhakoṇādikaṃ vidhi’’nti etaṃ ‘‘paṭṭa’’nti etassa samānādhikaraṇavisesanaṃ, kiriyāvisesanaṃ vā. ‘‘Karontī’’ti iminā sambandho. Atha vā <bold>paṭṭa</bold>nti ettha bhummatthe upayogavacanaṃ, paṭṭeti attho. Imasmiṃ pakkhe <bold>aṭṭhakoṇādika</bold>nti upayogavacanaṃ. <bold>Vidhi</bold>nti etassa visesanaṃ. Idha vakkhamānacatukoṇasaṇṭhānato aññaṃ aṭṭhakoṇādikaṃ nāma. <bold>Tatthā</bold>ti tasmiṃ paṭṭadvaye. <bold>Agghiyagadārūpa</bold>nti agghiyasaṇṭhānañceva gadāsaṇṭhānañca sibbanaṃ. <bold>Muggara</bold>nti laguḷasaṇṭhānasibbanaṃ. <bold>Ādi</bold>-saddena cetiyādisaṇṭhānānaṃ gahaṇaṃ.</paragraph>
<paragraph line="50"><bold>Tatthā</bold>ti paṭṭadvaye tasmiṃ ṭhāne. <bold>Kakkaṭakakkhīnī</bold>ti kuḷīrakacchisadisāni sibbanavikārāni. <bold>Uṭṭhāpentī</bold>ti karonti. <bold>Tatthā</bold>ti tasmiṃ gaṇṭhikapāsakapaṭṭake. <bold>Suttā</bold>ti koṇato koṇaṃ sibbitasuttā ceva caturasse sibbitasuttā ca. <bold>Piḷakā</bold>ti tesameva suttānaṃ nivattetvā sibbitakoṭiyo ca. <bold>Duviññeyyāvā</bold>ti rajanakāle duviññeyyarūpā anoḷārikā dīpitā vaṭṭantīti. Yathāha ‘‘koṇasuttapiḷakā ca cīvare ratte duviññeyyarūpā vaṭṭantī’’ti (pārā. aṭṭha. 1.85).</paragraph>
<paragraph line="51">Gaṇṭhikapaṭṭikā pāsapaṭṭikāti yojanā. <bold>Kaṇṇakoṇesu suttānī</bold>ti cīvarakaṇṇe suttā ceva pāsakapaṭṭānaṃ koṇesu suttāni ca acchindati. Ettha ca cīvare āyāmato vitthārato ca sibbitvā anuvātato bahi nikkhamitasuttaṃ cīvaraṃ rajitvā sukkhāpanakāle rajjuyā vā cīvaravaṃse vā <pageBreak edition="M" number="1.0039" />bandhitvā olambituṃ anuvāte bandhasuttāni ca kaṇṇasuttāni nāma. Yathāha ‘‘cīvarassa kaṇṇasuttakaṃ na ca vaṭṭati, rajitakāle chinditabbaṃ, yaṃ pana ‘anujānāmi bhikkhave kaṇṇasuttaka’nti evaṃ anuññātaṃ, taṃ anuvāte pāsakaṃ katvā bandhitabbaṃ rajanakāle lagganatthāyā’’ti (pārā. aṭṭha. 1.85).</paragraph>
<paragraph line="52"><bold>Sūcikammavikāraṃ vā</bold>ti cīvaramaṇḍanatthāya nānāsuttakehi satapadisadisaṃ sibbantā āgantukapaṭṭaṃ <pageBreak edition="V" number="1.0032" />ṭhapenti, evarūpaṃ sūcikammavikāraṃ vā. <bold>Aññaṃ vā pana kiñcipī</bold>ti aññampi yaṃ kiñci mālākammamigapakkhipadādikaṃ sibbanavikāraṃ. <bold>Kātu</bold>nti sayaṃ kātuṃ. <bold>Kārāpetu</bold>nti aññena vā kārāpetuṃ.</paragraph>
<paragraph line="53">Yo bhikkhu paraṃ uttamaṃ vaṇṇamaṭṭhamabhipatthayanto kañjikapiṭṭhakhaliallikādīsu cīvaraṃ pakkhipati, tassa pana bhikkhuno dukkaṭā mokkho na vijjatīti yojanā. <bold>Kañjika</bold>nti vāyanatantamakkhanaṃ kañjikasadisā sulākañjikaṃ. <bold>Piṭṭha</bold>nti taṇḍulapiṭṭhaṃ. Taṇḍulapiṭṭhehi pakkā <bold>khali. Allikā</bold>ti niyyāso. <bold>Ādi</bold>-saddena lākhādīnaṃ gahaṇaṃ. Cīvarassa karaṇe karaṇakāle samuṭṭhitānaṃ sūcihatthamalādīnaṃ kiliṭṭhakāle dhovanatthañca kañjikapiṭṭhakhaliallikādīsu pakkhipati, vaṭṭatīti yojanā.</paragraph>
<paragraph line="54"><bold>Tatthā</bold>ti yena kasāvena cīvaraṃ rajati, tasmiṃ rajane cīvarassa sugandhabhāvatthāya <bold>gandhaṃ vā</bold>ujjalabhāvatthāya <bold>telaṃ vā</bold>vaṇṇatthāya <bold>lākhaṃ vā. Kiñcī</bold>ti evarūpaṃ yaṃ kiñci. <bold>Maṇinā</bold>ti pāsāṇena. <bold>Aññenapi ca kenacī</bold>ti yena ujjalaṃ hoti, evarūpena muggarādinā aññenapi kenaci vatthunā. <bold>Doṇiyā</bold>ti rajanambaṇe <bold>na ghaṃsitabbaṃ</bold>hatthena gāhāpetvā na gahetabbaṃ. Rattaṃ cīvaraṃ hatthehi kiñci thokaṃ paharituṃ vaṭṭatīti <pageBreak edition="M" number="1.0040" />yojanā. Yattha pakkarajanaṃ pakkhipanti, sā rajanadoṇī. Tattha aṃsabaddhakakāyabandhanādiṃ ghaṭṭetuṃ vaṭṭatīti gaṇṭhipade vuttaṃ.</paragraph>
<paragraph line="55"><bold>Gaṇṭhike</bold>ti veḷudantavisāṇādimayagaṇṭhike. <bold>Lekhā vā</bold>ti vaṭṭādibhedā lekhā vā. <bold>Piḷakā</bold>ti sāsapabījasadisā khuddakabubbuḷā. <bold>Pāḷikaṇṇikabhedato</bold>ti maṇikāvaḷirūpapupphakaṇṇikarūpabhedato. ‘‘Kappabinduvikāro vā na vaṭṭatīti yojanā’’ti vuttaṃ, tasmā tatheva cīvare paṭipajjitabbaṃ.</paragraph>
<paragraph line="56" number="9"><bold>Patte vā thālake vā</bold>tiādīsu <bold>thālake</bold>ti tambādimaye puggalike tividhepi kappiyathālake. <bold>Na vaṭṭatī</bold>ti maṇivaṇṇakaraṇapayogo na vaṭṭati, telavaṇṇapayogo pana vaṭṭati. <bold>Telavaṇṇo</bold>ti samaṇasāruppavaṇṇaṃ sandhāya vuttaṃ, maṇivaṇṇaṃ pana pattaṃ aññena kataṃ labhitvā paribhuñjituṃ vaṭṭatīti vadanti. <bold>Pattamaṇḍale</bold>ti tipusīsādimaye pattaṭṭhapanakamaṇḍale. ‘‘Na bhikkhave vicitrāni pattamaṇḍalāni dhāretabbāni rūpakākiṇṇāni bhittikammakatānī’’ti (cūḷava. 253) vuttattā <pageBreak edition="V" number="1.0033" /><bold>‘‘bhittikammaṃ na vaṭṭatī’’</bold>ti vuttaṃ. ‘‘Anujānāmi, bhikkhave, makaradantakaṃ chinditu’’nti (cūḷava. 253) vuttattā <bold>‘‘makaradantakaṃ pana vaṭṭatī’’</bold>ti vuttaṃ. Tenāhu porāṇā –</paragraph>
<gatha1 line="57">‘‘Thālakassa ca pattassa, bahi antopi vā pana;</gatha1>
<gathalast line="58">Āraggena katā lekhā, na ca vaṭṭati kācipi.</gathalast>
<gatha1 line="59">‘‘Āropetvā bhamaṃ pattaṃ, majjitvā ce pacanti ca;</gatha1>
<gathalast line="60">‘Maṇivaṇṇaṃ karissāma’, iti kātuṃ na vaṭṭati.</gathalast>
<gatha1 line="61">‘‘Pattamaṇḍalake kiñci;</gatha1>
<gatha2 line="62">Bhittikammaṃ na vaṭṭati;</gatha2>
<gatha3 line="63">Na doso koci tatthassa;</gatha3>
<gathalast line="64">Kātuṃ makaradantaka’’nti.</gathalast>
<paragraph line="65">Vinayasāratthasandīpaniyampi <pageBreak edition="M" number="1.0041" /><bold>āraggenā</bold>ti ārakaṇṭakaggena, sūcimukhena vā. <bold>Kācipi lekhā</bold>ti vaṭṭakagomuttādisaṇṭhānā yā kācipi rāji. <bold>Bhamaṃ āropetvā</bold>ti bhame allīyāpetvā. <bold>Pattamaṇḍalake</bold>ti patte chavirakkhaṇatthāya tipusīsādīhi kate pattassa heṭṭhā ādhārādīnaṃ upari kātabbe pattamaṇḍalake. <bold>Bhittikamma</bold>nti nānākārarūpakakammavicittaṃ. Yathāha ‘‘na, bhikkhave, vicitrāni pattamaṇḍalāni dhāretabbāni rūpakākiṇṇāni bhittikammakatānī’’ti. <bold>Tatthā</bold>ti tasmiṃ pattamaṇḍale. <bold>Assā</bold>ti bhikkhussa. <bold>Makaradantaka</bold>nti girikūṭanti vuttaṃ, tasmā evaṃ pattathālakādīsu paṭipajjitabbaṃ.</paragraph>
<paragraph line="66"><bold>Dhamakaraṇa…pe… lekhā na vaṭṭatī</bold>ti āraggena dinnalekhā na vaṭṭati, jātihiṅgulikādivaṇṇehi katalekhā pana vaṭṭati. <bold>Chattamukhavaṭṭiya</bold>nti dhamakaraṇassa hatthena gahaṇatthaṃ katassa chattākārassa mukhavaṭṭiyaṃ. ‘‘Parissāvanabandhaṭṭhāne’’ti keci. Vinayavinicchayepi –</paragraph>
<gatha1 line="67">‘‘Na <pageBreak edition="V" number="1.0034" />dhammakaraṇacchatte, lekhā kācipi vaṭṭati;</gatha1>
<gathalast line="68">Kucchiyaṃ vā ṭhapetvā taṃ, lekhaṃ tu mukhavaṭṭiya’’nti. –</gathalast>
<unindented line="69">Vuttaṃ. Taṭṭīkāyaṃ pana ‘‘mukhavaṭṭiyā yā lekhā parissāvanabandhanatthāya anuññātā, taṃ lekhaṃ ṭhapetvā dhamakaraṇacchatte vā kucchiyaṃ vā kāci lekhā na vaṭṭatīti yojanā’’ti vuttaṃ, tasmā tattha vuttanayeneva dhamakaraṇe paṭipajjitabbaṃ.</unindented>
<paragraph line="70" number="10">Kāyabandhane pana <bold>kakkaṭakkhīnī</bold>ti kakkaṭakassa akkhisadisāni. <bold>Makaramukha</bold>nti makaramukhasaṇṭhānaṃ. <bold>Deḍḍubhasīsa</bold>nti udakasappasīsasadisasaṇṭhānāni. <bold>Acchīnī</bold>ti kuñjaracchisaṇṭhānāni. <bold>Ekameva vaṭṭatī</bold>ti ettha ekarajjukaṃ dviguṇatiguṇaṃ katvā bandhituṃ na vaṭṭati, ekameva pana satavārampi sarīraṃ parikkhipitvā bandhituṃ vaṭṭati. ‘‘Bahurajjuke ekato katvā ekena <pageBreak edition="M" number="1.0042" />nirantaraṃ veṭhetvā kataṃ bahurajjukanti na vattabbaṃ, taṃ vaṭṭatī’’ti vuttattā taṃ murajasaṅkhaṃ na gacchatīti veditabbaṃ. Murajañhi nānāvaṇṇehi suttehi murajavaṭṭisaṇṭhānaṃ veṭhetvā karonti. Idaṃ pana murajaṃ maddavīṇasaṅkhātaṃ pāmaṅgasaṇṭhānañca dasāsu vaṭṭati ‘‘kāyabandhanassa dasā jīranti. Anujānāmi, bhikkhave, murajaṃ maddavīṇa’’nti (cūḷava. 278) vuttattā.</paragraph>
<paragraph line="71"><bold>Vidhe</bold>ti dasāpariyosāne thirabhāvāya dantavisāṇasuttādīhi kate vidhe. Sāratthadīpaniyaṃ (sārattha. ṭī. 2.85) pana ‘‘kāyabandhanassa pāsante dasāmūle tassa thirabhāvatthaṃ kattabbe dantavisāṇādimaye vidhe’’ti vuttaṃ. <bold>Aṭṭhamaṅgalāni</bold>nāma saṅkho, cakkaṃ, puṇṇakumbho, gayā, sirīvaccho, aṅkuso, dhajaṃ, sovatthikanti. Macchayugaḷachattanandiyāvaṭṭādivasenapi vadanti. <bold>Paricchedalekhāmatta</bold>nti dantādīhi katassa vidhassa ubhosu koṭīsu kātabbaparicchedarājimattaṃ. Vinayavinicchayappakaraṇepi –</paragraph>
<gatha1 line="72">‘‘Suttaṃ vā diguṇaṃ katvā, koṭṭenti ca tahiṃ tahiṃ;</gatha1>
<gathalast line="73">Kāyabandhanasobhatthaṃ, taṃ na vaṭṭati bhikkhuno.</gathalast>
<gatha1 line="74">‘‘Dasāmukhe daḷhatthāya, dvīsu antesu vaṭṭati;</gatha1>
<gathalast line="75">Mālākammalatākamma-cittikampi na vaṭṭati.</gathalast>
<gatha1 line="76">‘‘Akkhīni <pageBreak edition="V" number="1.0035" />tattha dassetvā;</gatha1>
<gatha2 line="77">Koṭṭite pana kā kathā.</gatha2>
<gatha3 line="78">Kakkaṭakkhīni vā tattha;</gatha3>
<gathalast line="79">Uṭṭhāpetuṃ na vaṭṭati.</gathalast>
<gatha1 line="80">‘‘Ghaṭaṃ deḍḍubhasīsaṃ vā, makarassa mukhampi vā;</gatha1>
<gathalast line="81">Vikārarūpaṃ yaṃ kiñci, na vaṭṭati dasāmukhe.</gathalast>
<gatha1 line="82">‘‘Ujukaṃ <pageBreak edition="M" number="1.0043" />macchakaṇṭaṃ vā, maṭṭhaṃ vā pana paṭṭikaṃ;</gatha1>
<gathalast line="83">Khajjūripattakākāraṃ, katvā vaṭṭati koṭṭitaṃ.</gathalast>
<gatha1 line="84">‘‘Paṭṭikā sūkarantanti, duvidhaṃ kāyabandhanaṃ;</gatha1>
<gathalast line="85">Rajjukā dussapaṭṭādi, sabbaṃ tassānulomikaṃ.</gathalast>
<gatha1 line="86">‘‘Murajaṃ maddavīṇañca, deḍḍubhañca kalābukaṃ;</gatha1>
<gathalast line="87">Rajjuyo ca na vaṭṭanti, purimā dvedasā siyuṃ.</gathalast>
<gatha1 line="88">‘‘Dasā pāmaṅgasaṇṭhānā, niddiṭṭhā kāyabandhane;</gatha1>
<gathalast line="89">Ekā dviticatasso vā, vaṭṭanti na tato paraṃ.</gathalast>
<gatha1 line="90">‘‘Ekarajjumayaṃ vuttaṃ, muninā kāyabandhanaṃ;</gatha1>
<gathalast line="91">Tañca pāmaṅgasaṇṭhānaṃ, ekampi ca na vaṭṭati.</gathalast>
<gatha1 line="92">‘‘Rajjuke ekato katvā, bahū ekāya rajjuyā;</gatha1>
<gathalast line="93">Nirantarañhi veṭhetvā, kataṃ vaṭṭati bandhituṃ.</gathalast>
<gatha1 line="94">‘‘Dantakaṭṭhavisāṇaṭṭhi-lohaveḷunaḷabbhavā;</gatha1>
<gathalast line="95">Jatusaṅkhamayā sutta-phalajā vidhakā matā.</gathalast>
<gatha1 line="96">‘‘Kāyabandhanavidhepi <pageBreak edition="V" number="1.0036" />, vikāro na ca vaṭṭati;</gatha1>
<gathalast line="97">Tattha tattha pariccheda-lekhāmattaṃ tu vaṭṭatī’’ti. –</gathalast>
<unindented line="98">Vuttaṃ.</unindented>
<paragraph line="99">Vinayasāratthasandīpaniyampi <bold>tahiṃ tahi</bold>nti paṭṭikāya tattha tattha. <bold>Ta</bold>nti tathākoṭṭitadiguṇasuttakāyabandhanaṃ. Antesu daḷhatthāya dasāmukhe diguṇaṃ katvā koṭṭenti, vaṭṭatīti yojanā. <bold>Cittakampī</bold>ti mālākammalatākammacittayuttampi kāyabandhanaṃ. <bold>Akkhīnī</bold>ti kuñjarakkhīni. <bold>Tatthā</bold>ti kāyabandhane na vaṭṭatīti kā kathā. <bold>Uṭṭhāpetu</bold>nti ukkirituṃ.</paragraph>
<paragraph line="100"><bold>Ghaṭa</bold>nti ghaṭasaṇṭhānaṃ. <bold>Deḍḍubhasīsaṃ vā</bold>ti udakasappasīsaṃ mukhasaṇṭhānaṃ vā. Yaṃ kiñci vikārarūpaṃ dasāmukhe na vaṭṭatīti yojanā. Ettha ca ubhayapassesu macchakaṇṭakayuttaṃ macchassa piṭṭhikaṇṭakaṃ viya yassā paṭṭikāya vāyanaṃ hoti, idaṃ kāyabandhanaṃ <pageBreak edition="M" number="1.0044" /><bold>macchakaṇṭakaṃ</bold>nāma. Yassa khajjūripattasaṇṭhānamiva vāyanaṃ hoti, taṃ <bold>khajjūripattakākāraṃ</bold>nāma.</paragraph>
<paragraph line="101">Pakativikārā paṭṭikā <bold>sūkarantaṃ</bold>nāma kuñcikākosasaṇṭhānaṃ. <bold>Tassa</bold>duvidhassa kāyabandhanassa. Tattha rajjukā sūkarantānulomikā, dussapaṭṭaṃ paṭṭikānulomikaṃ. <bold>Ādi</bold>-saddena muddikakāyabandhanaṃ gahitaṃ, tañca sūkarantānulomikaṃ. Yathāha ‘‘ekarajjukaṃ pana muddikakāyabandhanañca sūkarantaṃ anulometī’’ti (cūḷava. aṭṭha. 278). Tattha rajjukā nāma ekāvaṭṭā, bahurajjukassa akappiyabhāvaṃ vakkhati. Muddikakāyabandhanaṃ nāma caturassaṃ akatvā sajjitanti gaṇṭhipade vuttaṃ.</paragraph>
<paragraph line="102"><bold>Murajaṃ</bold>nāma murajavaṭṭisaṇṭhānaṃ veṭhetvā kataṃ. <bold>Veṭhetvā</bold>ti nānāsuttehi veṭhetvā. Sikkhābhājanavinicchaye pana ‘‘bahukā rajjuyo ekato katvā ekāya rajjuyā veṭhita’’nti vuttaṃ. <bold>Maddavīṇaṃ</bold>nāma pāmaṅgasaṇṭhānaṃ. <bold>Deḍḍubhakaṃ</bold>nāma udakasappasadisaṃ. <bold>Kalābukaṃ</bold>nāma bahurajjukaṃ. <bold>Rajjuyo</bold>ti ubhayakoṭiyaṃ ekato abandhā bahurajjuyo, tathābandhā kalābukaṃ nāma hoti. <bold>Na vaṭṭantī</bold>ti murajādīni imāni sabbāni kāyabandhanāni na vaṭṭanti. <bold>Purimā dve</bold>ti murajaṃ <pageBreak edition="V" number="1.0037" />maddavīṇanāmañcāti dve. ‘‘Dasāsu siyu’’nti vattabbe gāthābandhavasena vaṇṇalopena ‘‘dasā siyu’’nti vuttaṃ. Yathāha ‘‘murajaṃ maddavīṇanti idaṃ dasāsuyeva anuññāta’’nti.</paragraph>
<paragraph line="103"><bold>Pāmaṅgasaṇṭhānā</bold>ti pāmaṅgadāmaṃ viya caturassasaṇṭhānā. <bold>Ekarajjumaya</bold>nti nānāvaṭṭe ekato vaṭṭetvā kataṃ rajjumayaṃ kāyabandhanaṃ vattuṃ vaṭṭatīti ‘‘rajjukā dussapaṭṭādī’’ti ettha ekavaṭṭarajjukā gahitā. Idha pana nānāvaṭṭe ekato vaṭṭetvā katā ekāva rajju gahitā. <bold>Tañcā</bold>ti taṃ vā nayampi ekarajjukakāyabandhanaṃ pāmaṅgasaṇṭhānena ganthitaṃ. <bold>Ekampi ca na vaṭṭatī</bold>ti kevalampi na vaṭṭati.</paragraph>
<paragraph line="104">Bahū <pageBreak edition="M" number="1.0045" />rajjuke ekato katvāti yojanā. <bold>Vaṭṭati bandhitu</bold>nti murajaṃ kalābukañca na hoti, rajjukakāyabandhanameva hotīti adhippāyo. Ayaṃ pana vinicchayo ‘‘bahurajjuke ekato katvā ekena nirantaraṃ veṭhetvā kataṃ bahurajjukanti na vattabbaṃ, taṃ vaṭṭatī’’ti aṭṭhakathāgato idha vutto. Sikkhābhājanavinicchaye ‘‘bahurajjuyo ekato katvā ekāya veṭhitaṃ murajaṃ nāmā’’ti yaṃ vuttaṃ, taṃ iminā virujjhanato na gahetabbaṃ.</paragraph>
<paragraph line="105"><bold>Danta</bold>-saddena hatthidantā vuttā. <bold>Jatū</bold>ti lākhā. <bold>Saṅkhamaya</bold>nti saṅkhanābhimayaṃ. <bold>Vidhakā matā</bold>ti ettha <bold>vedhikā</bold>tipi pāṭho, vidhapariyāyo. <bold>Kāyabandhanavidhe</bold>ti kāyabandhanassa dasāya thirabhāvatthaṃ kaṭṭhadantādīhi kate vidhe. <bold>Vikāro</bold>aṭṭhamaṅgalādiko. <bold>Tattha tatthā</bold>ti tasmiṃ tasmiṃ ṭhāne. <bold>Tu</bold>-saddena ghaṭākāropi vaṭṭatīti dīpetīti attho pakāsito, tasmā tena nayena kāyabandhanavicāro kātabboti.</paragraph>
<paragraph line="106" number="11"><bold>Añjaniyaṃ</bold>‘‘ujukamevā’’ti vuttattā caturassādisaṇṭhānāpi vaṅkagatikā <bold>na vaṭṭati. Sipāṭikāyā</bold>ti vāsiādibhaṇḍapakkhipane. Vinayavinicchayappakaraṇe pana –</paragraph>
<gatha1 line="107">‘‘Mālākammalatākamma-nānārūpavicittitā;</gatha1>
<gathalast line="108">Na ca vaṭṭati bhikkhūnaṃ, añjanī janarañjanī.</gathalast>
<gatha1 line="109">‘‘Tādisaṃ <pageBreak edition="V" number="1.0038" />pana ghaṃsitvā, veṭhetvā suttakena vā;</gatha1>
<gathalast line="110">Vaḷañjantassa bhikkhussa, na doso koci vijjati.</gathalast>
<gatha1 line="111">‘‘Vaṭṭā vā caturassā vā, aṭṭhaṃsā vāpi añjanī;</gatha1>
<gathalast line="112">Vaṭṭatevāti niddiṭṭhā, vaṇṇamaṭṭhā na vaṭṭati.</gathalast>
<gatha1 line="113">‘‘Tathāñjanisalākāpi, añjanithavikāya ca;</gatha1>
<gathalast line="114">Nānāvaṇṇehi suttehi, cittakammaṃ na vaṭṭati.</gathalast>
<gatha1 line="115">‘‘Ekavaṇṇena <pageBreak edition="M" number="1.0046" />suttena, sipāṭiṃ yena kenaci;</gatha1>
<gathalast line="116">Yaṃ kiñci pana sibbetvā, vaḷañjantassa vaṭṭatī’’ti. –</gathalast>
<unindented line="117">Āgataṃ.</unindented>
<paragraph line="118">Taṭṭīkāyampi <bold>mālā…pe… cittitā</bold>ti mālākammalatākammehi ca migapakkhirūpādinānārūpehi ca vicittitā. <bold>Janarañjanī</bold>ti bālajanapalobhinī. <bold>Aṭṭhaṃsā vāpī</bold>ti ettha <bold>api</bold>-saddena soḷasaṃsādīnaṃ gahaṇaṃ. <bold>Vaṇṇamaṭṭhā</bold>ti mālākammādivaṇṇamaṭṭhā. Añjanīsalākāpi tathā vaṇṇamaṭṭhā na vaṭṭatīti yojanā. Añjanīthavikāya ca nānāvaṇṇehi suttehi cittakammaṃ na vaṭṭatīti pāṭho yujjati, ‘‘thavikāpi vā’’ti pāṭho dissati, so na gahetabbo. ‘‘Pītādinā yena kenaci ekavaṇṇena suttena pilotikādimayaṃ kiñcipi sipāṭikaṃ sibbetvā vaḷañjantassa vaṭṭatīti yojanā’’ti āgataṃ.</paragraph>
<paragraph line="119" number="12"><bold>Ārakaṇṭakā</bold>dīsu <bold>ārakaṇṭake</bold>ti potthakādiabhisaṅkharaṇatthaṃ kate dīghamukhasatthake. Bhamakārānaṃ dāruādilikhanasatthakanti keci. <bold>Vaṭṭamaṇika</bold>nti vaṭṭaṃ katvā uṭṭhāpetabbabubbuḷakaṃ. <bold>Añña</bold>nti iminā piḷakādiṃ saṅgaṇhāti. <bold>Pipphalike</bold>ti yaṃ kiñci chedanake khuddakasatthe. <bold>Maṇika</bold>nti ekavaṭṭamaṇi. <bold>Piḷaka</bold>nti sāsapamattikāmuttarājisadisā bahuvaṭṭalekhā. Imasmiṃ adhikāre avuttattā lekhaniyaṃ yaṃ kiñci vaṇṇamaṭṭhaṃ vaṭṭatīti vadanti. Vajirabuddhiṭīkāyaṃ pana ‘‘kuñcikāya senāsanaparikkhārattā suvaṇṇarūpiyamayāpi vaṭṭatīti chāyā dissati. ‘Kuñcikāya <pageBreak edition="V" number="1.0039" />vaṇṇamaṭṭhakammaṃ na vaṭṭatī’ti (pārā. aṭṭha. 1.85) vacanato aññe kappiyalohādimayāva kuñcikā kappanti pariharaṇīyaparikkhārattā’’ti vuttaṃ. <bold>Ārakaṇṭako</bold>potthakādikaraṇasatthakajāti, <bold>āmaṇḍasārako</bold>āmalakaphalamayoti vadanti.</paragraph>
<paragraph line="120"><bold>Valitaka</bold>nti <pageBreak edition="M" number="1.0047" />nakhacchedanakāle daḷhaggahaṇatthaṃ valiyuttameva karonti. <bold>Tasmā taṃ vaṭṭatī</bold>ti iminā aññampi vikāraṃ daḷhīkammādiatthāya karonti, na vaṇṇamaṭṭhatthāya, taṃ vaṭṭatīti dīpitaṃ, tena ca kattaradaṇḍakoṭiyaṃ aññamaññaṃ saṅghaṭṭanena saddaniccharaṇatthāya katavalayādikaṃ avuttampi yato upapannaṃ hoti. Ettha ca <bold>daḷhīkammādī</bold>ti <bold>ādi</bold>-saddena parissayavinodanādiṃ saṅgaṇhāti, tena kattarayaṭṭhikoṭiyaṃ katavalayānaṃ aññamaññasaṅghaṭṭanena saddaniccharaṇaṃ dīghajātikādiparissayavinodanatthaṃ hoti, tasmā vaṭṭatīti dīpeti. Tenāha ācariyavaro –</paragraph>
<gatha1 line="121">‘‘Maṇikaṃ piḷakaṃ vāpi, pipphale ārakaṇṭake;</gatha1>
<gathalast line="122">Ṭhapetuṃ pana yaṃ kiñci, na ca vaṭṭati bhikkhuno.</gathalast>
<gatha1 line="123">‘‘Daṇḍakepi pariccheda-lekhāmattaṃ tu vaṭṭati;</gatha1>
<gathalast line="124">Valitvā ca nakhacchedaṃ, karontīti hi vaṭṭatī’’ti.</gathalast>
<paragraph line="125">Tassa vaṇṇanāyampi <bold>maṇika</bold>nti thūlabubbuḷaṃ. <bold>Pīḷaka</bold>nti sukhumabubbuḷaṃ. <bold>Pipphale</bold>ti vatthacchedanasatthe. <bold>Ārakaṇṭake</bold>ti pattadhāravalayānaṃ vijjhanakaṇṭake. <bold>Ṭhapetu</bold>nti uṭṭhāpetuṃ. <bold>Yaṃ kiñcī</bold>ti sesavaṇṇamaṭṭhampi ca. <bold>Daṇḍake</bold>ti pipphalidaṇḍake. Yathāha ‘‘pipphalikepi maṇikaṃ vā piḷakaṃ vā yaṃ kiñci ṭhapetuṃ na vaṭṭati, daṇḍake pana paricchedalekhā vaṭṭatī’’ti. <bold>Paricchedalekhāmatta</bold>nti āṇibandhanaṭṭhānaṃ patvā paricchindanatthaṃ ekāva lekhā vaṭṭatīti. <bold>Valitvā</bold>ti ubhayakoṭimukhaṃ katvā majjhe valiyo gāhetvā nakhacchedaṃ yasmā karonti, tasmā vaṭṭatīti yojanāti āgatā.</paragraph>
<paragraph line="126"><bold>Uttarāraṇiyaṃ maṇḍala</bold>nti uttarāraṇiyā pavesanatthaṃ āvāṭamaṇḍalaṃ hoti. Dantakaṭṭhacchedanavāsiyaṃ ujukameva bandhitunti sambandho. Ettha ca <bold>ujukamevā</bold>ti iminā vaṅkaṃ katvā bandhituṃ na <pageBreak edition="M" number="1.0048" />vaṭṭatīti dasseti, teneva añjaniyampi tathā dassitaṃ. <bold>Ubhosu passesu</bold>ekapasse <pageBreak edition="V" number="1.0040" />vāti vacanaseso, vāsidaṇḍassa ubhosu passesu daṇḍakoṭīnaṃ acalanatthaṃ bandhitunti attho. Kappiyalohena caturassaṃ vā aṭṭhaṃsaṃ vā kātuṃ vaṭṭatīti yojanā.</paragraph>
<paragraph line="127" number="13"><bold>Āmaṇḍasārake</bold>ti āmalakaphalāni pisitvā tena kakkena katatelabhājane. Tattha kira pakkhittaṃ telaṃ sītaṃ hoti. Tathā hi vuttaṃ ācariyena –</paragraph>
<gatha1 line="128">‘‘Uttarāraṇiyaṃ vāpi, dhanuke pelladaṇḍake;</gatha1>
<gathalast line="129">Mālākammādi yaṃ kiñci, vaṇṇamaṭṭhaṃ na vaṭṭati.</gathalast>
<gatha1 line="130">‘‘Saṇḍāse dantakaṭṭhānaṃ, tathā chedanavāsiyā;</gatha1>
<gathalast line="131">Dvīsu passesu lohena, bandhituṃ pana vaṭṭati.</gathalast>
<gatha1 line="132">‘‘Tathā kattaradaṇḍepi, cittakammaṃ na vaṭṭati;</gatha1>
<gathalast line="133">Vaṭṭalekhāva vaṭṭanti, ekā vā dvepi heṭṭhato.</gathalast>
<gatha1 line="134">‘‘Visāṇe nāḷiyaṃ vāpi, tathevāmaṇḍasārake;</gatha1>
<gathalast line="135">Telabhājanake sabbaṃ, vaṇṇamaṭṭhaṃ tu vaṭṭatī’’ti.</gathalast>
<paragraph line="136">Ṭīkāyampi araṇisahite bhantakiccakaro daṇḍo <bold>uttarāraṇī</bold>nāma. <bold>Vāpī</bold>ti <bold>pi</bold>-saddena adharāraṇiṃ saṅgaṇhāti. Udukkhaladaṇḍassetaṃ adhivacanaṃ. Añchanakayantadhanu <bold>dhanukaṃ</bold>nāma. Musalamatthakapīḷanadaṇḍako <bold>pelladaṇḍako</bold>nāma. <bold>Saṇḍāse</bold>ti aggisaṇḍāse. Dantakaṭṭhānaṃ chedanavāsiyā tathā yaṃ kiñci vaṇṇamaṭṭhaṃ na vaṭṭatīti sambandho. <bold>Dvīsu passesū</bold>ti vāsiyā ubhosu passesu. <bold>Lohenā</bold>ti kappiyalohena. <bold>Bandhituṃ vaṭṭatī</bold>ti ujukameva vā caturassaṃ vā aṭṭhaṃsaṃ vā bandhituṃ vaṭṭati. <bold>Saṇḍāse</bold>ti aggisaṇḍāseti nissandehe vuttaṃ. Aṭṭhakathāyaṃ panettha sūcisaṇḍāso dassito <pageBreak edition="M" number="1.0049" />. <bold>Heṭṭhā</bold>ti heṭṭhā ayopaṭṭavalaye. ‘‘Upari ahicchattakamakuḷamatta’’nti aṭṭhakathāyaṃ vuttaṃ. <bold>Visāṇe</bold>ti telāsiñcanakagavayamahiṃsādisiṅge. <bold>Nāḷiyaṃ vāpī</bold>ti veḷunāḷikādināḷiyaṃ. <bold>Api</bold>-saddena alābuṃ saṅgaṇhāti. <bold>Āmaṇḍasārake</bold>ti āmalakacuṇṇamayatelaghaṭe <pageBreak edition="V" number="1.0041" />. <bold>Telabhājanake</bold>ti vuttappakāreyeva telabhājane. <bold>Sabbaṃ vaṇṇamaṭṭhaṃ vaṭṭatī</bold>ti pumitthirūparahitaṃ mālākammādi sabbaṃ vaṇṇamaṭṭhaṃ vaṭṭatīti āgataṃ.</paragraph>
<paragraph line="137"><bold>Bhūmattharaṇe</bold>ti kaṭasārādimaye parikammakatāya bhūmiyā attharitabbaattharaṇe. <bold>Pānīyaghaṭe</bold>ti iminā sabbabhājane saṅgaṇhāti. <bold>Sabbaṃ…pe… vaṭṭatī</bold>ti yathāvuttesu mañcādīsu itthipurisarūpampi vaṭṭati. Telabhājanesuyeva itthipurisarūpānaṃ paṭikkhipitattā telabhājanena saha agaṇetvā visuṃ mañcādīnaṃ gahitattā cāti vadanti. Kiñcāpi vadanti, etesaṃ pana mañcādīnaṃ hatthena āmasitabbabhaṇḍattā itthirūpamettha na vaṭṭatīti gahetabbaṃ. Vajirabuddhiṭīkāyaṃ (vajira. ṭī. pārājika 85) pana ‘‘tālavaṇṭabījaniādīsu vaṇṇamaṭṭhakammaṃ vaṭṭatī’’ti vuttaṃ. Kiñcāpi tāni kuñcikā viya pariharaṇīyāni, atha kho uccāvacāni na dhāretabbānīti paṭikkhepābhāvato vuttaṃ. Kevalañhi tāni ‘‘anujānāmi bhikkhave vidhūpanañca tālavaṇṭañcā’’tiādinā vuttāni. Gaṇṭhipade pana ‘‘telabhājanesu vaṇṇamaṭṭhakammaṃ vaṭṭati, senāsanaparikkhārattā vutta’’nti vuttaṃ. Ācariyabuddhadattattherenapi vuttameva –</paragraph>
<gatha1 line="138">‘‘Pānīyassa uḷuṅkepi, doṇiyaṃ rajanassapi;</gatha1>
<gathalast line="139">Ghaṭe phalakapīṭhepi, valayādhārakādike.</gathalast>
<gatha1 line="140">‘‘Tathā pattapidhāne ca, tālavaṇṭe ca bījane;</gatha1>
<gathalast line="141">Pādapuñchaniyaṃ vāpi, sammuñjaniyameva ca.</gathalast>
<gatha1 line="142">‘‘Mañce <pageBreak edition="M" number="1.0050" />bhūmatthare pīṭhe, bhisibimbohanesu ca;</gatha1>
<gathalast line="143">Mālākammādikaṃ cittaṃ, sabbameva ca vaṭṭatī’’ti.</gathalast>
<paragraph line="144" number="14">Evaṃ samaṇaparikkhāresu kappiyākappiyaṃ kathetvā idāni senāsane kathetuṃ <bold>‘‘senāsane panā’’</bold>tyādimāha. Ettha <bold>pana</bold>-saddo visesajotako. Tena sabbaratanamayampi vaṇṇamaṭṭhakammaṃ vaṭṭati, kimaṅgaṃ pana aññavaṇṇamaṭṭhakammanti atthaṃ joteti. Yadi evaṃ kismiñci paṭisedhetabbe santepi tathā vattabbaṃ siyāti āha <bold>‘‘senāsane kiñci paṭisedhetabbaṃ natthī’’</bold>ti. Vuttampi cetaṃ ācariyabuddhadattattherena –</paragraph>
<gatha1 line="145">‘‘Nānāmaṇimayatthambha-kavāṭadvārabhittikaṃ <pageBreak edition="V" number="1.0042" />;</gatha1>
<gathalast line="146">Senāsanamanuññātaṃ, kā kathā vaṇṇamaṭṭhake.</gathalast>
<gatha1 line="147">‘‘Sovaṇṇiyaṃ dvārakavāṭabaddhaṃ;</gatha1>
<gatha2 line="148">Suvaṇṇanānāmaṇibhittibhūmiṃ;</gatha2>
<gatha3 line="149">Na kiñci ekampi nisedhanīyaṃ;</gatha3>
<gathalast line="150">Senāsanaṃ vaṭṭati sabbamevā’’ti.</gathalast>
<paragraph line="151">Samantapāsādikāyampi paṭhamasaṅghādisesavaṇṇanāyaṃ (pārā. aṭṭha. 2.281) ‘‘senāsanaparibhogo pana sabbakappiyo, tasmā jātarūparajatamayā sabbepi senāsanaparikkhārā āmāsā. Bhikkhūnaṃ dhammavinayavaṇṇanaṭṭhāne ratanamaṇḍape karonti phalikatthambhe ratanadāmapaṭimaṇḍite. Tattha sabbupakaraṇāni bhikkhūnaṃ paṭijaggituṃ vaṭṭantī’’ti āgataṃ. Tassā vaṇṇanāyaṃ pana vimativinodaniyaṃ (vi. vi. ṭī. 1.281) <bold>‘‘sabbakappiyo</bold>ti yathāvuttasuvaṇṇādimayānaṃ senāsanaparikkhārānaṃ āmasanagopanādivasena paribhogo sabbathā kappiyoti adhippāyo. Tenāha ‘tasmā’tiādi. ‘Bhikkhūnaṃ dhammavinayavaṇṇanaṭṭhāne’ti vuttattā saṅghikameva <pageBreak edition="M" number="1.0051" />suvaṇṇamayaṃ senāsanaṃ senāsanaparikkhārā ca vaṭṭanti, na puggalikānīti veditabba’’nti vaṇṇitaṃ.</paragraph>
<paragraph line="152">Senāsanakkhandhakavaṇṇanāyampi samantapāsādikāyaṃ (cūḷava. aṭṭha. 320) <bold>‘sabbaṃ pāsādaparibhoga</bold>nti suvaṇṇarajatādivicitrāni kavāṭāni mañcapīṭhāni tālavaṇṭāni suvaṇṇarajatamayapānīyaghaṭapānīyasarāvāni yaṃ kiñci cittakammakataṃ, sabbaṃ vaṭṭati. Pāsādassa dāsidāsaṃ khettaṃ vatthuṃ gomahiṃsaṃ demāti vadanti, pāṭekkaṃ gahaṇakiccaṃ natthi, pāsāde paṭiggahite paṭiggahitameva hoti. Gonakādīni saṅghikavihāre vā puggalikavihāre vā mañcapīṭhesu attharitvā paribhuñjituṃ na vaṭṭanti, dhammāsane pana gihivikatanīhārena labbhanti, tatrāpi nipajjituṃ na vaṭṭatī’’ti āgataṃ. Tassā vaṇṇanāyaṃ pana vimativinodaniyaṃ (vi. vi. ṭī. cūḷavagga 2.320) <bold>‘‘suvaṇṇarajatādivicitrānī</bold>ti saṅghikasenāsanaṃ sandhāya vuttaṃ, puggalikaṃ pana suvaṇṇādivicitraṃ bhikkhussa sampaṭicchitumeva na vaṭṭati ‘na tvevāhaṃ bhikkhave kenaci pariyāyena jātarūparajataṃ sāditabba’nti (mahāva. 299) vuttattā, tenevettha aṭṭhakathāyaṃ <pageBreak edition="V" number="1.0043" />‘saṅghikavihāre vā puggalikavihāre vā’ti na vuttaṃ, gonakādiakappiyabhaṇḍavisayeva evaṃ vuttaṃ, ekabhikkhussapi tesaṃ gahaṇe dosābhāvā’’ti vaṇṇitaṃ.</paragraph>
<paragraph line="153">Tasmiṃyeva khandhake aṭṭhakathāyaṃ (cūḷava. aṭṭha. 321) ‘‘sacepi rājarājamahāmattādayo ekappahāreneva mañcasataṃ vā mañcasahassaṃ vā denti, sabbe kappiyamañcā sampaṭicchitabbā, sampaṭicchitvā vuḍḍhapaṭipāṭiyā saṅghikaparibhogena paribhuñjathāti dātabbā, puggalikavasena na dātabbā’’ti āgataṃ. Tassā vaṇṇanāyaṃyeva vimativinodaniyaṃ <bold>‘‘kappiyamañcā sampaṭicchitabbā</bold>ti iminā suvaṇṇādivicittaṃ akappiyamañcaṃ ‘saṅghassā’ti vuttepi sampaṭicchituṃ na vaṭṭatīti dasseti, ‘vihārassa demā’ti vutte saṅghasseva <pageBreak edition="M" number="1.0052" />vaṭṭati, na puggalassa khettādi viyāti daṭṭhabba’’nti vaṇṇitaṃ, tasmā bhagavato āṇaṃ sampaṭicchantehi lajjipesalabahussutasikkhākāmabhūtehi bhikkhūhi suṭṭhu manasikātabbamidaṃ ṭhānaṃ.</paragraph>
<paragraph line="154">Nanu ca senāsane viruddhasenāsanaṃ nāma paṭisedhetabbaṃ atthi, atha kasmā ‘‘senāsane kiñci paṭisedhetabbaṃ natthī’’ti vuttanti codanaṃ sandhāyāha <bold>‘‘aññatra viruddhasenāsanā’’</bold>ti. Tassattho – <bold>viruddhasenāsanā</bold>viruddhasenāsanaṃ <bold>aññatra</bold>ṭhapetvā aññaṃ vaṇṇamaṭṭhakammādikammaṃ sandhāya senāsane kiñci paṭisedhetabbaṃ natthīti vuttaṃ, na tadabhāvoti. Yadi evaṃ taṃ viruddhasenāsanaṃ ācariyena vattabbaṃ, katamaṃ viruddhasenāsanaṃ nāmāti pucchāyamāha <bold>‘‘viruddha…pe… vuccatī’’</bold>ti. Tattha <bold>aññesa</bold>nti sīmassāmikānaṃ. <bold>Rājavallabhehī</bold>ti lajjipesalānaṃ uposathādiantarāyakarā alajjino bhinnaladdhikā ca bhikkhū adhippetā tehi saha uposathādikaraṇāyogato. Tena ca ‘‘sīmāyā’’ti vuttaṃ. <bold>Tesaṃ lajjiparisā</bold>ti tesaṃ sīmassāmikānaṃ anubalaṃ dātuṃ samatthā lajjiparisā. <bold>Bhikkhūhi kata</bold>nti yaṃ alajjīnaṃ senāsanabhedanādikaṃ lajjibhikkhūhi kataṃ, <bold>taṃ</bold>sabbaṃ <bold>sukatameva</bold>alajjiniggahatthāya pavattetabbato.</paragraph>
<paragraph line="155">Ettha ca siyā – ‘‘aññesaṃ sīmāyā’’ti aṭṭhakathāyaṃ vuttaṃ, sīmā nāma bahuvidhā, katarasīmaṃ sandhāyāti? Baddhasīmaṃ sandhāyāti daṭṭhabbaṃ. Kathaṃ viññāyatīti ce? ‘‘Mā amhākaṃ uposathapavāraṇānaṃ antarāyamakatthā’’ti aṭṭhakathāyameva vuttattā, sāratthadīpaniyampi (sārattha.ṭī. 2.85) ‘‘uposathapavāraṇānaṃ antarāyakarā alajjino rājakulūpakā vuccantī’’ti <pageBreak edition="V" number="1.0044" />vuttattā, uposathādivinayakammakhettabhūtāya eva sīmāya idha adhippetattā <pageBreak edition="M" number="1.0053" />. Yadi evaṃ gāmasīmasattabbhantarasīmaudakukkhepasīmāyopi taṃkhettabhūtā eva, tasmā tāpi sandhāyāti vattabbanti? Na vattabbaṃ tāsaṃ abaddhasīmattā, na te tāsaṃ sāmikā, baddhasīmāyeva bhikkhūnaṃ kiriyāya siddhattā tāsaṃyeva te sāmikā. Tena vuttaṃ <bold>‘‘yaṃ pana sīmassāmikehi bhikkhūhī’’</bold>ti. Yaṃ pana vadanti ‘‘upacārasīmāpi taṃkhettabhūtā’’ti, taṃ na gahetabbaṃ, tassā tadakkhettabhāvaṃ upari sīmāvinicchayakathādīsu (vi. saṅga. aṭṭha. 156 ādayo) kathayissāma. Apica gāmasīmāya aññesaṃ senāsanakaraṇassa paṭisedhitumayuttattā sattabbhantaraudakukkhepasīmānañca sabbadā atiṭṭhanato baddhasīmāyeva adhippetāti viññāyatīti.</paragraph>
<paragraph line="156"><bold>Chindāpeyya vā bhindāpeyya vā, anupavajjo</bold>ti idaṃ sabbamattikāmayakuṭī viya sabbathā anupayogārahaṃ sandhāya vuttaṃ. Yaṃ pana pañcavaṇṇasuttehi vinaddhachattādikaṃ, tattha akappiyabhāgova chinditabbo, na tadavaseso, tassa kappiyattāti chindanto upavajjova hoti. Teneva vuttaṃ ‘‘ghaṭakampi vāḷarūpampi chinditvā dhāretabba’’ntiādi.</paragraph>
<centered line="157">Iti vinayasaṅgahasaṃvaṇṇanābhūte vinayālaṅkāre</centered>
<centered line="158">Parikkhāravinicchayakathālaṅkāro nāma</centered>
<centered line="159">Dutiyo paricchedo.</centered>
</body>
</document>