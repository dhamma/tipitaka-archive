<?xml version="1.0"?>
<document>
<metadata>
<normativeSource>http://tipitaka.org/romn/cscd/vin08t.nrf31.xml</normativeSource>
<archivePath>roman/tika/vinayapitaka (tika)/vinayalankara-tika/31. codanadivinicchayakatha.xml</archivePath>
<title>31. Codanādivinicchayakathā - Vinayālaṅkāra-ṭīkā - Vinayapiṭaka (ṭīkā) - Tīkā</title>
</metadata>
<body>
<chapter line="1">31. Codanādivinicchayakathā</chapter>
<paragraph line="2" number="230">Evaṃ <pageBreak edition="V" number="2.0119" />garubhaṇḍavinicchayaṃ kathetvā idāni codanādivinicchayaṃ kathetuṃ <bold>‘‘codanādivinicchayoti ettha panā’’</bold>tiādimāha. Tattha codīyate <bold>codanā,</bold>dosāropananti attho. <bold>Ādi</bold>-saddena sāraṇādayo saṅgaṇhāti. Vuttañhetaṃ kammakkhandhake (cūḷava. 4, 5) ‘‘codetvā kataṃ hoti, sāretvā kataṃ hoti, āpattiṃ ropetvā kataṃ hotī’’ti. <bold>‘‘Codetuṃ pana ko labhati, ko na labhatī’’</bold>ti idaṃ anuddhaṃsanādhippāyaṃ vināpi codanālakkhaṇaṃ dassetuṃ vuttaṃ. <bold>Sīlasampanno</bold>ti idaṃ dussīlassa vacanaṃ appamāṇanti adhippāyena vuttaṃ. Bhikkhunīnaṃ pana bhikkhuṃ codetuṃ anissarattā <bold>‘bhikkhunimevā’</bold>ti vuttaṃ. Satipi bhikkhunīnaṃ bhikkhūsu anissarabhāve tāhi katacodanāpi codanārahattā codanāyevāti adhippāyena <bold>‘‘pañcapi sahadhammikā labhantī’’</bold>ti vuttaṃ. <bold>Bhikkhussa sutvā codetī</bold>tiādinā codako yesaṃ sutvā codeti, tesampi vacanaṃ pamāṇamevāti sampaṭicchitattā tesaṃ codanāpi ruhatevāti dassetuṃ ‘‘thero suttaṃ nidassesī’’ti sāratthadīpaniyaṃ (sārattha. ṭī. 2.385-386) vuttaṃ. Vimativinodaniyaṃ (vi. vi. ṭī. 1.386) pana ‘‘amūlakacodanāpasaṅgena samūlakacodanālakkhaṇādiṃ dassetuṃ <bold>‘codetuṃ pana ko</bold><pageBreak edition="M" number="2.0163" /><bold>labhati, ko na labhatī’</bold>tiādi āraddhaṃ. <bold>‘Bhikkhussa sutvā codetī’</bold>tiādisuttaṃ yasmā ye codakassa aññesaṃ vipattiṃ pakāsenti, tepi tasmiṃ khaṇe codakabhāve ṭhatvāva pakāsenti, tesañca vacanaṃ gahetvā itaropi yasmā codetuñca asampaṭicchantaṃ tehi titthiyasāvakapariyosānehi paṭhamacodakehi sampaṭicchāpetuñca labhati, tasmā idha sādhakabhāvena uddhaṭanti veditabba’’nti vuttaṃ.</paragraph>
<paragraph line="3"><bold>Garukānaṃ dvinna</bold>nti pārājikasaṅghādisesānaṃ. <bold>Avasesāna</bold>nti thullaccayādīnaṃ pañcannaṃ āpattīnaṃ. <bold>Micchādiṭṭhi</bold>nāma ‘‘natthi dinna’’ntiādinayappavattā dasavatthukā diṭṭhi. ‘‘Antavā loko anantavā loko’’tiādikā antaṃ gaṇhāpakadiṭṭhi <bold>antaggāhikā</bold>nāma. <bold>Ājīvahetu paññattānaṃ channa</bold>nti ājīvahetupi āpajjitabbānaṃ uttarimanussadhamme pārājikaṃ, sañcaritte saṅghādiseso, ‘‘yo te vihāre vasati, so arahā’’ti pariyāyena thullaccayaṃ, bhikkhussa paṇītabhojanaviññattiyā pācittiyaṃ, bhikkhuniyā paṇītabhojanaviññattiyā pāṭidesanīyaṃ, sūpodanaviññattiyā dukkaṭanti imesaṃ parivāre (pari. 287) vuttānaṃ channaṃ. Na hetā āpattiyo ājīvahetu eva paññattā sañcarittādīnaṃ aññathāpi āpajjitabbato. Ājīvahetupi <pageBreak edition="V" number="2.0120" />etāsaṃ āpajjanaṃ sandhāya evaṃ vuttaṃ, ājīvahetupi paññattānanti attho. Diṭṭhivipattiājīvavipattīhi codentopi tammūlikāya āpattiyā eva codeti.</paragraph>
<paragraph line="4">‘‘Kasmā maṃ na vandasī’’ti pucchite ‘‘assamaṇosi, asakyaputtiyosī’’ti avandanakāraṇassa vuttattā antimavatthuṃ ajjhāpanno na vanditabboti vadanti. Codetukāmatāya eva avanditvā attanā vattabbassa vuttamatthaṃ ṭhapetvā <pageBreak edition="M" number="2.0164" />avandiyabhāve taṃ kāraṇaṃ na hotīti cūḷagaṇṭhipade majjhimagaṇṭhipade ca vuttaṃ. Antimavatthuajjhāpannassa avandiyesu avuttattā tena saddhiṃ sayantassa sahaseyyāpattiyā abhāvato, tassa ca paṭiggahaṇassa ruhanato tadeva yuttataranti viññāyati. Kiñcāpi yāva so bhikkhubhāvaṃ paṭijānāti, tāva vanditabbo, yadā pana ‘‘assamaṇomhī’’ti paṭijānāti, tadā na vanditabboti ayamettha viseso veditabbo. Antimavatthuṃ ajjhāpannassa hi bhikkhubhāvaṃ paṭijānantasseva bhikkhubhāvo, na tato paraṃ. Bhikkhubhāvaṃ appaṭijānanto hi anupasampannapakkhaṃ bhajati. Yasmā āmisaṃ dento attano icchitaṭṭhāneyeva deti, tasmā paṭipāṭiyā nisinnānaṃ yāgubhattādīni dentena ekassa codetukāmatāya adinnepi codanā nāma na hotīti āha <bold>‘‘na tāva tā codanā hotī’’</bold>ti.</paragraph>
<paragraph line="5" number="231">Codetabboti cudito, cudito eva <bold>cuditako,</bold>aparādhavanto puggalo. Codetīti <bold>codako,</bold>aparādhapakāsako. Cuditako ca codako ca cuditakacodakā. <bold>Ubbāhikāyā</bold>ti ubbahanti viyojenti etāya alajjīnaṃ tajjaniṃ vā kalahaṃ vāti ubbāhikā, saṅghasammuti, tāya. Vinicchinanaṃ nāma tāya sammatabhikkhūhi vinicchinanameva. Alajjussannāya hi parisāya samathakkhandhake āgatehi dasahaṅgehi samannāgatā dve tayo bhikkhū tattheva vuttāya ñattidutiyakammavācāya sammannitabbā. Vuttañhetaṃ samathakkhandhake (cūḷava. 231-232) –</paragraph>
<indent line="6">‘‘Tehi ce, bhikkhave, bhikkhūhi tasmiṃ adhikaraṇe vinicchiyamāne anantāni ceva bhassāni jāyanti, na cekassa bhāsitassa attho viññāyati <pageBreak edition="M" number="2.0165" />. Anujānāmi, bhikkhave, evarūpaṃ adhikaraṇaṃ ubbāhikāya vūpasametuṃ. Dasahaṅgehi samannāgato bhikkhu ubbāhikāya sammannitabbo, sīlavā hoti, pātimokkhasaṃvarasaṃvuto viharati ācāragocarasampanno aṇumattesu vajjesu bhayadassāvī samādāya sikkhati sikkhāpadesu <pageBreak edition="V" number="2.0121" />, bahussuto hoti sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ abhivadanti, tathārūpassa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā, ubhayāni kho panassa pātimokkhāni vitthārena svāgatāni honti suvibhattāni suppavattīni suvinicchitāni suttaso anubyañjanaso, vinaye kho pana cheko hoti asaṃhīro, paṭibalo hoti ubho atthapaccatthike assāsetuṃ saññāpetuṃ nijjhāpetuṃ pekkhetuṃ passituṃ pasādetuṃ, adhikaraṇasamuppādavūpasamakusalo hoti, adhikaraṇaṃ jānāti, adhikaraṇasamudayaṃ jānāti, adhikaraṇanirodhaṃ jānāti, adhikaraṇanirodhagāminipaṭipadaṃ jānāti. Anujānāmi, bhikkhave, imehi dasahaṅgehi samannāgataṃ bhikkhuṃ ubbāhikāya sammannituṃ.</indent>
<indent line="7">‘‘Evañca pana, bhikkhave, sammannitabbo. Paṭhamaṃ bhikkhu yācitabbo, yācitvā byattena bhikkhunā paṭibalena saṅgho ñāpetabbo –</indent>
<indent line="8">‘‘Suṇātu me, bhante, saṅgho, amhākaṃ imasmiṃ adhikaraṇe vinicchiyamāne anantāni ceva bhassāni <pageBreak edition="M" number="2.0166" />jāyanti, na cekassa bhāsitassa attho viññāyati. Yadi saṅghassa pattakallaṃ, saṅgho itthannāmañca itthannāmañca bhikkhuṃ sammanneyya ubbāhikāya imaṃ adhikaraṇaṃ vūpasametuṃ, esā ñatti.</indent>
<indent line="9">‘‘Suṇātu me, bhante, saṅgho, amhākaṃ imasmiṃ adhikaraṇe vinicchiyamāne anantāni ceva bhassāni jāyanti, na cekassa bhāsitassa attho viññāyati. Saṅgho itthannāmañca itthannāmañca bhikkhuṃ sammannati ubbāhikāya imaṃ adhikaraṇaṃ vūpasametuṃ. Yassāyasmato khamati itthannāmassa ca itthannāmassa ca bhikkhuno sammuti ubbāhikāya imaṃ adhikaraṇaṃ vūpasametuṃ, so tuṇhassa. Yassa nakkhamati, so bhāseyya.</indent>
<indent line="10">‘‘Sammato saṅghena itthannāmo ca itthannāmo ca bhikkhu ubbāhikāya imaṃ adhikaraṇaṃ vūpasametuṃ, khamati saṅghassa, tasmā tuṇhī, evametaṃ dhārayāmī’’ti.</indent>
<paragraph line="11">Tehi <pageBreak edition="V" number="2.0122" />ca sammatehi visuṃ vā nisīditvā tassā eva vā parisāya ‘‘aññehi na kiñci kathetabba’’nti sāvetvā taṃ adhikaraṇaṃ vinicchitabbaṃ. <bold>Tumhāka</bold>nti cuditakacodake sandhāya vuttaṃ.</paragraph>
<paragraph line="12"><bold>‘‘Kimhī</bold>ti kismiṃ vatthusmiṃ. <bold>Kimhi nampi na jānāsī</bold>ti kimhi nanti vacanampi na jānāsi. <bold>Nāssa anuyogo dātabbo</bold>ti nāssa pucchā paṭipucchā dātabbā’’ti sāratthadīpaniyaṃ (sārattha. ṭī. 2.385-386) vuttaṃ, vimativinodaniyaṃ (vi. vi. ṭī. 1.386) pana – <bold>kimhī</bold>ti kismiṃ vatthusmiṃ, kataravipattiyanti attho. <bold>Kimhi naṃ nāmā</bold>ti idaṃ ‘‘katarāya vipattiyā <pageBreak edition="M" number="2.0167" />etaṃ codesī’’ti yāya kāyaci viññāyamānāya bhāsāya vuttepi codakassa vinaye apakataññutāya ‘‘sīlācāradiṭṭhiājīvavipattīsu katarāyāti maṃ pucchatī’’ti viññātuṃ asakkontassa pucchā, na pana ‘‘kimhī’’tiādipadatthamattaṃ ajānantassa. Na hi anuvijjako codakaṃ bālaṃ aparicitabhāsāya ‘‘kimhi na’’nti pucchati. <bold>Kimhi nampi na jānāsī</bold>ti idampi vacanamattaṃ sandhāya vuttaṃ na hoti. ‘‘Kataravipattiyā’’ti vutte ‘‘asukāya vipattiyā’’ti vattumpi ‘‘na jānāsī’’ti vacanassa adhippāyameva sandhāya vuttanti gahetabbaṃ. Teneva vakkhati ‘‘nāssa anuyogo dātabbo’’ti.</paragraph>
<paragraph line="13"><bold>‘‘Tassa nayo dātabbo’’</bold>ti <bold>tassā</bold>ti bālassa lajjissa. ‘‘Tassa nayo dātabbo’’ti vatvā ca ‘‘kimhi naṃ codesīti sīlavipattiyā’’tiādi adhippāyappakāsanameva nayadānaṃ vuttaṃ, na pana <bold>kimhi-naṃ-padānaṃ</bold>pariyāyamattadassanaṃ. Na hi bālo ‘‘kataravipattiyaṃ naṃ codesī’’ti imassa vacanassa atthe ñātepi vipattippabhedaṃ, attanā codiyamānaṃ vipattisarūpañca jānituṃ sakkoti, tasmā teneva ajānanena alajjī apasādetabbo. <bold>Kimhi na</bold>nti idampi upalakkhaṇamattaṃ. Aññena vā yena kenaci ākārena aviññutaṃ pakāsetvā vissajjetabbova. ‘‘Dummaṅkūnaṃ puggalānaṃ niggahāyā’’tiādivacanato <bold>‘‘alajjīniggahatthāya…pe… paññatta’’</bold>nti vuttaṃ. <bold>Ehitī</bold>ti eti, <bold>hi</bold>-kāro ettha āgamo daṭṭhabbo, āgamissatīti attho. <bold>Diṭṭhasantānenā</bold>ti diṭṭhaniyāmena. <bold>Alajjissa paṭiññāya eva kātabba</bold>nti vacanapaṭivacanakkameneva dose āvibhūtepi alajjissa ‘‘asuddho aha’’nti dosasampaṭicchanapaṭiññāya eva āpattiyā kātabbanti attho. Keci pana ‘‘alajjissa etaṃ natthīti suddhapaṭiññāya eva anāpattiyā kātabbanti ayamettha attho saṅgahito’’ti <pageBreak edition="M" number="2.0168" />vadanti, taṃ <pageBreak edition="V" number="2.0123" />na yuttaṃ anuvijjakasseva niratthakattāpattito, codakeneva alajjipaṭiññāya ṭhātabbato. Dosopagamapaṭiññā eva hi idha paṭiññāti adhippetā, teneva vakkhati ‘‘etampi natthi, etampi natthīti paṭiññaṃ na detī’’tiādi.</paragraph>
<paragraph line="14"><bold>Tadatthadīpanattha</bold>nti alajjissa dose āvibhūtepi tassa dosopagamapaṭiññāya eva kātabbatādīpanatthaṃ. Vivādavatthusaṅkhāte atthe paccatthikā <bold>atthapaccatthikā. Saññaṃ datvā</bold>ti tesaṃ kathāpacchedatthaṃ abhimukhakaraṇatthañca saddaṃ katvā. <bold>Vinicchinituṃ ananucchaviko</bold>ti asuddhoti saññāya codakapakkhe paviṭṭhattā anuvijjakabhāvato bahibhūtattā anuvijjituṃ asakkuṇeyyattaṃ sandhāya vuttaṃ. Sandehe eva hi sati anuvijjituṃ sakkā, asuddhaladdhiyā pana sati cuditakena vuttaṃ sabbaṃ asaccatopi paṭibhāti, kathaṃ tattha anuvijjanā siyāti.</paragraph>
<paragraph line="15"><bold>Tathā nāsitakova bhavissatī</bold>ti iminā vinicchayampi adatvā saṅghato viyojanaṃ nāma liṅganāsanā viya ayampi eko nāsanappakāroti dasseti. <bold>Ekasambhogaparibhogā</bold>ti idaṃ attano santikā tesaṃ vimocanatthaṃ vuttaṃ, na pana tesaṃ aññamaññasambhoge yojanatthaṃ.</paragraph>
<paragraph line="16"><bold>Viraddhaṃ hotī</bold>ti sañcicca āpattiṃ āpanno hoti. <bold>Ādito paṭṭhāya alajjī nāma natthī</bold>ti idaṃ ‘‘pakkhānaṃ anurakkhaṇatthāya paṭiññaṃ na detī’’ti imassa alajjīlakkhaṇasambhavassa karaṇavacanaṃ. Paṭicchāditakālato paṭṭhāya alajjī nāma eva, purimo lajjibhāvo na rakkhatīti attho. <bold>Paṭiññaṃ na detī</bold>ti ‘‘sace mayā katadosaṃ vakkhāmi, mayhaṃ anuvattakā bhijjissantī’’ti paṭiññaṃ na deti. <bold>Ṭhāne na tiṭṭhatī</bold>ti lajjiṭṭhāne na tiṭṭhati, kāyavācāsu vītikkamo <pageBreak edition="M" number="2.0169" />hoti evāti adhippāyo. Tenāha <bold>‘‘vinicchayo na dātabbo’’</bold>ti, pubbe pakkhikānaṃ paṭiññāya vūpasamitassapi adhikaraṇassa duvūpasantatāya ayampi tathā nāsitakova bhavissatīti adhippāyo.</paragraph>
<paragraph line="17" number="232"><bold>Adinnādānavatthuṃ vinicchinantena pañcavīsati avahārā sādhukaṃ sallakkhetabbā</bold>ti ettha <bold>pañcavīsati avahārā</bold>nāma pañca pañcakāni, tattha <bold>pañca pañcakāni</bold>nāma nānābhaṇḍapañcakaṃ ekabhaṇḍapañcakaṃ sāhatthikapañcakaṃ pubbapayogapañcakaṃ theyyāvahārapañcakanti. Tathā hi vuttaṃ kaṅkhāvitaraṇiyaṃ (kaṅkhā. aṭṭha. dutiyapārājikavaṇṇanā) ‘‘te pana avahārā pañca <pageBreak edition="V" number="2.0124" />pañcakāni samodhānetvā sādhukaṃ sallakkhetabbā’’tiādi. Tattha nānābhaṇḍapañcakaekabhaṇḍapañcakāni padabhājane (pārā. 92) vuttānaṃ ‘‘ādiyeyya, hareyya, avahareyya, iriyāpathaṃ vikopeyya, ṭhānā cāveyyā’’ti imesaṃ padānaṃ vasena labbhanti. Tathā hi vuttaṃ porāṇehi –</paragraph>
<gatha1 line="18">‘‘Ādiyanto harantova;</gatha1>
<gatha2 line="19">Haranto iriyāpathaṃ;</gatha2>
<gatha3 line="20">Vikopento tathā ṭhānā;</gatha3>
<gathalast line="21">Cāventopi parājiko’’ti.</gathalast>
<paragraph line="22">Tattha nānābhaṇḍapañcakaṃ saviññāṇakaaviññāṇakavasena daṭṭhabbaṃ, itaraṃ saviññāṇakavaseneva. Kathaṃ? <bold>Ādiyeyyā</bold>ti ārāmaṃ abhiyuñjati, āpatti dukkaṭassa. Sāmikassa vimatiṃ uppādeti, āpatti thullaccayassa. Sāmiko ‘‘na mayhaṃ bhavissatī’’ti dhuraṃ nikkhipati, āpatti pārājikassa. <bold>Hareyyā</bold>ti aññassa bhaṇḍaṃ haranto sīse bhāraṃ theyyacitto āmasati, dukkaṭaṃ. Phandāpeti, thullaccayaṃ. Khandhaṃ oropeti, pārājikaṃ. <bold>Avahareyyā</bold>ti upanikkhittaṃ bhaṇḍaṃ ‘‘dehi <pageBreak edition="M" number="2.0170" />me bhaṇḍa’’nti vuccamāno ‘‘nāhaṃ gaṇhāmī’’ti bhaṇati, dukkaṭaṃ. Sāmikassa vimatiṃ uppādeti, thullaccayaṃ. Sāmiko ‘‘na mayhaṃ bhavissatī’’ti dhuraṃ nikkhipati, pārājikaṃ. <bold>Iriyāpathaṃ vikopeyyā</bold>ti ‘‘sahabhaṇḍahārakaṃ nessāmī’’ti paṭhamaṃ pādaṃ atikkāmeti, thullaccayaṃ. Dutiyaṃ pādaṃ atikkāmeti, pārājikaṃ. <bold>Ṭhānā cāveyyā</bold>ti thalaṭṭhaṃ bhaṇḍaṃ theyyacitto āmasati, dukkaṭaṃ. Phandāpeti, thullaccayaṃ. Ṭhānā cāveti, pārājikaṃ. Evaṃ tāva nānābhaṇḍapañcakaṃ veditabbaṃ. Sassāmikassa pana dāsassa vā tiracchānagatassa vā yathāvuttena abhiyogādinā nayena ādiyanaharaṇa avaharaṇa iriyāpathavikopana ṭhānācāvanavasena <bold>ekabhaṇḍapañcakaṃ</bold>veditabbaṃ. Tenāhu porāṇā –</paragraph>
<gatha1 line="23">‘‘Tattha nānekabhaṇḍānaṃ, pañcakānaṃ vasā pana;</gatha1>
<gathalast line="24">Ādiyanādipañcakā, duvidhāti udīritā’’ti.</gathalast>
<paragraph line="25">Katamaṃ <pageBreak edition="V" number="2.0125" /><bold>sāhatthikapañcakaṃ</bold>? Sāhatthiko āṇattiko nissaggiyo atthasādhako dhuranikkhepoti. Tathā hi vuttaṃ –</paragraph>
<gatha1 line="26">‘‘Sāhatthāṇattiko ceva, nissaggiyotthasādhako;</gatha1>
<gathalast line="27">Dhuranikkhepako cāti, idaṃ sāhatthapañcaka’’nti.</gathalast>
<paragraph line="28">Tattha <bold>sāhatthiko</bold>nāma parassa bhaṇḍaṃ sahatthā avaharati. <bold>Āṇattiko</bold>nāma ‘‘asukassa bhaṇḍaṃ avaharā’’ti aññaṃ āṇāpeti. <bold>Nissaggiyo</bold>nāma suṅkaghātaparikappitokāsānaṃ anto ṭhatvā bahi pātanaṃ. <bold>Atthasādhako</bold>nāma ‘‘asukassa bhaṇḍaṃ yadā sakkosi, tadā taṃ avaharā’’ti āṇāpeti. Tattha sace paro anantarāyiko hutvā taṃ avaharati, āṇāpakassa āṇattikkhaṇeyeva pārājikaṃ. Parassa vā pana telakumbhiyā pādagghanakaṃ telaṃ avassaṃ pivanakāni upāhanādīni pakkhipati <pageBreak edition="M" number="2.0171" />, hatthato muttamatteyeva pārājikaṃ. <bold>Dhuranikkhepo</bold>pana ārāmābhiyogaupanikkhittabhaṇḍavasena veditabbo. Tāvakālikabhaṇḍadeyyāni adentassapi eseva nayoti idaṃ sāhatthikapañcakaṃ.</paragraph>
<paragraph line="29">Katamaṃ <bold>pubbapayogapañcakaṃ</bold>? Pubbapayogo sahapayogo saṃvidāvahāro saṅketakammaṃ nimittakammanti. Tena vuttaṃ –</paragraph>
<gatha1 line="30">‘‘Pubbasahapayogo ca, saṃvidāharaṇaṃ tathā;</gatha1>
<gathalast line="31">Saṅketakammaṃ nimittaṃ, idaṃ sāhatthapañcaka’’nti.</gathalast>
<paragraph line="32">Tattha āṇattivasena <bold>pubbapayogo</bold>veditabbo. Ṭhānācāvanavasena, khilādīni saṅkāmetvā khettādiggahaṇavasena ca <bold>sahapayogo</bold>veditabbo. <bold>Saṃvidāvahāro</bold>nāma ‘‘asukaṃ nāma bhaṇḍaṃ avaharissāmā’’ti saṃvidahitvā sammantayitvā avaharaṇaṃ. Evaṃ saṃvidahitvā gatesu hi ekenapi tasmiṃ bhaṇḍe ṭhānā cāvite sabbesaṃ avahāro hoti. <bold>Saṅketakammaṃ</bold>nāma sañjānanakammaṃ. Sace hi purebhattādīsu yaṃ kiñci kālaṃ paricchinditvā ‘‘asukasmiṃ kāle itthannāmaṃ bhaṇḍaṃ avaharā’’ti vutto saṅketato apacchā apure taṃ avaharati, saṅketakārakassa saṅketakaraṇakkhaṇeyeva avahāro. <bold>Nimittakammaṃ</bold>nāma saññuppādanatthaṃ akkhinikhaṇanādinimittakaraṇaṃ <pageBreak edition="V" number="2.0126" />. Sace hi evaṃ katanimittato apacchā apure ‘‘yaṃ avaharā’’ti vutto, taṃ avaharati, nimittakārakassa nimittakkhaṇeyeva avahāroti idaṃ pubbapayogapañcakaṃ.</paragraph>
<paragraph line="33">Katamaṃ <bold>theyyāvahārapañcakaṃ</bold>? Theyyāvahāro pasayhāvahāro parikappāvahāro paṭicchannāvahāro kusāvahāroti. Tena vuttaṃ –</paragraph>
<gatha1 line="34">‘‘Theyyā <pageBreak edition="M" number="2.0172" />pasayhā parikappā, paṭicchannā kusā tathā;</gatha1>
<gathalast line="35">Avahārā ime pañca, theyyāvahārapañcaka’’nti.</gathalast>
<paragraph line="36">Tattha yo sandhicchedādīni katvā adissamāno avaharati, kūṭatulākūṭamānakūṭakahāpaṇādīhi vā vañcetvā gaṇhāti, tassevaṃ gaṇhato avahāro <bold>theyyāvahāro</bold>ti veditabbo. Yo pana pasayha balakkārena paresaṃ santakaṃ gaṇhāti gāmaghātakādayo viya, attano pattabalito vā vuttanayeneva adhikaṃ gaṇhāti rājabhaṭādayo viya, tassevaṃ gaṇhato avahāro <bold>pasayhāvahāro</bold>ti veditabbo. Parikappetvā gahaṇaṃ pana <bold>parikappāvahāro</bold>nāma.</paragraph>
<paragraph line="37">So bhaṇḍokāsassa vasena duvidho. Tatrāyaṃ <bold>bhaṇḍaparikappo</bold>– sāṭakatthiko antogabbhaṃ pavisitvā ‘‘sace sāṭako bhavissati, gaṇhissāmi. Sace suttaṃ, na gaṇhissāmī’’ti parikappetvā andhakāre pasibbakaṃ gaṇhāti. Tatra ce sāṭako hoti, uddhāreyeva pārājikaṃ. Suttañce hoti, rakkhati. Bahi nīharitvā muñcitvā ‘‘sutta’’nti ñatvā puna āharitvā ṭhapeti, rakkhatiyeva. ‘‘Sutta’’nti ñatvāpi yaṃ laddhaṃ, taṃ gahetabbanti gacchati, padavārena kāretabbo. Bhūmiyaṃ ṭhapetvā gaṇhāti, uddhāre pārājikaṃ. ‘‘Coro coro’’ti anubandho chaḍḍetvā palāyati, rakkhati. Sāmikā disvā gaṇhanti, rakkhatiyeva. Añño ce gaṇhāti, bhaṇḍadeyyaṃ. Sāmikesu nivattantesu sayaṃ disvā paṃsukūlasaññāya ‘‘pagevetaṃ mayā gahitaṃ, mama dāni santaka’’nti gaṇhantassapi bhaṇḍadeyyameva. Tattha yvāyaṃ ‘‘sace sāṭako bhavissati, gaṇhissāmī’’tiādinā nayena pavatto parikappo, ayaṃ bhaṇḍaparikappo nāma. <bold>Okāsaparikappo</bold>pana evaṃ veditabbo – ekacco pana parapariveṇādīni paviṭṭho kiñci lobhaneyyabhaṇḍaṃ disvā gabbhadvārapamukhaheṭṭhā <pageBreak edition="M" number="2.0173" />pāsādadvārakoṭṭhakarukkhamūlādivasena paricchedaṃ katvā ‘‘sace maṃ etthantare passissanti, daṭṭhukāmatāya gahetvā vicaranto viya dassāmi. No ce passissanti <pageBreak edition="V" number="2.0127" />, harissāmī’’ti parikappeti, tassa taṃ ādāya parikappitaparicchedaṃ atikkantamatte avahāro hoti. Iti yvāyaṃ vuttanayeneva pavatto parikappo, ayaṃ okāsaparikappo nāma. Evamimesaṃ dvinnaṃ parikappānaṃ vasena parikappetvā gaṇhato avahāro parikappāvahāroti veditabbo.</paragraph>
<paragraph line="38">Paṭicchādetvā pana avaharaṇaṃ <bold>paṭicchannāvahāro</bold>. So evaṃ veditabbo – yo bhikkhu uyyānādīsu paresaṃ omuñcitvā ṭhapitaṃ aṅgulimuddikādiṃ disvā ‘‘pacchā gaṇhissāmī’’ti paṃsunā vā paṇṇena vā paṭicchādeti, tassa ettāvatā uddhāro natthīti na tāva avahāro hoti. Yadā pana sāmikā vicinantā apassitvā ‘‘sve jānissāmā’’ti sālayāva gatā honti, athassa taṃ uddharato uddhāre avahāro. ‘‘Paṭicchannakāleyeva etaṃ mama santaka’’nti sakasaññāya vā ‘‘gatādāni te, chaḍḍitabhaṇḍaṃ ida’’nti paṃsukūlasaññāya vā gaṇhantassa pana bhaṇḍadeyyaṃ. Tesu dutiyatatiyadivase āgantvā vicinitvā adisvā dhuranikkhepaṃ katvā gatesupi gahitaṃ bhaṇḍadeyyameva. Pacchā ñatvā codiyamānassa adadato sāmikānaṃ dhuranikkhepe avahāro hoti. Kasmā? Yasmā tassa payogena tehi na diṭṭhaṃ. Yo pana tathārūpaṃ bhaṇḍaṃ yathāṭhāne ṭhitaṃyeva appaṭicchādetvā theyyacitto pādena akkamitvā kaddame vā vālikāya vā paveseti, tassa pavesitamatteyeva avahāro.</paragraph>
<paragraph line="39">Kusaṃ saṅkāmetvā pana avaharaṇaṃ <bold>kusāvahāro</bold>nāma. Sopi evaṃ veditabbo – yo bhikkhu vilīvamayaṃ vā tālapaṇṇamayaṃ vā katasaññāṇaṃ yaṃ kiñci kusaṃ pātetvā cīvare <pageBreak edition="M" number="2.0174" />bhājiyamāne attano koṭṭhāsassa samīpe ṭhitaṃ samagghataraṃ vā mahagghataraṃ vā samasamaṃ vā agghena parassa koṭṭhāsaṃ haritukāmo attano koṭṭhāse patitaṃ kusaṃ parassa koṭṭhāse pātetukāmatāya uddharati, rakkhati tāva. Parassa koṭṭhāse pātite rakkhateva. Yadā pana tasmiṃ patite parassa koṭṭhāsato parassa kusaṃ uddharati, uddhaṭamatte avahāro. Sace paṭhamataraṃ parassa koṭṭhāsato kusaṃ uddharati, attano koṭṭhāse pātetukāmatāya uddhāre rakkhati, pātanepi rakkhati. Attano koṭṭhāsato pana attano kusaṃ uddharato uddhāreyeva rakkhati, taṃ uddharitvā parakoṭṭhāse pātentassa hatthato muttamatte avahāro hoti, ayaṃ kusāvahāro. Ayamettha saṅkhepo, vitthāro pana samantapāsādikato (pārā. aṭṭha. 1.92) gahetabbo.</paragraph>
<paragraph line="40"><bold>Tulayitvā</bold>ti <pageBreak edition="V" number="2.0128" />upaparikkhitvā.</paragraph>
<paragraph line="41"><bold>Sāmīcī</bold>ti vattaṃ, āpatti pana natthīti adhippāyo.</paragraph>
<paragraph line="42"><bold>Mahājanasammaddo</bold>ti mahājanasaṅkhobho. <bold>Bhaṭṭhe janakāye</bold>ti apagate janakāye. <bold>‘‘Idañca kāsāvaṃ attano santakaṃ katvā etasseva bhikkhuno dehī’’</bold>ti kiṃ kāraṇā evamāha? Cīvarassāmikena dhuranikkhepo kato, tasmā tassa adinnaṃ gahetuṃ na vaṭṭati. Avahārakopi vippaṭisārassa uppannakālato paṭṭhāya cīvarassāmikaṃ pariyesanto vicarati ‘‘dassāmī’’ti, cīvarassāmikena ca ‘‘mameta’’nti vutte etenapi avahārakena ālayo pariccatto, tasmā evamāha. Yadi evaṃ cīvarassāmikoyeva ‘‘attano santakaṃ gaṇhāhī’’ti kasmā na vuttoti? Ubhinnaṃ kukkuccavinodanatthaṃ. Kathaṃ? Avahārakassa ‘‘mayā sahatthena na dinnaṃ, bhaṇḍadeyyameta’’nti kukkuccaṃ uppajjeyya <pageBreak edition="M" number="2.0175" />, itarassa ‘‘mayā paṭhamaṃ dhuranikkhepaṃ katvā pacchā adinnaṃ gahita’’nti kukkuccaṃ uppajjeyyāti.</paragraph>
<paragraph line="43"><bold>Samaggha</bold>nti appagghaṃ.</paragraph>
<paragraph line="44"><bold>Dāruatthaṃ pharatī</bold>ti dārūhi kattabbakiccaṃ sādheti. <bold>Mayi sante</bold>tiādi sabbaṃ raññā pasādena vuttaṃ, therena pana ‘‘ananucchavikaṃ kata’’nti na maññitabbaṃ.</paragraph>
<paragraph line="45">Ekadivasaṃ dantakaṭṭhacchedanādinā yā ayaṃ agghahāni vuttā, sā bhaṇḍassāminā kiṇitvā gahitameva sandhāya vuttā. Sabbaṃ panetaṃ aṭṭhakathācariyappamāṇena gahetabbaṃ. Pāsāṇañca sakkharañca <bold>pāsāṇasakkharaṃ</bold>.</paragraph>
<paragraph line="46">‘‘Dhāreyya atthaṃ vicakkhaṇo’’ti imasseva vivaraṇaṃ <bold>‘‘āpattiṃ vā anāpattiṃ vā’’</bold>tiādi. ‘‘Sikkhāpadaṃ samaṃ tenā’’ti ito pubbe ekā gāthā –</paragraph>
<gatha1 line="47">‘‘Dutiyaṃ adutiyena, yaṃ jinena pakāsitaṃ;</gatha1>
<gathalast line="48">Parājitakilesena, pārājikapadaṃ idhā’’ti.</gathalast>
<paragraph line="49">Tāya <pageBreak edition="V" number="2.0129" />saddhiṃ ghaṭetvā adutiyena parājitakilesena jinena dutiyaṃ yaṃ idaṃ pārājikapadaṃ pakāsitaṃ, idha tena samaṃ anekanayavokiṇṇaṃ gambhīratthavinicchayaṃ aññaṃ kiñci sikkhāpadaṃ na vijjatīti yojanā. Tattha <bold>parājitakilesenā</bold>ti santāne puna anuppattidhammatāpādane catūhi maggañāṇehi saha vāsanāya samucchinnasabbakilesena. Vimativinodaniyaṃ (vi. vi. ṭī. 1.159) pana <bold>‘‘parājitakilesenā</bold>ti vijitakilesena, nikilesenāti attho’’ti vuttaṃ. <bold>Idhā</bold>ti imasmiṃ sāsane.</paragraph>
<paragraph line="50"><bold>Tenā</bold>ti tena dutiyapārājikasikkhāpadena. <bold>Attho</bold>nāma pāḷiattho. <bold>Vinicchayo</bold>nāma pāḷimuttavinicchayo. Attho ca vinicchayo ca <bold>atthavinicchayā,</bold>te gambhīrā yasminti <bold>gambhīratthavinicchayaṃ</bold><pageBreak edition="M" number="2.0176" /><bold>. Vatthumhi otiṇṇeti</bold>codanāvasena vā attanāva attano vītikkamārocanavasena vā saṅghamajjhe adinnādānavatthusmiṃ otiṇṇe. <bold>Etthā</bold>ti otiṇṇe vatthusmiṃ. <bold>Vinicchayo</bold>ti āpattānāpattiniyamanaṃ. <bold>Avatvāvā</bold>ti ‘‘tvaṃ pārājikaṃ āpanno’’ti avatvāva. <bold>Kappiyepi ca vatthusmi</bold>nti attanā gahetuṃ kappiye mātupituādisantakepi vatthusmiṃ. <bold>Lahuvattino</bold>ti theyyacittuppādena lahuparivattino. <bold>Āsīvisa</bold>nti sīghameva sakalasarīre pharaṇasamatthavisaṃ.</paragraph>
<paragraph line="51" number="233">Pakatimanussehi uttaritarānaṃ buddhādiuttamapurisānaṃ adhigamadhammoti uttarimanussadhammo, tassa paresaṃ ārocanaṃ <bold>uttarimanussadhammārocanaṃ</bold>. Taṃ vinicchinantena cha ṭhānāni sodhetabbānīti yojanā. Tattha <bold>kiṃ te adhigata</bold>nti adhigamapucchā. <bold>Kinti te adhigata</bold>nti upāyapucchā. <bold>Kadā te adhigata</bold>nti kālapucchā. <bold>Kattha te adhigata</bold>nti okāsapucchā. <bold>Katame te kilesā pahīnā</bold>ti pahīnakilesapucchā. <bold>Katamesaṃ tvaṃ dhammānaṃ lābhī</bold>ti paṭiladdhadhammapucchā. Idāni tameva chaṭṭhānavisodhanaṃ vitthāretumāha <bold>‘‘sace hī’’</bold>tiādi. Tattha <bold>ettāvatā</bold>ti ettakena byākaraṇavacanamattena na sakkāro kātabbo. Byākaraṇañhi ekassa ayāthāvatopi hotīti. <bold>Imesu chasu ṭhānesu sodhanatthaṃ evaṃ vattabbo</bold>ti yathā nāma jātarūpapatirūpakampi jātarūpaṃ viya khāyatīti jātarūpaṃ nighaṃsanatāpanachedanehi sodhetabbaṃ, evameva idāneva vuttesu chasu ṭhānesu pakkhipitvā sodhanatthaṃ vattabbo. <bold>Vimokkhādīsū</bold>ti <bold>ādi</bold>-saddena samāpattiñāṇadassanamaggabhāvanāphalasacchikiriyādiṃ saṅgaṇhāti. <bold>Pākaṭo hoti</bold>adhigatavisesassa satisammosābhāvato. Sesapucchāsupi <bold>‘‘pākaṭo hotī’’</bold>ti pade eseva nayo.</paragraph>
<paragraph line="52"><bold>Sabbesañhi</bold><pageBreak edition="M" number="2.0177" /><pageBreak edition="V" number="2.0130" /><bold>attanā adhigatamaggena pahīnā kilesā pākaṭā hontī</bold>ti idaṃ yebhuyyavasena vuttaṃ. Kassaci hi attanā adhigatamaggavajjhakilesesu sandeho uppajjatiyeva mahānāmassa sakkassa viya. So hi sakadāgāmī samānopi ‘‘tassa mayhaṃ, bhante, evaṃ hoti – ko su nāma me dhammo ajjhattaṃ appahīno, yena me ekadā lobhadhammāpi cittaṃ pariyādāya tiṭṭhanti, dosadhammāpi cittaṃ pariyādāya tiṭṭhanti, mohadhammāpi cittaṃ pariyādāya tiṭṭhantī’’ti (ma. ni. 1.175) bhagavantaṃ pucchi. Ayaṃ kira rājā sakadāgāmimaggena lobhadosamohā niravasesā pahīyantīti saññī ahosīti.</paragraph>
<paragraph line="53">Yāya paṭipadāya yassa ariyamaggo āgacchati, sā pubbabhāgapaṭipatti <bold>āgamanapaṭipadā. Sodhetabbā</bold>ti suddhā, udāhu na suddhāti vicāraṇavasena sodhetabbā. <bold>‘‘Na sujjhatī</bold>ti tattha tattha pamādapaṭipattisambhavato. <bold>Apanetabbo</bold>ti attano paṭiññāya apanetabbo’’ti sāratthadīpaniyaṃ (sārattha. ṭī. 2.197-198). Vimativinodaniyaṃ (vi. vi. ṭī. 1.197) pana <bold>‘‘na sujjhatī</bold>ti pucchiyamāno paṭipattikkamaṃ ullaṅghitvā kathesi. <bold>Apanetabbo</bold>ti tayā vuttakkamenāyaṃ dhammo na sakkā adhigantunti adhigatamānato apanetabbo’’ti vuttaṃ. ‘‘Sujjhatī’’ti vatvā sujjhanākāraṃ dassetuṃ <bold>‘‘dīgharatta’’</bold>ntiādi vuttaṃ. <bold>Paññāyatī</bold>ti etthāpi ‘‘yadī’’ti padaṃ ānetvā yadi so bhikkhu tāya paṭipadāya paññāyatīti sambandho. Catūsu paccayesu alaggattā <bold>‘‘ākāse pāṇisamena cetasā’’</bold>ti vuttaṃ. Vuttasadisaṃ byākaraṇaṃ hotīti yojanā. Tattha <bold>vuttasadisa</bold>nti tassa bhikkhuno byākaraṇaṃ imasmiṃ sutte vuttena sadisaṃ, samanti attho. <bold>Khīṇāsavassa paṭipattisadisā paṭipatti hotī</bold>ti dīgharattaṃ <pageBreak edition="M" number="2.0178" />suvikkhambhitakilesattā, idañca arahattaṃ paṭijānantassa vasena vuttaṃ. Tenāha <bold>‘‘khīṇāsavassa nāmā’’</bold>tiādi. <bold>Khīṇāsavassa nāma…pe… na hotī</bold>ti pahīnavipallāsattā, jīvitanikantiyā ca abhāvato na hoti, puthujjanassa pana appahīnavipallāsattā jīvitanikantisabbhāvato ca appamattakenapi hoti, evaṃ suvikkhambhitakilesassa vattanasekkhadhammapaṭijānanaṃ iminā bhayuppādanena, ambilādidassane kheḷuppādādinā ca na sakkā vīmaṃsituṃ, tasmā tassa vacaneneva taṃ saddhātabbaṃ.</paragraph>
<paragraph line="54"><bold>Ayaṃ bhikkhu sampannaveyyākaraṇo</bold>ti idaṃ na kevalaṃ abhāyanakameva sandhāya vuttaṃ ekaccassa sūrajātikassa puthujjanassapi abhāyanato, rajjanīyārammaṇānaṃ badarasāḷavādiaabalamaddanādīnaṃ <pageBreak edition="V" number="2.0131" />upayojanepi kheḷuppādāditaṇhuppattirahitaṃ sabbathā suvisodhitameva sandhāya vuttanti veditabbaṃ.</paragraph>
<paragraph line="55" number="234"><bold>‘‘Nīharitvā</bold>ti sāsanato nīharitvā’’ti sāratthadīpaniyaṃ (sārattha. ṭī. 2.45) vuttaṃ, vimativinodaniyaṃ (vi. vi. ṭī. 1.45) pana <bold>‘‘nīharitvā</bold>ti pāḷito uddharitvā’’ti. Tathā hi ‘‘pañcahupāli, aṅgehi samannāgatena bhikkhunā nānuyuñjitabbaṃ. Katamehi pañcahi? Suttaṃ na jānāti, suttānulomaṃ na jānātī’’tiādipāḷito (pari. 442) suttaṃ suttānulomañca nīhariṃsu, ‘‘anāpatti evaṃ amhākaṃ ācariyānaṃ uggaho paripucchāti bhaṇatī’’ti evamādito ācariyavādaṃ, ‘‘āyasmā upāli evamāha ‘anāpatti āvuso supinantenā’’ti (pārā. 78) evamādito attanomatiṃ nīhariṃsu. Sā ca therassa attanomati suttena saṅgahitattā suttaṃ jātaṃ, evamaññāpi suttādīhi saṅgahitāva gahetabbā, netarāti veditabbaṃ. Atha vā <bold>nīharitvā</bold>ti <pageBreak edition="M" number="2.0179" />vibhajitvā, sāṭṭhakathaṃ sakalaṃ vinayapiṭakaṃ suttādīsu catūsu padesesu pakkhipitvā catudhā vibhajitvā vinayaṃ pakāsesuṃ tabbinimuttassa abhāvāti adhippāyo. Vajirabuddhiṭīkāyampi (vajira. ṭī. pārājika 45) <bold>‘‘nīharitvā</bold>ti ettha sāsanato nīharitvāti attho…pe… tāya hi attanomatiyā thero etadaggaṭṭhapanaṃ labhati. Apica vuttañhetaṃ bhagavatā ‘anupasampannena paññattena vā apaññattena vā vuccamāno…pe… anādariyaṃ karoti, āpatti dukkaṭassā’ti. Tattha hi <bold>paññattaṃ</bold>nāma suttaṃ, sesattayaṃ <bold>apaññattaṃ</bold>nāma. Tenāyaṃ ‘catubbidhañhi vinayaṃ, mahātherā’ti gāthā suvuttā’’ti vuttaṃ.</paragraph>
<paragraph line="56"><bold>Vutta</bold>nti milindapañhe nāgasenattherena vuttaṃ. Pajjate anena atthoti padaṃ, bhagavatā kaṇṭhādivaṇṇuppattiṭṭhānaṃ āhacca visesetvā bhāsitaṃ padaṃ <bold>āhaccapadaṃ,</bold>bhagavatoyeva vacanaṃ. Tenāha <bold>‘‘āhaccapada</bold>nti suttaṃ adhippeta’’nti sāratthadīpaniyaṃ (sārattha. ṭī. 2.45) vuttaṃ. Vimativinodaniyaṃ (vi. vi. ṭī. 1.45) pana ‘‘kaṇṭhādivaṇṇuppattiṭṭhānakaraṇādīhi nīharitvā attano vacīviññattiyāva bhāsitaṃ vacanaṃ <bold>āhaccapada’’</bold>nti vuttaṃ. Vajirabuddhiṭīkāyaṃ (vajira. ṭī. pārājika 45) pana ‘‘aṭṭha vaṇṇaṭṭhānāni āhacca vuttena padanikāyenāti attho, udāhaṭena kaṇṭhokkantena padasamūhenāti adhippāyo’’ti vuttaṃ. ‘‘Idaṃ kappati, idaṃ na kappatī’’ti evaṃ avisesetvā ‘‘yaṃ bhikkhave mayā ‘idaṃ na kappatī’ti appaṭikkhittaṃ <pageBreak edition="V" number="2.0132" />, tañce akappiyaṃ anulometi, kappiyaṃ paṭibāhati, taṃ vo na kappatī’’tiādinā (mahāva. 305) vuttasāmaññalakkhaṇaṃ idha rasoti adhippetanti āha <bold>‘‘rasoti suttānuloma’’</bold>nti. <bold>Raso</bold>ti sāro ‘‘pattaraso’’tiādīsu (dha. sa. 628-630) viya, paṭikkhittānuññātasuttasāroti attho. <bold>Raso</bold>ti vā <pageBreak edition="M" number="2.0180" />lakkhaṇaṃ paṭivatthukaṃ anuddharitvā lakkhaṇānulomena vuttattā. <bold>Rasenā</bold>ti tassa āhaccabhāsitassa rasena, tato uddhaṭena vinicchayenāti attho. Suttachāyā viya hi suttānulomanti. Dhammasaṅgāhakapabhutiācariyaparamparato ānītā aṭṭhakathātanti idha ‘‘ācariyavaṃso’’ti adhippetāti āha <bold>‘‘ācariyavaṃsoti ācariyavādo’’</bold>ti, ācariyavādo ‘‘ācariyavaṃso’’ti vutto pāḷiyaṃ vuttānaṃ ācariyānaṃ paramparāya ābhatova pamāṇanti dassanatthaṃ. <bold>Adhippāyo</bold>ti kāraṇopapattisiddho uhāpohanayapavatto paccakkhādipamāṇapatirūpako. <bold>Adhippāyo</bold>ti ettha ‘‘attanomatī’’ti keci atthaṃ vadanti.</paragraph>
<paragraph line="57"><bold>Vinayapiṭake pāḷī</bold>ti idha adhikāravasena vuttaṃ, sesapiṭakesupi suttādicatunayā yathānurūpaṃ labbhanteva.</paragraph>
<paragraph line="58"><bold>‘‘Mahāpadesā</bold>ti mahāokāsā. Mahantāni vinayassa patiṭṭhāpanaṭṭhānāni, yesu patiṭṭhāpito vinayo vinicchinīyati asandehato, mahantāni vā kāraṇāni <bold>mahāpadesā,</bold>mahantāni vinayavinicchayakāraṇānīti vuttaṃ hoti. Atthato pana ‘yaṃ bhikkhave’tiādinā vuttāsādhippāyā pāḷiyeva mahāpadesāti vadanti. Tenevāha <bold>‘ye bhagavatā evaṃ vuttā’</bold>tiādi. Ime ca mahāpadesā khandhake āgatā, tasmā tesaṃ vinicchayakathā tattheva āvi bhavissatīti idha na vuccatī’’ti sāratthadīpaniyaṃ (sārattha. ṭī. 2.45) vuttaṃ. Vimativinodaniyaṃ (vi. vi. ṭī. 1.45) pana <bold>‘‘mahāpadesā</bold>ti mahāokāsā mahāvisayā, te atthato ‘yaṃ bhikkhavetiādipāḷivasena akappiyānulomato kappiyānulomato ca puggalehi nayato tathā tathā gayhamānā atthanayā eva. Te hi bhagavatā sarūpato avuttesupi paṭikkhittānulomesu anuññātānulomesu <pageBreak edition="M" number="2.0181" />ca sesesu kiccesu nivattipavattihetutāya mahāgocarāti ‘mahāpadesā’ti vuttā, na pana ‘yaṃ bhikkhave mayā idaṃ na kappatī’tiādinā vuttā sādhippāyā pāḷiyeva tassā sutte paviṭṭhattā. ‘Suttānulomampi sutte otāretabbaṃ…pe… suttameva balavatara’nti (pārā. aṭṭha. 1.45) hi vuttaṃ. Na hesā sādhippāyā pāḷi sutte otāretabbā, na gahetabbā <pageBreak edition="V" number="2.0133" />vā hoti. Yenāyaṃ suttānulomaṃ siyā, tasmā imaṃ pāḷiadhippāyaṃ nissāya puggalehi gahitā yathāvuttaatthāva suttānulomaṃ, taṃpakāsakattā pana ayaṃ pāḷipi suttānulomanti gahetabbaṃ. Tenāha <bold>‘ye bhagavatā evaṃ vuttā’</bold>tiādi. ‘Yaṃ bhikkhave’tiādipāḷinayena hi puggalehi gahitabbā ye akappiyānulomādayo atthā vuttā, te mahāpadesāti attho’’ti vuttaṃ.</paragraph>
<paragraph line="59">Vajirabuddhiṭīkāyampi (vajira. ṭī. pārājika 45) ‘‘parivāraṭṭhakathāyaṃ idha ca kiñcāpi ‘suttānulomaṃ nāma cattāro mahāpadesā’ti vuttaṃ, atha kho mahāpadesanayasiddhaṃ paṭikkhittāpaṭikkhittaṃ anuññātānanuññātaṃ kappiyākappiyanti atthato vuttaṃ hoti. Tattha yasmā ‘ṭhānaṃ okāso padesoti kāraṇavevacanāni ‘aṭṭhānametaṃ, ānanda, anavakāso’tiādi sāsanato, ‘niggahaṭṭhāna’nti ca ‘asandiṭṭhiṭṭhāna’nti ca ‘asandiṭṭhi ca pana padeso’ti ca lokato, tasmā mahāpadesāti mahākāraṇānīti attho. Kāraṇaṃ nāma ñāpako hetu idhādhippetaṃ, mahantabhāvo pana tesaṃ mahāvisayattā mahābhūtānaṃ viya. Te duvidhā vinayamahāpadesā suttantikamahāpadesā cāti. Tattha vinayamahāpadesā vinaye yogaṃ gacchanti, itare ubhayatthāpi, teneva parivāre (pari. 442) anuyogavatte <pageBreak edition="M" number="2.0182" />‘dhammaṃ na jānāti, dhammānulomaṃ na jānātī’ti’’ vuttaṃ. Tattha <bold>dhamma</bold>nti ṭhapetvā vinayapiṭakaṃ avasesaṃ piṭakadvayaṃ, <bold>dhammānuloma</bold>nti suttantike cattāro mahāpadesetiādi.</paragraph>
<paragraph line="60">Yadi sāpi tattha tattha bhagavatā pavattitā pakiṇṇakadesanāva aṭṭhakathā, sā pana dhammasaṅgāhakehi paṭhamaṃ tīṇi piṭakāni saṅgāyitvā tassa atthavaṇṇanānurūpeneva vācanāmaggaṃ āropitattā ‘‘ācariyavādo’’ti vuccati ‘‘ācariyā vadanti saṃvaṇṇenti pāḷiṃ etenā’’ti katvā. Tenāha <bold>‘‘ācariyavādo nāma…pe… aṭṭhakathātantī’’</bold>ti. Tisso hi saṅgītiyo āruḷhoyeva buddhavacanassa atthasaṃvaṇṇanābhūto kathāmaggo mahāmahindattherena tambapaṇṇidīpaṃ ābhato, pacchā tambapaṇṇiyehi mahātherehi sīhaḷabhāsāya ṭhapito nikāyantaraladdhisaṅkarapariharaṇatthaṃ. Bhagavato pakiṇṇakadesanābhūtā ca suttānulomabhūtā ca aṭṭhakathā yasmā dhammasaṅgāhakattherehi pāḷivaṇṇanākkamena saṅgahetvā vuttā, tasmā ācariyavādoti vuttā. Etena ca aṭṭhakathā suttasuttānulomesu atthato saṅgayhatīti veditabbaṃ. Yathā ca esā, evaṃ attanomatipi pamāṇabhūtā. Na hi bhagavato vacanaṃ vacanānulomañca anissāya <pageBreak edition="V" number="2.0134" />aggasāvakādayopi attano ñāṇabalena suttābhidhammavinayesu kiñci sammutiparamatthabhūtaṃ atthaṃ vattuṃ sakkonti, tasmā sabbampi vacanaṃ sutte suttānulome ca saṅgayhati. Visuṃ pana aṭṭhakathādīnaṃ saṅgahitattā tadavasesaṃ suttasuttānulomato gahetvā catudhā vinayo niddiṭṭho.</paragraph>
<paragraph line="61">Kiñcāpi attanomati suttādīhi saṃsanditvāva parikappīyati, tathāpi sā na suttādīsu visesato niddiṭṭhāti āha <bold>‘‘suttasuttānulomaācariyavāde muñcitvā’’</bold>ti. <bold>Anubuddhiyā</bold>ti suttādīniyeva anugatabuddhiyā. <bold>Nayaggāhenā</bold>ti suttādito <pageBreak edition="M" number="2.0183" />labbhamānanayaggahaṇena. Attanomatiṃ sāmaññato paṭhamaṃ dassetvā idāni tameva visesetvā dassento <bold>‘‘apicā’’</bold>tiādimāha. Tattha <bold>‘‘suttantābhidhammavinayaṭṭhakathāsū’’</bold>ti vacanato piṭakattayassapi sādhāraṇā esā kathāti veditabbā. <bold>Theravādo</bold>ti mahāsumattherādīnaṃ gāho. Idāni tattha paṭipajjitabbākāraṃ dassento āha <bold>‘‘taṃ panā’’</bold>tiādi. Tattha <bold>atthenā</bold>ti attanā nayato gahitena atthena. <bold>Pāḷi</bold>nti attano gāhassa nissayabhūtaṃ sāṭṭhakathaṃ pāḷiṃ. <bold>Pāḷiyā</bold>ti tappaṭikkhepatthaṃ parenābhatāya sāṭṭhakathāya pāḷiyā, attanā gahitaṃ atthaṃ nissāya, pāḷiñca saṃsanditvāti attho. <bold>Ācariyavāde</bold>ti attanā parena ca samuddhaṭaaṭṭhakathāya. <bold>Otāretabbā</bold>ti ñāṇena anuppavesetabbā. <bold>Otarati ceva sameti cā</bold>ti attanā uddhaṭehi saṃsandanavasena otarati, parena uddhaṭena sameti. <bold>Sabbadubbalā</bold>ti asabbaññupuggalassa dosavāsanāya yāthāvato atthasampaṭipattiabhāvato vuttaṃ.</paragraph>
<paragraph line="62">Pamādapāṭhavasena ācariyavādassa suttānulomena asaṃsandanāpi siyāti āha <bold>‘‘itaro na gahetabbo’’</bold>ti. <bold>Samentameva gahetabba</bold>nti ye suttena saṃsandanti, evarūpāva atthā mahāpadesato uddharitabbāti dasseti tathā tathā uddhaṭaatthānaṃyeva suttānulomattā. Tenāha <bold>‘‘suttānulomato hi suttameva balavatara’’</bold>nti. Atha vā suttānulomassa suttekadesattepi sutte viya ‘‘idaṃ kappati, idaṃ na kappatī’’ti paricchinditvā āhaccabhāsitaṃ kiñci natthīti āha <bold>‘‘suttā…pe… balavatara’’</bold>nti. <bold>Appaṭivattiya</bold>nti appaṭibāhiyaṃ. <bold>Kārakasaṅghasadisa</bold>nti pamāṇattā saṅgītikārakasaṅghasadisaṃ. <bold>‘‘Buddhānaṃ ṭhitakālasadisa’’</bold>nti iminā buddhānaṃyeva kathitadhammabhāvaṃ dasseti, dharamānabuddhasadisanti vuttaṃ <pageBreak edition="M" number="2.0184" />hoti. Sutte hi paṭibāhite buddhova paṭibāhito hoti. <bold>‘‘Sakavādī suttaṃ gahetvā kathetī</bold>ti sakavādī attano suttaṃ gahetvā voharati. <bold>Paravādī suttānuloma</bold>nti <pageBreak edition="V" number="2.0135" />aññanikāyavādī attano nikāye suttānulomaṃ gahetvā kathetī’’ti sāratthadīpaniyaṃ (sārattha. ṭī. 2.45) vuttaṃ.</paragraph>
<paragraph line="63">Vimativinodaniyaṃ (vi. vi. ṭī. 1.45) pana <bold>‘‘sakavādī suttaṃ gahetvā kathetī</bold>tiādīsu yo yathābhūtamatthaṃ gahetvā kathanasīlo, so sakavādī. <bold>Sutta</bold>nti saṅgītittayāruḷhaṃ pāḷivacanaṃ. <bold>Paravādī</bold>ti mahāvihāravāsī vā hotu aññanikāyavāsī vā, yo viparītato atthaṃ gahetvā kathanasīlo, sova idha ‘paravādī’ti vutto. <bold>Suttānuloma</bold>nti saṅgītittayāruḷhaṃ vā anāruḷhaṃ vā yaṃ kiñci vipallāsato vā vañcanāya vā ‘saṅgītittayāgatamida’nti dassiyamānaṃ suttānulomaṃ. Keci ‘aññanikāye suttānuloma’nti vadanti, taṃ na yuttaṃ sakavādīparavādīnaṃ ubhinnampi saṅgītittayāruḷhasuttādīnameva gahetabbato. Tathā hi vakkhati ‘tisso saṅgītiyo āruḷhaṃ pāḷiāgataṃ paññāyati, gahetabba’ntiādi (pārā. aṭṭha. 1.45). Na hi sakavādī aññanikāyasuttādiṃ pamāṇato gaṇhāti. Yena tesu suttādīsu dassitesu tattha ṭhātabbaṃ bhaveyya, vakkhati ca ‘paro tassa akappiyabhāvasādhakaṃ suttato bahuṃ kāraṇañca vinicchayañca dasseti…pe… sādhūti sampaṭicchitvā akappiyeyeva ṭhātabba’nti (pārā. aṭṭha. 1.45), tasmā paravādināpi saṅgītittaye anāruḷhampi anāruḷhamicceva dassīyati, kevalaṃ tassa tassa suttādino saṅgītittaye anāgatassa kūṭatā, āgatassa ca byañjanacchāyāya aññathā adhippāyayojanā ca visesā, tattha ca yaṃ kūṭaṃ, taṃ apanīyati. Yaṃ aññathā yojitaṃ, taṃ tassa viparītatādassanatthaṃ tadaññena suttādinā <pageBreak edition="M" number="2.0185" />saṃsandanā karīyati. Yo pana paravādinā gahito adhippāyo suttantādinā saṃsandati, so sakavādināpi attano gāhaṃ vissajjetvā gahetabboti ubhinnampi saṅgītittayāgatameva suttaṃ pamāṇanti veditabbaṃ. Teneva kathāvatthupakaraṇe ‘sakavāde pañca suttasatāni paravāde pañcā’ti, suttasahassampi adhippāyaggahaṇanānattena saṅgītittayāgatameva gahitaṃ, na nikāyantare’’ti vuttaṃ.</paragraph>
<paragraph line="64">Vajirabuddhiṭīkāyaṃ (vajira. ṭī. pārājika 45) pana <bold>‘‘paravādī</bold>ti amhākaṃ samayavijānanako aññanikāyikoti vuttaṃ. <bold>Paravādī suttānuloma</bold>nti kathaṃ? ‘Aññatra udakadantaponā’ti suttaṃ sakavādissa, tadanulomato nāḷikeraphalassa udakampi udakameva hotīti paravādī ca.</paragraph>
<gatha1 line="65">‘Nāḷikerassa <pageBreak edition="V" number="2.0136" />yaṃ toyaṃ, purāṇaṃ pittavaḍḍhanaṃ;</gatha1>
<gathalast line="66">Tameva taruṇaṃ toyaṃ, pittaghaṃ balavaḍḍhana’nti. –</gathalast>
<unindented line="67">Evaṃ paravādinā vutte sakavādī dhaññaphalassa gatikattā, āhāratthassa ca pharaṇato ‘yāvakālikameva ta’nti vadanto paṭikkhipatī’’ti. <bold>Khepaṃ vā garahaṃ vā akatvā</bold>ti ‘‘kiṃ iminā’’ti khepaṃ paṭikkhepaṃ chaḍḍanaṃ vā ‘‘kimesa bālo vadati, kimesa bālo jānātī’’ti garahaṃ nindaṃ vā akatvā. <bold>Suttānuloma</bold>nti attanā avuttaṃ aññanikāye suttānulomaṃ. <bold>‘‘Sutte otāretabba</bold>nti sakavādinā sutte otāretabba’’nti sāratthadīpaniyaṃ (sārattha. ṭī. 2.45). Vimativinodaniyaṃ (vi. vi. ṭī. 1.45) pana <bold>‘‘sutte otāretabba</bold>nti yassa suttassa anulomanato idaṃ suttānulomaṃ akāsi, tasmiṃ, tadanurūpe vā aññatarasmiṃ sutte attanā gahitaṃ suttānulomaṃ atthato saṃsandanavasena otāretabbaṃ. ‘Iminā ca iminā ca kāraṇena imasmiṃ sutte saṃsandatī’ti saṃsandetvā dassetabbanti attho’’ti <pageBreak edition="M" number="2.0186" />vuttaṃ. <bold>Suttasmiṃyeva ṭhātabba</bold>nti attano sutteyeva ṭhātabbaṃ. <bold>Aya</bold>nti sakavādī. <bold>Paro</bold>ti paravādī. <bold>Ācariyavādo sutte otāretabbo</bold>ti yassa suttassa saṃvaṇṇanāvasena ayaṃ ācariyavādo pavatto, tasmiṃ, tādise ca aññasmiṃ sutte pubbāparaatthasaṃsandanavasena otāretabbaṃ. <bold>Gārayhācariyavādo</bold>ti pamādalikhito, bhinnaladdhikehi ca ṭhapito, esa nayo sabbattha.</unindented>
<paragraph line="68">Vajirabuddhiṭīkāyaṃ (vajira. ṭī. pārājika 45) pana – <bold>paro ācariyavāda</bold>nti ‘‘suṅkaṃ pariharatīti ettha upacāraṃ okkamitvā kiñcāpi pariharati, avahāro evā’’ti aṭṭhakathāvacanato ‘‘tathā karonto pārājikamāpajjatī’’ti paravādinā vutte sakavādī ‘‘suṅkaṃ pariharati, āpatti dukkaṭassā’’ti suttaṃ tattheva āgatamahāaṭṭhakathāvacanena saddhiṃ dassetvā paṭisedheti. Tathā karontassa dukkaṭamevāti. <bold>Paro attanomati</bold>nti ettha <bold>‘‘purebhattaṃ parasantakaṃ avaharā</bold>ti purebhattameva harissāmīti vāyamantassa pacchābhattaṃ hoti, purebhattapayogova so, tasmā mūlaṭṭho na muccatīti tumhākaṃ theravādattā mūlaṭṭhassa pārājikamevā’’ti paravādinā vutte sakavādī ‘‘taṃ saṅketaṃ pure vā pacchā vā taṃ bhaṇḍaṃ avaharati, mūlaṭṭhassa anāpattī’’ti suttaṃ dassetvā paṭikkhipati.</paragraph>
<paragraph line="69"><bold>Paro sutta</bold>nti ‘‘aniyatahetudhammo sammattaniyatahetudhammassa ārammaṇapaccayena paccayo’’ti suttaṃ <pageBreak edition="V" number="2.0137" />paṭṭhāne likhitaṃ dassetvā ‘‘ariyamaggassa na nibbānamevārammaṇa’’nti paravādinā vutte sakavādī ārammaṇattikādisuttānulomena otaratīti paṭikkhipati. Suttānulome otarantaṃyeva hi suttaṃ nāma, netaraṃ. Tena vuttaṃ ‘‘pāḷiāgataṃ paññāyatī’’ti ettakenapi <pageBreak edition="M" number="2.0187" />siddhe <bold>‘‘tisso saṅgītiyo āruḷhaṃ pāḷiāgataṃ paññāyatī’’</bold>tiādi. Tādisañhi pamādalekhanti ācariyo. ‘‘Appamādo amatapadaṃ, pamādo maccuno pada’’nti (dha. pa. 21) vacanato dinnabhojane bhuñjitvā parissayāni parivajjitvā satiṃ paccupaṭṭhapetvā viharanto nicco hotīti. Evarūpassa atthassa āruḷhampi suttaṃ na gahetabbaṃ. Tena vuttaṃ ‘‘no ce tathā paññāyatī’’ti siddhepi <bold>‘‘no ce tathā paññāyati, na otarati na sametī</bold>ti. <bold>Bāhirakasuttaṃ vā’’</bold>ti vuttattā attano suttampi atthena asamentaṃ na gahetabbaṃ. <bold>Paro ācariyavāda</bold>ntiādīsu dvīsu nayesu pamādalekhavasena tattha tattha āgataṭṭhakathāvacanaṃ theravādehi saddhiṃ yojetvā veditabbaṃ.</paragraph>
<paragraph line="70"><bold>Athāyaṃ ācariyavādaṃ gahetvā katheti, paro sutta</bold>nti paravādinā ‘‘mūlabījaṃ nāma haliddi siṅgiveraṃ vacā…pe… bīje bījasaññī chindati vā chedāpeti vā bhindati vā…pe… āpatti pācittiyassā’’ti (pāci. 91) tumhākaṃ pāṭhattā ‘‘haliddigaṇṭhiṃ chindantassa pācittiya’’nti vutte sakavādī ‘‘yāni vā panaññāni atthi mūle jāyanti, mūle sañjāyantī’’tiādiṃ dassetvā tassa aṭṭhakathāsaṅkhātena ācariyavādena paṭikkhipati. Na hi gaṇṭhimhi gaṇṭhi jāyatīti. <bold>Paro suttānuloma</bold>nti paravādinā ‘‘anāpatti evaṃ amhākaṃ ācariyānaṃ uggaho’’ti vacanassānulomato ‘‘amhākaṃ porāṇabhikkhū ekapāsāde gabbhaṃ thaketvā anupasampannena sayituṃ vaṭṭatīti tathā katvā āgatā, tasmā amhākaṃ vaṭṭatīti tumhesu eva ekaccesu vadantesu ‘‘tumhākaṃ na kiñci vattuṃ sakkā’’ti vutte sakavādī ‘‘suttaṃ suttānulomañca uggahitakānaṃyeva ācariyānaṃ uggaho pamāṇa’’ntiādiaṭṭhakathāvacanaṃ dassetvā paṭisedheti. <bold>Paro attanomati</bold>nti ‘‘dvāraṃ <pageBreak edition="M" number="2.0188" />vivaritvā anāpucchā sayitesu ke muccantī’’ti ettha pana dvepi janā muccanti – yo ca yakkhagahitako, yo ca bandhitvā nipajjāpitoti tumhākaṃ theravādattā aññe sabbepi yathā tathā vā nipannādayopi muccantīti paṭisedheti.</paragraph>
<paragraph line="71"><bold>Atha panāyaṃ attanomatiṃ gahetvā katheti, paro sutta</bold>nti ‘‘āpattiṃ āpajjantī’’ti paravādinā vutte sakavādī ‘‘divā kilantarūpo mañce nisinno pāde bhūmito amocetvāva niddāvasena <pageBreak edition="V" number="2.0138" />nipajjati, tassa anāpattī’’tiādiaṭṭhakathāvacanaṃ dassetvā ekabhaṅgena nipannādayopi muccantīti paṭisedheti.</paragraph>
<paragraph line="72"><bold>Athāyaṃ attanomatiṃ gahetvā katheti, paro suttānuloma</bold>nti ‘‘domanassampāhaṃ devānaminda duvidhena vadāmi sevitabbampi asevitabbampītiādivacanehi (dī. ni. 2.360) saṃsandanato sadārapose doso tumhākaṃ natthi, tena vuttaṃ ‘puttadārassa saṅgaho’’ti (khu. pā. 5.6; su. ni. 265) paravādinā vutte ‘‘kiñcāpi sakavādī bahussuto na hoti, atha kho rāgasahiteneva akusalena bhavitabba’’nti paṭikkhipati. Sesesupi iminā nayena aññathāpi anurūpato yojetabbaṃ, idaṃ sabbaṃ upatissattherādayo āhu. Dhammasiritthero pana ‘‘ettha <bold>paro</bold>ti vutto aññanikāyiko, so pana attano suttādīniyeva āharati, tāni sakavādī attano suttādimhi otāretvā sace sameti, gaṇhāti. No ce, paṭikkhipatī’’ti vadatīti āgataṃ.</paragraph>
<paragraph line="73">Nanu ca ‘‘suttānulomato suttameva balavatara’’nti heṭṭhā vuttaṃ, idha pana ‘‘suttaṃ suttānulome otāretabba’’ntiādi kasmā vuttanti? Nāyaṃ virodho, ‘‘suttānulomato suttameva balavatara’’nti idañhi sakamateyeva suttaṃ <pageBreak edition="M" number="2.0189" />sandhāya vuttaṃ. Tattha hi sakamatipariyāpannameva suttādiṃ sandhāya ‘‘attanomati sabbadubbalā, attanomatito ācariyavādo balavataro, ācariyavādato suttānulomaṃ balavataraṃ, suttānulomato suttameva balavatara’’nti ca vuttaṃ. Idha pana paravādinā ānītaṃ aññanikāye suttaṃ sandhāya ‘‘suttānulome suttaṃ otāretabba’’ntiādi vuttaṃ, tasmā paravādinā ānītaṃ suttādi attano suttānulomaācariyavādaattanomatīsu otāretvā samentaṃyeva gahetabbaṃ, itaraṃ na gahetabbanti ayaṃ nayo idha vuccatīti na koci pubbāparavirodhoti ayaṃ sāratthadīpaniyāgato (sārattha. ṭī. 2.45) nayo. Vimativinodaniyaṃ (vi. vi. ṭī. 1.45) pana ‘‘yaṃ kiñci kūṭasuttaṃ bāhirakasuttādivacanaṃ na gahetabbanti dassetuṃ suttaṃ suttānulome otāretabbantiādi vutta’’nti vuttaṃ.</paragraph>
<paragraph line="74"><bold>Bāhirakasutta</bold>nti tisso saṅgītiyo anāruḷhaguḷhavessantarādīni ca mahāsaṅghikanikāyavāsīnaṃ suttāni. <bold>Vedallādīna</bold>nti <bold>ādi</bold>-saddena guḷhaummaggādiggahaṇaṃ veditabbaṃ <pageBreak edition="V" number="2.0139" />. Itaraṃ gārayhasuttaṃ na gahetabbaṃ. ‘‘Attanomatiyameva ṭhātabba’’nti iminā aññanikāyato ānītasuttatopi sakanikāye attanomatiyeva balavatarāti dasseti. ‘‘Sakavādī suttaṃ gahetvā katheti, paravādī suttamevā’’ti evamādinā samānajātikānaṃ vasena vāro na vutto. Suttassa sutteyeva otāraṇaṃ bhinnaṃ viya hutvā na paññāyati, vuttanayeneva ca sakkā yojetunti.</paragraph>
<paragraph line="75">Idāni sakavādīparavādīnaṃ kappiyākappiyādibhāvaṃ sandhāya vivāde uppanne tattha paṭipajjitabbavidhiṃ dassento āha <bold>‘‘atha panāyaṃ kappiyanti gahetvā kathetī’’</bold>tiādi. Atha vā evaṃ suttasuttānulomādimukhena sāmaññato vivādaṃ <pageBreak edition="M" number="2.0190" />dassetvā idāni visesato vivādavatthuṃ tabbinicchayamukhena suttādiñca dassetuṃ <bold>‘‘atha panāyaṃ kappiya’’</bold>ntiādi vuttaṃ. Tattha <bold>sutte ca suttānulome ca otāretabba</bold>nti sakavādinā attanoyeva sutte ca suttānulome ca otāretabbaṃ. <bold>Paro kāraṇaṃ na vindatī</bold>ti paravādī kāraṇaṃ na labhati. <bold>Suttato bahuṃ kāraṇañca vinicchayañca dassetī</bold>ti paravādī attano suttato bahuṃ kāraṇañca vinicchayañca āharitvā dasseti, <bold>‘‘sādhūti sampaṭicchitvā akappiyeyeva ṭhātabba’’</bold>nti iminā attano nikāye suttādīni alabhantena sakavādinā paravādīvacaneyeva ṭhātabbanti vadati. <bold>Sutte ca suttānulome cā</bold>ti ettha <bold>ca</bold>-kāro vikappanattho, tena ācariyavādādīnampi saṅgaho. Tenāha ‘‘kāraṇañca vinicchayañca dassetī’’ti. Tattha <bold>kāraṇa</bold>nti suttādinayaṃ nissāya attanomatiyā uddhaṭaṃ hetuṃ. <bold>Vinicchaya</bold>nti aṭṭhakathāvinicchayaṃ.</paragraph>
<paragraph line="76"><bold>Dvinnampi kāraṇacchāyā dissatī</bold>ti sakavādīparavādīnaṃ ubhinnampi kappiyākappiyabhāvasādhakaṃ kāraṇapatirūpakacchāyā dissati. Tattha <bold>kāraṇacchāyā</bold>ti suttādīsu ‘‘kappiya’’nti gāhassa, ‘‘akappiya’’nti gāhassa ca nimittabhūtena kicchena paṭipādanīyaṃ avibhūtakāraṇaṃ kāraṇacchāyā, kāraṇapatirūpakanti attho. Yadi dvinnampi kāraṇacchāyā dissati, kasmā akappiyeyeva ṭhātabbanti āha <bold>‘‘vinayañhi patvā’’</bold>tiādi. ‘‘Vinayaṃ patvā’’ti vuttamevatthaṃ pākaṭataraṃ katvā dassento āha <bold>‘‘kappiyākappiyavicāraṇaṃ āgammā’’</bold>ti. <bold>Rundhitabba</bold>ntiādīsu dubbiññeyyavinicchaye kappiyākappiyabhāve sati ‘‘kappiya’’nti gahaṇaṃ rundhitabbaṃ, ‘‘akappiya’’nti gahaṇaṃ <bold>gāḷhaṃ kātabbaṃ,</bold>aparāparappavattaṃ kappiyaggahaṇaṃ <bold>sotaṃ pacchinditabbaṃ,</bold>garukabhāvasaṅkhate <pageBreak edition="M" number="2.0191" />akappiyeyeva ṭhātabbanti attho. Atha vā <bold>rundhitabba</bold>nti kappiyasaññāya <pageBreak edition="V" number="2.0140" />vītikkamakāraṇaṃ rundhitabbaṃ, taṃnivāraṇacittaṃ daḷhataraṃ kātabbaṃ. <bold>Sotaṃ pacchinditabba</bold>nti tattha vītikkamappavatti pacchinditabbā. <bold>Garukabhāve</bold>ti akappiyabhāveti attho.</paragraph>
<paragraph line="77"><bold>Bahūhi suttavinicchayakāraṇehī</bold>ti bahūhi suttehi ceva tato ānītavinicchayakāraṇehi ca. Atha vā suttena aṭṭhakathāvinicchayena ca laddhakāraṇehi. <bold>Attano gahaṇaṃ na vissajjetabba</bold>nti sakavādinā attano ‘‘akappiya’’nti gahaṇaṃ na vissajjetabbanti attho.</paragraph>
<paragraph line="78">Idāni vuttamevatthaṃ nigamento <bold>‘‘eva’’</bold>ntiādimāha. Tattha <bold>yo</bold>ti sakavādīparavādīsu yo koci. Keci pana ‘‘sakavādīsuyeva yo koci idhādhippeto’’ti vadanti, evaṃ sante ‘‘atha panāyaṃ kappiyanti gahetvā kathetī’’tiādīsu sabbattha ubhopi sakavādinoyeva siyuṃ heṭṭhā vuttasseva nigamanavasena ‘‘eva’’ntiādinā vuttattā, tasmā taṃ na gahetabbaṃ. <bold>Atirekakāraṇaṃ labhatī</bold>ti ettha suttādīsu purimaṃ purimaṃ atirekakāraṇaṃ nāma, yo vā suttādīsu catūsu bahutaraṃ kāraṇaṃ labhati, so atirekakāraṇaṃ labhati nāma.</paragraph>
<paragraph line="79">Suṭṭhu pavatti etassāti, suṭṭhu pavattati sīlenāti vā <bold>suppavatti</bold>. Tenāha <bold>‘‘suppavattīti suṭṭhu pavatta’’</bold>nti. Vācāya uggataṃ <bold>vācuggataṃ,</bold>vacasā suggahitanti vuttaṃ hoti. Atha vā <bold>vācuggata</bold>nti vācāya uggataṃ, tattha nirantaraṃ ṭhitanti attho. <bold>Suttato</bold>ti imassa vivaraṇaṃ <bold>‘‘pāḷito’’</bold>ti. Ettha ca ‘‘suttaṃ nāma sakalaṃ vinayapiṭaka’’nti vuttattā puna <bold>suttato</bold>ti tadatthapaṭipādakaṃ suttābhidhammapāḷivacanaṃ adhippetaṃ. <bold>Anubyañjanaso</bold>ti imassa vivaraṇaṃ <bold>‘‘paripucchato ca aṭṭhakathāto cā’’</bold>ti. Pāḷiṃ anugantvā atthassa byañjanato pakāsanato <pageBreak edition="M" number="2.0192" /><bold>‘‘anubyañjana’’</bold>nti hi paripucchā aṭṭhakathā ca vuccati. Ettha ca aṭṭhakathāya visuṃ gahitattā <bold>‘‘paripucchā’’</bold>ti theravādo vutto. Atha vā <bold>paripucchā</bold>ti ācariyassa santikā pāḷiyā atthasavanaṃ. <bold>Aṭṭhakathā</bold>ti pāḷimuttakavinicchayo. Tadubhayampi pāḷiṃ anugantvā atthassa byañjanato ‘‘anubyañjana’’nti vuttaṃ.</paragraph>
<paragraph line="80"><bold>Vinaye</bold>ti vinayācāre. Teneva vakkhati <bold>‘‘vinayaṃ ajahanto avokkamanto’’</bold>tiādi. Tattha patiṭṭhānaṃ nāma sañcicca āpattiyā anāpajjanādinā hotīti āha <bold>‘‘lajjibhāvena patiṭṭhito’’</bold>ti, tena lajjī hotīti vuttaṃ hoti. Vinayadharassa lakkhaṇe vattabbe kiṃ iminā lajjibhāvenāti <pageBreak edition="V" number="2.0141" />āha <bold>‘‘alajjī hī’’</bold>tiādi. Tattha <bold>bahussutopī</bold>ti iminā paṭhamalakkhaṇasamannāgamaṃ dasseti. <bold>Lābhagarukatāyā</bold>ti iminā vinaye ṭhitatāya abhāve paṭhamalakkhaṇayogā kiccakaro na hoti, atha kho akiccakaro anatthakaro evāti dasseti. Saṅghabhedassa pubbabhāge pavattakalahassetaṃ adhivacanaṃ <bold>saṅgharājī</bold>ti. <bold>Kukkuccako</bold>ti aṇumattesupi vajjesu bhayadassanavasena kukkuccaṃ uppādento. <bold>Tantiṃ avisaṃvādetvā</bold>ti pāḷiṃ aññathā akatvā. <bold>Avokkamanto</bold>ti anatikkamanto.</paragraph>
<paragraph line="81"><bold>Vitthunatī</bold>ti atthaṃ adisvā nitthunati, vitthambhati vā. <bold>Vipphandatī</bold>ti kampati. <bold>Santiṭṭhituṃ na sakkotī</bold>ti ekasmiṃyeva atthe patiṭṭhātuṃ na sakkoti. Tenāha <bold>‘‘yaṃ yaṃ parena vuccati, taṃ taṃ anujānātī’’</bold>ti. <bold>Sakavādaṃ chaḍḍetvā paravādaṃ gaṇhātī</bold>ti ‘‘ucchumhi kasaṭaṃ yāvajīvikaṃ, raso sattāhakāliko, tadubhayavinimutto ca ucchu nāma visuṃ natthi, tasmā ucchupi vikāle vaṭṭatī’’ti paravādinā vutte tampi gaṇhāti. <bold>Ekekaloma</bold>nti palitaṃ sandhāya vuttaṃ. <bold>Yamhī</bold>ti yasmiṃ puggale. <bold>Parikkhayaṃ pariyādāna</bold>nti atthato ekaṃ.</paragraph>
<paragraph line="82"><bold>Ācariyaparamparā</bold>ti <pageBreak edition="M" number="2.0193" />ācariyānaṃ vinicchayaparamparā. Teneva vakkhati ‘‘attanomatiṃ pahāya…pe… yathā ācariyo ca ācariyācariyo ca pāḷiñca paripucchañca vadanti, tathā ñātuṃ vaṭṭatī’’ti. Na hi ācariyānaṃ nāmamattato paramparajānane payojanaṃ atthi. <bold>Pubbāparānusandhito</bold>ti pubbavacanassa aparavacanena saha atthasambandhajānanato. <bold>Atthato</bold>ti saddatthapiṇḍatthaadhippetatthādito. <bold>Kāraṇato</bold>ti tadatthupapattito. <bold>Ācariyaparampara</bold>nti imasseva vevacanaṃ ‘‘theravādaṅga’’nti, therapaṭipāṭinti attho. <bold>Dve tayo parivaṭṭā</bold>ti dve tayo paramparā.</paragraph>
<paragraph line="83"><bold>Imehi ca pana tīhi lakkhaṇehī</bold>ti ettha paṭhamena lakkhaṇena vinayassa suṭṭhu uggahitabhāvo vutto, dutiyena tattha lajjibhāvena ceva acalatāya ca suppatiṭṭhitatā, tatiyena pāḷiaṭṭhakathāsu sarūpena anāgatānampi tadanulomato ācariyehi dinnanayato vinicchinituṃ samatthatā. <bold>Otiṇṇe vatthusmi</bold>nti codanāvasena vītikkamavatthusmiṃ saṅghamajjhe otiṇṇe. <bold>Codakena ca cuditakena ca vutte vattabbe</bold>ti evaṃ otiṇṇavatthuṃ nissāya codakena ‘‘diṭṭhaṃ suta’’ntiādinā, cuditakena ‘‘atthī’’tiādinā ca yaṃ vattabbaṃ, tasmiṃ vattabbe vutteti attho. <bold>Vatthu oloketabba</bold>nti tassa tassa sikkhāpadassa vatthu oloketabbaṃ. ‘‘Tiṇena vā paṇṇena <pageBreak edition="V" number="2.0142" />vā…pe… yo āgaccheyya, āpatti dukkaṭassā’’ti hidaṃ nissaggiye aññātakaviññattisikkhāpadassa (pārā. 517) vatthusmiṃ paññattaṃ.</paragraph>
<paragraph line="84">Thullaccayadubbhāsitāpattīnaṃ mātikāya anāgatattā <bold>‘‘pañcannaṃ āpattīnaṃ aññatara’’</bold>nti vuttaṃ. <bold>Tikadukkaṭa</bold>nti ‘‘anupasampanne upasampannasaññī ujjhāyati khīyati, āpatti dukkaṭassā’’tiādinā (pāci. 106) āgataṃ tikadukkaṭaṃ. <bold>Aññataraṃ vā āpatti</bold>nti <pageBreak edition="M" number="2.0194" />‘‘kāle vikālasaññī, āpatti dukkaṭassa, kāle vematiko, āpatti dukkaṭassā’’tiādikaṃ (pāci. 250) dukadukkaṭaṃ sandhāya vuttaṃ.</paragraph>
<paragraph line="85"><bold>Antarāpatti</bold>nti ettha tasmiṃ tasmiṃ sikkhāpade āgatavatthuvītikkamaṃ vinā aññasmiṃ vatthuvītikkame nidānato pabhuti vinītavatthupariyosānā antarantarā vuttā āpatti. Idha pana ‘‘vatthuṃ oloketī’’ti visuṃ gahitattā tadavasesā antarāpattīti gahitā. <bold>Paṭilātaṃ ukkhipatī</bold>ti idampi visibbanasikkhāpade (pāci. 350) āgataṃ, tattha ḍayhamānaṃ alātaṃ aggikapālādito bahi patitaṃ avijjhātameva paṭiukkhipati, puna yathāṭhāne ṭhapetīti attho. Vijjhātaṃ pana paṭikkhipantassa pācittiyameva.</paragraph>
<paragraph line="86"><bold>Anāpatti</bold>nti ettha antarantarā vuttā anāpattipi atthi, ‘‘anāpatti, bhikkhave, iddhimassa iddhivisaye’’tiādi viya sāpi saṅgayhati. <bold>Sikkhāpadantaresū</bold>ti vinītavatthuṃ antokatvā ekekasmiṃ sikkhāpadantare.</paragraph>
<paragraph line="87"><bold>Pārājikāpattīti na vattabba</bold>nti idaṃ āpannapuggalena lajjidhamme ṭhatvā yathābhūtaṃ āvikaraṇepi dubbinicchayaṃ adinnādānādiṃ sandhāya vuttaṃ. Yaṃ pana methunādīsu vijānanaṃ, taṃ vattabbameva. Tenāha <bold>‘‘methunadhammavītikkamo hī’’</bold>tiādi. Yo pana alajjitāya paṭiññaṃ adatvā vikkhepaṃ karoti, tassa āpatti na sakkā oḷārikāpi vinicchinituṃ. Yāva so yathābhūtaṃ nāvikaroti, saṅghassa ca āpattisandeho na vigacchati, tāva nāsitakova bhavissati. <bold>Sukhumā</bold>ti attanopi duviññeyyasabhāvassa lahuparivattino cittassa sīghaparivattitāya vuttaṃ. <bold>Sukhumā</bold>ti vā cittaparivattiyā sukhumatāya sukhumā. Tenāha <bold>‘‘cittalahukā’’</bold>ti, cittaṃ viya <pageBreak edition="M" number="2.0195" />lahukāti attho. Atha vā cittaṃ lahu sīghaparivatti etesanti <pageBreak edition="V" number="2.0143" /><bold>cittalahukā. Te</bold>ti te vītikkame. <bold>Taṃvatthuka</bold>nti te adinnādānamanaussaviggahavītikkamā vatthu adhiṭṭhānaṃ kāraṇametassāti taṃvatthukaṃ.</paragraph>
<paragraph line="88"><bold>Yaṃ ācariyo bhaṇati, taṃ karohī</bold>tiādi sabbaṃ lajjīpesalaṃ kukkuccakameva sandhāya vuttaṃ. Yo yāthāvato pakāsetvā suddhimeva gavesati, <bold>tenapi. Pārājikosīti na vattabbo</bold>ti anāpattikoṭiyāpi saṅkiyamānattā vuttaṃ. Teneva <bold>‘‘pārājikacchāyā’’</bold>ti vuttaṃ. <bold>‘‘Sīlāni sodhetvā</bold>ti yaṃvatthukaṃ kukkuccaṃ uppannaṃ, taṃ amanasikaritvā avasesasīlāni sodhetvā’’ti sāratthadīpaniyaṃ (sārattha. ṭī. 2.45) vuttaṃ, vimativinodaniyaṃ (vi. vi. ṭī. 1.45) pana <bold>‘‘sīlāni sodhetvā</bold>ti yasmiṃ vītikkame pārājikāsaṅkā vattati, tattha pārājikābhāvapakkhaṃ gahetvā desanāvuṭṭhānagāminīnaṃ āpattīnaṃ sodhanavasena sīlāni sodhetvā’’ti. Pākaṭabhāvato sukhavalañjatāya ca <bold>‘‘dvattiṃsākāraṃ tāva manasi karohī’’</bold>ti vuttaṃ, upalakkhaṇavasena vā. Aññasmiṃ kammaṭṭhāne kataparicayena tameva manasi kātabbaṃ. Yaṃ kiñci vā abhirucitaṃ manasi kātuṃ vaṭṭateva. <bold>Kammaṭṭhānaṃ ghaṭayatī</bold>ti antarantarā khaṇḍaṃ adassetvā cittena saddhiṃ ārammaṇabhāvena cirakālaṃ ghaṭayati. <bold>Saṅkhārā pākaṭā hutvā upaṭṭhahantī</bold>ti vipassanākammaṭṭhāniko ce, tassa saṅkhārā pākaṭā hutvā upaṭṭhahanti.</paragraph>
<paragraph line="89">Sace katapārājikavītikkamo bhaveyya, tassa satipi asaritukāmatāya vippaṭisāravatthuvasena punappunaṃ taṃ upaṭṭhahatīti cittekaggataṃ na vindati. Tena vuttaṃ <bold>‘‘kammaṭṭhānaṃ na ghaṭayatī’’</bold>tiādi. <bold>Kammaṭṭhānaṃ na ghaṭayatī</bold>ti cittakkhobhādibahulassa suddhasīlassapi cittaṃ na samādhiyati, taṃ idha <pageBreak edition="M" number="2.0196" />pārājikamūlanti na gahetabbaṃ. Katapāpamūlakena vippaṭisārenevettha cittassa asamādhiyanaṃ sandhāya ‘‘kammaṭṭhānaṃ na ghaṭayatī’’tiādi vuttaṃ. Tenāha <bold>‘‘vippaṭisāragginā’’</bold>tiādi. <bold>Attanā</bold>ti cittena karaṇabhūtena puggalo kattā jānāti, paccatte vā karaṇavacanaṃ, attā sayaṃ jānātīti attho. <bold>Aññā ca devatā jānantī</bold>ti ārakkhadevatāhi aññā paracittaviduniyo devatā jānanti.</paragraph>
<paragraph line="90">Imasmiṃ ṭhāne paṇḍitehi vicāretabbaṃ kāraṇaṃ atthi. Kathaṃ? Idāni ekacce vinayadharā paṭhamapārājikavisaye vatthumhi otiṇṇe itthiyā vā purisena vā gahaṭṭhena vā pabbajitena vā codiyamāne cuditakaṃ bhikkhuṃ pucchitvā paṭiññāya adīyamānāya taṃ bhikkhuṃ susāne ekakameva <pageBreak edition="V" number="2.0144" />sayāpenti, evaṃ sayāpiyamāno so bhikkhu sace bhayasantāsavirahito sabbarattiṃ tasmiṃ susāne sayituṃ vā nisīdituṃ vā sakkoti, taṃ ‘‘parisuddho eso’’ti vinicchinanti. Sace pana bhayasantāsappatto sabbarattiṃ sayituṃ vā nisīdituṃ vā na sakkoti, taṃ ‘‘asuddho’’ti vinicchinanti, taṃ ayuttaṃ viya dissati. Kasmāti ce? Aṭṭhakathāya viruddhoti, aṭṭhakathāyaṃ dutiyatatiyapārājikavisaye eva tathārūpo vicāro vutto, na paṭhamacatautthapārājikavisaye. Vuttañhi tattha ‘‘methunadhammavītikkamo hi uttarimanussadhammavītikkamo ca oḷāriko, adinnādānamanussaviggahavītikkamā pana sukhumā cittalahukā, te sukhumeneva āpajjati, sukhumena rakkhati, tasmā visesena taṃvatthukaṃ kukkuccaṃ pucchiyamāno’’ti. Ṭīkāyañca (sārattha. ṭī. 2.45) vuttaṃ <bold>‘‘taṃvatthuka</bold>nti te adinnādānamanussaviggahavītikkamā vatthu adhiṭṭhānaṃ kāraṇametassāti taṃvatthuka’’nti, idampi ekaṃ kāraṇaṃ.</paragraph>
<paragraph line="91">Tatthāpi <pageBreak edition="M" number="2.0197" />aññe paṇḍitepi vinicchināpetvā tesampi pārājikacchāyādissaneyeva tathā vinicchayo kātabbo, na suddhabhāvadissane. Vuttañhi aṭṭhakathāyaṃ ‘‘āpattīti avatvā ‘sacassa ācariyo dharati…pe… atha daharassapi pārājikacchāyāva upaṭṭhāti, tenapi ‘pārājikosī’ti na vattabbo. Dullabho hi buddhuppādo, tato dullabhatarā pabbajjā ca upasampadā ca, evaṃ pana vattabba’’nti, idamekaṃ. Nisīdāpiyamānopi vivittokāseyeva nisīdāpetabbo, na susāne. Vuttañhi tattha ‘‘vivittaṃ okāsaṃ sammajjitvā divāvihāraṃ nisīditvā’’tiādi, idamekaṃ. Vivittokāse nisīdāpiyamānopi divāyeva nisīdāpetabbo, na rattiṃ. Tathā hi vuttaṃ ‘‘divasaṃ atikkantampi na jānāti, so divasātikkame upaṭṭhānaṃ āgato evaṃ vattabbo’’ti, idamekaṃ.</paragraph>
<paragraph line="92">Īdisaṃ vidhānaṃ sayaṃ ārocite eva vidhātabbaṃ, na parehi codiyamāne. Tathā hi vuttaṃ ‘‘evaṃ katavītikkamena bhikkhunā sayameva āgantvā ārocite paṭipajjitabba’’nti. Atha kasmā idāni evaṃ karontīti? Gihīnaṃ asakkhikaaṭṭakaraṇe udake nimujjāpanaṃ viya maññamānā evaṃ karonti. Tampi māyākusalā manussā vividhehi upāyehi vitathaṃ karonti, tasmā saccampi hoti, asaccampi hoti. Teneva ca kāraṇena mahosadhapaṇḍitādayo bodhisattā asakkhikampi aṭṭaṃ udakanimujjāpanādinā na vinicchinanti, ubhinnaṃ vacanaṃ parisaṃ gāhāpetvā tesaṃ vacanañca kiriyañca pariggahetvā saccañca vitathañca ñatvāva vinicchinanti. Sāsane <pageBreak edition="V" number="2.0145" />pana bhikkhū sūrajātikāpi santi, bhīrukajātikāpi santi. Susānañca nāma pakatimanussānampi bhayasantāsakaraṃ hoti, rattikāle pana ativiya bhayānakaṃ hutvā upaṭṭhāti <pageBreak edition="M" number="2.0198" />, evaṃbhūte susāne rattiyaṃ eko asahāyo hutvā nipajjāpiyamāno bhīrukajātiko bhikkhu parisuddhasīlopi samāno kiṃ na bhāyeyya, kathaṃ sabbarattiṃ sayituṃ vā nisīdituṃ vā sakkuṇeyya, tathārūpaṃ bhikkhuṃ ‘‘aparisuddho’’ti vadanto kathaṃ kiccakaro bhavissati.</paragraph>
<paragraph line="93">Alajjī pana sūrajātiko attano vajjaṃ paṭicchādetukāmo bhāyantopi abhāyanto viya hutvā ‘‘sace vikāraṃ dassessāmi, anatthaṃ me karissantī’’ti anatthabhayena adhivāsetvā sayituṃ vā nisīdituṃ vā sakkuṇeyya, evarūpaṃ puggalaṃ ‘‘parisuddho’’ti vadanto kathaṃ suvinicchito bhavissatīti. Idampi ekaṃ kāraṇaṃ.</paragraph>
<paragraph line="94">Athāpi vadeyyuṃ – yathā udake nimujjāpitamanussānaṃ asaccavādīnaṃ devatānubhāvena kumbhīlādayo āgantvā gaṇhantā viya upaṭṭhahanti, tasmā asaccavādino sīghaṃ plavanti, saccavādīnaṃ pana na upaṭṭhahanti, tasmā te sukhena nisīdituṃ sakkonti, evaṃ tesampi bhikkhūnaṃ aparisuddhasīlānaṃ devatānubhāvena sīhabyagghādayo āgatā viya paññāyanti, tasmā te sabbarattiṃ sayituṃ vā nisīdituṃ vā na sakkonti. Parisuddhasīlānaṃ pana tathā na paññāyanti, tasmā te sabbarattiṃ devatāhi rakkhitā hutvā bhayasantāsarahitā susāne sayituṃ vā nisīdituṃ vā sakkonti, evaṃ devatā sakkhiṃ katvā vinicchitattā suvinicchitameva hotīti, tampi tathā na sakkā vattuṃ. Kasmā? Aṭṭhakathāṭīkādīsu tathā avuttattā. Aṭṭhakathāyañhi ‘‘vivittaṃ okāsaṃ sammajjitvā divāvihāraṃ nisīditvā sīlāni sodhetvā ‘dvattiṃsākāraṃ tāva manasikarohī’ti vattabbo. Sace tassa arogaṃ sīlaṃ kammaṭṭhānaṃ ghaṭayati, saṅkhārā pākaṭā hutvā upaṭṭhahanti, upacārappanāppattaṃ viya cittaṃ ekaggaṃ hoti, divasaṃ atikkantampi na jānāti…pe… yassa pana sīlaṃ bhinnaṃ hoti, tassa kammaṭṭhānaṃ na <pageBreak edition="M" number="2.0199" />ghaṭayati, patodābhitunnaṃ viya cittaṃ kampati, vippaṭisāragginā ḍayhati, tattapāsāṇe nisinno viya taṅkhaṇaññeva vuṭṭhātī’’ti ettakameva vuttaṃ.</paragraph>
<paragraph line="95">Ṭīkāyampi (sārattha. ṭī. 2.45) <bold>‘‘kammaṭṭhānaṃ ghaṭayatī</bold>ti antarantarā khaṇḍaṃ adassetvā cittena saddhiṃ ārammaṇabhāvena cirakālaṃ ghaṭayati. <bold>Saṅkhārā pākaṭā upaṭṭhahantī</bold>ti vipassanākammaṭṭhāniko <pageBreak edition="V" number="2.0146" />ce, tassa saṅkhārā pākaṭā hutvā upaṭṭhahanti. Sace katapārājikavītikkamo bhaveyya, tassa satipi asaritukāmatāya vippaṭisāravatthuvasena punappunaṃ taṃ upaṭṭhahatīti cittekaggataṃ na vindatī’’ti ettakameva vuttaṃ.</paragraph>
<paragraph line="96">Vimativinodaniyampi (vi. vi. ṭī. 1.45) <bold>‘‘kammaṭṭhānaṃ ghaṭayatī</bold>ti vippaṭisāramūlakena vikkhepena antarantarā khaṇḍaṃ adassetvā pabandhavasena cittena saṅghaṭayati. <bold>Saṅkhārā</bold>ti vipassanākammaṭṭhānavasena vuttaṃ. Sāpattikassa hi paguṇampi kammaṭṭhānaṃ na suṭṭhu upaṭṭhāti. Pageva pārājikassa. Tassa hi vippaṭisāraninnatāya cittaṃ ekaggaṃ na hoti. Ekassa pana vitakkavikkhepādibahulassa suddhasīlassapi cittaṃ na samādhiyati, taṃ idha pārājikamūlanti na gahetabbaṃ. Katapāpamūlakena vippaṭisārenevettha cittassa asamādhiyanaṃ sandhāya <bold>‘kammaṭṭhānaṃ na ghaṭayatī’</bold>tiādi vutta’’nti ettakameva vuttaṃ, na vuttaṃ ‘‘devatānubhāvenā’’tiādi, tasmā yadi buddhasāsane sagāravo sikkhākāmo bhikkhu dutiyatatiyapārājikavisaye attano kañci vītikkamaṃ disvā ‘‘pārājikaṃ āpanno nu kho ahaṃ, na nu kho’’ti saṃsayapakkhando vinayadharaṃ upasaṅkamitvā taṃ vītikkamaṃ yathābhūtaṃ ācikkhitvā puccheyya, tato vinayadharena aṭṭhakathāyaṃ vuttanayeneva ‘‘sabbaṃ pubbavidhānaṃ katvā vivittaṃ okāsaṃ sammajjitvā divāvihāraṃ nisīditvā sīlāni sodhetvā dvattiṃsākāre tāva manasikarohī’’ti ettakameva vattabbo <pageBreak edition="M" number="2.0200" />, na vattabbo ‘‘susāne seyyaṃ kappehī’’tiādi. Āgatakālepi aṭṭhakathāyaṃ āgatanayeneva pucchitvā aṭṭhakathāyaṃ āgatanayenevassa suddhāsuddhabhāvo vattabboti daṭṭhabbaṃ.</paragraph>
<paragraph line="97">Evaṃ hotu, evaṃ sante idāni paṭhamapārājikavisaye codentānaṃ kathaṃ vinicchayo kātabboti? Codakena vatthusmiṃ ārocite cuditako pucchitabbo ‘‘santametaṃ, no’’ti evaṃ vatthuṃ upaparikkhitvā bhūtena vatthunā codetvā sāretvā ñattisampadāya anussāvanasampadāya taṃ adhikaraṇaṃ vūpasametabbaṃ. Evampi alajjī nāma ‘‘etampi natthi, etampi natthī’’ti vadeyya, paṭiññaṃ na dadeyya, atha kiṃ kātabbanti? Evampi alajjissa paṭiññāya eva āpattiyā kāretabbaṃ yathā taṃ tipiṭakacūḷābhayattherenāti. Vuttañhetaṃ aṭṭhakathāyaṃ (pārā. aṭṭha. 2.385-386) ‘‘evaṃ lajjinā codiyamāno alajjī bahūsupi vatthūsu uppannesu paṭiññaṃ na deti, so ‘neva suddho’ti vattabbo, na ‘asuddho’ti, jīvamatako nāma āmakapūtiko nāma <pageBreak edition="V" number="2.0147" />cesa. Sace panassa aññampi tādisaṃ vatthu uppajjati, na vinicchitabbaṃ, tathā nāsitakova bhavissatī’’tiādi.</paragraph>
<paragraph line="98" number="235">Evaṃ vinayadharalakkhaṇañca chaṭṭhānaolokanañca viditvā idāni…pe… vinicchayo veditabboti yojanā. Kimatthanti āha <bold>‘‘yā sā…pe… jānanattha’’</bold>nti. Yā sā pubbe vuttappabhedā codanā atthi, tassāyeva sampattivipattijānanatthaṃ ādimajjhapaayosānādīnaṃ vasena vinicchayo veditabbo, na avuttacodanāpabhedajānanatthanti attho. <bold>Seyyathida</bold>nti pucchanatthe nipāto, so vinicchayo katamoti attho.</paragraph>
<paragraph line="99"><bold>Codanāya</bold><pageBreak edition="M" number="2.0201" /><bold>kati mūlāni, kati vatthūni, kati bhūmiyo</bold>ti ettha ‘‘katihākārehī’’tipi vattabbaṃ. Vuttañhetaṃ parivāre (pari. 362) codanākaṇḍe ‘‘codanāya kati mūlāni, kati vatthūni, kati bhūmiyo, katihākārehi codetī’’ti. <bold>Mettacitto vakkhāmi, no dosantaro</bold>ti etassapi parato ‘‘codanāya imā pañca bhūmiyo. Katamehi dvīhākārehi codeti, kāyena vā codeti, vācāya vā codeti, imehi dvīhākārehi codetī’’ti vattabbaṃ. Kasmā? Codanākaṇḍe (pari. 362) tathā vijjamānatoti. <bold>Pannarasasu dhammesu patiṭṭhātabba</bold>nti parisuddhakāyasamācāratā, parisuddhavacīsamācāratā, mettacitte paccupaṭṭhitatā, bahussutatā, ubhayapātimokkhasvāgatatā, kālena vacanatā, bhūtena vacanatā, saṇhena vacanatā, atthasañhitena vacanatā, mettacitto hutvā vacanatā, kāruññatā, hitesitā, anukampatā, āpattivuṭṭhānatā, vinayapurekkhāratāti. Vuttañhetaṃ upālipañcake (pari. 436) ‘‘codakenupāli bhikkhunā paraṃ codetukāmena evaṃ paccavekkhitabbaṃ – parisuddhakāyasamācāro nu khomhi…pe… parisuddhavacīsamācāro nu khomhi…pe… mettaṃ nu kho me cittaṃ paccupaṭṭhitaṃ sabrahmacārīsu…pe… bahussuto nu khomhi sutadharo sutasannicayo…pe… ubhayāni kho me pātimokkhāni vitthārena svāgatāni…pe… kālena vakkhāmi, no akālena, bhūtena vakkhāmi, no abhūtena, saṇhena vakkhāmi, no pharusena, atthasañhitena vakkhāmi, no anatthasañhitena, mettacitto vakkhāmi, no dosantaro…pe… kāruññatā, hitesitā, anukampatā, āpattivuṭṭhānatā, vinayapurekkhāratā’’ti.</paragraph>
<paragraph line="100">Tattha <bold>kāruññatā</bold>ti kāruṇikabhāvo. Iminā karuṇā ca karuṇāpubbabhāgo ca dassito <pageBreak edition="V" number="2.0148" />. <bold>Hitesitā</bold>ti hitagavesanatā <pageBreak edition="M" number="2.0202" />. <bold>Anukampatā</bold>ti tena hitena saṃyojanatā. <bold>Āpattivuṭṭhānatā</bold>ti āpattito vuṭṭhāpetvā suddhante patiṭṭhāpanatā. Vatthuṃ codetvā sāretvā paṭiññaṃ āropetvā yathāpaṭiññāya kammakaraṇaṃ <bold>vinayapurekkhāratā</bold>nāma. Amūlakampi samūlakampi ‘‘mūla’’nti gahetvā vadantīti āha <bold>‘‘dve mūlānī’’</bold>ti. <bold>Kālena vakkhāmī</bold>tiādīsu eko ekaṃ okāsaṃ kāretvā codento <bold>kālena vadati</bold>nāma. Saṅghamajjhe gaṇamajjhe salākaggayāguaggavitakkamāḷakabhikkhācāramaggaāsanasālādīsu, upaṭṭhākehi parivāritakkhaṇe vā codento <bold>akālena vadati</bold>nāma. Tacchena vatthunā codento <bold>bhūtena vadati</bold>nāma. Tucchena codento <bold>abhūtena vadati</bold>nāma. ‘‘Ambho mahallaka parisāvacara paṃsukūlika dhammakathika patirūpaṃ tava ida’’nti vadanto <bold>pharusena vadati</bold>nāma. ‘‘Bhante, mahallakā parisāvacarā paṃsukūlikā dhammakathikā patirūpaṃ tumhākaṃ ida’’nti vadanto <bold>saṇhena vadati</bold>nāma. Kāraṇanissitaṃ katvā vadanto <bold>atthasañhitena vadati</bold>nāma. <bold>Mettacitto vakkhāmi, no dosantaro</bold>ti mettacittaṃ upaṭṭhāpetvā vakkhāmi, na duṭṭhacitto hutvā. <bold>Sacce ca akuppe cā</bold>ti vacīsacce ca akuppatāya ca. Cuditakena hi saccañca vattabbaṃ, kopo ca na kātabbo, attanā ca na kucchitabbaṃ, paro ca na ghaṭṭetabboti attho.</paragraph>
<paragraph line="101">Imasmiṃ ṭhāne ‘‘saṅghena otiṇṇānotiṇṇaṃ jānitabbaṃ – anuvijjakena yena dhammena yena vinayena yena satthusāsanena taṃ adhikaraṇaṃ vūpasammati, tathā taṃ adhikaraṇaṃ vūpasametabba’’nti vattabbaṃ. Vuttañhetaṃ codanākaṇḍe (pari. 363) ‘‘codakena kathaṃ paṭipajjitabbaṃ? Cuditakena kathaṃ paṭipajjitabbaṃ? Saṅghena kathaṃ paṭipajjitabbaṃ? Anuvijjakena kathaṃ paṭipajjitabbaṃ? Codakena <pageBreak edition="M" number="2.0203" />kathaṃ paṭipajjitabbanti? Codakena pañcasu dhammesu patiṭṭhāya paro codetabbo. Kālena vakkhāmi no akālena, bhūtena vakkhāmi no abhūtena, saṇhena vakkhāmi no pharusena, atthasañhitena vakkhāmi no anatthasañhitena, mettacitto vakkhāmi no dosantaroti. Codakena evaṃ paṭipajjitabbaṃ. Cuditakena kathaṃ paṭipajjitabbanti? Cuditakena dvīsu dhammesu patiṭṭhātabbaṃ sacce ca akuppe ca. Cuditakena evaṃ paṭipajjitabbaṃ. Saṅghena kathaṃ paṭipajjitabbanti? Saṅghena otiṇṇānotiṇṇaṃ jānitabbaṃ. Saṅghena evaṃ paṭipajjitabbaṃ. Anuvijjakena kathaṃ paṭipajjitabbanti? Anuvijjakena yena dhammena yena vinayena yena satthusāsanena taṃ adhikaraṇaṃ vūpasammati, tathā taṃ adhikaraṇaṃ vūpasametabbaṃ. Anuvijjakena evaṃ paṭipajjitabba’’nti.</paragraph>
<paragraph line="102">Aṭṭhakathāyampi <pageBreak edition="V" number="2.0149" />(pari. aṭṭha. 362-363) <bold>‘‘codanāya ko ādī</bold>tiādipucchānaṃ vissajjane <bold>sacce akuppe cā</bold>ti ettha sacce patiṭṭhātabbaṃ akuppe ca, yaṃ kataṃ vā akataṃ vā, tadeva vattabbaṃ, na codake vā anuvijjake vā saṅghe vā kopo uppādetabbo. <bold>Otiṇṇānotiṇṇaṃ jānitabba</bold>nti otiṇṇañca anotiṇṇañca vacanaṃ jānitabbaṃ. Tatrāyaṃ jānanavidhi – ettakā codakassa pubbakathā, ettakā pacchimakathā, ettakā cuditakassa pubbakathā, ettakā pacchimakathāti jānitabbā. Codakassa pamāṇaṃ gaṇhitabbaṃ, cuditakassa pamāṇaṃ gaṇhitabbaṃ, anuvijjakassa pamāṇaṃ gaṇhitabbaṃ. Anuvijjako appamattakampi ahāpento ‘āvuso, samannāharitvā ujuṃ katvā āharā’ti vattabbo, saṅghena evaṃ paṭipajjitabbaṃ. <bold>Yena dhammena yena vinayena yena satthusāsanena taṃ adhikaraṇaṃ vūpasammatī</bold>ti ettha <bold>dhammo</bold>ti bhūtaṃ vatthu. <bold>Vinayo</bold>ti codanā ceva sāraṇā ca. <bold>Satthusāsana</bold>nti ñattisampadā ceva anussāvanasampadā <pageBreak edition="M" number="2.0204" />ca. Etena hi dhammena ca vinayena ca satthusāsanena ca adhikaraṇaṃ vūpasammati, tasmā anuvijjakena bhūtena vatthunā codetvā āpattiṃ sāretvā ñattisampadāya ceva anussāvanasampadāya ca taṃ adhikaraṇaṃ vūpasametabbaṃ, anuvijjakena evaṃ paṭipajjitabba’’nti āgataṃ, tasmā vattabbamettakaṃ dvayanti.</paragraph>
<paragraph line="103">Evaṃ ekadesena codanākaṇḍanayaṃ dassetvā idāni ekadeseneva mahāsaṅgāmanayaṃ dassento <bold>‘‘anuvijjakena codako pucchitabbo’’</bold>tiādimāha. Tattha <bold>yaṃ kho tvaṃ, āvuso, imaṃ bhikkhuṃ codesi, kimhi naṃ codesī</bold>ti codanāsāmaññato vuttaṃ, pāḷiyaṃ (mahāva. 237) pana pavāraṇaṭṭhapanavasena codanaṃ sandhāya ‘‘yaṃ kho tvaṃ, āvuso, imassa bhikkhuno pavāraṇaṃ ṭhapesī’’ti vuttaṃ. Sesaṃ suviññeyyameva.</paragraph>
<paragraph line="104">Evaṃ ekadesena mahāsaṅgāmanayaṃ dassetvā idāni ekadeseneva cūḷasaṅgāmanayaṃ dassetuṃ <bold>‘‘saṅgāmāvacarena bhikkhunā’’</bold>tiādimāha. Tattha <bold>saṅgāmāvacarena bhikkhunā</bold>ti <bold>saṅgāmo</bold>vuccati adhikaraṇavinicchayatthāya saṅghasannipāto. Tatra hi attapaccatthikā ceva sāsanapaccatthikā ca uddhammaṃ ubbinayaṃ satthusāsanaṃ dīpentā samosaranti vesālikā vajjiputtakā viya. Yo bhikkhu tesaṃ paccatthikānaṃ laddhiṃ madditvā sakavādadīpanatthāya tattha avacarati, ajjhogāhetvā vinicchayaṃ pavatteti, so <bold>saṅgāmāvacaro</bold>nāma yasatthero viya, tena saṅgāmāvacarena bhikkhunā saṅghaṃ upasaṅkamantena nīcacittena saṅgho upasaṅkamitabbo. <bold>Nīcacittenā</bold>ti mānaddhajaṃ nipātetvā nihatamānacittena <pageBreak edition="V" number="2.0150" />. <bold>Rajoharaṇasamenā</bold>ti pādapuñchanasamena, yathā rajoharaṇassa saṃkiliṭṭhe vā asaṃkiliṭṭhe vā pāde puñchiyamāne <pageBreak edition="M" number="2.0205" />neva rāgo na doso, evaṃ iṭṭhāniṭṭhesu arajjantena adussantenāti attho. <bold>Yathāpatirūpe āsane</bold>ti yathāpatirūpaṃ āsanaṃ ñatvā attano pāpuṇanaṭṭhāne therānaṃ bhikkhūnaṃ piṭṭhiṃ adassetvā nisīditabbaṃ.</paragraph>
<paragraph line="105"><bold>Anānākathikenā</bold>ti nānāvidhaṃ taṃ taṃ anatthakathaṃ akathentena. <bold>Atiracchānakathikenā</bold>ti diṭṭhasutamutampi rājakathādikaṃ tiracchānakathaṃ akathentena. <bold>Sāmaṃ vā dhammo bhāsitabbo</bold>ti saṅghasannipātaṭṭhāne kappiyākappiyasannissitā vā rūpārūpaparicchedasamathacāravipassanācāraṭṭhānanisajjavattādinissitā vā kathā <bold>dhammo</bold>nāma. Evarūpo dhammo sayaṃ vā bhāsitabbo, paro vā ajjhesitabbo. Yo bhikkhu tathārūpiṃ kathaṃ kathetuṃ pahoti, so vattabbo ‘‘āvuso, saṅghamajjhamhi pañhe uppanne tvaṃ katheyyāsī’’ti. <bold>Ariyo vā tuṇhībhāvo nātimaññitabbo</bold>ti ariyā tuṇhī nisīdantā na bālaputhujjanā viya nisīdanti, aññataraṃ kammaṭṭhānaṃ gahetvāva nisīdanti. Iti kammaṭṭhānamanasikāravasena tuṇhībhāvo ariyo tuṇhībhāvo nāma, so nātimaññitabbo, ‘‘kiṃ kammaṭṭhānānuyogenā’’ti nāvajānitabbo, attano patirūpaṃ kammaṭṭhānaṃ gahetvāva nisīditabbanti attho.</paragraph>
<paragraph line="106"><bold>Na upajjhāyo pucchitabbo</bold>ti ‘‘ko nāma tuyhaṃ upajjhāyo’’ti na pucchitabbo. Esa nayo sabbattha. <bold>Na jātī</bold>ti ‘‘khattiyajātiyo tvaṃ brāhmaṇajātiyo’’ti evaṃ jāti na pucchitabbā. <bold>Na āgamo</bold>ti ‘‘dīghabhāṇako tvaṃ majjhimabhāṇako’’ti evaṃ āgamo na pucchitabbo. <bold>Kulapadeso</bold>pi khattiyakulādivaseneva veditabbo. <bold>Atrassa pemaṃ vā doso vā</bold>ti tatra puggale etesaṃ kāraṇānaṃ aññataravasena pemaṃ vā bhaveyya doso vā.</paragraph>
<paragraph line="107"><bold>No</bold><pageBreak edition="M" number="2.0206" /><bold>parisakappikenā</bold>ti parisakappakena parisānuvidhāyakena na bhavitabbaṃ, yaṃ parisāya ruccati, tadeva cetetvā kappetvā na kathetabbanti attho. <bold>Na hatthamuddā dassetabbā</bold>ti kathetabbe ca akathetabbe ca saññājananatthaṃ hatthavikāro na kātabbo.</paragraph>
<paragraph line="108"><bold>Atthaṃ anuvidhiyantenā</bold>ti vinicchayapaṭivedhameva sallakkhentena, ‘‘idaṃ suttaṃ upalabbhati, imasmiṃ vinicchaye idaṃ vakkhāmī’’ti evaṃ paritulayantena nisīditabbanti attho. <bold>Na ca āsanā</bold><pageBreak edition="V" number="2.0151" /><bold>vuṭṭhātabba</bold>nti na āsanā vuṭṭhāya sannipātamaṇḍale vicaritabbaṃ. Vinayadhare hi uṭṭhite sabbā parisā vuṭṭhahanti, tasmā na vuṭṭhātabbaṃ. <bold>Na vītihātabba</bold>nti na vinicchayo hāpetabbo. <bold>Na kummaggo sevitabbo</bold>ti na āpatti dīpetabbā. <bold>Asāhasikena bhavitabba</bold>nti na sahasā kārinā bhavitabbaṃ, na sahasā duruttavacanaṃ kathetabbanti attho. <bold>Vacanakkhamenā</bold>ti duruttavācaṃ khamanasīlena. <bold>Hitaparisakkinā</bold>ti hitesinā hitagavesinā karuṇā ca karuṇāpubbabhāgo ca upaṭṭhāpetabboti ayaṃ padadvayepi adhippāyo. <bold>Anasuruttenā</bold>ti na asuruttena, asuruttaṃ vuccati viggāhikakathāsaṅkhātaṃ asundaravacanaṃ, taṃ na kathetabbanti attho. <bold>Attā pariggahetabbo</bold>ti ‘‘vinicchinituṃ vūpasametuṃ sakkhissāmi nu kho, no’’ti evaṃ attā pariggahetabbo, attano pamāṇaṃ jānitabbanti attho. <bold>Paro pariggahetabbo</bold>ti ‘‘lajjiyā nu kho ayaṃ parisā sakkā saññāpetuṃ, udāhu no’’ti evaṃ paro pariggahetabbo. <bold>Codako pariggahetabbo</bold>ti ‘‘dhammacodako nu kho, no’’ti evaṃ pariggahetabbo. <bold>Cuditako pariggahetabbo</bold>ti ‘‘dhammacuditako nu kho, no’’ti evaṃ pariggahetabbo. <bold>Adhammacodako pariggahetabbo</bold>ti tassa pamāṇaṃ jānitabbaṃ. Sesesupi eseva nayo.</paragraph>
<paragraph line="109"><bold>Vuttaṃ</bold><pageBreak edition="M" number="2.0207" /><bold>ahāpentenā</bold>ti codakacuditakehi vuttavacanaṃ ahāpentena. <bold>Avuttaṃ apakāsentenā</bold>ti anosaṭaṃ vatthuṃ apakāsentena. <bold>Mando hāsetabbo</bold>ti mando momūḷho paggaṇhitabbo, ‘‘nanu tvaṃ kulaputto’’ti uttejetvā anuyogavattaṃ kathāpetvā tassa anuyogo gaṇhitabbo. <bold>Bhīru assāsetabbo</bold>ti yassa saṅghamajjhaṃ vā gaṇamajjhaṃ vā anosaṭapubbattā sārajjaṃ uppajjati, tādiso ‘‘mā bhāyi, vissattho kathayāhi, mayaṃ te upatthambhā bhavissāmā’’ti vatvāpi anuyogavattaṃ kathāpetabbo. <bold>Caṇḍo nisedhetabbo</bold>ti apasāretabbo tajjetabbo. <bold>Asuci vibhāvetabbo</bold>ti alajjiṃ pakāsetvā āpattiṃ desāpetabbo. <bold>Ujumaddavenā</bold>ti yo bhikkhu uju sīlavā kāyavaṅkādirahito, so maddaveneva upacaritabbo. <bold>Dhammesu ca puggalesu cā</bold>ti ettha yo dhammagaruko hoti, na puggalagaruko, ayameva dhammesu ca puggalesu ca majjhattoti veditabbo. Sesaṃ suviññeyyameva.</paragraph>
<centered line="110">Iti vinayasaṅgahasaṃvaṇṇanābhūte vinayālaṅkāre</centered>
<centered line="111">Codanādivinicchayakathālaṅkāro nāma</centered>
<centered line="112">Ekatiṃsatimo paricchedo.</centered>
</body>
</document>