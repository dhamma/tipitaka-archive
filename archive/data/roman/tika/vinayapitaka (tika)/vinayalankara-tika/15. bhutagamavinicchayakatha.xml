<?xml version="1.0"?>
<document>
<metadata>
<normativeSource>http://tipitaka.org/romn/cscd/vin08t.nrf15.xml</normativeSource>
<archivePath>roman/tika/vinayapitaka (tika)/vinayalankara-tika/15. bhutagamavinicchayakatha.xml</archivePath>
<titlePath>15. Bhūtagāmavinicchayakathā - Vinayālaṅkāra-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">15. Bhūtagāmavinicchayakathā</chapter>
<paragraph line="2" number="75"> Evaṃ <pageBreak edition="M" number="1.0166" /> pathavivinicchayaṃ kathetvā idāni bhūtagāmavinicchayaṃ kathetuṃ <bold>‘‘bhūtagāmo’’</bold>tiādimāha. Tattha bhavanti ahuvuñcāti <bold>bhūtā,</bold> jāyanti vaḍḍhanti jātā vaḍḍhitā cāti attho. <bold>Gāmo</bold>ti rāsi, bhūtānaṃ gāmoti <bold>bhūtagāmo,</bold> bhūtā eva vā gāmo <bold>bhūtagāmo,</bold> patiṭṭhitaharitatiṇarukkhādīnametaṃ adhivacanaṃ. Tattha ‘‘bhavantī’’ti imassa vivaraṇaṃ ‘‘jāyanti vaḍḍhantī’’ti <pageBreak edition="V" number="1.0127" />, ‘‘ahuvu’’nti imassa ‘‘jātā vaḍḍhitā’’ti. Evaṃ bhūta-saddo paccuppannātītavisayo hoti. Tenāha vimativinodaniyaṃ (vi. vi. ṭī. pācittiya 2.90) <bold>‘‘bhavantī</bold>ti vaḍḍhanti, <bold>ahuvu</bold>nti babhuvū’’ti. Idāni taṃ bhūtagāmaṃ dassento <bold>‘‘bhūtagāmoti pañcahi bījehi jātānaṃ rukkhalatādīnametaṃ adhivacana’’</bold>nti āha. <bold>Latādīna</bold>nti <bold>ādi</bold>-saddena osadhigacchādayo veditabbā.</paragraph>
<paragraph line="3">Idāni tāni bījāni sarūpato dassento <bold>‘‘tatrimāni pañca bījānī’’</bold>tiādimāha. Tattha mūlameva bījaṃ <bold>mūlabījaṃ</bold>. Evaṃ sesesupi. Atha vā mūlaṃ bījaṃ etassāti <bold>mūlabījaṃ,</bold> mūlabījato vā nibbattaṃ <bold>mūlabījaṃ</bold>. Evaṃ sesesupi. Tattha paṭhamena viggahena bījagāmo eva labbhati, dutiyatatiyehi bhūtagāmo. Idāni te bhūtagāme sarūpato dassento <bold>‘‘tattha mūlabījaṃ nāmā’’</bold>tyādimāha. Tattha tesu pañcasu mūlabījādīsu haliddi…pe… bhaddamuttakaṃ mūlabījaṃ nāma. Na kevalaṃ imāniyeva mūlabījāni, atha kho ito aññānipi yāni vā pana bhūtagāmajātāni atthi santi, mūle jāyanti, mūle sañjāyanti, etaṃ bhūtagāmajātaṃ mūlabījaṃ nāma hotīti yojanā. Sesesupi eseva nayo. Vuttañhi aṭṭhakathāyaṃ (pāci. aṭṭha. 91) ‘‘idāni taṃ bhūtagāmaṃ vibhajitvā dassento ‘bhūtagāmo nāma pañca bījajātānī’tiādimāhā’’ti. Tattha <pageBreak edition="M" number="1.0167" /> bhūtagāmo nāmāti bhūtagāmaṃ uddharitvā yasmiṃ sati bhūtagāmo hoti, taṃ dassetuṃ ‘‘pañca bījajātānīti āhā’’ti aṭṭhakathāsu vuttaṃ. Evaṃ santepi ‘‘yāni vā panaññānipi atthi, mūle jāyantī’’tiādīni na samenti. Na hi mūlabījādīni mūlādīsu jāyanti. Mūlādīsu jāyamānāni pana tāni bījajātāni, tasmā evamatthavaṇṇanā veditabbā – <bold>bhūtagāmo nāmā</bold>ti vibhajitabbapadaṃ. <bold>Pañcā</bold>ti tassa vibhāgaparicchedo. <bold>Bījajātānī</bold>ti paricchinnadhammanidassanaṃ, yato bījehi jātāni bījajātāni, rukkhādīnaṃ etaṃ adhivacananti ca. Yathā ‘‘sālīnaṃ cepi odanaṃ bhuñjatī’’tiādīsu (ma. ni. 1.76) sālitaṇḍulānaṃ odano sāliodanoti vuccati, evaṃ bījato sambhūto bhūtagāmo ‘‘bīja’’nti vuttoti veditabboti ca.</paragraph>
<paragraph line="4"><bold>Phaḷubīja</bold>nti pabbabījaṃ. Paccayantarasamavāye sadisaphaluppattiyā visesakāraṇabhāvato viruhaṇasamatthe sāraphale niruḷho bīja-saddo tadatthasaṃsiddhiyā mūlādīsupi kesuci pavattatīti mūlādito nivattanatthaṃ ekena bījasaddena visesetvā vuttaṃ <bold>‘‘bīja’’</bold>nti ‘‘rūparūpaṃ, dukkhadukkha’’nti <pageBreak edition="V" number="1.0128" /> ca yathā. Niddese ‘‘yāni vā panaññānipi atthi, mūle jāyanti mūle sañjāyantī’’ti ettha bījato nibbattena bījaṃ dassitaṃ, tasmā evamettha attho daṭṭhabbo – yāni vā panaññānipi atthi, āluvakaserukamalanīluppalapuṇḍarīkakuvalayakundapāṭalimūlādibhede mūle gacchavallirukkhādīni jāyanti sañjāyanti, tāni, yamhi mūle jāyanti ceva sañjāyanti ca, tañca pāḷiyaṃ (pāci. 91) vuttahaliddādi ca, sabbampi etaṃ mūlabījaṃ nāma, etena kāriyopacārena kāraṇaṃ dassitanti dasseti. Esa nayo khandhabījādīsu. Yevāpanakakhandhabījesu panettha ambāṭakaindasālanuhipālibhaddakakaṇikārādīni khandhabījāni <pageBreak edition="M" number="1.0168" />. Ambilāvallicaturassavallikaṇaverādīni phaḷubījāni. Makacimallikāsumanajayasumanādīni aggabījāni. Ambajambupanasaṭṭhiādīni bījabījānīti daṭṭhabbāni. <bold>Bhūtagāme bhūtagāmasaññī chindati vā chedāpeti vā</bold>ti satthakāni gahetvā sayaṃ vā chindati, aññena vā chedāpeti. <bold>Bhindati vā bhedāpeti vā</bold>ti pāsāṇādīni gahetvā sayaṃ vā bhindati, aññena vā bhedāpeti. <bold>Pacati vā pacāpeti vā</bold>ti aggiṃ upasaṃharitvā sayaṃ vā pacati, aññena vā pacāpeti, pācittiyaṃ hotīti sambandho. Tattha āpattibhedaṃ dassento <bold>‘‘bhūtagāmañhī’’</bold>tiādimāha. Tattha <bold>bhūtagāmaparimocita</bold>nti bhūtagāmato viyojitaṃ.</paragraph>
<paragraph line="5" number="76"><bold>Sañcicca ukkhipituṃ na vaṭṭatī</bold>ti ettha ‘‘sañciccā’’ti vuttattā sarīre laggabhāvaṃ ñatvāpi uṭṭhahati, ‘‘taṃ uddharissāmī’’ti saññāya abhāvato vaṭṭati. <bold>Anantaka</bold>ggahaṇena sāsapamattikā gahitā. Nāmañhetaṃ tassā sevālajātiyā. Mūlapaṇṇānaṃ abhāvena <bold>‘‘asampuṇṇabhūtagāmo nāmā’’</bold>ti vuttaṃ. <bold>Abhūtagāmamūlattā</bold>ti ettha bhūtagāmo mūlaṃ kāraṇaṃ etassāti bhūtagāmamūlo, bhūtagāmassa vā mūlaṃ kāraṇanti bhūtagāmamūlaṃ. Bījagāmo hi nāma bhūtagāmato sambhavati, bhūtagāmassa ca kāraṇaṃ hoti. Ayaṃ pana tādiso na hotīti ‘‘abhūtagāmamūlattā’’ti vuttaṃ.</paragraph>
<paragraph line="6">Kiñcāpi hi tālanāḷikerādīnaṃ khāṇu uddhaṃ avaḍḍhanato bhūtagāmassa kāraṇaṃ na hoti, tathāpi bhūtagāmasaṅkhyūpagatanibbattapaṇṇamūlabījato sambhūtattā bhūtagāmato uppanno nāma hotīti bījagāmena saṅgahaṃ gacchati. <bold>So bījagāmena saṅgahito</bold>ti avaḍḍhamānepi bhūtagāmamūlattā vuttaṃ.</paragraph>
<paragraph line="7"><bold>‘‘Aṅkure harite’’</bold>ti vatvā tamevatthaṃ vibhāveti <bold>‘‘nīlavaṇṇe jāte’’</bold>ti, nīlapaṇṇassa vaṇṇasadise <pageBreak edition="V" number="1.0129" /> paṇṇe jāteti <pageBreak edition="M" number="1.0169" /> attho, ‘‘nīlavaṇṇe jāte’’ti vā pāṭho gahetabbo. <bold>Amūlakabhūtagāme saṅgahaṃ gacchatī</bold>ti idaṃ nāḷikerassa āveṇikaṃ katvā vadati. ‘‘Pānīyaghaṭādīnaṃ bahi sevālo udake aṭṭhitattā bījagāmānulomattā ca dukkaṭavatthū’’ti vadanti. <bold>Kaṇṇakampi abbohārikamevā</bold>ti nīlavaṇṇampi abbohārikameva.</paragraph>
<paragraph line="8" number="77"><bold>Seleyyakaṃ</bold> nāma silāya sambhūtā ekā gandhajāti. <bold>Pupphitakālato paṭṭhāyā</bold>ti vikasitakālato pabhuti. <bold>Ahicchattakaṃ gaṇhanto</bold>ti vikasitaṃ gaṇhanto. Makuḷaṃ pana rukkhattacaṃ akopentenapi gahetuṃ na vaṭṭati. <bold>‘‘Rukkhattacaṃ vikopetī</bold>ti vuttattā rukkhe jātaṃ yaṃ kiñci ahicchattakaṃ rukkhattacaṃ avikopetvā matthakato chinditvā gahetuṃ vaṭṭatī’’ti vadanti, tadayuttaṃ ‘‘ahicchattakaṃ yāva makuḷaṃ hoti, tāva dukkaṭavatthū’’ti vuttattā. <bold>Rukkhato muccitvā</bold>ti ettha ‘‘yadipi kiñcimattaṃ rukkhe allīnā hutvā tiṭṭhati, rukkhato gayhamānā pana rukkhacchaviṃ na vikopeti, vaṭṭatī’’ti vadanti. <bold>Allarukkhato na vaṭṭatī</bold>ti etthāpi rukkhattacaṃ avikopetvā matthakato tacchetvā gahetuṃ vaṭṭatīti veditabbaṃ. <bold>Hatthakukkuccenā</bold>ti hatthacāpallena. <bold>Pānīyaṃ na vāsetabba</bold>nti idaṃ attano atthāya nāmitaṃ sandhāya vuttaṃ. Kevalaṃ anupasampannassa atthāya nāmite pana pacchā tato labhitvā na vāsetabbanti natthi. Vimativinodaniyaṃ (vi. vi. ṭī. pācittiya 2.92) pana <bold>‘‘pānīyaṃ na vāsetabba</bold>nti idaṃ attano pivanapānīyaṃ sandhāya vuttaṃ, aññesaṃ pana vaṭṭati anuggahitattā. Tenāha <bold>attanā khāditukāmenā’’</bold>ti vuttaṃ. <bold>‘‘Yesaṃ rukkhānaṃ sākhā ruhatī</bold>ti vuttattā yesaṃ sākhā na ruhati, tattha kappiyakaraṇakiccaṃ natthī’’ti vadanti. Vimativinodaniyampi <bold>‘‘yesaṃ rukkhānaṃ sākhā</bold><pageBreak edition="M" number="1.0170" /><bold>ruhatī</bold>ti mūlaṃ anotāretvā paṇṇamattaniggamanamattenāpi vaḍḍhati, tattha kappiyampi akaronto chinnanāḷikeraveḷudaṇḍādayo kopetuṃ vaṭṭatī’’ti vuttaṃ. <bold>‘‘Caṅkamitaṭṭhānaṃ dassessāmī’’</bold>ti vuttattā kevalaṃ caṅkamanādhippāyena vā maggagamanādhippāyena vā akkamantassa, tiṇānaṃ upari nisīdanādhippāyena nisīdantassa ca doso natthi.</paragraph>
<paragraph line="9" number="78"><bold>Samaṇakappehī</bold>ti samaṇānaṃ kappiyavohārehi. Kiñcāpi bījādīnaṃ agginā phuṭṭhamattena, nakhādīhi vilikhanamattena ca aviruḷhidhammatā na hoti, tathāpi evaṃ kateyeva samaṇānaṃ kappatīti aggiparijitādayo samaṇavohārā nāma jātā, tasmā tehi samaṇavohārehi karaṇabhūtehi phalaṃ paribhuñjituṃ anujānāmīti adhippāyo. Abījanibbaṭṭabījānipi <pageBreak edition="V" number="1.0130" /> samaṇānaṃ kappantīti paññattapaṇṇattibhāvato samaṇavohārāicceva saṅkhaṃ gatāni. Atha vā aggiparijitādīnaṃ pañcannaṃ kappiyabhāvatoyeva pañcahi samaṇakappiyabhāvasaṅkhātehi kāraṇehi phalaṃ paribhuñjituṃ anujānāmīti evamettha adhippāyo veditabbo. <bold>Aggiparijita</bold>ntiādīsu ‘‘paricita’’ntipi paṭhanti. <bold>Abījaṃ</bold> nāma taruṇaambaphalādi. <bold>Nibbaṭṭabījaṃ</bold> nāma ambapanasādi, yaṃ bījaṃ nibbaṭṭetvā visuṃ katvā paribhuñjituṃ sakkā hoti. Nibbaṭṭetabbaṃ viyojetabbaṃ bījaṃ yasmiṃ, taṃ panasādi nibbaṭṭabījaṃ nāma. <bold>‘‘Kappiya’’nti vatvāva kātabba</bold>nti yo kappiyaṃ karoti, tena kattabbapakārasseva vuttattā bhikkhunā avuttepi kātuṃ vaṭṭatīti na gahetabbaṃ. Puna ‘‘kappiyaṃ kāretabba’’nti kārāpanassa paṭhamameva kathitattā bhikkhunā ‘‘kappiyaṃ karohī’’ti vutteyeva anupasampannena ‘‘kappiya’’nti vatvā aggiparijitādi kātabbanti gahetabbaṃ. ‘‘Kappiyanti vacanaṃ pana yāya kāyaci bhāsāya vattuṃ vaṭṭatī’’ti vadanti. ‘‘Kappiyanti vatvāva kātabba’’nti vacanato paṭhamaṃ <pageBreak edition="M" number="1.0171" /> ‘‘kappiya’’nti vatvā pacchā aggiādinā phusanādi kātabbanti veditabbaṃ. ‘‘Paṭhamaṃ aggimhi nikkhipitvā, nakhādinā vā vijjhitvā taṃ anuddharitvāva kappiyanti vattuṃ vaṭṭatī’’tipi vadanti.</paragraph>
<paragraph line="10">Vimativinodaniyaṃ (vi. vi. ṭī. pācittiya 2.92) pana <bold>‘‘kappiyanti vatvāvā</bold>ti pubbakālakiriyāvasena vuttepi vacanakkhaṇeva aggisatthādinā bījagāme vaṇaṃ kātabbanti vacanato pana pubbe kātuṃ na vaṭṭati, tañca dvidhā akatvā chedanabhedanameva dassetabbaṃ. Karontena ca bhikkhunā ‘kappiyaṃ karohī’ti yāya kāyaci bhāsāya vutteyeva kātabbaṃ. Bījagāmaparimocanatthaṃ puna kappiyaṃ kāretabbanti kārāpanassa paṭhamameva adhikatattā’’ti vuttaṃ.</paragraph>
<paragraph line="11"><bold>Ekasmiṃ bīje vā</bold>tiādīsu ‘‘ekaṃyeva kāremīti adhippāye satipi ekābaddhattā sabbaṃ katameva hotī’’ti vadanti. <bold>Dāruṃ vijjhatī</bold>ti ettha ‘‘jānitvāpi vijjhati vā vijjhāpeti vā, vaṭṭatiyevā’’ti vadanti. <bold>Bhattasitthe vijjhatī</bold>ti etthāpi eseva nayo. <bold>‘‘Taṃ vijjhati, na vaṭṭatī</bold>ti rajjuādīnaṃ bhājanagatikattā’’ti vadanti. <bold>Marīcapakkādīhi ca missetvā</bold>ti ettha bhattasitthasambandhavasena ekābaddhatā veditabbā, na phalānaṃyeva aññamaññasambandhavasena. <bold>‘‘Kaṭāhepi kātuṃ vaṭṭatī’’</bold>ti vuttattā kaṭāhato nīhaṭāya miñjāya vā bīje vā yattha katthaci vijjhituṃ <pageBreak edition="V" number="1.0131" /> vaṭṭati eva. <bold>Bhindāpetvā kappiyaṃ kārāpetabba</bold>nti bījato muttassa kaṭāhassa bhājanagatikattā vuttaṃ.</paragraph>
<centered line="12">Iti vinayasaṅgahasaṃvaṇṇanābhūte vinayālaṅkāre</centered>
<centered line="13">Bhūtagāmavinicchayakathālaṅkāro nāma</centered>
<centered line="14">Pannarasamo paricchedo.</centered>
</body>
</document>