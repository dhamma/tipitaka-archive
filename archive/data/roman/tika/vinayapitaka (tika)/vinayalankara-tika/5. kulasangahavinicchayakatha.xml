<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin08t.nrf5.xml</normativeSource>
    <archivePath>roman/tika/vinayapitaka (tika)/vinayalankara-tika/5. kulasangahavinicchayakatha.xml</archivePath>
    <baseFileName>5. kulasangahavinicchayakatha</baseFileName>
    <titlePath>5. Kulasaṅgahavinicchayakathā - Vinayālaṅkāra-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">5. Kulasaṅgahavinicchayakathā</chapter>
    <paragraph line="2" number="27"> Evaṃ viññattivinicchayaṃ kathetvā idāni kulasaṅgahavinicchayaṃ kathetuṃ <bold>‘‘kulasaṅgaho’’</bold>tiādimāha. Tattha saṅgaṇhanaṃ saṅgaho, kulānaṃ saṅgaho <bold>kulasaṅgaho,</bold> paccayadāyakādīnaṃ <pageBreak edition="M" number="1.0070" /> gihīnaṃ anuggahakaraṇaṃ. Anuggahattho hettha saṅgaha-saddo yathā ‘‘puttadārassa saṅgaho’’ti (khu. pā. 5.6; su. ni. 265).</paragraph>
    <paragraph line="3" number="28"> Tattha <bold>koṭṭana</bold>nti sayaṃ chindanaṃ. <bold>Koṭṭāpana</bold>nti ‘‘imaṃ chindā’’ti aññesaṃ chedāpanaṃ. <bold>Āḷiyā bandhana</bold>nti yathā gacchamūle udakaṃ santiṭṭhati, tathā samantato bandhanaṃ. <bold>Udakassā</bold>ti akappiyaudakassa ‘‘kappiyaudakasiñcana’’nti visuṃ vakkhamānattā, tañca ārāmādiatthaṃ ropane akappiyavohāresupi kappiyavohāresupi kappiyaudakasiñcanādi vaṭṭatīti vakkhamānattā idhāpi vibhāgaṃ katvā kappiyaudakasiñcanādi visuṃ dassitaṃ. Ettha ca katamaṃ akappiyaudakaṃ, katamaṃ pana kappiyaudakanti? Sappāṇakaṃ akappiyaudakaṃ, appāṇakaṃ kappiyaudakanti. Kathaṃ viññāyatīti ce, ‘‘yo pana bhikkhu jānaṃ sappāṇakaṃ udakaṃ tiṇaṃ vā mattikaṃ vā siñceyya vā siñcāpeyya vā pācittiya’’nti vacanato. Yathā koṭṭanakhaṇanādikāyikakiriyāpi akappiyavohāre saṅgahitā, evaṃ mātikāujukaraṇādikappiyavohārepīti āha <bold>‘‘sukkhamātikāya ujukaraṇa’’</bold>nti. <bold>Hatthapādamukhadhovananahaānodakasiñcana</bold>nti imināpi pakārantarena kappiyaudakasiñcanameva dasseti. Akappiyavohāre koṭṭanakhaṇanādivasena sayaṃ karaṇassapi kathaṃ saṅgahoti? Akappiyanti vohariyatīti <bold>akappiyavohāro</bold>ti <pageBreak edition="V" number="1.0057" /> akappiyabhūtaṃ karaṇakārāpanādi sabbameva saṅgahitaṃ, na pana akappiyavacanamattanti daṭṭhabbaṃ. Kappiyavohārepi eseva nayo. <bold>Sukkhamātikāya ujukaraṇa</bold>nti iminā purāṇapaṇṇādīnaṃ haraṇampi saṅgahitanti daṭṭhabbaṃ. Kudālādīni bhūmiyaṃ ṭhapetvā ṭhānato hatthena gahetvā ṭhānameva pākaṭataranti <bold>‘‘obhāso’’</bold>ti vuttaṃ.</paragraph>
    <paragraph line="4" number="29"> Mahāpaccarivādaṃ patiṭṭhāpetukāmo pacchā vadati. <bold>Vanatthāyā</bold>ti idaṃ keci ‘‘vatatthāyā’’ti paṭhanti, tesaṃ vatiatthāyāti <pageBreak edition="M" number="1.0071" /> attho. Vajirabuddhiṭīkāyampi tatheva vuttaṃ, ‘‘ārāmaropā vanaropā, ye narā setukārakā’’ti (saṃ. ni. 1.47) vacanato pana taṃ vicāretabbaṃ. Akappiyavohārepi ekaccaṃ vaṭṭatīti dassetuṃ <bold>‘‘na kevalañca sesa’’</bold>ntiādimāha. <bold>Yaṃ kiñci mātika</bold>nti sukkhamātikaṃ vā asukkhamātikaṃ vā. <bold>Kappiyaudakaṃ siñcitu</bold>nti iminā ‘‘kappiyaudakaṃ siñcathā’’ti vattumpi vaṭṭatīti dasseti. <bold>Sayaṃ ropetumpi vaṭṭatī</bold>ti iminā ‘‘ropehī’’ti vattumpi vaṭṭatītipi siddhaṃ.</paragraph>
    <paragraph line="5" number="30"><bold>Pācittiyañceva dukkaṭañcā</bold>ti pathavīkhaṇanapaccayā pācittiyaṃ, kulasaṅgahapaccayā dukkaṭaṃ. <bold>Akappiyavohārenā</bold>ti ‘‘idaṃ khaṇa, idaṃ ropehī’’ti akappiyavohārena. <bold>Dukkaṭamevā</bold>ti kulasaṅgahapaccayā dukkaṭaṃ. <bold>Ubhayatrā</bold>ti kappiyākappiyapathaviyaṃ.</paragraph>
    <paragraph line="6"><bold>Sabbatthā</bold>ti kulasaṅgahaparibhogaārāmādiatthāya ropite. <bold>Dukkaṭampī</bold>ti na kevalaṃ pācittiyameva. <bold>Kappiyenā</bold>ti kappiyaudakena. <bold>Tesaṃyeva dvinna</bold>nti kulasaṅgahaparibhogānaṃ. <bold>Dukkaṭa</bold>nti kulasaṅgahatthāya sayaṃ siñcane, kappiyavohārena vā akappiyavohārena vā siñcāpane dukkaṭaṃ, paribhogatthāya sayaṃ siñcane, akappiyavohārena siñcāpane ca dukkaṭaṃ. <bold>Payogabahulatāyā</bold>ti sayaṃ karaṇe, kāyapayogassa kārāpane vacīpayogassa bahuttena. <bold>Āpattibahulatā veditabbā</bold>ti ettha sayaṃ siñcane dhārāpacchedagaṇanāya āpattigaṇanā veditabbā. Siñcāpane pana punappunaṃ āṇāpentassa vācāya vācāya āpatti, sakiṃ āṇattassa bahusiñcane ekāva.</paragraph>
    <paragraph line="7"><bold>Ocinane dukkaṭapācittiyānī</bold>ti kulasaṅgahapaccayā dukkaṭaṃ, bhūtagāmapātabyatāya pācittiyaṃ. <bold>Aññatthā</bold>ti vatthupūjādiatthāya <pageBreak edition="M" number="1.0072" /> ocinane. <bold>Sakiṃ āṇatto</bold>ti akappiyavohārena āṇatto <pageBreak edition="V" number="1.0058" />. <bold>Pācittiyamevā</bold>ti akappiyavohārena āṇattattā bhūtagāmasikkhāpadena (pāci. 90-91) pācittiyaṃ. Kappiyavacanena pana vatthupūjādiatthāya ocināpentassa anāpattiyeva.</paragraph>
    <paragraph line="8" number="31"> Ganthanena nibbattaṃ dāmaṃ <bold>ganthimaṃ</bold>. Esa nayo sesesupi. <bold>Na vaṭṭatī</bold>ti kulasaṅgahatthāya, vatthupūjādiatthāya vā vuttanayena karontassa kārāpentassa ca dukkaṭanti attho. <bold>Vaṭṭatī</bold>ti vatthupūjādiatthāya vaṭṭati, kulasaṅgahatthāya pana kappiyavohārena kārāpentassapi dukkaṭameva. <bold>Purimanayenevā</bold>ti ‘‘bhikkhussa vā’’tiādinā vuttanayena. Dhammāsanavitāne baddhakaṇṭakesu pupphāni vinivijjhitvā ṭhapentīti sambandho. Uparūpari vijjhitvā chattasadisaṃ katvā āvuṇanato <bold>‘‘chattādhichattaṃ viyā’’</bold>ti vuttaṃ. ‘‘Kadalikkhandhamhī’’tiādinā vuttaṃ sabbameva sandhāya <bold>‘‘taṃ atioḷārikamevā’’</bold>ti vuttaṃ, sabbattha karaṇe, akappiyavohārena kārāpane ca dukkaṭamevāti attho. <bold>Pupphavijjhanatthaṃ kaṇṭakampi bandhituṃ na vaṭṭatī</bold>ti imassa upalakkhaṇattā pupphadāmolambakādiatthāya rajjubandhanādipi na vaṭṭatīti keci vadanti. Aññe pana ‘‘pupphavijjhanatthaṃ kaṇṭakanti visesitattā tadatthaṃ kaṇṭakameva bandhituṃ na vaṭṭati, tañca aṭṭhakathāpamāṇenā’’ti vadanti, vīmaṃsitvā gahetabbaṃ. <bold>Pupphapaṭicchakaṃ</bold> nāma dantādīhi kataṃ pupphādhānaṃ. Etampi nāgadantakampi sachiddameva gahetabbaṃ. <bold>Asokapiṇḍiyā</bold>ti asokasākhānaṃ, pupphānaṃ vā samūhe. Sāratthadīpaniyaṃ (sārattha. ṭī. 2.431) pana <bold>‘‘asokapiṇḍiyā</bold>ti asokapupphamañjarikāyā’’ti vuttaṃ. <bold>Dhammarajju</bold> nāma cetiyaṃ vā bodhiṃ vā pupphappavesanatthaṃ āvijjhitvā bandharajju. Vimativinodaniyaṃ (vi. vi. ṭī. 1.431) pana <bold>‘‘dhammarajju</bold> nāma cetiyādīni <pageBreak edition="M" number="1.0073" /> parikkhipitvā tesañca rajjuyā ca antarā pupphappavesanatthāya bandharajju. Sithilavaṭṭitāya vā vaṭṭiyā abbhantare pupphappavesanatthāya evaṃ bandhātipi vadantī’’ti vuttaṃ.</paragraph>
    <paragraph line="9"><bold>Matthakadāma</bold>nti dhammāsanādimatthake palambakadāmaṃ. <bold>Tesaṃyevā</bold>ti uppalādīnaṃ eva. <bold>Vākena vā</bold>ti pupphanāḷaṃ phāletvā pupphena ekābaddhaṭṭhitavākena daṇḍena ca ekābaddheneva. Etena pupphaṃ bījagāmasaṅgahaṃ na gacchati pañcasu bījesu apaviṭṭhattā paṇṇaṃ viya, tasmā kappiyaṃ akārāpetvāpi vikopane doso natthi. Yañca chinnassapi makuḷassa vikasanaṃ, tampi atitaruṇassa abhāvā vuḍḍhilakkhaṇaṃ na hoti, pariṇatassa pana makuḷassa pattānaṃ sinehe pariyādānaṃ gate visuṃbhāvo eva vikāso, teneva chinnamakuḷavikāso achinnamakuḷavikāsato parihīno, milātaniyutto <pageBreak edition="V" number="1.0059" /> vā dissati. Yañca milātassa udakasaññoge amilānatāpajjanaṃ, tampi tambulapaṇṇādīsu samānaṃ vuḍḍhilakkhaṇaṃ na hoti. Pāḷiaṭṭhakathāsu ca na katthaci pupphānaṃ kappiyakaraṇaṃ āgataṃ, tasmā pupphaṃ sabbathā abījamevāti viññāyati, vīmaṃsitvā gahetabbaṃ.</paragraph>
    <paragraph line="10"><bold>‘‘Pasibbake viyā’’</bold>ti vuttattā pupphaṃ pasibbake vā pasibbakasadisaṃ bandhe yattha katthaci cīvare vā pakkhipituṃ vaṭṭatīti siddhaṃ. Sāratthadīpaniyaṃ (sārattha. ṭī. 2.431) pana <bold>‘‘khandhe ṭhapitakāsāvassā</bold>ti khandhe ṭhapitasaṅghāṭiṃ sandhāya vuttaṃ. Tañhi tathābandhituṃ sakkā bhaveyya. Iminā ca aññampi tādisaṃ kāsāvaṃ vā vatthaṃ vā vuttanayena bandhitvā tattha pupphāni pakkhipituṃ vaṭṭatīti siddhaṃ. Aṃsabhaṇḍikapasibbake pakkhittasadisattā veṭhimaṃ nāma na jātaṃ, tasmā sithilabandhassa antarantarā pakkhipitumpi vaṭṭatīti vadantī’’ti vuttaṃ. <bold>Heṭṭhā daṇḍakaṃ pana bandhituṃ na</bold><pageBreak edition="M" number="1.0074" /><bold>vaṭṭatī</bold>ti rajjuādīhi bandhanaṃ sandhāya vuttaṃ, pupphasseva pana acchinnadaṇḍakehi bandhituṃ vaṭṭati eva.</paragraph>
    <paragraph line="11"><bold>Pupphapaṭe ca daṭṭhabba</bold>nti pupphapaṭaṃ karontassa dīghato pupphadāmassa haraṇapaccāharaṇavasena pūraṇaṃ sandhāya vuttaṃ, tiriyato haraṇaṃ pana vāyimaṃ nāma hoti, na purimaṃ. <bold>‘‘Purimaṭṭhānaṃ atikkāmetī’’</bold>ti sāmaññato vuttattā purimaṃ pupphakoṭiṃ phusāpetvā vā aphusāpetvā vā parikkhipanavasena atikkāmentassa āpattiyeva. <bold>Bandhituṃ vaṭṭatī</bold>ti puppharahitāya suttavākakoṭiyā bandhituṃ vaṭṭati. <bold>Ekavāraṃ haritvā parikkhipitvā</bold>ti idaṃ pubbe vuttacetiyādiparikkhepaṃ pupphapaṭakaraṇañca sandhāya vuttaṃ, tasmā cetiyaṃ vā bodhiṃ vā parikkhipantena ekavāraṃ parikkhipitvā purimaṭṭhānaṃ sampatte aññassa dātabbaṃ, tenapi ekavāraṃ parikkhipitvā tatheva kātabbaṃ. Pupphapaṭaṃ karontena ca haritvā aññassa dātabbaṃ, tenapi tatheva kātabbaṃ. Sacepi dveyeva bhikkhū ubhosu passesu ṭhatvā pariyāyena haranti, vaṭṭatiyevāti vadanti.</paragraph>
    <paragraph line="12"><bold>Parehi pūrita</bold>nti dīghato pasāritaṃ. <bold>Vāyitu</bold>nti tiriyato harituṃ, taṃ pana ekavārampi na labhati. <bold>Pupphāni ṭhapentenā</bold>ti aganthitāni pākatikapupphāni aññamaññaṃ phusāpetvāpi ṭhapentena. Pupphadāmaṃ pana pūjanatthāya bhūmiyaṃ ṭhapentena phusāpetvā vā aphusāpetvā vā diguṇaṃ katvā ṭhapetuṃ na vaṭṭatīti vadanti.</paragraph>
    <paragraph line="13" number="32"><bold>Ghaṭikadāmaolambako</bold>ti <pageBreak edition="V" number="1.0060" /> heṭṭhābhāge ghaṭikākārayutto, dārughaṭikākāro vā olambako. Sāratthadīpaniyaṃ (sārattha. ṭī. 2.431) pana <bold>‘‘ghaṭikadāmaolambako</bold>ti ante ghaṭikākārayutto yamakadāmaolambako’’ti vuttaṃ. Vajirabuddhiṭīkāyaṃ <pageBreak edition="M" number="1.0075" /> (vajira. ṭī. pārājika 431) pana <bold>‘‘ghaṭikadāmaolambako</bold>ti yamakadāmaolambakoti likhita’’nti vuttaṃ, ekekaṃ pana dāmaṃ nikkhantasuttakoṭiyāva bandhitvā olambituṃ vaṭṭati, pupphadāmadvayaṃ saṅghaṭitukāmenapi nikkhantasuttakoṭiyāva suttakoṭiṃ saṅghaṭituṃ vaṭṭati. <bold>Aḍḍhacandākārena mālāguṇaparikkhepo</bold>ti aḍḍhacandākārena mālāguṇassa punappunaṃ haraṇapaccāharaṇavasena pūretvā parikkhipanaṃ, teneva taṃ purime paviṭṭhaṃ, tasmā etampi aḍḍhacandākāraṃ punappunaṃ haraṇapaccāharaṇavasena pūretuṃ na vaṭṭati. Ekavāraṃ pana aḍḍhacandākārakaraṇe mālāguṇaṃ harituṃ vaṭṭatīti vadanti. <bold>Pupphadāmakaraṇa</bold>nti ettha suttakoṭiyaṃ gahetvāpi ekato kātuṃ na vaṭṭatīti vadanti. Suttamayaṃ geṇḍukaṃ nāma, geṇḍukakharapattadāmānaṃ paṭikkhittattā celādīhi katadāmampi na vaṭṭati akappiyānulomattāti vadanti. <bold>Parasantakaṃ deti, dukkaṭamevā</bold>ti vissāsaggāhena parasantakaṃ gahetvā dentaṃ sandhāya vuttaṃ. <bold>Thullaccaya</bold>nti ettha bhaṇḍadeyyampi hoti.</paragraph>
    <paragraph line="14" number="33"><bold>Tañca kho vatthupūjanatthāyā</bold>ti mātāpitūnampi pupphaṃ dentena vatthupūjanatthāyeva dātabbanti dasseti. <bold>‘‘Maṇḍanatthāya pana sivaliṅgādipūjanatthāyā’’</bold>ti ettakameva vuttattā ‘‘imaṃ vikkiṇitvā jīvissantī’’ti mātāpitūnaṃ vaṭṭati, sesañātakānaṃ tāvakālikameva dātuṃ vaṭṭati. <bold>Kassacipī</bold>ti ñātakassa vā aññātakassa vā kassacipi. <bold>Ñātisāmaṇerehevā</bold>ti tesaṃ gihiparikammamocanatthaṃ vuttaṃ. <bold>Itare</bold>ti aññātakā. Tehipi sāmaṇerehi ācariyupajjhāyānaṃ vattasīsena haritabbaṃ. <bold>Sampattānaṃ sāmaṇerānaṃ upaḍḍhabhāgaṃ dātuṃ vaṭṭatī</bold>ti saṅghikassa lābhassa upacārasīmaṭṭhasāmaṇerānampi santakattā tesampi upaḍḍhabhāgo labbhatevāti katvā vuttaṃ. <bold>Cūḷaka</bold>nti upaḍḍhabhāgatopi upaḍḍhaṃ. Catutthabhāgassetaṃ <pageBreak edition="M" number="1.0076" /> adhivacanaṃ. <bold>Sāmaṇerā…pe… ṭhapentī</bold>ti idaṃ arakkhitaagopitaṃ sandhāya vuttaṃ. Sāratthadīpaniyaṃ pana ‘‘vassaggena abhājanīyaṃ sandhāya vutta’’nti vuttaṃ. <bold>Tattha tatthā</bold>ti magge vā cetiyaṅgaṇe vā.</paragraph>
    <paragraph line="15" number="34"><bold>Sāmaṇerehi dāpetuṃ na labhantī</bold>ti idaṃ sāmaṇerehi gihikammaṃ kāritaṃ viya hotīti vuttaṃ, na pana pupphadānaṃ hotīti sāmaṇerānampi na vaṭṭanato. Vuttañca <bold>‘‘sayamevā’’</bold>tiādi. Na hi taṃ pupphadānaṃ nāma siyā. Yadi hi tathā āgatānaṃ tesaṃ dānaṃ pupphadānaṃ nāma bhaveyya <pageBreak edition="V" number="1.0061" />, sāmaṇerehipi dātuṃ na labbheyya. <bold>Sayamevā</bold>ti sāmaṇerā sayameva. <bold>Yāgubhattādīni ādāyā</bold>ti idaṃ bhikkhūnaṃ atthāya yāgubhattādisampādanaṃ sandhāya vuttattā <bold>‘‘na vaṭṭatī’’ti avisesena vuttaṃ. Avisesena vutta</bold>nti iminā sabbesampi na vaṭṭatīti dasseti.</paragraph>
    <paragraph line="16" number="35"><bold>Vuttanayenevā</bold>ti ‘‘mātāpitūnaṃ tāva haritvāpi harāpetvāpi pakkositvāpi pakkosāpetvāpi dātuṃ vaṭṭati, sesañātakānaṃ pakkosāpetvāva. Mātāpitūnañca harāpentena ñātisāmaṇereheva harāpetabbaṃ. Itare pana yadi sayameva icchanti, vaṭṭatī’’ti imaṃ pupphadāne vuttanayaṃ phaladānepi atidisati, tasmā phalampi mātāpitūnaṃ haraṇaharāpanādinā dātuṃ vaṭṭati, sesañātīnaṃ pakkosāpetvāva. Idāni ‘‘yo haritvā vā harāpetvā vā…pe… issaravatāya dadato thullaccaya’’nti (pārā. aṭṭha. 2.436-437) imaṃ pupphadāne vuttanayaṃ phaladāne saṅkhipitvā dassento <bold>‘‘kulasaṅgahatthāya panā’’</bold>tiādimāha. <bold>Khīṇaparibbayāna</bold>nti āgantuke sandhāya vuttaṃ. <bold>Phalaparicchedenā</bold>ti ‘‘ettakāni phalāni dātabbānī’’ti evaṃ phalaparicchedena vā. <bold>Rukkhaparicchedena vā</bold>ti ‘‘imehi rukkhehi <pageBreak edition="M" number="1.0077" /> dātabbānī’’ti evaṃ rukkhaparicchedena vā. Paricchinnesupi pana rukkhesu ‘‘idha phalāni sundarāni, ito gaṇhathā’’ti vadantena kulasaṅgaho kato nāma hotīti āha <bold>‘‘evaṃ pana na vattabba’’</bold>nti. <bold>Rukkhacchallī</bold>ti rukkhattaco, sā ‘‘bhājanīyabhaṇḍa’’nti vuttā. <bold>Vuttanayenā</bold>ti pupphaphalādīsu vuttanayena kulasaṅgaho hotīti dasseti.</paragraph>
    <paragraph line="17" number="36"> Tesaṃ tesaṃ gihīnaṃ gāmantaradesantarādīsu sāsanapaṭisāsanaharaṇaṃ <bold>jaṅghapesaniyaṃ</bold>. Tenāha <bold>‘‘gihīnaṃ dūteyyaṃ sāsanaharaṇakamma’’</bold>nti. Dūtassa kammaṃ <bold>dūteyyaṃ. Paṭhamaṃ sāsanaṃ aggahetvāpi…pe… pade pade dukkaṭa</bold>nti idaṃ ‘‘tassa sāsanaṃ ārocessāmī’’ti iminā adhippāyena gamanaṃ sandhāya vuttaṃ. Tassa pana sāsanaṃ paṭikkhipitvā sayameva kāruññe ṭhito gantvā attano patirūpaṃ sāsanaṃ āroceti, anāpatti. Gihīnañca kappiyasāsanaṃ harituṃ vaṭṭatīti sambandho. <bold>Imehi pana aṭṭhahi kuladūsakakammehī</bold>ti pupphadānaṃ phaladānaṃ cuṇṇadānaṃ mattikadānaṃ dantakaṭṭhadānaṃ veḷudānaṃ paṇṇadānaṃ jaṅghapesanikanti imehi yathāvuttehi. <bold>Pabbājanīyakammakato</bold>ti kuladūsanapaccayā katapabbājanīyakammo.</paragraph>
    <paragraph line="18" number="37"><bold>Sekkhabhūmiyaṃ vā</bold>ti iminā jhānabhūmimpi saṅgaṇhāti. <bold>Tiṇṇaṃ vivekāna</bold>nti kāyacittaupadhivivekabhūtānaṃ <pageBreak edition="V" number="1.0062" /> tiṇṇaṃ vivekānaṃ. Piṇḍāya caraṇassa bhojanapariyosānattā vuttaṃ <bold>‘‘yāva bhojanapariyosāna’’</bold>nti. Bhutvā āgacchantassapi puna vuttanayeneva paṇidhāya cīvarasaṇṭhāpanādīni karontassa dukkaṭamevāti daṭṭhabbaṃ.</paragraph>
    <centered line="19">Iti vinayasaṅgahasaṃvaṇṇanābhūte vinayālaṅkāre</centered>
    <centered line="20">Kulasaṅgahavinicchayakathālaṅkāro nāma</centered>
    <centered line="21">Pañcamo paricchedo.</centered>
  </content>
</document>