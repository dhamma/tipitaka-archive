<?xml version="1.0"?>
<document>
<metadata>
<normativeSource>http://tipitaka.org/romn/cscd/vin08t.nrf14.xml</normativeSource>
<archivePath>roman/tika/vinayapitaka (tika)/vinayalankara-tika/14. pathavikhananavinicchayakatha.xml</archivePath>
<titlePath>14. Pathavīkhaṇanavinicchayakathā - Vinayālaṅkāra-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">14. Pathavīkhaṇanavinicchayakathā</chapter>
<paragraph line="2" number="72"> Evaṃ dānavissāsaggāhalābhapariṇāmanavinicchayaṃ kathetvā idāni pathavīvinicchayaṃ kathetuṃ <bold>‘‘pathavī’’</bold>tyādimāha. Tattha pattharatīti <bold>pathavī,</bold> pa-pubba thara santharaṇeti dhātu, ra-kārassa va-kāro, sasambhārapathavī. Tappabhedamāha <bold>‘‘dve pathavī, jātā ca pathavī ajātā ca pathavī’’</bold>ti. Tāsaṃ <pageBreak edition="M" number="1.0163" /> visesaṃ dassetuṃ <bold>‘‘tattha jātā nāma pathavī’’</bold>tyādimāha. Tattha suddhapaṃsukā…pe… yebhuyyenamattikāpathavī jātā nāma pathavī hoti. Na kevalaṃ sāyeva, adaḍḍhā pathavīpi ‘‘jātā pathavī’’ti vuccati. Na kevalaṃ imā dveyeva, yopi paṃsupuñjo vā…pe… cātumāsaṃ ovaṭṭho, sopi ‘‘jātā pathavī’’ti vuccatīti yojanā. Itaratrapi eseva nayo.</paragraph>
<paragraph line="3">Tattha suddhā paṃsukāyeva ettha pathaviyā atthi, na pāsāṇādayoti <bold>suddhapaṃsukā</bold>. Tathā <bold>suddhamattikā</bold>. Appā pāsāṇā etthāti <bold>appapāsāṇā</bold>. Itaresupi eseva nayo. Yebhuyyena paṃsukā etthāti <bold>yebhuyyenapaṃsukā,</bold> aluttasamāsoyaṃ, tathā <bold>yebhuyyenamattikā</bold>. Tattha muṭṭhippamāṇato upari <bold>pāsāṇā</bold>. Muṭṭhippamāṇā <bold>sakkharā. Kathalā</bold>ti kapālakhaṇḍādi. <bold>Marumpā</bold>ti kaṭasakkharā. <bold>Vālukā</bold> vālukāyeva. <bold>Yebhuyyenapaṃsukā</bold>ti ettha tīsu koṭṭhāsesu dve koṭṭhāsā paṃsu, eko pāsāṇādīsu aññatarakoṭṭhāso. <bold>Adaḍḍhāpī</bold>ti uddhanapattapacanakumbhakārātapādivasena tathā tathā adaḍḍhā, sā pana visuṃ natthi, suddhapaṃsuādīsu aññatarāvāti veditabbā. <bold>Yebhuyyenasakkharā</bold>ti bahutarasakkharā. Hatthikucchiyaṃ kira ekaṃ pacchipūraṃ āharāpetvā doṇiyaṃ dhovitvā pathaviyā yebhuyyenasakkharabhāvaṃ <pageBreak edition="V" number="1.0125" /> ñatvā sayaṃ bhikkhū pokkharaṇiṃ khaṇiṃsūti. Yāni pana majjhe ‘‘appapaṃsuappamattikā’’ti dve padāni, tāni yebhuyyenapāsāṇādipañcakameva pavisanti. Tesaññeva hi dvinnaṃ pabhedavacanametaṃ, yadidaṃ suddhapāsāṇādiādi.</paragraph>
<paragraph line="4">Ettha ca kiñcāpi yebhuyyenapaṃsuṃ appapaṃsuñca pathaviṃ vatvā upaḍḍhapaṃsukāpathavī na vuttā, tathāpi paṇṇattivajjasikkhāpadesu sāvasesapaññattiyāpi sambhavato upaḍḍhapaṃsukāyapi pathaviyā <pageBreak edition="M" number="1.0164" /> pācittiyamevāti gahetabbaṃ. Keci pana ‘‘sabbacchannādīsu upaḍḍhacchanne dukkaṭassa vuttattā idhāpi dukkaṭaṃ yujjatī’’ti vadanti, taṃ na yuttaṃ pācittiyavatthukañca anāpattivatthukañca duvidhaṃ pathaviṃ ṭhapetvā aññissā dukkaṭavatthukāya tatiyāya pathaviyā abhāvato. Dveyeva hi pathaviyo vuttā ‘‘jātā ca pathavī ajātā ca pathavī’’ti, tasmā dvīsu aññatarāya pathaviyā bhavitabbaṃ. Vinayavinicchaye ca sampatte garukalahukesu garukeyeva ṭhātabbattā na sakkā ettha anāpattiyā bhavituṃ. Sabbacchannādīsu pana upaḍḍhe dukkaṭaṃ yuttaṃ tattha tādisassa dukkaṭavatthuno sambhavato. Vimativinodaniyampi (vi. vi. ṭī. pācittiya 2.86) ‘‘appapaṃsumattikāya pathaviyā anāpattivatthubhāvena vuttattā upaḍḍhapaṃsumattikāyapi pācittiyamevāti gahetabbaṃ. Na hetaṃ dukkaṭavatthūti sakkā vattuṃ jātājātavinimuttāya tatiyāya pathaviyā abhāvato’’ti vuttaṃ.</paragraph>
<paragraph line="5"><bold>Khaṇantassa khaṇāpentassa vā</bold>ti antamaso pādaṅguṭṭhakenapi sammajjanisalākāyapi sayaṃ vā khaṇantassa aññena vā khaṇāpentassa. <bold>‘‘Pokkharaṇiṃ khaṇā’’ti vadati, vaṭṭatī</bold>ti ‘‘imasmiṃ okāse’’ti aniyametvā vuttattā vaṭṭati. <bold>‘‘Imaṃ valliṃ khaṇā’’</bold>ti vuttepi pathavikhaṇanaṃ sandhāya pavattavohārattā imināva sikkhāpadena pācittiyaṃ, na bhūtagāmasikkhāpadena, ubhayampi sandhāya vutte pana dvepi pācittiyāni honti.</paragraph>
<paragraph line="6" number="73"><bold>Kuṭehī</bold>ti ghaṭehi. <bold>Tanukakaddamo</bold>ti udakamissakakaddamo, so ca udakagatikattā vaṭṭati. <bold>Udakapappaṭako</bold>ti udake antobhūmiyaṃ paviṭṭhe tassa uparibhāgaṃ chādetvā tanukapaṃsu vā mattikā vā paṭalaṃ hutvā palavamānā uṭṭhāti, tasmiṃ udake sukkhepi taṃ paṭalaṃ vātena calamānaṃ tiṭṭhati, taṃ udakapappaṭako nāma. <bold>Omakacātumāsa</bold>nti <pageBreak edition="M" number="1.0165" /> ūnacātumāsaṃ. <bold>Ovaṭṭha</bold>nti devena ovaṭṭhaṃ. <bold>Akatapabbhāre</bold>ti avalañjanaṭṭhānadassanatthaṃ vuttaṃ. Tādise hi vammikassa sabbhāvoti. <bold>Mūsikukkuraṃ</bold> nāma mūsikāhi khaṇitvā bahi katapaṃsurāsi.</paragraph>
<paragraph line="7"><bold>Eseva</bold><pageBreak edition="V" number="1.0126" /><bold>nayo</bold>ti omakacātumāsaṃ ovaṭṭhoyeva vaṭṭatīti attho. <bold>Ekadivasampi na vaṭṭatī</bold>ti ovaṭṭhacātumāsato ekadivasātikkantopi vikopetuṃ na vaṭṭati. Heṭṭhabhūmisambandhepi ca gokaṇṭake bhūmito chinditvā chinditvā uggatattā accuggataṃ matthakato chindituṃ gahetuñca vaṭṭatīti vadanti. Sakaṭṭhāne atiṭṭhamānaṃ katvā pādehi madditvā āloḷitakaddamampi gahetuṃ vaṭṭati.</paragraph>
<paragraph line="8"><bold>Acchadana</bold>ntiādinā vuttattā ujukaṃ ākāsato patitavassodakena ovaṭṭhameva jātapathavī hoti, na chadanādīsu patitvā tato pavattaudakena tintanti veditabbaṃ. <bold>Tato</bold>ti purāṇasenāsanato. <bold>Iṭṭhakaṃ gaṇhāmī</bold>tiādi suddhacittaṃ sandhāya vuttaṃ. <bold>‘‘Udakenā</bold>ti ujukaṃ ākāsatoyeva patitaudakena. Sace pana aññattha paharitvā patitena udakena temitaṃ hoti, vaṭṭatī’’ti vadanti. <bold>Maṇḍapatthambha</bold>nti sākhāmaṇḍapatthambhaṃ.</paragraph>
<paragraph line="9" number="74"><bold>Uccāletvā</bold>ti ukkhipitvā. <bold>Tena apadesenā</bold>ti tena lesena. <bold>Avisayattā anāpattī</bold>ti ettha sacepi nibbāpetuṃ sakkā hoti, paṭhamaṃ suddhacittena dinnattā dahatūti sallakkhetvāpi tiṭṭhati, anāpatti. <bold>Mahāmattika</bold>nti bhittilepanaṃ.</paragraph>
<centered line="10">Iti vinayasaṅgahasaṃvaṇṇanābhūte vinayālaṅkāre</centered>
<centered line="11">Pathavīkhaṇanavinicchayakathālaṅkāro nāma</centered>
<centered line="12">Cuddasamo paricchedo.</centered>
</body>
</document>