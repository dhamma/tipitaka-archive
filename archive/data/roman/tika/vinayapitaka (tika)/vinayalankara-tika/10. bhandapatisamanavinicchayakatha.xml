<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin08t.nrf10.xml</normativeSource>
    <archivePath>roman/tika/vinayapitaka (tika)/vinayalankara-tika/10. bhandapatisamanavinicchayakatha.xml</archivePath>
    <baseFileName>10. bhandapatisamanavinicchayakatha</baseFileName>
    <titlePath>10. Bhaṇḍapaṭisāmanavinicchayakathā - Vinayālaṅkāra-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">10. Bhaṇḍapaṭisāmanavinicchayakathā</chapter>
    <paragraph line="2" number="53"> Evaṃ cīvaravippavāsavinicchayaṃ kathetvā idāni bhaṇḍapaṭisāmanavinicchayaṃ kathetuṃ <bold>‘‘bhaṇḍassa</bold><pageBreak edition="Vipassana Research Institut" number="1.0087" /><bold>paṭisāmana’’</bold>ntiādimāha. Tattha bhaḍitabbaṃ bhājetabbanti <bold>bhaṇḍaṃ,</bold> bhaḍitabbaṃ icchitabbanti vā <bold>bhaṇḍaṃ,</bold> bhaṇḍanti paribhaṇḍanti sattā etenāti vā <bold>bhaṇḍaṃ,</bold> mūladhanaṃ, parikkhāro vā. Vuttañhi abhidhānappadīpikāyaṃ –</paragraph>
    <indent line="3">‘‘Bhājanādiparikkhāre, bhaṇḍaṃ mūladhanepi cā’’ti.</indent>
    <unindented line="4">Tassa bhaṇḍassa, paṭisāmiyate <bold>paṭisāmanaṃ,</bold> rakkhaṇaṃ gopananti attho. Tenāha <bold>‘‘paresaṃ bhaṇḍassa gopana’’</bold>nti. <bold>Mātu kaṇṇapiḷandhanaṃ tālapaṇṇampī</bold>ti pi-saddo sambhāvanattho. Tena pageva aññātakānaṃ santakanti dasseti. <bold>Gihisantaka</bold>nti iminā pañcannaṃ sahadhammikānaṃ santakaṃ paṭisāmetuṃ vaṭṭatīti dīpeti. <bold>Bhaṇḍāgārikasīsenā</bold>ti etena vissāsaggāhādinā gahetvā paṭisāmentassa anāpattīti dasseti. Tena vakkhati ‘‘attano atthāya gahetvā paṭisāmetabba’’nti. <bold>Chandenapi bhayenapī</bold>ti vaḍḍhakīādīsu chandena <pageBreak edition="Myanmar" number="1.0112" />, rājavallabhādīsu bhayena balakkārena pātetvā gatesu ca paṭisāmetuṃ vaṭṭatīti yojetabbaṃ.</unindented>
    <paragraph line="5">Saṅgopanatthāya attano hatthe nikkhittassa bhaṇḍassa guttaṭṭhāne paṭisāmanapayogaṃ vinā ‘‘nāhaṃ gaṇhāmī’’tiādinā aññasmiṃ payoge akate rajjasaṅkhobhādikāle ‘‘na dāni tassa dassāmi, na mayhaṃ dāni dassatī’’ti ubhohipi sakasakaṭṭhāne nisīditvā dhuranikkhepe katepi avahāro natthi. Keci panettha ‘‘pārājikameva paṭisāmanapayogassa katattā’’ti vadanti, taṃ tesaṃ matimattaṃ, na sārato paccetabbaṃ. Paṭisāmanakāle hissa theyyacittaṃ natthi, ‘‘na dāni tassa dassāmī’’ti theyyacittuppattikkhaṇe ca sāmino dhuranikkhepacittappavattiyā hetubhūto kāyavacīpayogo natthi, yena so āpattiṃ āpajjeyya. Na hi akiriyasamuṭṭhānā ayaṃ āpattīti. <bold>Dāne saussāho, rakkhati tāvā</bold>ti avahāraṃ sandhāya avuttattā ‘‘nāhaṃ gaṇhāmī’’tiādinā musāvādakaraṇe pācittiyameva hoti, na dukkaṭaṃ theyyacittābhāvena sahapayogassapi abhāvatoti gahetabbaṃ.</paragraph>
    <paragraph line="6"><bold>Yadipi mukhena dassāmīti vadati…pe… pārājika</bold>nti ettha katarapayogena āpatti, na tāva paṭhamena bhaṇḍapaṭisāmanapayogena tadā theyyacittabhāvā, nāpi ‘‘dassāmī’’ti kathanapayogena tadā theyyacitte vijjamānepi payogassa kappiyattāti? Vuccate – sāminā ‘‘dehī’’ti bahuso yāciyamānopi <pageBreak edition="Vipassana Research Institut" number="1.0088" /> adatvā yena payogena attano adātukāmataṃ sāmikassa ñāpesi, yena ca so adātukāmo ayaṃ vikkhipatīti ñatvā dhuraṃ nikkhipati, teneva payogenassa āpatti. Na hettha upanikkhittabhaṇḍe pariyāyena mutti atthi. Adātukāmatāya hi ‘‘kadā te dinnaṃ, kattha te <pageBreak edition="Myanmar" number="1.0113" /> dinna’’ntiādipariyāyavacanenapi sāmikassa dhurenikkhipāpite āpattiyeva. Teneva aṭṭhakathāyaṃ vuttaṃ ‘‘kiṃ tumhe bhaṇatha…pe… ubhinnaṃ dhuranikkhepena bhikkhuno pārājika’’nti. Parasantakassa parehi gaṇhāpane eva hi pariyāyato mutti, na sabbatthāti gahetabbaṃ. <bold>Attano hatthe nikkhittattā</bold>ti ettha attano hatthe sāminā dinnatāya bhaṇḍāgārikaṭṭhāne ṭhitattā ca ṭhānācāvanepi natthi avahāro, theyyacittena pana gahaṇe dukkaṭato na muccatīti veditabbaṃ. <bold>Eseva nayo</bold>ti avahāro natthi, bhaṇḍadeyyaṃ pana hotīti adhippāyo.</paragraph>
    <paragraph line="7" number="54"><bold>Pañcannaṃ sahadhammikāna</bold>nti bhikkhubhikkhunīsikkhamānasāmaṇerasāmaṇerīnaṃ. Etena na kevalaṃ gihīnaṃ eva, atha kho tāpasaparibbājakādīnampi santakaṃ paṭisāmetuṃ na vaṭṭatīti dasseti. <bold>Naṭṭhepi gīvā na hoti,</bold> kasmā? Asampaṭicchāpitattāti attho. Dutiye <bold>eseva nayo</bold>ti gīvā na hoti, kasmā? Ajānitattā. Tatiye ca <bold>eseva nayo</bold>ti gīvā na hoti, kasmā? Paṭikkhipitattā. Ettha ca kāyena vā vācāya vā cittena vā paṭikkhittopi paṭikkhittoyeva nāma hoti.</paragraph>
    <paragraph line="8"><bold>Tasseva gīvā hoti,</bold> na sesabhikkhūnaṃ, kasmā? Tasseva bhaṇḍāgārikassa bhaṇḍāgāre issarabhāvato. <bold>Bhaṇḍāgārikassa gīvā na hoti</bold> alasajātikasseva pamādena haritattā. Dutiye <bold>bhaṇḍāgārikassa gīvā na hoti</bold> tassa anārocitattā. <bold>Naṭṭhe tassa gīvā</bold> tena ṭhapitattā. <bold>Tasseva gīvā,</bold> na aññesaṃ tena bhaṇḍāgārikena sampaṭicchitattā ṭhapitattā ca. <bold>Natthi gīvā</bold> tena paṭikkhipitattā. <bold>Naṭṭhaṃ sunaṭṭhameva</bold> bhaṇḍāgārikassa asampaṭicchāpanato. <bold>Naṭṭhe gīvā</bold> tena ṭhapitattā. <bold>Sabbaṃ tassa gīvā</bold> tassa bhaṇḍāgārikassa pamādena haraṇato. <bold>Tattheva upacāre vijjamāne</bold>ti bhaṇḍāgārikassa samīpeyeva uccārapassāvaṭṭhāne vijjamāne.</paragraph>
    <paragraph line="9" number="55"><bold>Mayi</bold><pageBreak edition="Myanmar" number="1.0114" /><bold>ca mate saṅghassa ca senāsane vinaṭṭhe</bold>ti ettha kevalaṃ saṅghassa senāsanaṃ mā vinassīti iminā adhippāyena vivaritumpi vaṭṭatiyevāti vadanti. ‘‘Taṃ māressāmī’’ti ettake vuttepi <bold>vivarituṃ vaṭṭati</bold> ‘‘gilānapakkhe ṭhitattā avisayo’’ti vuttattā. Maraṇato hi paraṃ <pageBreak edition="Vipassana Research Institut" number="1.0089" /> gelaññaṃ avisayattañca natthi. ‘‘Dvāraṃ chinditvā harissāmā’’ti ettake vuttepi vivarituṃ vaṭṭatiyeva. <bold>Sahāyehi bhavitabba</bold>nti tehipi bhikkhācārādīhi pariyesitvā attano santakampi kiñci kiñci dātabbanti vuttaṃ hoti. <bold>Ayañhi sāmīcī</bold>ti bhaṇḍāgāre vasantānaṃ idaṃ vattaṃ. <bold>Lolamahāthero</bold>ti mando momūho ākiṇṇavihārī sadā kīḷāpasuto vā mahāthero.</paragraph>
    <paragraph line="10" number="56"><bold>Itarehī</bold>ti tasmiṃyeva gabbhe vasantehi bhikkhūhi. Vihārarakkhaṇavāre niyutto <bold>vihāravāriko,</bold> vuḍḍhapaṭipāṭiyā attano vāre vihārarakkhaṇako. <bold>Nivāpa</bold>nti bhattavetanaṃ. <bold>Corānaṃ paṭipathaṃ gatesū</bold>ti corānaṃ āgamanaṃ ñatvā ‘‘paṭhamataraṃyeva gantvā saddaṃ karissāmā’’ti corānaṃ abhimukhaṃ gatesu. ‘‘Corehi haṭabhaṇḍaṃ āharissāmā’’ti tesaṃ anupathaṃ gatesupi eseva nayo. <bold>Nibaddhaṃ katvā</bold>ti ‘‘asukakule yāgubhattaṃ vihāravārikānaṃyevā’’ti evaṃ niyamanaṃ katvā. <bold>Dve tisso yāgusalākā ca cattāri pañca salākabhattāni ca labhamānovā</bold>ti idaṃ nidassanamattaṃ, tato ūnaṃ vā hotu adhikaṃ vā, attano ca veyyāvaccakarassa ca yāpanamattaṃ labhanameva pamāṇanti gahetabbaṃ. <bold>Nissitake jaggāpentī</bold>ti attano attano nissitake bhikkhācariyāya posentā nissitakehi vihāraṃ jaggāpenti. <bold>Asahāyassā</bold>ti sahāyarahitassa. ‘‘Asahāyassa adutiyassā’’ti pāṭho yutto. Pacchimaṃ purimasseva vevacanaṃ. Asahāyassa vā attadutiyassa vāti <pageBreak edition="Myanmar" number="1.0115" /> imasmiṃ pana pāṭhe ekena ānītaṃ dvinnaṃ nappahotīti attadutiyassapi vāro nivāritoti vadanti, taṃ ‘‘yassa sabhāgo bhikkhu bhattaṃ ānetvā dātā natthī’’ti iminā na sameti, vīmaṃsitabbaṃ. Vimativinodaniyaṃ (vi. vi. ṭī. 1.112) pana <bold>‘‘attadutiyassā</bold>ti appicchassa. Attāsarīrameva dutiyo, na aññoti hi attadutiyo, tadubhayassapi atthassa vibhāvanaṃ ‘yassā’tiādi. Etena sabbena ekekassa vāro na pāpetabboti dassetī’’ti vuttaṃ.</paragraph>
    <paragraph line="11"><bold>Pākavattatthāyā</bold>ti niccaṃ pacitabbayāgubhattasaṅkhātavattatthāya. <bold>Ṭhapentī</bold>ti dāyakā ṭhapenti. <bold>Taṃ gahetvā</bold>ti taṃ ārāmikādīhi dīyamānaṃ bhāgaṃ gahetvā. <bold>Upajīvantena ṭhātabba</bold>nti abbhokāsikarukkhamūlikenapi pākavattaṃ upanissāya jīvantena attano pattacīvararakkhaṇatthāya vihāravāre sampatte ṭhātabbaṃ. <bold>Na gāhāpetabbo</bold>ti ettha yassa abbhokāsikassapi attano adhikaparikkhāro ce ṭhapito atthi, cīvarādisaṅghikabhāgepi ālayo atthi, sopi gāhāpetabbo <pageBreak edition="Vipassana Research Institut" number="1.0090" />. <bold>Paripuccha</bold>nti pucchitapañhavissajjanaṃ, aṭṭhakathaṃ vā. <bold>Diguṇa</bold>nti aññehi labbhamānato dviguṇaṃ. <bold>Pakkhavārenā</bold>ti aḍḍhamāsavārena.</paragraph>
    <centered line="12">Iti vinayasaṅgahasaṃvaṇṇanābhūte vinayālaṅkāre</centered>
    <centered line="13">Bhaṇḍapaṭisāmanavinicchayakathālaṅkāro nāma</centered>
    <centered line="14">Dasamo paricchedo.</centered>
  </content>
</document>