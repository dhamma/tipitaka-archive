<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin08t.nrf6.xml</normativeSource>
    <archivePath>roman/tika/vinayapitaka (tika)/vinayalankara-tika/6. macchamamsavinicchayakatha.xml</archivePath>
    <baseFileName>6. macchamamsavinicchayakatha</baseFileName>
    <titlePath>6. Macchamaṃsavinicchayakathā - Vinayālaṅkāra-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">6. Macchamaṃsavinicchayakathā</chapter>
    <paragraph line="2" number="38"> Evaṃ <pageBreak edition="M" number="1.0078" /> kulasaṅgahavinicchayaṃ kathetvā idāni macchamaṃsavinicchayaṃ kathetuṃ <bold>‘‘macchamaṃsesu panā’’</bold>tiādi vuttaṃ. Tattha thale ṭhapitamatte marati, kevaṭṭādīhi vā māriyatīti maccho. Macchassa idanti macchaṃ, masiyate āmasiyateti maṃsaṃ, macchañca maṃsañca <bold>macchamaṃsāni,</bold> tesu. Macchamaṃsesu pana vinicchayo evaṃ veditabboti yojanā. <bold>Macchaggahaṇenā</bold>ti ettha niddhāraṇaṃ na kātabbaṃ. <bold>Pana</bold>-saddo pakkhantarattho, divāseyyādīsu vinicchayato aparo macchamaṃsesu vinicchayo veditabboti attho. Gayhate anenāti gahaṇaṃ. Kiṃ taṃ? Saddo, macchaiti gahaṇaṃ macchaggahaṇaṃ, tena <bold>macchaggahaṇena,</bold> macchasaddenāti attho. <bold>Maṃsesu pana…pe… akappiyānī</bold>ti ettha manussamaṃsaṃ samānajātimaṃsato paṭikkhittaṃ. Hatthiassānaṃ maṃsāni rājaṅgato, sunakhaahīnaṃ jegucchabhāvato, sesānaṃ vāḷamigattā bhikkhūnaṃ paribandhavimocanatthaṃ paṭikkhittanti daṭṭhabbaṃ.</paragraph>
    <paragraph line="3"><bold>Tikoṭiparisuddha</bold>nti diṭṭhasutaparisaṅkitasaṅkhātāhi tīhi koṭīhi tīhi ākārehi tīhi kāraṇehi parisuddhaṃ, vimuttanti attho. Tattha adiṭṭhaasutāni cakkhuviññāṇasotaviññāṇānaṃ anārammaṇabhāvato jānitabbāni. Aparisaṅkitaṃ pana kathaṃ jānitabbanti āha <bold>‘‘aparisaṅkitaṃ panā’’</bold>tiādi, tīṇi parisaṅkitāni ñatvā tesaṃ paṭipakkhavasena aparisaṅkitaṃ jānitabbanti attho. Idāni tāni tīṇi parisaṅkitāni ca evaṃ parisaṅkite sati bhikkhūhi kattabbavidhiñca tena vidhinā aparisaṅkite sati kattabbabhāvañca vitthārato dassetuṃ <bold>‘‘katha’’</bold>ntiādimāha <pageBreak edition="V" number="1.0063" />. Tattha disvā parisaṅkitaṃ <bold>diṭṭhaparisaṅkitaṃ</bold> nāma. Sutvā parisaṅkitaṃ <bold>sutaparisaṅkitaṃ</bold> nāma. Adisvā asutvā takkena anumānena parisaṅkitaṃ <bold>tadubhayavinimuttaparisaṅkitaṃ</bold> nāma. Taṃ tividhampi parisaṅkitasāmaññena ekā koṭi <pageBreak edition="M" number="1.0079" /> hoti, tato vimuttaṃ <bold>aparisaṅkitaṃ</bold> nāma. Evaṃ adiṭṭhaṃ asutaṃ aparisaṅkitaṃ macchamaṃsaṃ tikoṭiparisuddhaṃ hoti.</paragraph>
    <paragraph line="4"><bold>Jālaṃ</bold> macchabandhanaṃ. <bold>Vāgurā</bold> migabandhinī. <bold>Kappatī</bold>ti yadi tesaṃ vacanena saṅkā nivattati, vaṭṭati, na taṃ vacanaṃ lesakappaṃ kātuṃ vaṭṭati. Teneva vakkhati ‘‘yattha ca nibbematiko hoti, taṃ sabbaṃ kappatī’’ti. <bold>Pavattamaṃsa</bold>nti āpaṇādīsu pavattaṃ vikkāyikaṃ vā matamaṃsaṃ vā. <bold>Maṅgalādīna</bold>nti <bold>ādi</bold>-saddena āhunapāhunādike saṅgaṇhāti. <bold>Bhikkhūnaṃyeva atthāya akata</bold>nti ettha aṭṭhānappayutto <bold>eva</bold>-saddo, bhikkhūnaṃ atthāya akatamevāti sambandhitabbaṃ, tasmā bhikkhūnañca maṅgalādīnañcāti missetvā katampi na vattatīti veditabbaṃ. Keci pana ‘‘yathāṭhitavasena avadhāraṇaṃ gahetvā vaṭṭatī’’ti vadanti, taṃ na sundaraṃ. <bold>Yattha ca nibbematiko hotī</bold>ti bhikkhūnaṃ atthāya katepi sabbena sabbaṃ parisaṅkitābhāvamāha.</paragraph>
    <paragraph line="5" number="39"> Tamevatthaṃ āvikātuṃ <bold>‘‘sace panā’’</bold>tiādi vuttaṃ. <bold>Itaresaṃ vaṭṭatī</bold>ti ajānantānaṃ vaṭṭati, jānatovettha āpatti hotīti. <bold>Teyevā</bold>ti ye uddissa kataṃ, teyeva. Uddissa katamaṃsaparibhogato akappiyamaṃsaparibhoge visesaṃ dassetuṃ <bold>‘‘akappiyamaṃsaṃ panā’’</bold>tiādi vuttaṃ. Purimasmiṃ sacittakāpatti, itarasmiṃ acittakā. Tenāha <bold>‘‘akappiyamaṃsaṃ ajānitvā bhuñjantassapi āpattiyevā’’</bold>ti. ‘‘Paribhogakāle pucchitvā paribhuñjissāmīti vā gahetvā pucchitvāva paribhuñjitabba’’nti (vi. saṅga. aṭṭha. 39) vacanato akappiyamaṃsaṃ ajānitvā paṭiggaṇhantassa paṭiggahaṇe anāpatti siddhā. Ajānitvā <pageBreak edition="M" number="1.0080" /> paribhuñjantasseva hi āpatti vuttā. <bold>Vattanti vadantī</bold>ti iminā āpatti natthīti dasseti.</paragraph>
    <centered line="6">Iti vinayasaṅgahasaṃvaṇṇanābhūte vinayālaṅkāre</centered>
    <centered line="7">Macchamaṃsavinicchayakathālaṅkāro nāma</centered>
    <centered line="8">Chaṭṭho paricchedo.</centered>
  </content>
</document>