<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin08t.nrf23.xml</normativeSource>
    <archivePath>roman/tika/vinayapitaka (tika)/vinayalankara-tika/23. nissayavinicchayakatha.xml</archivePath>
    <baseFileName>23. nissayavinicchayakatha</baseFileName>
    <titlePath>23. Nissayavinicchayakathā - Vinayālaṅkāra-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">23. Nissayavinicchayakathā</chapter>
    <paragraph line="2" number="151"> Evaṃ upasampadāvinicchayaṃ kathetvā idāni nissayavinicchayaṃ kathetuṃ <bold>‘‘nissayoti ettha panā’’</bold>tiādimāha. Tattha nissayanaṃ <bold>nissayo,</bold> sevanaṃ bhajanantyattho. Nipubbasi sevāyanti dhātu bhāvasādhano, na ‘‘nissāya naṃ vasatīti nissayo’’ti idha viya avuttakammasādhano. Tattha hi sevitabbo puggalo labbhati, idha pana sevanakiriyāti. Idāni taṃ nissayaṃ pucchāpubbaṅgamāya <pageBreak edition="V" number="1.0218" /> vissajjanāya vitthārato ṭhapetuṃ <bold>‘‘kena dātabbo’’</bold>tiādimāha. Tattha <bold>kena dātabbo, kena na dātabbo</bold>ti nissayadāyakaṃ kattāraṃ pucchati, <bold>kassa dātabbo, kassa na dātabbo</bold>ti nissayapaṭiggāhakaṃ sampadānaṃ, <bold>kathaṃ gahito hoti, kathaṃ paṭippassambhatī</bold>ti kāraṇaṃ, <bold>nissāya kena vasitabbaṃ, kena na vasitabba</bold>nti nissayapaṭipannakaṃ. Tato pucchānukkamena vissajjetuṃ <bold>‘‘tattha’’</bold>tyādimāha. Na kevalaṃ ettheva, atha kho nissayamuccanaṅgepi ‘‘byattenā’’ti āgato.</paragraph>
    <paragraph line="3">Tattha <pageBreak edition="M" number="1.0291" /> ettha ca ko visesoti āha <bold>‘‘ettha ca ‘byatto’ti iminā parisupaṭṭhāpako bahussuto veditabbo’’</bold>ti. Idāni parisupaṭṭhāpakalakkhaṇaṃ dassetuṃ <bold>‘‘parisupaṭṭhāpakena hī’’</bold>tiādimāha. Tattha <bold>abhivinaye</bold>ti sakale vinayapiṭake. <bold>Vinetu</bold>nti sikkhāpetuṃ. <bold>Dve vibhaṅgā paguṇā vācuggatā kātabbā</bold>ti idaṃ paripucchāvasena uggaṇhanaṃ sandhāya vuttanti vadanti. Ekassa pamuṭṭhaṃ, itaresaṃ paguṇaṃ bhaveyyāti āha <bold>‘‘tīhi janehi saddhiṃ parivattanakkhamā kātabbā’’</bold>ti. <bold>Abhidhamme</bold>ti nāmarūpaparicchede. <bold>Heṭṭhimā vā tayo vaggā</bold>ti mahāvaggato heṭṭhā sagāthāvaggo nidānavaggo khandhavaggoti ime tayo vaggā. ‘‘Dhammapadampi saha vatthunā uggahetuṃ vaṭṭatī’’ti mahāpaccariyaṃ vuttattā jātakabhāṇakena sāṭṭhakathaṃ jātakaṃ uggahetvāpi dhammapadaṃ saha vatthunā uggahetabbameva.</paragraph>
    <paragraph line="4"><bold>Pañcahi bhikkhave aṅgehi samannāgatenā</bold>tiādīsu <bold>na sāmaṇero upaṭṭhāpetabbo</bold>ti upajjhāyena hutvā sāmaṇero na upaṭṭhāpetabbo. <bold>Asekkhena sīlakkhandhenā</bold>ti asekkhassa sīlakkhandhopi asekkho sīlakkhandho nāma. Asekkhassa ayanti hi asekkho, sīlakkhandho. Evaṃ sabbattha. Evañca katvā vimuttiñāṇadassanasaṅkhātassa paccavekkhaṇañāṇassapi vasena apekkhitvā uppannā ayaṃ kathā. <bold>Asekkhasīla</bold>nti ca na aggaphalasīlameva adhippetaṃ, atha kho yaṃ kiñci asekkhasantāne pavattasīlaṃ lokiyalokuttaramissakassa sīlassa idhādhippetattā. Samādhikkhandhādīsupi vimuttikkhandhapariyosānesu ayameva nayo, tasmā yathā sīlasamādhipaññākkhandhā lokiyamissakā kathitā, evaṃ vimuttikkhandhopīti tadaṅgavimuttiādayopi veditabbā, na paṭippassaddhivimutti eva. Vimuttiñāṇadassanaṃ pana lokiyameva. Teneva saṃyuttanikāyaṭṭhakathāyaṃ (saṃ.ni. aṭṭha. 1.1.135) vuttaṃ ‘‘purimehi <pageBreak edition="M" number="1.0292" /> catūhi padehi lokiyalokuttarasīlasamādhipaññāvimuttiyo <pageBreak edition="V" number="1.0219" /> kathitā, vimuttiñāṇadassanaṃ paccavekkhaṇañāṇaṃ hoti, taṃ lokiyamevā’’ti.</paragraph>
    <paragraph line="5"><bold>Assaddho</bold>tiādīsu tīsu vatthūsu saddhā etassa natthīti <bold>assaddho</bold>. Natthi etassa hirīti <bold>ahiriko,</bold> akusalasamāpattiyā ajigucchamānassetaṃ adhivacanaṃ. Na ottappatīti <bold>anottappī,</bold> akusalasamāpattiyā na bhāyatīti vuttaṃ hoti. Kucchitaṃ sīdatīti <bold>kusīto,</bold> hīnavīriyassetaṃ adhivacanaṃ. Āraddhaṃ vīriyaṃ etassāti <bold>āraddhavīriyo,</bold> sammappadhānayuttassetaṃ adhivacanaṃ. Muṭṭhā sati etassāti <bold>muṭṭhassatī,</bold> naṭṭhassatīti vuttaṃ hoti. Upaṭṭhitā sati etassāti <bold>upaṭṭhitassatī,</bold> niccaṃ ārammaṇābhimukhapavattasatissetaṃ adhivacanaṃ.</paragraph>
    <paragraph line="6">Adhisīle sīlavipanno ca ajjhācāre ācāravipanno ca āpajjitvā avuṭṭhito adhippeto. Sassatucchedasaṅkhātaṃ antaṃ gaṇhāti, gāhayatīti vā <bold>antaggāhikā,</bold> micchādiṭṭhi. <bold>Purimāni dve padānī</bold>ti ‘‘na paṭibalo hoti antevāsiṃ vā saddhivihāriṃ vā gilānaṃ upaṭṭhātuṃ vā upaṭṭhāpetuṃ vā, anabhirataṃ vūpakāsetuṃ vā vūpakāsāpetuṃ vā’’ti imāni dve padāni.</paragraph>
    <paragraph line="7">Abhi visiṭṭho uttamo samācāro abhisamācāro, abhisamācārova ābhisamācārikoti ca sikkhitabbato sikkhāti ca <bold>ābhisamācārikasikkhā</bold>. Abhisamācāraṃ vā ārabbha paññattā sikkhā <bold>ābhisamācārikasikkhā,</bold> khandhakavattapariyāpannasikkhāyetaṃ adhivacanaṃ. Maggabrahmacariyassa ādibhūtāti <bold>ādibrahmacariyakā,</bold> ubhatovibhaṅgapariyāpannasikkhāyetaṃ adhivacanaṃ. Teneva ‘‘ubhatovibhaṅgapariyāpannaṃ <pageBreak edition="M" number="1.0293" /> vā ādibrahmacariyakaṃ, khandhakavattapariyāpannaṃ ābhisamācārika’’nti visuddhimagge (visuddhi. 1.11) vuttaṃ, tasmā <bold>sekkhapaṇṇattiya</bold>nti ettha sikkhitabbato sekkhā, bhagavatā paññattattā paṇṇatti, sabbāpi ubhatovibhaṅgapariyāpannā sikkhāpadapaṇṇatti ‘‘sekkhapaṇṇattī’’ti vuttāti gahetabbaṃ. Teneva gaṇṭhipadepi vuttaṃ <bold>‘‘sekkhapaṇṇattiya</bold>nti pārājikamādiṃ katvā sikkhitabbasikkhāpadapaññattiya’’nti. Sesamettha uttānatthamevāti sāratthadīpaniyaṃ (sārattha. ṭī. mahāvagga 3.84).</paragraph>
    <paragraph line="8">Upajjhāyācariyakathāyaṃ <bold>na sāmaṇero upaṭṭhāpetabbo</bold>ti upajjhāyena hutvā na pabbājetabbo. Asekkhassa <pageBreak edition="V" number="1.0220" /> ayanti <bold>asekkho,</bold> lokiyalokuttaro sīlakkhandho. <bold>Antaggāhikāyā</bold>ti sassatucchedakoṭṭhāsaggāhikāya. <bold>Pacchimāni dve</bold>ti appassuto hoti, duppañño hotīti imāni dve aṅgāni. <bold>Pacchimāni tīṇī</bold>ti na paṭibalo uppannaṃ kukkuccaṃ dhammato vinodetuṃ, āpattiṃ na jānāti, āpattivuṭṭhānaṃ na jānātīti imāni tīṇi. Kukkuccassa hi pāḷiaṭṭhakathānayasaṅkhātadhammato vinodetuṃ appaṭibalatā nāma abyattattā eva hotīti sāpi āpattiaṅgameva vuttā.</paragraph>
    <paragraph line="9">Abhi visiṭṭho uttamo samācāro abhisamācāro, vattappaṭipattisīlaṃ, taṃ ārabbha paññattā khandhakasikkhāpadasaṅkhātā sikkhā <bold>ābhisamācārikā</bold>. Sikkhāpadampi hi tadatthaparipūraṇatthikehi uggahaṇādivasena sikkhitabbato sikkhāti vuccati. Maggabrahmacariyassa ādibhūtā kāraṇabhūtā <bold>ādibrahmacariyakā,</bold> ubhatovibhaṅgapariyāpannasikkhāpadaṃ. Tenevettha visuddhimaggepi (visuddhi. 1.11) ‘‘ubhatovibhaṅgapariyāpannaṃ sikkhāpadaṃ ādibrahmacariyakaṃ, khandhakavattapariyāpannaṃ ābhisamācārika’’nti vuttaṃ, tasmā <bold>sekkhapaṇṇattiya</bold>nti ettha sikkhitabbato sekkhā, bhagavatāva <pageBreak edition="M" number="1.0294" /> paññattattā paññatti. Sabbāpi ubhatovibhaṅgapariyāpannā sikkhāpadapaṇṇatti ‘‘sekkhapaṇṇattī’’ti vuttāti gahetabbaṃ. <bold>Nāmarūpaparicchede</bold>ti ettha kusalattikādīhi vuttaṃ jātibhūmipuggalasampayogavatthārammaṇakammadvāralakkhaṇarasādibhedehi vedanākkhandhādicatubbidhaṃ sanibbānaṃ nāmaṃ, bhūtopādāyabhedaṃ rūpañca paricchinditvā jānanapaññā, tappakāsako ca gantho nāmarūpaparicchedo nāma. Iminā abhidhammatthakusalena bhavitabbanti dasseti. <bold>Sikkhāpetu</bold>nti uggaṇhāpetunti vimativinodaniyaṃ (vi. vi. ṭī. mahāvagga 2.84) vuttaṃ.</paragraph>
    <paragraph line="10" number="153"><bold>Āyasmato nissāya vacchāmī</bold>ti ettha <bold>āyasmato</bold>ti upayogatthe sāmivacanaṃ, āyasmantaṃ nissāya vasissāmīti attho. Yaṃ pana vuttaṃ samantapāsādikāyaṃ (mahāva. aṭṭha. 76) ‘‘byatto…pe… vuttalakkhaṇoyevā’’ti, taṃ parisūpaṭṭhākabahussutaṃ sandhāya vadati. <bold>Pabbajjāupasampadadhammantevāsikehi pana…pe… tāva vattaṃ kātabba</bold>nti pabbajjācariyaupasampadācariyadhammācariyānaṃ etehi yathāvuttavattaṃ kātabbaṃ. Tattha yena sikkhāpadāni dinnāni, ayaṃ <bold>pabbajjācariyo</bold>. Yena upasampadakammavācā vuttā, ayaṃ <bold>upasampadācariyo</bold>. Yo uddesaṃ vā paripucchaṃ vā deti, ayaṃ <bold>dhammācariyo</bold>ti veditabbaṃ. Sesamettha uttānatthameva.</paragraph>
    <paragraph line="11" number="154"> Nissayapaṭippassaddhikathāyaṃ <pageBreak edition="V" number="1.0221" /><bold>disaṃ gato</bold>ti puna āgantukāmo, anāgantukāmo vā hutvā vāsatthāya kañci disaṃ gato. <bold>Bhikkhussa sabhāgata</bold>nti pesalabhāvaṃ. <bold>Oloketvā</bold>ti upaparikkhitvā. <bold>Vibbhante…pe… tattha gantabba</bold>nti ettha ‘‘sace kenaci karaṇīyena tadaheva gantuṃ asakkonto ‘katipāhena gamissāmī’ti gamane saussāho hoti, rakkhatī’’ti vadanti. <bold>Mā idha paṭikkamī</bold>ti mā <pageBreak edition="M" number="1.0295" /> idha pavisi. <bold>Tatreva vasitabba</bold>nti tattheva nissayaṃ gahetvā vasitabbaṃ. <bold>Taṃyeva vihāraṃ…pe… vasituṃ vaṭṭatī</bold>ti ettha upajjhāyena pariccattattā upajjhāyasamodhānaparihāro natthi, tasmā upajjhāyasamodhānagatassapi ācariyassa santike gahitanissayo na paṭippassambhati.</paragraph>
    <paragraph line="12"><bold>Ācariyamhā nissayapaṭippassaddhīsu ācariyo pakkanto vā hotī</bold>ti ettha ‘‘pakkantoti disaṃ gato’’tiādinā upajjhāyassa pakkamane yo vinicchayo vutto, so tattha vuttanayeneva idhāpi sakkā viññātunti taṃ avatvā <bold>‘‘koci ācariyo āpucchitvā pakkamatī’’</bold>tiādinā aññoyeva nayo āraddho. Ayañca nayo upajjhāyapakkamanepi veditabboyeva. Īdisesu hi ṭhānesu ekatthavuttalakkhaṇaṃ aññatthāpi daṭṭhabbaṃ. <bold>Sace dve leḍḍupāte atikkamitvā nivattati, paṭippassaddho hotī</bold>ti ettha ettāvatā disāpakkanto nāma hotīti antevāsike anikkhittadhurepi nissayo paṭippassambhati. <bold>Ācariyupajjhāyā dve leḍḍupāte atikkamma aññasmiṃ vihāre vasantī</bold>ti bahiupacārasīmāyaṃ antevāsikasaddhivihārikānaṃ vasanaṭṭhānato dve leḍḍupāte atikkamma aññasmiṃ senāsane vasanti, antoupacārasīmāyaṃ pana dve leḍḍupāte atikkamitvāpi vasato nissayo na paṭippassambhati. ‘‘Sacepi ācariyo muñcitukāmova hutvā nissayapaṇāmanāya paṇāmetī’’tiādi sabbaṃ upajjhāyassa āṇattiyampi veditabbanti sāratthadīpaniyaṃ (sārattha. ṭī. mahāvagga 3.83) vuttaṃ.</paragraph>
    <paragraph line="13" number="153"><bold>Sāhū</bold>ti sādhu sundaraṃ. <bold>Lahū</bold>ti agaru, subharatāti attho. <bold>Opāyika</bold>nti upāyapaṭisaṃyuttaṃ, evaṃ paṭipajjanaṃ nittharaṇupāyoti attho. <bold>Patirūpa</bold>nti sāmīcikammamidanti attho <pageBreak edition="M" number="1.0296" />. <bold>Pāsādikenā</bold>ti pasādāvahena, kāyavacīpayogena sampādehīti attho. <bold>Kāyenā</bold>ti etadatthaviññāpakaṃ hatthamuddādiṃ dassento kāyena viññāpeti. <bold>‘‘Sādhū’’ti sampaṭicchanaṃ sandhāyā</bold>ti upajjhāyena ‘‘sāhū’’tiādīsu vuttesu saddhivihārikassa ‘‘sādhū’’ti sampaṭicchanavacanaṃ sandhāya ‘‘kāyena viññāpetī’’tiādi vuttanti adhippāyo. <bold>Āyācanadānamattenā</bold>ti <pageBreak edition="V" number="1.0222" /> saddhivihārikassa paṭhamaṃ āyācanamattena, tato upajjhāyassa ca ‘‘sāhū’’tiādinā vacanamattenāti attho. Ācariyassa santike nissayaggahaṇe <bold>āyasmato nissāya vacchāmī</bold>ti āyasmantaṃ nissāya vasissāmīti attho.</paragraph>
    <paragraph line="14" number="154"> Nissayapaṭippassaddhikathāyaṃ <bold>yo vā ekasambhogaparibhogo, tassa santike nissayo gahetabbo</bold>ti iminā lajjīsu eva nissayaggahaṇaṃ niyojeti alajjīsu paṭikkhittattā. Ettha ca paribhogasaddena ekakammādiko saṃvāso gahito paccayaparibhogassa sambhogasaddena gahitattā. Etena ca sambhogasaṃvāsānaṃ alajjīhi saddhiṃ na kattabbataṃ dasseti. <bold>Parihāro natthī</bold>ti āpattiparihāro natthi. <bold>Tādiso</bold>ti yattha nissayo gahitapubbo, yo ca ekasambhogaparibhogo, tādiso. <bold>Tathā vutta</bold>nti ‘‘lahuṃ āgamissatī’’ti vuttañceti attho. <bold>Cattāri pañca divasānī</bold>ti idaṃ upalakkhaṇamattaṃ. Yadi ekāhadvīhena sabhāgatā paññāyati, ñātadivase gahetabbova. Athāpi catupañcāhenapi na paññāyati, yattakehi divasehi paññāyati, tattakāni atikkāmetabbāni. Sabhāgataṃ olokemīti pana leso na kātabbo. <bold>Daharā suṇantī</bold>ti ettha asutvāpi ‘‘āgamissati, kenaci antarāyena cirāyantī’’ti saññāya satipi labbhateva parihāro <pageBreak edition="M" number="1.0297" />. Tenāha <bold>‘‘idhevāhaṃ vasissāmīti pahiṇati, parihāro natthī’’</bold>ti. <bold>Ekadivasampi parihāro natthī</bold>ti gamane nirussāhaṃ sandhāya vuttaṃ, saussāhassa pana senāsanapaṭisāmanādivasena katipāhe gatepi na doso.</paragraph>
    <paragraph line="15"><bold>Tatreva vasitabba</bold>nti tatra sabhāgaṭṭhāne eva nissayaṃ gahetvā vasitabbaṃ. <bold>Taṃyeva vihāraṃ…pe… vasituṃ vaṭṭatī</bold>ti iminā upajjhāye saṅgaṇhanteyeva taṃsamodhāne nissayapaṭippassaddhi vuttā, tasmiṃ pana kodhena vā gaṇanirapekkhatāya vā asaṅgaṇhante aññesu gahito nissayo na paṭippassambhatīti dasseti.</paragraph>
    <paragraph line="16">Ācariyamhā nissayapaṭippassaddhiyaṃ vutto ‘‘koci ācariyo’’tiādiko nayo upajjhāyapakkamanādīsupi netvā tattha ca vutto idhāpi netvā yathārahaṃ yojetabbo. <bold>Dve leḍḍupāte atikkamma aññasmiṃ vihāre vasantī</bold>ti upacārasīmato bahi aññasmiṃ vihāre antevāsikādīnaṃ vasanaṭṭhānato dve leḍḍupāte atikkamitvā vasanti. Tena bahiupacārepi antevāsikādīnaṃ vasanaṭṭhānato dvinnaṃ leḍḍupātānaṃ antare āsanne padese vasati, nissayo na paṭippassambhatīti <pageBreak edition="V" number="1.0223" /> dasseti. Antoupacārasīmāyaṃ pana dve leḍḍupāte atikkamitvā vasato nissayo na paṭippassambhatevāti vimativinodaniyaṃ (vi. vi. ṭī. mahāvagga 2.83) vuttaṃ.</paragraph>
    <centered line="17">Iti vinayasaṅgahasaṃvaṇṇanābhūte vinayālaṅkāre</centered>
    <centered line="18">Nissayavinicchayakathālaṅkāro nāma</centered>
    <centered line="19">Tevīsatimo paricchedo.</centered>
  </content>
</document>