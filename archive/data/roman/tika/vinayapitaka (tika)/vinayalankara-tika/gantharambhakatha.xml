<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin08t.nrf0.xml</normativeSource>
    <archivePath>roman/tika/vinayapitaka (tika)/vinayalankara-tika/gantharambhakatha.xml</archivePath>
    <baseFileName>gantharambhakatha</baseFileName>
    <titlePath>Ganthārambhakathā - Vinayālaṅkāra-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Vinayapiṭake</nikaya>
    <book line="3">Vinayālaṅkāra-ṭīkā (paṭhamo bhāgo)</book>
    <subsubhead line="4">Ganthārambhakathā</subsubhead>
    <subhead line="5">Muttahārādinayagāthā</subhead>
    <gatha1 line="6">Yo <pageBreak edition="M" number="1.0001" /><pageBreak edition="V" number="1.0001" /> loke lokaloko varataraparado rājarājaggajañño;</gatha1>
    <gathalast line="7">Ākāsākārakāro paramaratirato devadevantavajjo.</gathalast>
    <gatha1 line="8">Saṃsārāsārasāro sunaranamanato mārahārantaraṭṭho;</gatha1>
    <gathalast line="9">Lokālaṅkārakāro atisatigatimā dhīravīrattarammo.</gathalast>
    <subhead line="10">Sīhanivattananayagāthā</subhead>
    <gatha1 line="11">Saṃsāracakkaviddhaṃsaṃ, <pageBreak edition="V" number="1.0002" /> sambuddhaṃ taṃ sumānasaṃ;</gatha1>
    <gathalast line="12">Saṃnamāmi suguṇesaṃ, saṃdesitasududdasaṃ.</gathalast>
    <subhead line="13">Anotattodakāvattanayagāthā</subhead>
    <gatha1 line="14">Yena <pageBreak edition="M" number="1.0002" /> viddhaṃsitā pāpā, yena nibbāpitā darā;</gatha1>
    <gathalast line="15">Yena lokā nissarisuṃ, yena cāhaṃ namāmi taṃ.</gathalast>
    <subhead line="16">Catudīpacakkavattananayagāthā</subhead>
    <gatha1 line="17">Saṅghaṃ sasaṅghaṃ namāmi, vantantavaradhammajaṃ;</gatha1>
    <gathalast line="18">Maggaggamanaphalaṭṭhaṃ, susaṃsaṃ subhamānasaṃ.</gathalast>
    <subhead line="19">Abyapetacatupādaādiyamakagāthā</subhead>
    <gatha1 line="20">Vinayaṃ vinayaṃ sāraṃ, saṅgahaṃ saṅgahaṃ karaṃ;</gatha1>
    <gathalast line="21">Cariyaṃ cariyaṃ vande, paramaṃ paramaṃ sutaṃ.</gathalast>
    <subhead line="22">Byapetacatupādaādiantayamakagāthā</subhead>
    <gatha1 line="23">Pakāre bahupakāre, sāgare guṇasāgare;</gatha1>
    <gathalast line="24">Garavo mama garavo, vandāmi abhivandāmi.</gathalast>
    <gatha1 line="25">Vatthuttaye ganthakāre, garūsu sādaraṃ mayā;</gatha1>
    <gathalast line="26">Katena namakkārena, hitvā sabbe upaddave.</gathalast>
    <gatha1 line="27">Sikkhākāmehi <pageBreak edition="V" number="1.0003" /> dhīrehi, jinasāsanakāribhi;</gatha1>
    <gathalast line="28">Bhikkhūhi vinayaññūhi, sādaraṃ abhiyācito.</gathalast>
    <gatha1 line="29">Vaṇṇayissāmi <bold>vinaya-saṅgahaṃ</bold> pītivaḍḍhanaṃ;</gatha1>
    <gathalast line="30">Bhikkhūnaṃ venayikānaṃ, yathāsattibalaṃ ahaṃ.</gathalast>
    <gatha1 line="31">Porāṇehi katā ṭīkā, kiñcāpi atthi sā pana;</gatha1>
    <gathalast line="32">Atisaṅkhepabhāvena, na sādheti yathicchitaṃ.</gathalast>
    <gatha1 line="33">Tasmā hi nānāsatthehi, sāramādāya sādhukaṃ;</gatha1>
    <gathalast line="34">Nātisaṅkhepavitthāraṃ, karissaṃ <bold>atthavaṇṇanaṃ</bold>.</gathalast>
    <gatha1 line="35"><bold>Vinayālaṅkāraṃ</bold> nāma, pesalānaṃ pamodanaṃ;</gatha1>
    <gathalast line="36">Imaṃ pakaraṇaṃ sabbe, sammā dhārentu sādhavoti.</gathalast>
    <title line="37">Ganthārambhakathāvaṇṇanā</title>
    <paragraph line="38">Vividhavisesanayasamannāgataṃ <pageBreak edition="M" number="1.0003" /> kāyavācāvinayanakaraṇasamatthaṃ lajjipesalabhikkhūnaṃ saṃsayavinodanakārakaṃ yogāvacarapuggalānaṃ sīlavisuddhisampāpakaṃ jinasāsanavuḍḍhihetubhūtaṃ pakaraṇamidamārabhitukāmo ayamācariyāsabho paṭhamaṃ tāva ratanattayapaṇāmapaṇāmārahabhāvaabhidheyyakaraṇahetu karaṇappakārapakaraṇābhidhānanimittapayojanāni dassetuṃ <bold>‘‘vatthuttayaṃ namassitvā’’</bold>tiādimāha. Ettha hi <bold>vatthuttayaṃ namassitvā</bold>ti iminā ratanattayapaṇāmo vutto paṇāmetabbapaṇāmaatthadassanato. <bold>Saraṇaṃ sabbapāṇina</bold>nti iminā paṇāmārahabhāvo paṇāmahetudassanato. <bold>Pāḷimuttavinicchaya</bold>nti abhidheyyo imassa pakaraṇassa atthabhāvato. <bold>Vippakiṇṇamanekatthā</bold>ti karaṇahetu tenevakāraṇena pakaraṇassa katattā. <bold>Samāharitvā ekattha, dassayissamanākula</bold>nti karaṇappakāro tenākārena pakaraṇassa karaṇato. Pakaraṇābhidhānaṃ pana samāharitasaddassa sāmatthiyato dassitaṃ samāharitvā dassaneneva imassa pakaraṇassa vinayasaṅgahaiti nāmassa labhanato.</paragraph>
    <paragraph line="39">Nimittaṃ <pageBreak edition="V" number="1.0004" /> pana ajjhattikabāhiravasena duvidhaṃ. Tattha ajjhattikaṃ nāma karuṇā, taṃ dassanakiriyāya sāmatthiyato dassitaṃ tasmiṃ asati dassanakiriyāya abhāvato. Bāhiraṃ nāma sotujanasamūho, taṃ <bold>yogāvacarabhikkhūna</bold>nti tassa karuṇārammaṇabhāvato. Payojanaṃ pana duvidhaṃ paṇāmapayojanapakaraṇapayojanavasena. Tattha paṇāmapayojanaṃ nāma antarāyavisosanapasādajananādikaṃ, taṃ <bold>saraṇaṃ sabbapāṇina</bold>nti imassa sāmatthiyato dassitaṃ hetumhi sati phalassa avinābhāvato. Vuttañhi abhidhammaṭīkācariyena ‘‘guṇavisesavā hi paṇāmāraho <pageBreak edition="M" number="1.0004" /> hoti, paṇāmārahe ca kato paṇāmo vuttappayojanasiddhikarova hotī’’ti (dha. sa. mūlaṭī. 1). Pakaraṇapayojanampi duvidhaṃ mukhyānusaṅgikavasena. Tesu mukhyapayojanaṃ nāma byañjanānurūpaṃ atthassa paṭivijjhanaṃ pakāsanañca atthānurūpaṃ byañjanassa uddisanaṃ uddesāpanañca, taṃ <bold>vinaye pāṭavatthāyā</bold>ti iminā vuttaṃ. Anusaṅgikapayojanaṃ nāma sīlādianupādāparinibbānanto attho, taṃ <bold>samāharitvā ekattha dassayissa</bold>nti imassa sāmatthiyena dassitaṃ ekattha samāharitvā dassane sati taduggahaparipucchādinā katapayogassa anantarāyena tadatthasijjhanatoti.</paragraph>
    <paragraph line="40">Kimatthaṃ panettha ratanattayapaṇāmādayo ācariyena katā, nanu adhippetaganthārambhova kātabboti? Vuccate – ettha ratanattayapaṇāmakaraṇaṃ tabbihatantarāyo hutvā anāyāsena ganthaparisamāpanatthaṃ. Paṇāmārahabhāvavacanaṃ attano yuttapattakāritādassanatthaṃ, taṃ viññūnaṃ tosāpanatthaṃ, taṃ pakaraṇassa uggahaṇatthaṃ, taṃ sabbasampattinipphādanatthaṃ. Abhidheyyakathanaṃ viditābhidheyyassa ganthassa viññūnaṃ uggahadhāraṇādivasena paṭipajjanatthaṃ. Karaṇahetukathanaṃ akāraṇe katassa vāyāmassa nipphalabhāvato tappaṭikkhepanatthaṃ. Karaṇappakārakathanaṃ viditappakārassa ganthassa sotūnaṃ uggahaṇādīsu rucijananatthaṃ. Abhidhānadassanaṃ vohārasukhatthaṃ. Nimittakathanaṃ āsannakāraṇadassanatthaṃ. Payojanadassanaṃ duvidhapayojanakāmīnaṃ sotūnaṃ samussāhajananatthanti.</paragraph>
    <paragraph line="41">Ratanattayapaṇāmapayojanaṃ pana bahūhi pakārehi vitthārayanti ācariyā, taṃ tattha tattha vuttanayeneva gahetabbaṃ. Idha pana ganthagarubhāvamocanatthaṃ aṭṭhakathācariyehi adhippetapayojanameva kathayimha. Vuttañhi aṭṭhakathācariyena –</paragraph>
    <gatha1 line="42">‘‘Nipaccakārassetassa <pageBreak edition="V" number="1.0005" /><pageBreak edition="M" number="1.0005" />;</gatha1>
    <gatha2 line="43">Katassa ratanattaye;</gatha2>
    <gatha3 line="44">Ānubhāvena sosetvā;</gatha3>
    <gathalast line="45">Antarāye asesato’’ti. (dha. sa. aṭṭha. ganthārambhakathā 7);</gathalast>
    <unindented line="46">Ayamettha samudāyattho, ayaṃ pana avayavattho – ahaṃ sabbapāṇīnaṃ saraṇaṃ saraṇībhūtaṃ vatthuttayaṃ namassāmi, namassitvā yogāvacarabhikkhūnaṃ vinaye pāṭavatthāya anekatthavippakiṇṇaṃ pāḷimuttavinicchayaṃ ekattha samāharitvā anākulaṃ katvā dassayissaṃ dassayissāmīti yojanā.</unindented>
    <paragraph line="47">Tattha vasanti etthāti vatthu. Kiṃ taṃ? Buddhādiratanaṃ. Tañhi yasmā saraṇagatā sappurisā saraṇagamanasamaṅgino hutvā buddhādiratanaṃ ārammaṇaṃ katvā tasmiṃ ārammaṇe vasanti āvasanti nivasanti, tasmā ‘‘vatthū’’ti vuccati. Ārammaṇañhi ādhāro, ārammaṇikaṃ ādheyyoti. Ito parānipi vatthusaddassa vacanatthādīni ācariyehi vuttāni, tānipi tattha tattha vuttanayeneva veditabbāni. Idha pana ganthavitthārapariharaṇatthaṃ ettakameva vuttanti veditabbanti. Tiṇṇaṃ samūhoti tayaṃ, tayo aṃsā avayavā assāti vā tayaṃ. Kiṃ taṃ? Samudāyo. Vatthūnaṃ tayanti <bold>vatthuttayaṃ</bold>. Kiṃ taṃ? Buddhādiratanattayaṃ. Namassāmīti <bold>namassitvā,</bold> anaminti <bold>namassitvā</bold>. Buddhādiratanañhi ārammaṇaṃ katvā cittassa uppajjanakāle tvā-paccayo paccuppannakāliko hoti, tasmā paṭhamo viggaho kato, pāḷimuttavinicchayaṃ ekattha dassanakāle atītakāliko, tasmā dutiyo viggaho. Teneva ca kāraṇena atthayojanāyapi paccuppannakālaatītakālavasena yojanā katā.</paragraph>
    <paragraph line="48">Sarati hiṃsatīti <bold>saraṇaṃ</bold>. Kiṃ taṃ? Buddhādiratanattayaṃ. Tañhi saraṇagatānaṃ sappurisānaṃ bhayaṃ santāsaṃ dukkhaṃ duggativinipātaṃ <pageBreak edition="M" number="1.0006" /> saṃkilesaṃ sarati hiṃsati vināseti, tasmā ‘‘saraṇa’’nti vuccati. Vuttañhi bhagavatā –</paragraph>
    <paragraph line="49">‘‘Yasmiṃ, mahānāma, samaye ariyasāvako tathāgataṃ anussarati, nevassa tasmiṃ samaye rāgapariyuṭṭhitaṃ cittaṃ hotī’’tiādi (a. ni. 6.10; 11.11),</paragraph>
    <gatha1 line="50">‘‘Evaṃ <pageBreak edition="V" number="1.0006" /> buddhaṃ sarantānaṃ;</gatha1>
    <gatha2 line="51">Dhammaṃ saṅghañca bhikkhavo;</gatha2>
    <gatha3 line="52">Bhayaṃ vā chambhitattaṃ vā;</gatha3>
    <gathalast line="53">Lomahaṃso na hessatī’’ti ca. (saṃ. ni. 1.249);</gathalast>
    <unindented line="54">Yasmā pana ‘‘saraṇa’’nti idaṃ padaṃ ‘‘nātha’’nti padassa vevacanabhūtaṃ kitasuddhanāmapadaṃ hoti, na kitamattapadaṃ, tasmā dhātvattho antonīto. ‘‘Sara hiṃsāya’’nti hi vuttaṃ hiṃsatthaṃ gahetvā sabbapāṇīnaṃ saraṇaṃ hiṃsakaṃ vatthuttayaṃ namassitvā viññāyamāne aniṭṭhappasaṅgato sabbapāṇīnaṃ saraṇaṃ saraṇībhūtaṃ nāthabhūtaṃ vatthuttayaṃ namassitvāti viññāyamāneyeva yujjati, teneva ca kāraṇena atthayojanāyampi tathā yojanā katā. <bold>Sabba</bold>-saddo niravasesatthavācakaṃ sabbanāmapadaṃ. Saha avena yo vattatīti sabboti kate pana sakala-saddo viya samudāyavācakaṃ samāsanāmapadaṃ hoti. Pāṇo etesaṃ atthīti pāṇino, pāṇoti cettha jīvitindriyaṃ adhippetaṃ. Sabbe pāṇino sabbapāṇino, tesaṃ <bold>sabbapāṇīnaṃ</bold>. Ettāvatā vatthuttayassa sabbalokasaraṇabhāvaṃ, tatoyeva ca namassanārahabhāvaṃ, namassanārahe ca katāyanamassanakiriyāya yathādhippetatthasiddhikarabhāvaṃ, attano kiriyāya ca khettaṅgatabhāvaṃ dasseti.</unindented>
    <paragraph line="55">Evaṃ sahetukaṃ ratanattayapaṇāmaṃ dassetvā idāni pakaraṇārambhassa sanimittaṃ mukhyapayojanaṃ dassetumāha <bold>‘‘vinaye</bold><pageBreak edition="M" number="1.0007" /><bold>pāṭavatthāya, yogāvacarabhikkhūna’’</bold>nti. Ettha ca <bold>vinaye pāṭavatthāyā</bold>ti mukhyapayojanadassanaṃ, taṃdassanena ca anusaṅgikapayojanampi vibhāvitameva hoti kāraṇe siddhe kāriyassa sijjhanato. <bold>Yogāvacarabhikkhūna</bold>nti bāhiranimittadassanaṃ, tasmiṃ dassite ajjhattikanimittampi dīpitameva hoti ārammaṇe ñāte ārammaṇikassa ñātabbato. Tattha vividhā nayā etthāti vinayo, duvidhapātimokkhaduvidhavibhaṅgapañcavidhapātimokkhuddesapañcaāpattikkhandhasattaāpattikkhandhādayo vividhā anekappakārā nayā ettha santīti attho. Atha vā visesā nayā etthāti vinayo, daḷhīkammasithilakaraṇapayojanā anupaññattinayādayo visesā nayā ettha santīti attho. Atha vā vinetīti vinayo. Kāyo vineti kāyavācāyo, iti kāyavācānaṃ vinayanato vinayo. Vuttañhi aṭṭhakathāyaṃ –</paragraph>
    <gatha1 line="56">‘‘Vividhavisesanayattā <pageBreak edition="V" number="1.0007" />;</gatha1>
    <gatha2 line="57">Vinayanato ceva kāyavācānaṃ;</gatha2>
    <gatha3 line="58">Vinayatthavidūhi ayaṃ;</gatha3>
    <gathalast line="59">Vinayo ‘vinayo’ti akkhāto’’ti. (pārā. aṭṭha. 1.paṭhamamahāsaṅgītikathā; dha. sa. aṭṭha. nidānakathā; dī. ni. aṭṭha. 1.paṭhamamahāsaṅgītikathā);</gathalast>
    <unindented line="60">Ko so? Vinayapiṭakaṃ. Tasmiṃ <bold>vinaye</bold>. Paṭati viyattabhāvaṃ gacchatīti paṭu. Ko so? Paṇḍito. Paṭuno bhāvo pāṭavaṃ. Kiṃ taṃ? Ñāṇaṃ. Asati kāraṇānurūpaṃ bhavatīti attho. Ko so? Payojanaṃ. Pāṭavameva attho pāṭavattho, tassa <bold>pāṭavatthāya,</bold> vinayapiṭake kosallañāṇapayojanāyāti vuttaṃ hoti. Yuñjanaṃ yogo, kammaṭṭhānamanasikāro. Avacarantīti avacarā, yoge avacarā yogāvacarā, kammaṭṭhānikā bhikkhū. Saṃsāre bhayaṃ ikkhantīti bhikkhū, yogāvacarā ca te bhikkhū cāti yogāvacarabhikkhū, tesaṃ <bold>yogāvacarabhikkhūnaṃ</bold>. Etena <pageBreak edition="M" number="1.0008" /> vinaye paṭubhāvo nāma bhikkhūnaṃyeva attho hoti, na gahaṭṭhatāpasaparibbājakādīnaṃ. Bhikkhūsu ca kammaṭṭhāne niyuttānaṃ lajjipesalabhikkhūnaṃyeva, na vissaṭṭhakammaṭṭhānānaṃ alajjibhikkhūnanti imamatthaṃ dasseti.</unindented>
    <paragraph line="61">Evaṃ pakaraṇārambhassa sanimittaṃ payojanaṃ dassetvā idāni sahetukaṃ abhidheyyaṃ dassetuṃ <bold>‘‘vippakiṇṇamanekattha, pāḷimuttavinicchaya’’</bold>nti āha. Tattha <bold>vippakiṇṇaṃ anekatthā</bold>ti iminā pakaraṇārambhassa hetuṃ dasseti hetumantavisesanattā, imassa anekatthavippakiṇṇattāyeva ācariyassa ārambho hoti, na avippakiṇṇe sati. Vakkhati hi ‘‘samāharitvā ekattha dassayissa’’nti (vi. saṅga. aṭṭha. ganthārambhakathā). <bold>Pāḷimuttavinicchaya</bold>nti iminā pakaraṇābhidheyyaṃ. Tattha kirati vikkhipatīti kiṇṇo, pakārena kiṇṇo pakiṇṇo, vividhena pakiṇṇo vippakiṇṇo. Ko so? Pāḷimuttavinicchayo, taṃ <bold>vippakiṇṇaṃ</bold>.</paragraph>
    <paragraph line="62"><bold>Anekatthā</bold>ti ettha saṅkhyāvācako sabbanāmiko eka-saddo, na eko aneke. Bahvatthavācako anekasaddo. Ekantaekavacanantopi eka-saddo na-itinipātena yuttattā bahuvacananto jātoti. Tattha <bold>anekattha</bold> bahūsūti attho, pārājikakaṇḍaṭṭhakathādīsu anekesu pakaraṇesūti <pageBreak edition="V" number="1.0008" /> vuttaṃ hoti. Porāṇaṭīkāyaṃ pana <bold>anekatthā</bold>ti anekesu sikkhāpadapadesesūti attho dassito, evañca sati upari ‘‘samāharitvā ekatthā’’ti vakkhamānattā ‘‘anekatthavippakiṇṇaṃ ekattha samāharitvā’’ti imesaṃ padānaṃ sahayogībhūtattā anekesu sikkhāpadapadesesu vippakiṇṇaṃ ekasmiṃ sikkhāpadapadese samāharitvāti attho bhaveyya, so ca attho ayutto. Kasmā? Anekesu pakaraṇesu vippakiṇṇaṃ ekasmiṃ pakaraṇe samāharitvāti <pageBreak edition="M" number="1.0009" /> attho amhehi vutto. Atha pana ‘‘ekatthā’’ti imassa ‘‘ekato’’ti atthaṃ vikappetvā anekesu sikkhāpadapadesesu vippakiṇṇaṃ ekato samāharitvāti atthaṃ gaṇheyya, so attho yutto bhaveyya.</paragraph>
    <paragraph line="63">Pakaṭṭhānaṃ āḷīti pāḷi, uttamānaṃ vacanānaṃ anukkamoti attho. Atha vā attatthaparatthādibhedaṃ atthaṃ pāleti rakkhatīti pāḷi, laḷānamaviseso. Kā sā? Vinayatanti. Muccatīti mutto, pāḷito mutto pāḷimutto. Chindiyate anenāti chayo, nīharitvā chayo nicchayo, visesena nicchayo vinicchayo, khilamaddanākārena pavatto saddanayo atthanayo ca. Pāḷimutto ca so vinicchayo cāti pāḷimuttavinicchayo, taṃ <bold>pāḷimuttavinicchayaṃ</bold>. Idañca ‘‘ānagarā khadiravana’’ntiādīsu viya yebhuyyanayavasena vuttaṃ katthaci pāḷivinicchayassapi dissanato. Porāṇaṭīkāyaṃ pana pāḷivinicchayo ca pāḷimuttavinicchayo ca pāḷimuttavinicchayoti evaṃ ekadesasarūpekasesavasena vā etaṃ vuttanti daṭṭhabbanti dutiyanayopi vutto, evañca sati pāḷivinicchayapāḷimuttavinicchayehi aññassa vinicchayassa abhāvā kimetena ganthagarukarena pāḷimuttaggahaṇena. Visesanañhi sambhavabyabhicāre ca sati sātthakaṃ siyāti paṭhamanayova ārādhanīyo hoti.</paragraph>
    <paragraph line="64">Evaṃ sahetukaṃ abhidheyyaṃ dassetvā idāni karaṇappakāraṃ dasseti <bold>‘‘samāharitvā’’</bold>tiādinā. Duvidho hettha karaṇappakāro ekatthasamāharaṇaanākulakaraṇavasena. So duvidhopi tena pakārena pakaraṇassa katattā ‘‘karaṇappakāro’’ti vuccati. Tattha samāharissāmīti <bold>samāharitvā,</bold> saṃ-saddo saṅkhepattho, tasmā saṅkhipiya āharissāmīti attho. Anāgatakālikavasena paccamānena ‘‘dassayissa’’nti <pageBreak edition="M" number="1.0010" /> padena samānakālattā anāgatakāliko idha tvā-paccayo vutto. <bold>Ekatthā</bold>ti ekasmiṃ idha vinayasaṅgahappakaraṇe. <bold>Ekatthā</bold>ti vā ekato. <bold>Dassayissa</bold>nti dassayissāmi, ñāpayissāmīti attho. Ākulati byākulatīti ākulo, na ākulo <pageBreak edition="V" number="1.0009" /> anākulo, pubbāparabyākiṇṇavirahito pāḷimuttavinicchayo. <bold>Anākula</bold>nti pana bhāvanapuṃsakaṃ, tasmā karadhātumayena katvāsaddena yojetvā dassanakiriyāya sambandhitabbaṃ.</paragraph>
    <paragraph line="65">Evaṃ ratanattayapaṇāmādikaṃ pubbakaraṇaṃ dassetvā idāni ye pāḷimuttavinicchaye dassetukāmo, tesaṃ anukkamakaraṇatthaṃ mātikaṃ ṭhapento <bold>‘‘tatrāyaṃ mātikā’’</bold>tiādimāha. Mātikāya hi asati dassitavinicchayā vikiranti vidhaṃsenti yathā taṃ suttena asaṅgahitāni pupphāni. Santiyā pana mātikāya dassitavinicchayā na vikiranti na vidhaṃsenti yathā taṃ suttena saṅgahitāni pupphāni. Taṃ taṃ atthaṃ jānitukāmehi mātikānusārena gantvā icchiticchitavinicchayaṃ patvā so so attho jānitabbo hoti, tasmā sukhaggahaṇatthaṃ mātikā ṭhapitā. Tattha <bold>tatrā</bold>ti tasmiṃ pāḷimuttavinicchaye. <bold>Aya</bold>nti ayaṃ mayā vakkhamānā. Mātā viyāti <bold>mātikā</bold>. Yathā hi puttā mātito pabhavanti, evaṃ niddesapadāni uddesato pabhavanti, tasmā uddeso mātikā viyāti ‘‘mātikā’’ti vuccati.</paragraph>
    <paragraph line="66"><bold>Divāseyyā</bold>tiādīsu <bold>divāseyyā</bold> divāseyyavinicchayakathā. <bold>Parikkhāro</bold> parikkhāravinicchayakathā…pe… <bold>pakiṇṇakaṃ</bold> pakiṇṇakavinicchayakathāti yojanā. Teneva vakkhati ‘‘divāsayanavinicchayakathā samattā’’tiādi. <bold>Iti</bold>-saddo idamattho vā nidassanattho vā parisamāpanattho vā. Tesu idamatthe kā sā? Divāseyyā…pe… pakiṇṇakaṃ iti ayanti. Nidassanatthe <pageBreak edition="M" number="1.0011" /> kathaṃ sā? Divāseyyā…pe… pakiṇṇakaṃ iti daṭṭhabbāti. Parisamāpanatthe sā kittakena parisamattā? Divāseyyā…pe… pakiṇṇakaṃ iti ettakena parisamattāti attho. Imesaṃ pana divāseyyādipadānaṃ vākyaviggahaṃ katvā atthe idha vuccamāne atipapañco bhavissati, sotūnañca dussallakkhaṇīyo, tasmā tassa tassa niddesassa ādimhiyeva yathānurūpaṃ vakkhāma.</paragraph>
    <centered line="67">Ganthārambhakathāvaṇṇanā niṭṭhitā.</centered>
  </content>
</document>