<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin08t.nrf27.xml</normativeSource>
    <archivePath>roman/tika/vinayapitaka (tika)/vinayalankara-tika/27. upajjhayadivattavinicchayakatha.xml</archivePath>
    <baseFileName>27. upajjhayadivattavinicchayakatha</baseFileName>
    <titlePath>27. Upajjhāyādivattavinicchayakathā - Vinayālaṅkāra-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">27. Upajjhāyādivattavinicchayakathā</chapter>
    <subhead line="2">Upajjhāyavattakathāvaṇanā</subhead>
    <paragraph line="3" number="183"> Evaṃ <pageBreak edition="Myanmar" number="2.0001" /><pageBreak edition="Vipassana Research Institut" number="2.0001" /> vassūpanāyikavinicchayaṃ kathetvā idāni upajjhāyavattādivattakathaṃ kathetuṃ <bold>‘‘vattanti etthā’’</bold>tiādimāha. Tattha vattetabbaṃ pavattetabbanti <bold>vattaṃ,</bold> saddhivihārikādīhi upajjhāyādīsu pavattetabbaṃ ābhisamācārikasīlaṃ. <bold>Taṃ</bold> katividhanti āha <bold>‘‘vattaṃ nāmetaṃ…pe… bahuvidha’’</bold>nti. <bold>Vaccakuṭivatta</bold>nti ettha <bold>iti</bold>-saddo ādyattho. Tena saddhivihārikavattaantevāsikavattaanumodanavattāni saṅgayhanti. Vuttañhi tattha tattha aṭṭhakathāsu ‘‘cuddasa khandhakavattānī’’ti. Vattakkhandhake (cūḷava. 356) ca pāḷiyaṃ āgatameva, tattha pana <pageBreak edition="Vipassana Research Institut" number="2.0002" /> āgantukavattato paṭṭhāya āgataṃ, idha upajjhāyavattato. Ito aññānipi pañcasattati sekhiyavattāni dveasīti mahāvattāni ca vattameva. Tesu pana sekhiyavattāni mahāvibhaṅge āgatāni, mahāvattāni kammakkhandhakapārivāsikakkhandhakesu (cūḷava. 75 ādayo), tasmā idha cuddasa khandhakavattāniyeva dassitāni. Tesu upajjhāyavattaṃ paṭhamaṃ dassento <bold>‘‘tattha upajjhāyavattaṃ tāva evaṃ veditabba’’</bold>ntyādimāha.</paragraph>
    <paragraph line="4">Tattha <pageBreak edition="Myanmar" number="2.0002" /> ko upajjhāyo, kenaṭṭhena upajjhāyo, kathaṃ gahito upajjhāyo, kena vattitabbaṃ upajjhāyavattaṃ, katamaṃ taṃ vattanti? Tattha <bold>ko upajjhāyo</bold>ti ‘‘anujānāmi, bhikkhave, byattena bhikkhunā paṭibalena dasavassena vā atirekadasavassena vā upasampādetu’’ntiādivacanato (mahāva. 76) byattibalasampanno upasampadato paṭṭhāya dasavasso vā atirekadasavasso vā bhikkhu upajjhāyo. <bold>Kenaṭṭhena upajjhāyo</bold>ti vajjāvajjaṃ upanijjhāyatīti <bold>upajjhāyo,</bold> saddhivihārikānaṃ khuddakaṃ vajjaṃ vā mahantaṃ vajjaṃ vā bhuso cintetīti attho. <bold>Kathaṃ gahito hoti upajjhāyo</bold>ti saddhivihārikena ekaṃsaṃ uttarāsaṅgaṃ karitvā ukkuṭikaṃ nisīditvā añjaliṃ paggahetvā ‘‘upajjhāyo me, bhante, hohī’’ti tikkhattuṃ vutte sace upajjhāyo ‘‘sāhū’’ti vā ‘‘lahū’’ti vā ‘‘opāyika’’nti vā ‘‘patirūpa’’nti vā ‘‘pāsādikena sampādehī’’ti vā imesu pañcasu padesu yassa kassaci padassa vasena kāyena vā vācāya vā kāyavācāhi vā ‘‘gahito tayā upajjhāyo’’ti upajjhāyaggahaṇaṃ viññāpeti, gahito hoti upajjhāyo. Tattha <bold>sāhū</bold>ti sādhu. <bold>Lahū</bold>ti agaru, subharatāti attho. <bold>Opāyika</bold>nti upāyapaṭisaṃyuttaṃ, evaṃ paṭipajjanaṃ nittharaṇupāyoti attho. <bold>Patirūpa</bold>nti sāmīcikammamidanti attho. <bold>Pāsādikenā</bold>ti pasādāvahena kāyavacīpayogena sampādehīti attho.</paragraph>
    <paragraph line="5"><bold>Kena vattitabbaṃ upajjhāyavatta</bold>nti gahitaupajjhāyena saddhivihārikena vattitabbaṃ. <bold>Katamaṃ taṃ vatta</bold>nti idaṃ āgatameva, tattha <bold>kālasseva uṭṭhāya upāhanā omuñcitvā</bold>ti sacassa paccūsakāle caṅkamanatthāya vā dhotapādapariharaṇatthāya vā paṭimukkā upāhanā pādagatā honti, tā kālasseva uṭṭhāya <pageBreak edition="Myanmar" number="2.0003" /> apanetvā. <bold>Tādisameva mukhadhovanodakaṃ dātabba</bold>nti utumpi sarīrasabhāve ca ekākāre tādisameva dātabbaṃ.</paragraph>
    <paragraph line="6"><bold>Saguṇaṃ</bold><pageBreak edition="Vipassana Research Institut" number="2.0003" /><bold>katvā</bold>ti uttarāsaṅgaṃ saṅghāṭiñcāti dve cīvarāni ekato katvā tā dvepi saṅghāṭiyo dātabbā. Sabbañhi cīvaraṃ saṅghaṭitattā saṅghāṭīti vuccati. Tena vuttaṃ <bold>‘‘saṅghāṭiyo dātabbā’’</bold>ti. <bold>Padavītihārehī</bold>ti ettha padaṃ vītiharati etthāti <bold>padavītihāro,</bold> padavītihāraṭṭhānaṃ. Dutavilambitaṃ akatvā samagamanena dvinnaṃ padānaṃ antare muṭṭhiratanamattaṃ. Padānaṃ vā vītiharaṇaṃ abhimukhaṃ haritvā nikkhepo <bold>padavītihāro</bold>ti evamettha attho daṭṭhabbo. <bold>Na upajjhāyassa bhaṇamānassa antarantarā kathā opātetabbā</bold>ti antaraghare vā aññatra vā bhaṇamānassa aniṭṭhite tassa vacane aññā kathā na samuṭṭhāpetabbā. <bold>Ito paṭṭhāyā</bold>ti ‘‘na upajjhāyassa bhaṇamānassā’’ti ettha na-kārato paṭṭhāya. Tena <bold>nātidūre</bold>tiādīsu na-kārapaṭisiddhesu āpatti natthīti dasseti. <bold>Sabbattha dukkaṭāpattī</bold>ti āpadāummattakhittacittavedanāṭṭatādīhi vinā paṇṇattiṃ ajānitvāpi vadantassa gilānassa ca dukkaṭameva. Āpadāsu hi antarantarā kathā vattuṃ vaṭṭati, evamaññesu na-kārapaṭisiddhesu īdisesu, itaresu pana gilānopi na muccati. <bold>Sabbattha dukkaṭāpatti veditabbā</bold>ti ‘‘īdisesu gilānopi na muccatī’’ti dassanatthaṃ vuttaṃ. Aññampi hi yathāvuttaṃ upajjhāyavattaṃ anādariyena akarontassa agilānassa vattabhede sabbattha dukkaṭameva, teneva vakkhati ‘‘agilānena hi saddhivihārikena saṭṭhivassenapi sabbaṃ upajjhāyavattaṃ kātabbaṃ, anādariyena akarontassa vattabhede dukkaṭaṃ. Na-kārapaṭisaṃyuttesu pana padesu gilānassapi paṭikkhittakiriyaṃ karontassa dukkaṭamevā’’ti. <bold>Āpattisāmantā bhaṇamāno</bold>ti padasodhamma(pāci. 44 ādayo)-duṭṭhullādivasena <pageBreak edition="Myanmar" number="2.0004" /> (pārā. 283) āpattiyā āsannavācaṃ bhaṇamāno. <bold>Āpattiyā āsannavāca</bold>nti ca āpattijanakameva vacanaṃ sandhāya vadati. Yāya hi vācāya āpattiṃ āpajjati, sā vācā āpattiyā āsannāti vuccati.</paragraph>
    <paragraph line="7"><bold>Cīvarena pattaṃ veṭhetvā</bold>ti ettha ‘‘uttarāsaṅgassa ekena kaṇṇena veṭhetvā’’ti gaṇṭhipadesu vuttaṃ. <bold>Heṭṭhāpīṭhaṃ vā parāmasitvā</bold>ti idaṃ pubbe tattha ṭhapitapattādinā asaṅghaṭṭanatthāya vuttaṃ. Cakkhunā oloketvāpi aññesaṃ abhāvaṃ ñatvāpi ṭhapetuṃ vaṭṭati eva. <bold>Caturaṅgulaṃ kaṇṇaṃ ussāretvā</bold>ti kaṇṇaṃ caturaṅgulappamāṇaṃ atirekaṃ katvā evaṃ cīvaraṃ saṅgharitabbaṃ. <bold>Obhoge kāyabandhanaṃ kātabba</bold>nti kāyabandhanaṃ saṅgharitvā cīvarabhoge pakkhipitvā ṭhapetabbaṃ. <bold>Sace piṇḍapāto hotī</bold>ti ettha yo gāmeyeva vā antaraghare vā paṭikkamane vā bhuñjitvā āgacchati, piṇḍaṃ vā na labhati, tassa piṇḍapāto na hoti, gāme abhuttassa pana laddhabhikkhassa <pageBreak edition="Vipassana Research Institut" number="2.0004" /> vā hoti, tasmā ‘‘sace piṇḍapāto hotī’’tiādi vuttaṃ. Tattha <bold>gāme</bold>ti gāmapariyāpanne tādise kismiñci padese. <bold>Antaraghare</bold>ti antogehe. <bold>Paṭikkamane</bold>ti āsanasālāyaṃ. Sacepi tassa na hoti, bhuñjitukāmo ca hoti, udakaṃ datvā attanā laddhatopi piṇḍapāto upanetabbo. Tikkhattuṃ pānīyena pucchitabboti sambandho, ādimhi majjhe anteti evaṃ tikkhattuṃ pucchitabboti attho. <bold>Upakaṭṭho</bold>ti āsanno. <bold>Dhotavālikāyā</bold>ti udakena gataṭṭhāne nirajāya parisuddhavālikāya.</paragraph>
    <paragraph line="8"><bold>Niddhūme</bold>ti jantāghare jalamānaaggidhūmarahite. Jantāgharañhi nāma himapātabahukesu desesu tappaccayarogapīḷādinivāraṇatthaṃ sarīrasedatāpanaṭṭhānaṃ. Tattha kira andhakārapaṭicchannatāya <pageBreak edition="Myanmar" number="2.0005" /> bahūpi ekato pavisitvā cīvaraṃ nikkhipitvā aggitāpaparihārāya mattikāya mukhaṃ limpitvā sarīraṃ yāvadatthaṃ sedetvā cuṇṇādīhi ubbaṭṭetvā nahāyanti. Teneva pāḷiyaṃ (mahāva. 66) ‘‘cuṇṇaṃ sannetabba’’ntiādi vuttaṃ. <bold>Sace ussahatī</bold>ti sace pahoti. Vuttamevatthaṃ vibhāveti <bold>‘‘kenaci gelaññena anabhibhūto hotī’’</bold>ti. <bold>Apaṭighaṃsantenā</bold>ti bhūmiyaṃ apaṭighaṃsantena. <bold>Kavāṭapīṭha</bold>nti kavāṭapīṭhañca piṭṭhasaṅghātañca acchupantena. <bold>Santānaka</bold>nti yaṃ kiñci kīṭakulāvakamakkaṭakasuttādi. <bold>Ullokā paṭhamaṃ ohāretabba</bold>nti ullokato paṭhamaṃ ullokaṃ ādiṃ katvā avaharitabbanti attho. <bold>Ulloka</bold>nti ca uddhaṃ olokanaṭṭhānaṃ, uparibhāganti attho. <bold>Ālokasandhikaṇṇabhāgā</bold>ti ālokasandhibhāgā ca kaṇṇabhāgā ca, abbhantarabāhiravātapānakavāṭakāni ca gabbhassa ca cattāro koṇā sammajjitabbāti attho.</paragraph>
    <paragraph line="9"><bold>Aññattha netabbo</bold>ti yattha vihārato sāsane anabhirati uppannā, tato aññattha kalyāṇamittādisampattiyuttaṭṭhāne netabbo. <bold>Na ca acchinne theve pakkamitabba</bold>nti rajitacīvarato yāva appamattakampi rajanaṃ gaḷati, na tāva pakkamitabbaṃ. <bold>Na upajjhāyaṃ anāpucchā ekaccassa patto dātabbo</bold>tiādi sabbaṃ upajjhāyassa visabhāgapuggalānaṃ vasena kathitaṃ. Ettha ca <bold>visabhāgapuggalāna</bold>nti lajjino vā alajjino vā upajjhāyassa avaḍḍhikāme sandhāya vuttaṃ. Sace pana upajjhāyo alajjī ovādampi na gaṇhāti, lajjino ca etassa visabhāgā honti, tattha upajjhāyaṃ vihāya lajjīheva saddhiṃ āmisādiparibhogo kātabbo. Upajjhāyādibhāvo hettha nappamāṇanti daṭṭhabbaṃ. <bold>Pariveṇaṃ gantvā</bold>ti upajjhāyassa pariveṇaṃ gantvā. <bold>Susāna</bold>nti <pageBreak edition="Vipassana Research Institut" number="2.0005" /> idaṃ upalakkhaṇaṃ. Upacārasīmato <pageBreak edition="Myanmar" number="2.0006" /> bahi gantukāmena anāpucchā gantuṃ na vaṭṭati. <bold>Vuṭṭhānamassa āgametabba</bold>nti gelaññato vuṭṭhānaṃ assa āgametabbaṃ.</paragraph>
    <centered line="10">Upajjhāyavattakathāvaṇṇanā niṭṭhitā.</centered>
    <subhead line="11">Ācariyavattakathāvaṇṇanā</subhead>
    <paragraph line="12" number="184"> Ācariyavattakathāyaṃ ko ācariyo, kenaṭṭhena ācariyo, katividho ācariyo, kathaṃ gahito ācariyo, kena vattitabbaṃ ācariyavattaṃ, katamaṃ taṃ vattanti? Tattha <bold>ko ācariyo</bold>ti ‘‘anujānāmi, bhikkhave, dasavassaṃ nissāya vatthuṃ dasavassena nissayaṃ dātu’’ntiādivacanato (mahāva. 77) byattibalasampanno dasavasso vā atirekadasavasso vā bhikkhu ācariyo. <bold>Kenaṭṭhena ācariyo</bold>ti antevāsikena ābhuso caritabboti <bold>ācariyo,</bold> upaṭṭhātabboti attho. <bold>Katividho ācariyo</bold>ti nissayācariyapabbajjācariyaupasampadācariyadhammācariyavasena catubbidho. Tattha nissayaṃ gahetvā taṃ nissāya vatthabbo <bold>nissayācariyo</bold>. Pabbajitakāle sikkhitabbasikkhāpako <bold>pabbajjācariyo</bold>. Upasampadakāle kammavācānussāvako <bold>upasampadācariyo</bold>. Buddhavacanasikkhāpako <bold>dhammācariyo</bold> nāma. <bold>Kathaṃ gahito hoti ācariyo</bold>ti antevāsikena ekaṃsaṃ uttarāsaṅgaṃ karitvā ukkuṭikaṃ nisīditvā añjaliṃ paggahetvā ‘‘ācariyo me, bhante, hohi, āyasmato nissāya vacchāmī’’ti tikkhattuṃ vutte ācariyo ‘‘sāhū’’ti vā ‘‘lahū’’ti vā ‘‘opāyika’’nti vā ‘‘patirūpa’’nti vā ‘‘pāsādikena sampādehī’’ti vā kāyena viññāpeti <pageBreak edition="Myanmar" number="2.0007" />, vācāya viññāpeti, kāyavācāhi viññāpeti, gahito hoti ācariyo.</paragraph>
    <paragraph line="13"><bold>Kena vattitabbaṃ ācariyavatta</bold>nti antevāsikena vattitabbaṃ ācariyavattaṃ. Byattena bhikkhunā pañca vassāni nissāya vatthabbaṃ, abyattena yāvajīvaṃ. Ettha sacāyaṃ bhikkhu vuḍḍhataraṃ ācariyaṃ na labhati, upasampadāya saṭṭhivasso vā sattativasso vā hoti, navakatarassapi byattassa santike ukkuṭikaṃ nisīditvā añjaliṃ paggahetvā ‘‘ācariyo me, āvuso, hohi, āyasmato nissāya vacchāmī’’ti evaṃ tikkhattuṃ vatvā nissayo gahetabbo. Gāmappavesanaṃ āpucchantenapi ukkuṭikaṃ nisīditvā añjaliṃ paggahetvā ‘‘gāmappavesanaṃ āpucchāmi <pageBreak edition="Vipassana Research Institut" number="2.0006" /> ācariyā’’ti vattabbaṃ. Esa nayo sabbaāpucchanesu. <bold>Katamaṃ taṃ vatta</bold>nti ettha upajjhāyavattato aññaṃ natthīti āha <bold>‘‘idameva ca…pe… ācariyavattanti vuccatī’’</bold>ti. Nanu upajjhācariyā bhinnapadatthā, atha kasmā idameva ‘‘ācariyavatta’’nti vuccatīti āha <bold>‘‘ācariyassa kattabbattā’’</bold>ti. Yathā ekopi bhikkhu mātubhātābhūtattā ‘‘mātulo’’ti ca dhamme sikkhāpakattā ‘‘ācariyo’’ti ca vuccati, evaṃ ekameva vattaṃ upajjhāyassa kattabbattā ‘‘upajjhāyavatta’’nti ca ācariyassa kattabbattā ‘‘ācariyavatta’’nti ca vuccatīti adhippāyo. Evaṃ santepi nāme bhinne attho bhinno siyāti āha <bold>‘‘nāmamattameva hettha nāna’’</bold>nti. Yathā ‘‘indo sakko’’tiādīsu nāmamattameva bhinnaṃ, na attho, evametthāpīti daṭṭhabboti.</paragraph>
    <paragraph line="14">Idāni tasmiṃ vatte saddhivihārikaantevāsikānaṃ vasena labbhamānaṃ kañci visesaṃ dassento <bold>‘‘tattha yāva cīvararajana’’</bold>ntyādimāha. Tato upajjhāyācariyānaṃ vasena visesaṃ dassetuṃ <bold>‘‘upajjhāye’’</bold>tyādimāha. Tesu vattaṃ sādiyantesu āpatti, asādiyantesu anāpatti, tesu ajānantesu <pageBreak edition="Myanmar" number="2.0008" />, ekassa bhārakaraṇepi anāpattīti ayamettha piṇḍattho. Idāni antevāsikavisesavasena labbhamānavisesaṃ dassetumāha <bold>‘‘ettha cā’’</bold>tiādi.</paragraph>
    <centered line="15">Ācariyavattakathāvaṇṇanā niṭṭhitā.</centered>
    <subhead line="16">Saddhivihārikavattakathāvaṇṇanā</subhead>
    <paragraph line="17">Saddhivihārikavatte ko saddhivihāriko, kenaṭṭhena saddhivihāriko, kena vattitabbaṃ saddhivihārikavattaṃ, katamaṃ taṃ vattanti? Tattha <bold>ko saddhivihāriko</bold>ti upasampanno vā hotu sāmaṇero vā, yo upajjhaṃ gaṇhāti, so saddhivihāriko nāma. <bold>Kenaṭṭhena saddhivihāriko</bold>ti upajjhāyena saddhiṃ vihāro etassa atthīti saddhivihārikoti atthena. <bold>Kena vattitabbaṃ saddhivihārikavatta</bold>nti upajjhāyena vattitabbaṃ. Tena vuttaṃ vattakkhandhake (mahāva. 378) ‘‘tena hi, bhikkhave, upajjhāyānaṃ saddhivihārikesu vattaṃ paññapessāmi, yathā upajjhāyehi saddhivihārikesu vattitabba’’nti. <bold>Katamaṃ taṃ vatta</bold>nti idāni pakaraṇāgataṃ. Imasmiṃ pana pakaraṇe <pageBreak edition="Vipassana Research Institut" number="2.0007" /> saṅkheparucittā, ācariyasaddhivihārikaantevāsikavattānañca samānattā dvepi ekato vuttā, tathāpi vattakkhandhake visuṃ visuṃ āgatattā visuṃ visuṃyeva kathayāma.</paragraph>
    <paragraph line="18"><bold>Saṅgahetabbo anuggahetabbo</bold>ti uddesādīhissa saṅgaho ca anuggaho ca kātabbo. Tattha <bold>uddeso</bold>ti pāḷivacanaṃ. <bold>Paripucchā</bold>ti pāḷiyā atthavaṇṇanā. <bold>Ovādo</bold>ti anotiṇṇe vatthusmiṃ ‘‘idaṃ karohi, idaṃ mā karitthā’’ti vacanaṃ. <bold>Anusāsanī</bold>ti otiṇṇe vatthusmiṃ. Apica otiṇṇe vā anotiṇṇe vā paṭhamaṃ vacanaṃ <bold>ovādo,</bold> punappunaṃ vacanaṃ <bold>anusāsanī</bold>ti <pageBreak edition="Myanmar" number="2.0009" /> daṭṭhabbaṃ. <bold>Sace upajjhāyassa patto hotī</bold>ti sace atirekapatto hoti. Esa nayo sabbattha. <bold>Parikkhāro</bold>ti aññopi samaṇaparikkhāro. Idha <bold>ussukkaṃ</bold> nāma dhammiyena nayena uppajjamānaupāyapariyesanaṃ. Ito paraṃ dantakaṭṭhadānaṃ ādiṃ katvā ācamanakumbhiyā udakasiñcanapariyosānaṃ vattaṃ gilānasseva saddhivihārikassa kātabbaṃ. Anabhirativūpakāsanādi pana agilānassapi kattabbameva. <bold>Cīvaraṃ rajantenā</bold>ti ‘‘evaṃ rajeyyāsī’’ti upajjhāyato upāyaṃ sutvā rajantena. Sesaṃ vuttanayeneva veditabbaṃ. <bold>Saṅgahetabbo anuggahetabbo</bold>tiādīsu anādariyaṃ paṭicca dhammāmisehi asaṅgaṇhantānaṃ ācariyupajjhāyānaṃ dukkaṭaṃ vattabhedattā. Teneva parivārepi (pari. 322) ‘‘na dento āpajjatī’’ti vuttaṃ. Sesaṃ suviññeyyameva.</paragraph>
    <centered line="19">Saddhivihārikavattakathāvaṇṇanā niṭṭhitā.</centered>
    <subhead line="20">Antevāsikavattakathāvaṇṇanā</subhead>
    <paragraph line="21">Antevāsikavatte ko antevāsiko, kenaṭṭhena antevāsiko, katividhā antevāsikā, kena vattitabbaṃ antevāsikavattaṃ, katamaṃ taṃ vattanti? Tattha <bold>ko antevāsiko</bold>ti upasampanno vā hotu sāmaṇero vā, yo ācariyassa santike nissayaṃ gaṇhāti, yo vā ācariyassa ovādaṃ gahetvā pabbajati, yo vā tenānussāvito hutvā upasampajjati, yo vā tassa santike dhammaṃ pariyāpuṇāti, so sabbo antevāsikoti veditabbo. Tattha paṭhamo nissayantevāsiko nāma, dutiyo <pageBreak edition="Myanmar" number="2.0010" /> pabbajjantevāsiko nāma, tatiyo upasampadantevāsiko nāma, catuttho dhammantevāsiko nāma. Aññattha pana sippantevāsikopi āgato, so idha nādhippeto <pageBreak edition="Vipassana Research Institut" number="2.0008" />. <bold>Kenaṭṭhena antevāsiko</bold>ti ante vasatīti antevāsiko aluttasamāsavasena. <bold>Katividhā antevāsikā</bold>ti yathāvuttanayena catubbidhā antevāsikā.</paragraph>
    <paragraph line="22"><bold>Kena vattitabbaṃ antevāsikavatta</bold>nti catubbidhehi ācariyehi antevāsikesu vattitabbaṃ. Yathāha vattakkhandhake (cūḷava. 382) ‘‘tena hi, bhikkhave, ācariyānaṃ antevāsikesu vattaṃ paññapessāmi, yathā ācariyehi antevāsikesu vattitabba’’nti. <bold>Katamaṃ taṃ vatta</bold>nti yaṃ bhagavatā vattakkhandhake vuttaṃ, idha ca saṅkhepena dassitaṃ, taṃ vattanti. Idha pana attho saddhivihārikavatte vuttanayeneva veditabbo. Ayaṃ pana viseso – etesu pabbajjantevāsiko ca upasampadantevāsiko ca ācariyassa yāvajīvaṃ bhāro, nissayantevāsiko ca dhammantevāsiko ca yāva samīpe vasanti, tāvadeva, tasmā ācariyehipi tesu sammā vattitabbaṃ. Ācariyantevāsikesu hi yo yo na sammā vattati, tassa tassa āpatti veditabbā.</paragraph>
    <centered line="23">Antevāsikavattakathāvaṇṇanā niṭṭhitā.</centered>
    <subhead line="24">Āgantukavattakathāvaṇṇanā</subhead>
    <paragraph line="25" number="185"> Āgantukavatte āgacchatīti āgantuko, tena vattitabbanti <bold>āgantukavattaṃ</bold>. ‘‘Idāni ārāmaṃ pavisissāmī’’ti iminā upacārasīmāsamīpaṃ dasseti, tasmā upacārasīmāsamīpaṃ patvā upāhanāomuñcanādi sabbaṃ kātabbaṃ. <bold>Gahetvā</bold>ti <pageBreak edition="Myanmar" number="2.0011" /> upāhanadaṇḍakena gahetvā. <bold>Upāhanapuñchanacoḷakaṃ pucchitvā upāhanā puñchitabbā</bold>ti ‘‘katarasmiṃ ṭhāne upāhanapuñchanacoḷaka’’nti āvāsike bhikkhū pucchitvā. <bold>Pattharitabba</bold>nti sukkhāpanatthāya ātape pattharitabbaṃ. <bold>Sace navako hoti, abhivādāpetabbo</bold>ti tassa vasse pucchite yadi daharo hoti, sayameva vandissati, tadā iminā vandāpito hoti. <bold>Nilloketabbo</bold>ti oloketabbo. <bold>Bahi ṭhitenā</bold>ti bahi nikkhamantassa ahino vā amanussassa vā maggaṃ ṭhatvā ṭhitena nilloketabbo. Sesaṃ pubbe vuttanayeneva veditabbaṃ.</paragraph>
    <centered line="26">Āgantukavattakathāvaṇṇanā niṭṭhitā.</centered>
    <subhead line="27">Āvāsikavattakathāvaṇṇanā</subhead>
    <paragraph line="28" number="186"> Āvāsikavatte <pageBreak edition="Vipassana Research Institut" number="2.0009" /> āvasatīti āvāsiko, tena vattitabbanti <bold>āvāsikavattaṃ</bold>. Tattha <bold>āvāsikena bhikkhunā āgantukaṃ bhikkhuṃ vuḍḍhataraṃ disvā āsanaṃ paññapetabba</bold>ntiādi pāḷiyaṃ (cūḷava. 359) āgatañca aṭṭhakathāyaṃ āgatañca (cūḷava. aṭṭha. 359) gahetabbaṃ, gahetvā vuttattā pākaṭameva, upāhanapuñchanaṃ pana attano rucivasena kātabbaṃ. Teneva hettha <bold>‘‘sace ussahatī’’</bold>ti vuttaṃ, tasmā upāhanā apuñchantassapi anāpatti. <bold>Senāsanaṃ paññapetabba</bold>nti ettha ‘‘kattha mayhaṃ senāsanaṃ pāpuṇātī’’ti pucchitena senāsanaṃ paññapetabbaṃ, ‘‘etaṃ senāsanaṃ tumhākaṃ pāpuṇātī’’ti evaṃ ācikkhitabbanti attho. Papphoṭetvā pattharituṃ pana vaṭṭatiyeva. Etena mañcapīṭhādiṃ papphoṭetvā pattharitvā upari paccattharaṇaṃ datvā dānampi senāsanapaññāpanamevāti dasseti. Mahāāvāsepi attano <pageBreak edition="Myanmar" number="2.0012" /> santikaṃ sampattassa āgantukassa vattaṃ akātuṃ na labbhati. Sesaṃ purimasadisameva.</paragraph>
    <centered line="29">Āvāsikavattakathāvaṇṇanā niṭṭhitā.</centered>
    <subhead line="30">Gamikavattakathāvaṇṇanā</subhead>
    <paragraph line="31" number="187"> Gamikavatte gantuṃ bhabboti gamiko, tena vattitabbanti <bold>gamikavattaṃ</bold>. Tatrāyaṃ anuttānapadavaṇṇanā – <bold>dārubhaṇḍa</bold>nti senāsanakkhandhake (cūḷava. 322) vuttaṃ mañcapīṭhādi. <bold>Mattikābhaṇḍampi rajanabhājanādi sabbaṃ</bold> tattha vuttappabhedameva. Taṃ sabbaṃ aggisālāyaṃ vā aññatarasmiṃ vā guttaṭṭhāne paṭisāmetvā gantabbaṃ, anovassake pabbhārepi ṭhapetuṃ vaṭṭati. <bold>Senāsanaṃ āpucchitvā pakkamitabba</bold>nti ettha yaṃ pāsāṇapiṭṭhiyaṃ vā pāsāṇatthambhesu vā katasenāsanaṃ, yattha upacikā nārohanti, taṃ anāpucchantassapi anāpatti. <bold>Catūsu pāsāṇesū</bold>tiādi upacikānaṃ uppattiṭṭhāne paṇṇasālādisenāsane kattabbākāradassanatthaṃ vuttaṃ. <bold>Appeva nāma aṅgānipi seseyyu</bold>nti ayaṃ ajjhokāse ṭhapitamhi ānisaṃso. Ovassakagehe pana tiṇesu ca mattikāpiṇḍesu ca upari patantesu mañcapīṭhānaṃ aṅgānipi vinassanti.</paragraph>
    <centered line="32">Gamikavattakathāvaṇṇanā niṭṭhitā.</centered>
    <subhead line="33">Bhattaggavattakathāvaṇṇanā</subhead>
    <paragraph line="34" number="188"> Vattakkhandhake <pageBreak edition="Vipassana Research Institut" number="2.0010" /> imasmiṃ ṭhāne anumodanavattaṃ āgataṃ, tato bhattaggavattaṃ. Sāratthadīpaniyañca (sārattha. ṭī. cūḷavagga 3.373-374) ‘‘imasmiṃ vattakkhandhake <pageBreak edition="Myanmar" number="2.0013" /> (cūḷava. 356) āgatāni āgantukāvāsikagamiyānumodanabhattaggapiṇḍacārikāraññikasenāsanajantāgharavaccakuṭiupajjhāyācariyasaddhivihārikaantevāsikavattāni cuddasa mahāvattāni nāmā’’ti anukkamo vutto, idha pana vinayasaṅgahappakaraṇe gamikavattato bhattaggavattaṃ āgataṃ, anumodanavattaṃ pana visuṃ avatvā bhattaggavatteyeva antogadhaṃ katvā pacchā vuttaṃ bhattaggaṃ gantvā bhatte bhutteyeva anumodanākaraṇato, pāḷiyañca aññesu vattesu viya ‘‘tena hi, bhikkhave, bhikkhunā anumodanavattaṃ paññāpessāmī’’ti visuṃ vattabhāvena anāgatattā bhattaggavatteyeva antogadhanti ācariyassa adhippāyo siyā. Imassa ca vinayālaṅkārapakaraṇassa tassā vaṇṇanābhūtattā saṃvaṇṇetabbakkameneva saṃvaṇṇanaṃ kathayissāma.</paragraph>
    <paragraph line="35">Bhuñjitabbanti <bold>bhattaṃ</bold>. Ajati gacchati pavattati etthāti aggaṃ. ‘‘Ādikoṭṭhāsakoṭīsu, puratoggaṃ vare tīsū’’ti abhidhānappadīpikāyaṃ āgatepi <bold>‘‘rājagga</bold>nti rājārahaṃ, <bold>salākagga</bold>nti salākaggahaṇaṭṭhāna’’ntiādīsu aññatthesupi pavattanato bhattassa aggaṃ bhattaggaṃ, bhattaparivisanaṭṭhānaṃ, bhattagge vattitabbaṃ vattaṃ <bold>bhattaggavatta</bold>nti viggaho. Tattha <bold>ārāme kālo ārocito hotī</bold>ti ‘‘kālo bhante, niṭṭhitaṃ bhatta’’nti ārocito hoti. <bold>Timaṇḍalaṃ paṭicchādentenā</bold>ti dve jāṇumaṇḍalāni nābhimaṇḍalañca paṭicchādentena. <bold>Parimaṇḍalaṃ nivāsetvā</bold>ti samantato maṇḍalaṃ nivāsetvā. Uddhaṃ nābhimaṇḍalaṃ, adho jāṇumaṇḍalaṃ paṭicchādentena jāṇumaṇḍalassa heṭṭhā jaṅghaṭṭhito paṭṭhāya aṭṭhaṅgulamattaṃ nivāsanaṃ otāretvā nivāsetabbaṃ, tato paraṃ otārentassa dukkaṭanti vuttaṃ, yathānisinnassa jāṇumaṇḍalato heṭṭhā caturaṅgulamattaṃ paṭicchannaṃ hotīti mahāpaccariyaṃ <pageBreak edition="Myanmar" number="2.0014" /> vuttaṃ. <bold>Kāyabandhanaṃ bandhitvā</bold>ti tassa nivāsanassa upari kāyabandhanaṃ bandhitvā ‘‘na, bhikkhave, akāyabandhanena gāmo pavisitabbo, yo paviseyya, āpatti dukkaṭassā’’ti (cūḷava. 278) vuttattā. <bold>Saguṇaṃ katvā</bold>ti idaṃ upajjhāyavatte vuttameva. <bold>‘‘Gaṇṭhikaṃ paṭimuñcitvā</bold>ti pāsake gaṇṭhikaṃ pavesetvā antogāmo vā hotu vihāro vā, manussānaṃ parivisanaṭṭhānaṃ gacchantena cīvaraṃ pārupitvā kāyabandhanaṃ bandhitvā gamanameva vaṭṭatī’’ti <pageBreak edition="Vipassana Research Institut" number="2.0011" /> mahāaṭṭhakathāsu vuttaṃ. Ettha ca <bold>manussānaṃ parivisanaṭṭhāna</bold>nti yattha antovihārepi manussā saputtadārā āvasitvā bhikkhū netvā bhojenti.</paragraph>
    <paragraph line="36"><bold>Suppaṭicchannenā</bold>ti na sasīsaṃ pārutena, atha kho gaṇṭhikaṃ paṭimuñcitvā anuvātantena gīvaṃ paṭicchādetvā ubho kaṇṇe samaṃ katvā paṭisaṃharitvā yāva maṇibandhā paṭicchādentena. <bold>Susaṃvutenā</bold>ti hatthaṃ vā pādaṃ vā akīḷāpentena, suvinītenāti attho. <bold>Okkhittacakkhunā</bold>ti heṭṭhākhittacakkhunā. Yo anādariyaṃ paṭicca tahaṃ tahaṃ olokento bhiyyo taṃ taṃ disābhāgaṃ pāsādaṃ kūṭāgāraṃ vīthiṃ olokento gacchati, āpatti dukkaṭassa. Ekasmiṃ pana ṭhāne ṭhatvā hatthiassādiparissayābhāvaṃ oloketuṃ vaṭṭati. <bold>Appasaddenā</bold>ti ettha kittāvatā appasaddo hoti? Dvādasahatthe gehe ādimhi saṅghatthero majjhe dutiyatthero ante tatiyattheroti evaṃ nisinnesu saṅghatthero dutiyena saddhiṃ manteti, dutiyatthero tassa saddañceva suṇāti, kathañca vavatthapeti, tatiyatthero pana saddameva suṇāti, kathaṃ na vavatthapeti, ettāvatā appasaddo hoti. Sace pana tatiyatthero kathaṃ vavatthapeti, mahāsaddo nāma hoti.</paragraph>
    <paragraph line="37"><bold>Na</bold><pageBreak edition="Myanmar" number="2.0015" /><bold>ukkhittakāyā</bold>ti na ukkhepena, itthambhūtalakkhaṇe karaṇavacanaṃ, ekato vā ubhato vā ukkhittacīvaro hutvāti attho. Antoindakhīlato paṭṭhāya na evaṃ gantabbaṃ. Nisinnakāle pana dhamakaraṇaṃ nīharantenapi cīvaraṃ anukkhipitvāva nīharitabbaṃ. <bold>Na ujjagghikāyā</bold>ti na mahāhasitaṃ hasanto, vuttanayenevettha karaṇavacanaṃ. <bold>Na kāyappacālaka</bold>nti kāyaṃ acāletvā kāyaṃ paggahetvā niccalaṃ katvā ujukena kāyena samena iriyāpathena. <bold>Na bāhuppacālaka</bold>nti bāhuṃ acāletvā bāhuṃ paggahetvā niccalaṃ katvā. <bold>Na sīsappacālaka</bold>nti sīsaṃ acāletvā sīsaṃ paggahetvā niccalaṃ ujuṃ ṭhapetvā. <bold>Na khambhakato</bold>ti khambhakato nāma kaṭiyaṃ hatthaṃ ṭhapetvā katakhambho. <bold>Na ukkuṭikāyā</bold>ti ettha ukkuṭikā vuccati paṇhiyo ukkhipitvā aggapādehi vā aggapāde ukkhipitvā paṇhehiyeva vā bhūmiṃ phusantassa gamanaṃ. Karaṇavacanaṃ panettha vuttalakkhaṇameva. <bold>Na oguṇṭhitenā</bold>ti sasīsaṃ pārutena. <bold>Na pallatthikāyā</bold>ti na dussapallatthikāya. Ettha āyogapallatthikāpi dussapallatthikā eva. <bold>Na there bhikkhū anupakhajjā</bold>ti there bhikkhū atiallīyitvā na nisīditabbaṃ. <bold>Na saṅghāṭiṃ ottharitvā</bold>ti na saṅghāṭiṃ attharitvā nisīditabbaṃ.</paragraph>
    <paragraph line="38"><bold>Sakkacca</bold>nti <pageBreak edition="Vipassana Research Institut" number="2.0012" /> satiṃ upaṭṭhāpetvā. <bold>Pattasaññī</bold>ti patte saññaṃ katvā. <bold>Samasūpako</bold> nāma yattha bhattassa catutthabhāgappamāṇo sūpo hoti. <bold>Samatitthika</bold>nti samapuṇṇaṃ samabharitaṃ. <bold>Thūpīkataṃ piṇḍapātaṃ paṭiggaṇhāti, āpatti dukkaṭassā</bold>ti ettha <bold>thūpīkato</bold> nāma pattassa antomukhavaṭṭilekhaṃ atikkamitvā kato, patte pakkhitto bharito pūritoti attho. Evaṃ kataṃ aggahetvā antomukhavaṭṭilekhāsamappamāṇo gahetabbo. ‘‘Yaṃ kañci yāguṃ vā bhattaṃ vā phalāphalaṃ vā āmisajātikaṃ samatitthikameva gahetabbaṃ, tañca kho adhiṭṭhānupagena <pageBreak edition="Myanmar" number="2.0016" /> pattena, itarena pana thūpīkatampi vaṭṭati. Yāmakālikasattāhakālikayāvajīvikāni pana adhiṭṭhānupagapatte thūpīkatānipi vaṭṭanti. Yaṃ pana dvīsu pattesu bhattaṃ gahetvā ekasmiṃ pūretvā vihāraṃ pesetuṃ vaṭṭatī’’ti mahāpaccariyaṃ vuttaṃ. Yaṃ patte pakkhipiyamānaṃ pūvaucchukhaṇḍaphalāphalādi heṭṭhā orohati, taṃ thūpīkataṃ nāma na hoti. Pūvavaṭaṃsakaṃ ṭhapetvā piṇḍapātaṃ denti, thūpīkatameva hoti. Pupphavaṭaṃsakatakkolakaṭukaphalādivaṭaṃsake pana ṭhapetvā dinnaṃ thūpīkataṃ na hoti. Bhattassa upari thālakaṃ vā pattaṃ vā ṭhapetvā pūretvā gaṇhāti, thūpīkataṃ nāma na hoti. Kurundiyampi vuttaṃ ‘‘thālake vā patte vā pakkhipitvā taṃ pattamatthake ṭhapetvā denti, pāṭekkabhājanaṃ vaṭṭati. Idha anāpattiyaṃ gilāno na āgato, tasmā gilānassapi thūpīkataṃ na vaṭṭati, sabbattha pana paṭiggahetumeva na vaṭṭati, paṭiggahitaṃ pana bhuñjituṃ vaṭṭatī’’ti.</paragraph>
    <paragraph line="39">‘‘Sakkacca’’nti ca ‘‘pattasaññī’’ti ca ubhayaṃ vuttanayameva. <bold>Sapadāna</bold>nti tattha tattha odhiṃ akatvā anupaṭipāṭiyā. Samasūpake vattabbaṃ vuttameva. <bold>Thūpakato</bold>ti matthakato, vemajjhatoti attho. <bold>Na sūpaṃ vā byañjanaṃ vā</bold>tiādi pākaṭameva. Viññattiyaṃ vattabbaṃ natthi. Ujjhānasaññīsikkhāpadepi gilāno na muñcati. <bold>Nātimahanto kabaḷo</bold>ti mayūraṇḍaṃ atimahantaṃ, kukkuṭaṇḍaṃ atikhuddakaṃ, tesaṃ vemajjhappamāṇo. <bold>Parimaṇḍalaṃ ālopo</bold>ti nātidīgho ālopo. <bold>Anāhaṭe</bold>ti anāharite, mukhadvāraṃ asampāpiteti attho. <bold>Sabbo hattho</bold>ti ettha hatthasaddo tadekadesesu aṅgulīsu daṭṭhabbo ‘‘hatthamuddo’’tiādīsu viya samudāye pavattavohārassa avayave pavattanato. Ekaṅgulimpi mukhe pakkhipituṃ na vaṭṭati. <bold>Na sakabaḷenā</bold>ti ettha dhammaṃ kathento harītakaṃ vā laṭṭhimadhukaṃ vā <pageBreak edition="Myanmar" number="2.0017" /> mukhe pakkhipitvā katheti, yattakena vacanaṃ paripuṇṇaṃ hoti, tattake mukhamhi sante kathetuṃ vaṭṭati.</paragraph>
    <paragraph line="40"><bold>Piṇḍukkhepaka</bold>nti piṇḍaṃ ukkhipitvā ukkhipitvā. <bold>Kabaḷāvacchedaka</bold>nti kabaḷaṃ avachinditvā <pageBreak edition="Vipassana Research Institut" number="2.0013" /> avachinditvā. <bold>Avagaṇḍakāraka</bold>nti makkaṭo viya gaṇḍe katvā katvā. <bold>Hatthaniddhunaka</bold>nti hatthaṃ niddhunitvā niddhunitvā. <bold>Sitthāvakāraka</bold>nti sitthāni avakiritvā avakiritvā. <bold>Jivhānicchāraka</bold>nti jivhaṃ nicchāretvā nicchāretvā. <bold>Capucapukāraka</bold>nti ‘‘capucapū’’ti evaṃ saddaṃ katvā katvā. <bold>Surusurukāraka</bold>nti ‘‘surusurū’’ti evaṃ saddaṃ katvā katvā. <bold>Hatthanillehaka</bold>nti hatthaṃ nillehitvā nillehitvā. Bhuñjantena hi aṅgulimattampi nillehituṃ na vaṭṭati, ghanayāguphāṇitapāyāsādike pana aṅgulīhi gahetvā aṅguliyo mukhe pavesetvā bhuñjituṃ vaṭṭati. Pattanillehakaoṭṭhanillehakesupi eseva nayo, tasmā aṅguliyāpi patto na nillehitabbo, ekaoṭṭhopi jivhāya na nillehitabbo, oṭṭhamaṃsehi eva pana gahetvā anto pavesetuṃ vaṭṭati.</paragraph>
    <paragraph line="41"><bold>Na sāmisena hatthena pānīyathālako</bold>ti etaṃ paṭikūlavasena paṭikkhittaṃ, tasmā saṅghikampi puggalikampi gihisantakampi attano santakampi saṅkhampi sarāvampi āmisamakkhitaṃ na gahetabbameva, gaṇhantassa dukkaṭaṃ. Sace pana hatthassa ekadeso āmisamakkhito na hoti, tena padesena gahetuṃ vaṭṭati. <bold>Na sasitthakaṃ pattadhovanaṃ antaraghare chaḍḍetabba</bold>nti ettha <bold>uddharitvā vā</bold>ti sitthāni ekato uddharitvā ekasmiṃ ṭhāne rāsiṃ katvā udakaṃ chaḍḍeti. Bhinditvā vā udakagatikāni katvā chaḍḍeti, paṭiggahena sampaṭicchanto naṃ paṭiggahe chaḍḍeti, bahi nīharitvā vā chaḍḍeti, evaṃ chaḍḍentassa anāpatti. <bold>Na tāva therena udaka</bold>nti idaṃ hatthadhovanaudakaṃ sandhāya vuttaṃ. Antarā pipāsitena <pageBreak edition="Myanmar" number="2.0018" />, pana gale vilaggāmisena vā pānīyaṃ pivitvā na dhovitabbāti.</paragraph>
    <centered line="42">Bhattaggavattakathāvaṇṇanā niṭṭhitā.</centered>
    <subhead line="43">Anumodanavattakathāvaṇṇanā</subhead>
    <paragraph line="44">Anumodanavatte anu punappunaṃ modiyate pamodiyateti anumodanā. Kā sā? Dhammakathā. Anumodanāya kattabbaṃ vattaṃ <bold>anumodanavattaṃ</bold>. <bold>Pañcame nisinne</bold>ti anumodanatthāya nisinne. Upanisinnakathā nāma bahūsu sannipatitesu parikathākathanaṃ. Sesaṃ suviññeyyameva.</paragraph>
    <centered line="45">Anumodanavattakathāvaṇṇanā niṭṭhitā.</centered>
    <subhead line="46">Piṇḍacārikavattakathāvaṇṇanā</subhead>
    <paragraph line="47" number="189"> Piṇḍacārikavatte <pageBreak edition="Vipassana Research Institut" number="2.0014" /> piṇḍitabbo saṅgharitabboti piṇḍo, piṇḍapāto. Piṇḍāya caraṇaṃ sīlamassāti piṇḍacārī, so eva piṇḍacāriko sakatthe kapaccayavasena. Piṇḍacārikena vattitabbaṃ vattaṃ <bold>piṇḍacārikavattaṃ</bold>. Tatrāyamanuttānapadavaṇṇanā – <bold>nivesanaṃ</bold> nāma itthikumārikādīnaṃ vasanaṭṭhānaṃ. Yasmā pavisananikkhamanadvāraṃ asallakkhetvā sahasā pavisanto visabhāgārammaṇaṃ vā passeyya, parissayo vā bhaveyya, tasmā <bold>‘‘nivesanaṃ…pe… pavisitabba’’</bold>nti vuttaṃ. Atidūre tiṭṭhanto apassanto vā bhaveyya, ‘‘aññassa gehe tiṭṭhatī’’ti vā maññeyya. Accāsanne tiṭṭhanto apassitabbaṃ vā passeyya, asuṇitabbaṃ vā suṇeyya, tena manussānaṃ agāravo vā appasādo vā bhaveyya, tasmā <bold>‘‘nātidūre nāccāsanne ṭhātabba’’</bold>nti vuttaṃ. Aticiraṃ tiṭṭhanto adātukāmānaṃ <pageBreak edition="Myanmar" number="2.0019" /> manopadoso bhaveyya, aññattha bhikkhā ca parikkhayeyya, atilahukaṃ nivattanto dātukāmānaṃ puññahāni ca bhaveyya, bhikkhuno ca bhikkhāya asampajjanaṃ, tasmā <bold>‘‘nāticiraṃ ṭhātabbaṃ, nātilahukaṃ nivattitabbaṃ, ṭhitena sallakkhetabba’’</bold>nti vuttaṃ. Sallakkhaṇākāraṃ dasseti <bold>‘‘sace kammaṃ vā nikkhipatī’’</bold>tiādinā. Tattha <bold>kammaṃ vā nikkhipatī</bold>ti kappāsaṃ vā suppaṃ vā musalaṃ vā yañca gahetvā kammaṃ karonti, ṭhitā vā nisinnā vā honti, taṃ nikkhipati. <bold>Parāmasatī</bold>ti gaṇhāti. <bold>Ṭhapeti vā</bold>ti ‘‘tiṭṭhatha bhante’’ti vadantī ṭhapeti nāma. <bold>Avakkārapātī</bold>ti atirekapiṇḍapātaṃ apanetvā ṭhapanatthāya ekā samuggapāti. Ettha ca <bold>samuggapāti</bold> nāma samuggapuṭasadisā pāti. Sesaṃ vuttanayameva.</paragraph>
    <centered line="48">Piṇḍacārikavattakathāvaṇṇanā niṭṭhitā.</centered>
    <subhead line="49">Āraññikavattakathāvaṇṇanā</subhead>
    <paragraph line="50" number="190"> Āraññikavatte na ramanti janā etthāti araññaṃ. Vuttañhi –</paragraph>
    <gatha1 line="51">‘‘Ramaṇīyāni araññāni, yattha na ramatī jano;</gatha1>
    <gathalast line="52">Vītarāgā ramissanti, na te kāmagavesino’’ti. (dha. pa. 99);</gathalast>
    <unindented line="53">Araññe <pageBreak edition="Vipassana Research Institut" number="2.0015" /> vasatīti āraññiko, tena vattitabbaṃ vattaṃ <bold>āraññikavattaṃ</bold>. Tatrāyaṃ visesapadānamattho – <bold>kālasseva uṭṭhāyā</bold>ti araññasenāsanassa gāmato dūrattā vuttaṃ, teneva kāraṇena ‘‘pattaṃ gahetvā cīvaraṃ pārupitvā gacchanto parissamo hotī’’ti vuttaṃ. <bold>Pattaṃ thavikāya pakkhipitvā aṃse laggetvā cīvaraṃ khandhe karitvā</bold> araññamaggo na dussodhano hoti, tasmā kaṇṭakasarīsapādiparissayavimocanatthaṃ <bold>upāhanā ārohitvā</bold>. Araññaṃ nāma <pageBreak edition="Myanmar" number="2.0020" /> yasmā corādīnaṃ vicaraṭṭhānaṃ hoti, tasmā <bold>‘‘dārubhaṇḍaṃ mattikābhaṇḍaṃ paṭisāmetvā dvāravātapānaṃ thaketvā vasanaṭṭhānato nikkhamitabba’’</bold>nti vuttaṃ. Ito parāni bhattaggavattapiṇḍacārikavattesu vuttasadisāneva. Gāmato nikkhamitvā sace bahigāme udakaṃ natthi, antogāmeyeva bhattakiccaṃ katvā, atha bahigāme atthi, bhattakiccaṃ katvā pattaṃ dhovitvā vodakaṃ katvā thavikāya pakkhipitvā cīvaraṃ saṅgharitvā aṃse karitvā upāhanā ārohitvā gantabbaṃ.</unindented>
    <paragraph line="54"><bold>Bhājanaṃ alabhantenā</bold>tiādi araññasenāsanassa dullabhadabbasambhārattā vuttaṃ, <bold>aggi upaṭṭhāpetabbo</bold>tiādi vāḷamigasarīsapādibāhiraparissayakāle ca vātapittādiajjhattapaassayakāle ca icchitabbattā. Bahūnaṃ pana vasanaṭṭhāne tādisāni sulabhāni hontīti āha <bold>‘‘gaṇavāsino pana tena vināpi vaṭṭatī’’</bold>ti. Kattaradaṇḍo nāma parissayavinodano hoti, tasmā araññe viharantena avassaṃ icchitabboti vuttaṃ <bold>‘‘kattaradaṇḍo upaṭṭhāpetabbo’’</bold>ti. Nakkhattāneva nakkhattapadāni. Corādīsu āgantvā ‘‘ajja, bhante, kena nakkhattena cando yutto’’ti pucchitesu ‘‘na jānāmā’’ti vutte kujjhanti, tasmā vuttaṃ <bold>‘‘nakkhattapadāni uggahetabbāni sakalāni vā ekadesāni vā’’</bold>ti, tathā disāmūḷhesu ‘‘katamāyaṃ, bhante, disā’’ti pucchitesu, tasmā <bold>‘‘disākusalena bhavitabba’’</bold>nti.</paragraph>
    <centered line="55">Āraññikavattakathāvaṇṇanā niṭṭhitā.</centered>
    <subhead line="56">Senāsanavattakathāvaṇṇanā</subhead>
    <paragraph line="57" number="191"> Senāsanavatte sayanti etthāti senaṃ, sayananti attho. Āvasanti etthāti āsanaṃ. Senañca āsanañca senāsanaṃ. Senāsanesu kattabbaṃ vattaṃ <bold>senāsanavattaṃ</bold><pageBreak edition="Myanmar" number="2.0021" />. Idha pana yaṃ vattabbaṃ, taṃ upajjhāyavattakathāyaṃ (vi. saṅga. aṭṭha. 183 ) vuttameva. Tattha pana upajjhāyena vutthavihāro vutto, idha pana attanā vutthavihāroti ayameva viseso. <bold>Na vuḍḍhaṃ anāpucchā</bold>ti <pageBreak edition="Vipassana Research Institut" number="2.0016" /> ettha tassa ovarake tadupacāre ca āpucchitabbanti vadanti. <bold>Bhojanasālādīsupi evameva paṭipajjitabba</bold>nti bhojanasālādīsupi uddesadānādi āpucchitvāva kātabbanti attho.</paragraph>
    <centered line="58">Senāsanavattakathāvaṇṇanā niṭṭhitā.</centered>
    <subhead line="59">Jantāgharavattakathāvaṇṇanā</subhead>
    <paragraph line="60" number="192"> Jantāgharavatte jāyatīti jaṃ, kiṃ taṃ? Sarīraṃ. Jaṃ tāyati rakkhatīti jantā, kā sā? Tikicchā. Gayhateti gharaṃ, kiṃ taṃ? Nivesanaṃ, jantāya sarīratikicchāya kataṃ gharaṃ jantāgharaṃ, jantāghare kattabbaṃ vattaṃ <bold>jantāgharavattaṃ</bold>. Tattha <bold>paribhaṇḍa</bold>nti bahijagati. Sesaṃ upajjhāyavatte vuttanayattā suviññeyyameva.</paragraph>
    <centered line="61">Jantāgharavattakathāvaṇṇanā niṭṭhitā.</centered>
    <subhead line="62">Vaccakuṭivattakathāvaṇṇanā</subhead>
    <paragraph line="63" number="193"> Vaccakuṭivatte vaccayate ūhadayateti vaccaṃ, karīsaṃ. Kuṭīyati chindīyati ātapo etāyāti kuṭi, vaccatthāya katā kuṭi vaccakuṭi, vaccakuṭiyā vattitabbaṃ vattaṃ <bold>vaccakuṭivattaṃ,</bold> idha ca vattakkhandhake ācamanavattaṃ paṭhamaṃ āgataṃ, pacchā vaccakuṭivattaṃ. Imasmiṃ pana pakaraṇe paṭhamaṃ vaccaṃ katvā pacchā ācamatīti <pageBreak edition="Myanmar" number="2.0022" /> adhippāyena vaccakuṭivattaṃ paṭhamaṃ āgataṃ, tasmā tadanukkamena kathayissāma. <bold>Dantakaṭṭhaṃ khādantenā</bold>ti ayaṃ vaccakuṭiyāpi sabbattheva paṭikkhepo. <bold>Nibaddhagamanatthāyā</bold>ti attanā nibaddhagamanatthāya. <bold>Puggalikaṭṭhānaṃ vā</bold>ti attano vihāraṃ sandhāya vuttaṃ. Sesaṃ suviññeyyamevāti.</paragraph>
    <centered line="64">Vaccakuṭivattakathāvaṇṇanā niṭṭhitā.</centered>
    <centered line="65">Iti vinayasaṅgahasaṃvaṇṇanābhūte vinayālaṅkāre</centered>
    <centered line="66">Upajjhāyavattādivattavinicchayakathālaṅkāro nāma</centered>
    <centered line="67">Sattavīsatimo paricchedo.</centered>
  </content>
</document>