<?xml version="1.0"?>
<document>
<metadata>
<normativeSource>http://tipitaka.org/romn/cscd/vin08t.nrf11.xml</normativeSource>
<archivePath>roman/tika/vinayapitaka (tika)/vinayalankara-tika/11. kayavikkayasamapattivinicchayakatha.xml</archivePath>
<title>11. Kayavikkayasamāpattivinicchayakathā - Vinayālaṅkāra-ṭīkā - Vinayapiṭaka (ṭīkā) - Tīkā</title>
</metadata>
<body>
<chapter line="1">11. Kayavikkayasamāpattivinicchayakathā</chapter>
<paragraph line="2" number="57">Evaṃ bhaṇḍapaṭisāmanavinicchayaṃ kathetvā idāni kayavikkayavinicchayaṃ kathento <bold>‘‘kayavikkayasamāpattī’’</bold>tiādimāha. Tattha kayanaṃ kayo, parabhaṇḍassa gahaṇaṃ, vikkayanaṃ <pageBreak edition="M" number="1.0116" />vikkayo, sakabhaṇḍassa dānaṃ, kayo ca vikkayo ca <bold>kayavikkayaṃ</bold>. Samāpajjanaṃ <bold>samāpatti,</bold>tassa duvidhassa kiriyassa karaṇaṃ. Tassarūpaṃ dasseti <bold>‘‘iminā’’</bold>tiādinā.</paragraph>
<paragraph line="3">Sesañātakesu saddhādeyyavinipātasambhavato tadabhāvaṭṭhānampi dassetuṃ <bold>‘‘mātaraṃ vā pana pitaraṃ vā’’</bold>tiādi vuttaṃ. Tena viññattisaddhādeyyavinipātanañca na hoti ‘‘iminā idaṃ dehī’’ti vadantoti dasseti, kayavikkayaṃ pana āpajjati ‘‘iminā idaṃ dehī’’ti vadantoti dasseti. Iminā ca upari aññātakantyādinā ca sesañātakaṃ ‘‘imaṃ dehī’’ti vadato viññatti na hoti, ‘‘imaṃ gaṇhāhī’’ti pana dadato saddhādeyyavinipātanaṃ, ‘‘iminā imaṃ dehī’’ti kayavikkayaṃ āpajjato nissaggiyanti ayampi attho dassito hoti migapadavalañjananyāyena. <bold>Tasmā</bold>iccādikepi ‘‘mātāpitūhi saddhiṃ kayavikkayaṃ, sesañātakehi saddhiṃ dve āpattiyo, aññātakehi saddhiṃ tisso āpattiyo’’ti vattabbe teneva nyāyena ñātuṃ sakkāti katvā na vuttanti daṭṭhabbaṃ, aññathā abyāpitadoso siyā.</paragraph>
<paragraph line="4">‘‘Idaṃ bhattaṃ bhuñjitvā idaṃ karothā’’ti vutte pubbāparasambandhāya kiriyāya vuttattā ‘‘iminā idaṃ dehī’’ti vuttasadisaṃ hoti. Idaṃ bhattaṃ bhuñja, idaṃ nāma karohī’’ti vā, ‘‘idaṃ <pageBreak edition="V" number="1.0091" />bhattaṃ bhuttosi, idaṃ nāma karohi, idaṃ bhattaṃ bhuñjissasi, idaṃ nāma karohī’’ti pana vutte asambandhāya kiriyāya vuttattā kayavikkayo na hoti. Vighāsādānaṃ bhattadāne ca anapekkhattā saddhādeyyavinipātanaṃ na hoti, kārāpane hatthakammamattattā viññatti na hoti, tasmā vaṭṭati. <bold>‘‘Ettha cā’’</bold>tiādinā asatipi nissaggiyavatthumhi pācittiyaṃ desetabbanti dasseti.</paragraph>
<paragraph line="5"><bold>Agghaṃ pucchituṃ vaṭṭati,</bold>ettāvatā kayavikkayo na hotīti attho. <bold>Gaṇhituṃ vaṭṭatī</bold>ti ‘‘iminā idaṃ dehī’’ti avuttattā <pageBreak edition="M" number="1.0117" />kayavikkayo na hoti, mūlassa atthitāya viññattipi na hoti. <bold>Patto na gahetabbo</bold>parabhaṇḍassa mahagghatāya. Evaṃ sati kathaṃ kātabboti āha <bold>‘‘mama vatthu appagghanti ācikkhitabba’’</bold>nti. <bold>Bhaṇḍaṃ agghāpetvā kāretabbataṃ āpajjati</bold>theyyāvahārasambhavato, ūnamāsakaṃ ce agghati, dukkaṭaṃ. Māsakato paṭṭhāya yāva ūnapañcamāsakaṃ ce agghati, thullaccayaṃ. Pañcamāsakaṃ ce agghati, pārājikanti vuttaṃ hoti. <bold>Deti, vaṭṭati</bold>puññatthāya dinnattā adhikassa. <bold>Kappiyakārakassa pana…pe… vaṭṭati</bold>ubhato kappiyabhaṇḍattā. Ekato ubhato vā ce akappiyabhaṇḍaṃ hoti, na vaṭṭati. <bold>‘‘Mā gaṇhāhī’’ti vattabbo,</bold>kasmā? Kappiyakārakassa achekattā.</paragraph>
<paragraph line="6"><bold>Aññena appaṭiggahitena attho,</bold>kasmā? Sattāhakālikattā telassa. Paṭiggahitatelaṃ sattāhaparamaṃ eva ṭhapetabbaṃ, tasmā tato paraṃ ṭhapitukāmassa appaṭiggahitatelena attho hoti. <bold>Appaṭiggahitaṃ dūseyya,</bold>aniyamitakālaṃ appaṭiggahitatelaṃ nāḷiyaṃ avasiṭṭhapaṭiggahitatelaṃ attano kālaṃ vattāpeyya.</paragraph>
<paragraph line="7" number="58"><bold>Idaṃ pattacatukkaṃ veditabba</bold>nti akappiyapattacatukkaṃ vuttaṃ, pañcamo pana kappiyo. Tena vakkhati ‘‘ayaṃ patto sabbakappiyo buddhānampi paribhogāraho’’ti. <bold>Ayaṃ patto mahāakappiyo nāma,</bold>kasmā? Rūpiyaṃ uggaṇhitvā ayabījaṃ samuṭṭhāpetvā tena lohena pattassa kāritattā, evaṃ bījato paṭṭhāya dūsitattā. Yathā ca tatiyapārājikavisaye thāvarapayogesu pāsasūlādīsu mūlato paṭṭhāya kāritesu kismiñci daṇḍamatte vā vākamatte vā avasiṭṭhe sati na muccati, sabbasmiṃ naṭṭheyeva muccati, evamidhāpi bījato <pageBreak edition="M" number="1.0118" />paṭṭhāya katattā tasmiṃ patte kismiñci patte avasiṭṭhepi kappiyo bhavituṃ na sakkā. Tathā ca vakkhati ‘‘sacepi taṃ vināsetvā <pageBreak edition="V" number="1.0092" />thālakaṃ kāreti, tampi akappiya’’ntyādi. Evaṃ santepi dutiyapatte viya mūle ca mūlassāmikānaṃ, patte ca pattassāmikānaṃ dinne kappiyo kātuṃ sakkā bhaveyya nu khoti āsaṅkāyamāha <bold>‘‘na sakkā kenaci upāyena kappiyo kātu’’</bold>nti. Tassattho – dutiyapattaṃ rūpiyaṃ paṭiggaṇhitvā gihīhi pariniṭṭhāpitameva kiṇāti, na bījato paṭṭhāya dūseti, tasmā dutiyapatto kappiyo kātuṃ sakkā, idha pana bījato paṭṭhāya dūsitattā tena bhikkhunā taṃ pattaṃ puna ayapāsāṇabījaṃ kātuṃ asakkuṇeyyattā, paṭiggahitarūpiyassa ca vaḷañjitattā puna sāmikānaṃ dātuṃ asakkuṇeyyattā na sakkā kenaci upāyena kappiyo kātunti.</paragraph>
<paragraph line="8">Idāni taṃ asakkuṇeyyattaṃ aññena pakārena vitthāretuṃ <bold>‘‘sacepī’’</bold>tiādimāha. Iminā kiñcipi ayavatthumhi avasiṭṭhe sati akappiyova hotīti dasseti. Tena vuttaṃ vimativinodaniyaṃ (vi. vi. ṭī. 1.591) <bold>‘‘rūpiyaṃ uggaṇhitvā</bold>ti idaṃ ukkaṭṭhavasena vuttaṃ, muttādidukkaṭavatthumpi uggaṇhitvā kāritampi pañcannaṃ na vaṭṭati eva. <bold>Samuṭṭhāpetī</bold>ti sayaṃ gantvā vā ‘imaṃ kahāpaṇādiṃ kammakārānaṃ datvā bījaṃ samuṭṭhāpehī’ti aññaṃ āṇāpetvā vā samuṭṭhāpeti. <bold>Mahāakappiyo</bold>ti attanāva bījato paṭṭhāya dūsitattā aññassa mūlassāmikassa abhāvato vuttaṃ. So hi corehi acchinnopi puna laddho jānantassa kassacīpi na vaṭṭati. Yadi hi vaṭṭeyya, taḷākādīsu viya ‘acchinno vaṭṭatī’ti ācariyā vadeyyuṃ. <bold>Na sakkā kenaci upāyenā</bold>ti saṅghassa vissajjanena corādiacchindanenapi kappiyo kātuṃ na sakkā, idañca tena rūpena <pageBreak edition="M" number="1.0119" />ṭhitaṃ tammūlakena vatthamuttādirūpena ṭhitañca sandhāya vuttaṃ. Dukkaṭavatthumpi hi tammūlakakappiyavatthu ca na sakkā kenaci tena rūpena kappiyaṃ kātuṃ. Yadi pana so bhikkhu tena kappiyavatthunā, dukkaṭavatthunā vā puna rūpiyaṃ cetāpeyya, taṃ rūpiyaṃ nissajjāpetvā aññesaṃ kappiyaṃ kātumpi sakkā bhaveyyāti daṭṭhabba’’nti. Yaṃ pana sāratthadīpaniyaṃ papañcitaṃ, yañca tameva gahetvā porāṇaṭīkāyaṃ papañcitaṃ, taṃ vitthāretvā vuccamānaṃ ativitthāritañca bhavissati, sotūnañca dubbiññeyyaṃ, tasmā ettakameva vadimha, atthikehi pana tesu tesu pakaraṇesu oloketvā gahetabbanti.</paragraph>
<paragraph line="9">Dutiyapatte <bold>pañcannampi sahadhammikānaṃ na kappatī</bold>ti rūpiyassa paṭiggahitattā, kayavikkayassa ca katattā. <bold>Sakkā pana kappiyo kātu</bold>nti gihīhi pariniṭṭhāpitapattasseva kiṇitattā <pageBreak edition="V" number="1.0093" />, bījato paṭṭhāya adūsitattā, mūlamūlassāmikānañca pattapattassāmikānañca vijjamānattā. Yathā pana sakkā hoti, taṃ dassetuṃ <bold>‘‘mūle’’</bold>tiādimāha.</paragraph>
<paragraph line="10">Tatiyapatte <bold>sadisoyevā</bold>ti ‘‘pañcannampi sahadhammikānaṃ na vaṭṭati, sakkā pana kappiyo kātu’’nti imaṃ nayaṃ niddisati. Nanu tatiyapatto kappiyavohārena gahito, atha kasmā akappiyoti codanaṃ sandhāyāha <bold>‘‘kappiyavohārena gahitopi dutiyapattasadisoyeva, mūlassa sampaṭicchitattā akappiyo’’</bold>ti. Dutiyacodanaṃ pana sayameva vadati. Ettha ca ‘‘dutiyapattasadisoyevā’’ti vuttattā mūle ca mūlassāmikānaṃ, patte ca pattassāmikānaṃ dinne kappiyo hoti, kappiyabhaṇḍaṃ datvā gahetvā paribhuñjituṃ vaṭṭatīti daṭṭhabbo. <bold>Mūlassa anissaṭṭhattā</bold>ti yena uggahitamūlena patto kīto, tassa mūlassa saṅghamajjhe anissaṭṭhattā. Etena rūpiyameva nissajjitabbaṃ, na tammūlakaṃ arūpiyanti <pageBreak edition="M" number="1.0120" />dasseti. Yadi hi tena sampaṭicchitamūlaṃ saṅghamajjhe nissaṭṭhaṃ siyā, tena kappiyena kammena ārāmikādīhi gahetvā dinnapatto rūpiyapaṭiggāhakaṃ ṭhapetvā sesānaṃ vaṭṭeyya.</paragraph>
<paragraph line="11">Catutthapatte <bold>dubbicāritattā</bold>ti ‘‘ime kahāpaṇe datvā idaṃ dehī’’ti gahitattā gihisantakānaṃ kahāpaṇānaṃ duṭṭhuvicāritattā etassa vicāraṇakassa bhikkhuno eva na vaṭṭatīti attho. <bold>Mūlassa asampaṭicchitattā</bold>ti etena mūlassa gihisantakattaṃ dasseti, teneva pattassa rūpiyasaṃvohārena anuppannatañca dasseti, tena ca tassa pattassa nissajjiyābhāvaṃ, bhikkhussa ca pācittiyābhāvaṃ dīpeti, tena ca dubbicāritamattena dukkaṭamattabhāvaṃ pakāseti. <bold>Nissajjī</bold>ti idañca dānavasena vuttaṃ, na vinayakammavasena. Teneva ca <bold>‘‘sappissa pūrāpetvā’’</bold>ti vuttaṃ.</paragraph>
<paragraph line="12">Pañcamapatte <bold>sabbakappiyo</bold>ti attano ca pañcannaṃ sahadhammikānañca buddhapaccekabuddhānañca kappiyo. Tenāha <bold>‘‘buddhānampi paribhogāraho’’</bold>ti.</paragraph>
<centered line="13">Iti vinayasaṅgahasaṃvaṇṇanābhūte vinayālaṅkāre</centered>
<centered line="14">Kayavikkayasamāpattivinicchayakathālaṅkāro nāma</centered>
<centered line="15">Ekādasamo paricchedo.</centered>
</body>
</document>