<?xml version="1.0"?>
<document>
<metadata>
<normativeSource>http://tipitaka.org/romn/cscd/vin08t.nrf13.xml</normativeSource>
<archivePath>roman/tika/vinayapitaka (tika)/vinayalankara-tika/13. danalakkhanadivinicchayakatha.xml</archivePath>
<title>13. Dānalakkhaṇādivinicchayakathā - Vinayālaṅkāra-ṭīkā - Vinayapiṭaka (ṭīkā) - Tīkā</title>
</metadata>
<body>
<chapter line="1">13. Dānalakkhaṇādivinicchayakathā</chapter>
<paragraph line="2" number="69">Evaṃ <pageBreak edition="V" number="1.0119" />rūpiyādipaṭiggahaṇavinicchayaṃ kathetvā idāni dānavissāsaggāhalābhapariṇāmanavinicchayaṃ kathetuṃ <bold>‘‘dānavissāsaggāhehī’’</bold>tiādimāha. Tattha dīyate <bold>dānaṃ,</bold>cīvarādivatthuṃ ārammaṇaṃ katvā pavatto alobhappadhāno kāmāvacarakusalakiriyacittuppādo. Sasanaṃ <bold>sāso,</bold>sasu hiṃsāyanti dhātu, hiṃsananti attho, vigato sāso etasmā gāhāti <bold>vissāso</bold>. Gahaṇaṃ gāho, vissāsena gāho <bold>vissāsaggāho</bold>. Visesane cettha karaṇavacanaṃ, vissāsavasena gāho, na theyyacittavasenāti attho. Lacchateti lābho, cīvarādivatthu, tassa <bold>lābhassa</bold>. Pariṇamiyate <bold>pariṇāmanaṃ,</bold>aññesaṃ atthāya pariṇatassa <pageBreak edition="M" number="1.0156" />attano, aññassa vā pariṇāmanaṃ, dāpananti attho. <bold>Dānavissāsaggāhehi lābhassa pariṇāmana</bold>nti ettha uddese samabhiniviṭṭhassa ‘‘dāna’’nti padassa atthavinicchayo tāva paṭhamaṃ evaṃ veditabboti yojanā. Attano santakassa cīvarādiparikkhārassa dānanti sambandho. <bold>Yassa kassacī</bold>ti sampadānaniddeso, yassa kassaci paṭiggāhakassāti attho.</paragraph>
<paragraph line="3">Yadidaṃ ‘‘dāna’’nti vuttaṃ, tattha kiṃ lakkhaṇanti āha <bold>‘‘tatridaṃ dānalakkhaṇa’’</bold>nti. ‘‘Idaṃ tuyhaṃ demī’’ti vadatīti idaṃ tivaṅgasampannaṃ dānalakkhaṇaṃ hotīti yojanā. Tattha <bold>ida</bold>nti deyyadhammanidassanaṃ. <bold>Tuyha</bold>nti paṭiggāhakanidassanaṃ. <bold>Demī</bold>ti dāyakanidassanaṃ. <bold>Dadāmī</bold>tiādīni pana pariyāyavacanāni. Vuttañhi ‘‘deyyadāyakapaṭiggāhakā viya dānassā’’ti, ‘‘tiṇṇaṃ sammukhībhāvā kusalaṃ hotī’’ti ca. ‘‘Vatthupariccāgalakkhaṇattā dānassā’’ti idaṃ pana ekadesalakkhaṇakathanameva, kiṃ evaṃ dīyamānaṃ sammukhāyeva dinnaṃ hoti, udāhu parammukhāpīti āha <bold>‘‘sammukhāpi parammukhāpi dinnaṃyeva hotī’’</bold>ti. <bold>Tuyhaṃ gaṇhāhī</bold>tiādīsu ayamattho – ‘‘gaṇhāhī’’ti vutte ‘‘demī’’ti vuttasadisaṃ hoti, tasmā mukhyato dinnattā <bold>sudinnaṃ</bold>hoti, ‘‘gaṇhāmī’’ti ca vutte mukhyato gahaṇaṃ hoti, tasmā <bold>suggahitaṃ</bold>hoti. ‘‘Tuyhaṃ mayha’’nti imāni pana paṭiggāhakapaṭibandhatākaraṇe vacanāni. <bold>Tava santakaṃ karohī</bold>tiādīni pana pariyāyato dānaggahaṇāni, tasmā <bold>dudinnaṃ duggahitañca</bold>hoti. Loke hi apariccajitukāmāpi puna gaṇhitukāmāpi ‘‘tava santakaṃ hotū’’ti niyyātenti yathā taṃ kusarañño mātu rajjaniyyātanaṃ. Tenāha <bold>‘‘neva dātā dātuṃ jānāti, na itaro gahetu’’</bold>nti. <bold>Sace panā</bold>tiādīsu pana <pageBreak edition="V" number="1.0120" />dāyakena paññattiyaṃ akovidatāya pariyāyavacane vuttepi paṭiggāhako <pageBreak edition="M" number="1.0157" />attano paññattiyaṃ kovidatāya mukhyavacanena gaṇhāti, tasmā <bold>‘‘suggahita’’</bold>nti vuttaṃ.</paragraph>
<paragraph line="4"><bold>Sace pana eko</bold>tiādīsu pana dāyako mukhyavacanena deti, paṭiggāhakopi mukhyavacanena paṭikkhipati, tasmā dāyakassa pubbe adhiṭṭhitampi cīvaraṃ dānavasena adhiṭṭhānaṃ vijahati, pariccattattā attano asantakattā atirekacīvarampi na hoti, tasmā dasāhātikkamepi āpatti na hoti. Paṭiggāhakassapi na paṭikkhipitattā attano santakaṃ na hoti, tasmā atirekacīvaraṃ na hotīti dasāhātikkamepi āpatti natthi. <bold>Yassa pana ruccatī</bold>ti ettha pana imassa cīvarassa assāmikattā paṃsukūlaṭṭhāne ṭhitattā yassa ruccati, tena paṃsukūlabhāvena gahetvā paribhuñjitabbaṃ, paribhuñjantena pana dāyakena pubbaadhiṭṭhitampi dānavasena adhiṭṭhānassa vijahitattā puna adhiṭṭhahitvā paribhuñjitabbaṃ itarena pubbe anadhiṭṭhitattāti daṭṭhabbaṃ.</paragraph>
<paragraph line="5"><bold>Itthannāmassa dehī</bold>tiādīsu pana āṇatyatthe pavattāya pañcamīvibhattiyā vuttattā āṇattena paṭiggāhakassa dinnakāleyeva paṭiggāhakassa santakaṃ hoti, na tato pubbe, pubbe pana āṇāpakasseva, tasmā <bold>‘‘yo pahiṇati, tasseva santaka’’</bold>nti vuttaṃ. <bold>Itthannāmassa dammī</bold>ti pana paccuppannatthe pavattāya vattamānavibhattiyā vuttattā tato paṭṭhāya paṭiggāhakasseva santakaṃ hoti, tasmā <bold>‘‘yassa pahīyati, tassa santaka’’</bold>nti vuttaṃ. <bold>Tasmā</bold>ti iminā āyasmatā revatattherena āyasmato sāriputtassa cīvarapesanavatthusmiṃ bhagavatā desitesu adhiṭṭhānesu idha vuttalakkhaṇena asammohato jānitabbanti dasseti.</paragraph>
<paragraph line="6">Tattha <bold>dvādhiṭṭhitaṃ, svādhiṭṭhita</bold>nti ca na ticīvarādhiṭṭhānaṃ sandhāya vuttaṃ, atha kho sāmike jīvante vissāsaggāhacīvarabhāvena ca sāmike mate matakacīvarabhāvena ca gahaṇaṃ sandhāya <pageBreak edition="M" number="1.0158" />vuttaṃ, tato pana dasāhe anatikkanteyeva ticīvarādhiṭṭhānaṃ vā parikkhāracoḷādhiṭṭhānaṃ vā vikappanaṃ vā kātabbaṃ. <bold>Yo pahiṇatī</bold>ti dāyakaṃ sandhāyāha, <bold>yassa pahīyatī</bold>ti paṭiggāhakaṃ.</paragraph>
<paragraph line="7"><bold>Pariccajitvā…pe… na labhati,</bold>āharāpento bhaṇḍagghena kāretabboti attho. <bold>Attanā…pe… nissaggiya</bold>nti iminā parasantakabhūtattaṃ jānanto theyyapasayhavasena acchindanto pārājiko hotīti dasseti. Porāṇaṭīkāyaṃ pana ‘‘sakasaññāya vinā gaṇhanto bhaṇḍaṃ agghāpetvā <pageBreak edition="V" number="1.0121" />āpattiyā kāretabbo’’ti vuttaṃ. Sakasaññāya vināpi tāvakālikapaṃsukūlasaññādivasena gaṇhanto āpattiyā na kāretabbo. Aṭṭhakathāyaṃ pana pasayhākāraṃ sandhāya vadati. Tenāha <bold>‘‘acchindato nissaggiya’’</bold>nti. <bold>Sace pana…pe… vaṭṭatī</bold>ti tuṭṭhadānaṃ āha, <bold>atha panā</bold>tiādinā kupitadānaṃ. Ubhayathāpi sayaṃ dinnattā vaṭṭati, gahaṇe āpatti natthīti attho.</paragraph>
<paragraph line="8"><bold>Mama santike…pe… evaṃ pana dātuṃ na vaṭṭatī</bold>ti vatthupariccāgalakkhaṇattā dānassa evaṃ dadanto apariccajitvā dinnattā dānaṃ na hotīti na vaṭṭati, tato eva dukkaṭaṃ hoti. <bold>Āharāpetuṃ pana vaṭṭatī</bold>ti pubbe ‘‘akarontassa na demī’’ti vuttattā yathāvuttaupajjhāyaggahaṇādīni akaronte ācariyasseva santakaṃ hotīti katvā vuttaṃ. Karonte pana antevāsikassa santakaṃ bhaveyya sabbaso apariccajitvā dinnattā. Sakasaññāya vijjamānattā ‘‘āharāpetuṃ vaṭṭatī’’ti vuttaṃ siyā. Ṭīkāyaṃ (sārattha. ṭī. 2.635) pana ‘‘evaṃ dinnaṃ bhatisadisattā āharāpetuṃ vaṭṭatī’’ti vuttaṃ. Bhatisadise satipi kamme kate bhati laddhabbā hoti, tasmā āropetuṃ na vaṭṭeyya. Vimativinodaniyaṃ (vi. vi. ṭī. 1.635) pana <bold>‘‘āharāpetuṃ vaṭṭatī</bold>ti kamme akate bhatisadisattā <pageBreak edition="M" number="1.0159" />vutta’’nti vuttaṃ, tena kamme kate āharāpetuṃ na vaṭṭatīti siddhaṃ. Upajjhaṃ gaṇhissatīti sāmaṇerassa dānaṃ dīpeti, tena ca sāmaṇerakāle datvā upasampannakāle acchindatopi pācittiyaṃ dīpeti. <bold>Ayaṃ tāva dāne vinicchayo</bold>ti iminā dānavinicchayādīnaṃ tiṇṇaṃ vinicchayānaṃ ekaparicchedakatabhāvaṃ dīpeti.</paragraph>
<subhead line="9">Vissāsaggāhalakkhaṇavinicchayakathā</subhead>
<paragraph line="10" number="70"><bold>Anuṭṭhānaseyyā</bold>nāma yāya seyyāya sayito <bold>yāva jīvitindriyupacchedaṃ na pāpuṇāti,</bold>tāva vuccati. <bold>Dadamānena ca matakadhanaṃ tāva ye tassa dhane issarā gahaṭṭhā vā pabbajitā vā, tesaṃ dātabba</bold>nti ettha ke gahaṭṭhā ke pabbajitā kena kāraṇena tassa dhane issarāti? Gahaṭṭhā tāva gilānupaṭṭhākabhūtā tena kāraṇena gilānupaṭṭhākabhāgabhūte tassa dhane issarā, yesañca vāṇijānaṃ hatthato kappiyakārakena pattādiparikkhāro gāhāpito, tesaṃ yaṃ dātabbamūlaṃ, te ca tassa dhane issarā, yesañca mātāpitūnaṃ atthāya paricchinditvā vatthāni ṭhapitāni, tepi tassa dhanassa <pageBreak edition="V" number="1.0122" />issarā. Evamādinā yena yena kāraṇena yaṃ yaṃ parikkhāradhanaṃ yehi yehi gahaṭṭhehi labhitabbaṃ hoti, tena tena kāraṇena te te gahaṭṭhā tassa tassa dhanassa issarā.</paragraph>
<paragraph line="11">Pabbajitā pana bāhirakā tatheva sati kāraṇe issarā. Pañcasu pana sahadhammikesu bhikkhū sāmaṇerā ca matānaṃ bhikkhusāmaṇerānaṃ dhanaṃ vināpi kāraṇena dāyādabhāvena labhanti, na itarā. Bhikkhunīsikkhamānasāmaṇerīnampi dhanaṃ tāyeva labhanti, na itare. Taṃ pana matakadhanabhājanaṃ catupaccayabhājanavinicchaye āvi bhavissati, bahū pana vinayadharattherā ‘‘ye tassa dhanassa issarā gahaṭṭhā vā pabbajitā vā’’ti <pageBreak edition="M" number="1.0160" />pāṭhaṃ nissāya ‘‘matabhikkhussa dhanaṃ gahaṭṭhabhūtā ñātakā labhantī’’ti vinicchinanti, tampi vinicchayaṃ tassa ca yuttāyuttabhāvaṃ tattheva vakkhāma.</paragraph>
<paragraph line="12"><bold>Anattamanassa santaka</bold>nti ‘‘duṭṭhu kataṃ tayā mayā adinnaṃ mama santakaṃ gaṇhantenā’’ti vacībhedena vā cittuppādamattena vā domanassappattassa santakaṃ. <bold>Yo pana paṭhamaṃyeva ‘‘suṭṭhu kataṃ tayā mama santakaṃ gaṇhantenā’’ti vacībhedena vā cittuppādamattena vā anumoditvā pacchā kenaci kāraṇena kupito, paccāharāpetuṃ na labhati. Yopi adātukāmo, cittena pana adhivāseti, na kiñci vadatī</bold>ti ettha tu porāṇaṭīkāyaṃ (sārattha. ṭī. 2.131) <bold>‘‘cittena pana adhivāsetī</bold>ti vuttamevatthaṃ vibhāvetuṃ <bold>‘na kiñci vadatī’</bold>ti vutta’’nti vuttaṃ. Evaṃ sati ‘‘cittenā’’ti idaṃ adhivāsanakiriyāya karaṇaṃ hoti. <bold>Adātukāmo</bold>ti etthāpi tameva karaṇaṃ siyā, tato ‘‘cittena adātukāmo, cittena adhivāsetī’’tivacanaṃ ocityasamposakaṃ na bhaveyya. Taṃ ṭhapetvā ‘‘adātukāmo’’ti ettha kāyenāti vā vācāyāti vā aññaṃ karaṇampi na sambhavati, tadasambhave sati visesatthavācako pana-saddopi niratthako. <bold>Na kiñci vadatī</bold>ti ettha tu vadanakiriyāya karaṇaṃ ‘‘vācāyā’’ti padaṃ icchitabbaṃ, tathā ca sati aññaṃ adhivāsanakiriyāya karaṇaṃ, aññaṃ vadanakiriyāya karaṇaṃ, aññā adhivāsanakiriyā, aññā vadanakiriyā, tasmā ‘‘vuttamevatthaṃ vibhāvetu’’nti vattuṃ na arahati, tasmā yopi cittena adātukāmo hoti, pana tathāpi vācāya adhivāseti, na kiñci vadatīti yojanaṃ katvā pana ‘‘adhivāsetīti vuttamevatthaṃ pakāsetuṃ na kiñci vadatīti vutta’’nti vattumarahati. Ettha tu pana-saddo arucilakkhaṇasūcanattho. ‘‘Cittenā’’ti idaṃ adātukāmakiriyāya karaṇaṃ, ‘‘vācāyā’’ti <pageBreak edition="M" number="1.0161" />adhivāsanakiriyāya avadanakiriyāya ca karaṇaṃ. Adhivāsanakiriyā ca avadanakiriyāyeva <pageBreak edition="V" number="1.0123" />. ‘‘Adhivāsetī’’ti vutte avadanakiriyāya apākaṭabhāvato taṃ pakāsetuṃ ‘‘na kiñci vadatī’’ti vuttaṃ, evaṃ gayhamāne pubbāparavacanattho ocityasamposako siyā, tasmā ettakavivarehi vicāretvā gahetabboti.</paragraph>
<subhead line="13">Lābhapariṇāmanavinicchayakathā</subhead>
<paragraph line="14" number="71">Lābhapariṇāmanavinicchaye <bold>tumhākaṃ sappiādīni ābhatānī</bold>ti tumhākaṃ atthāya ābhatāni sappiādīni. Pariṇatabhāvaṃ jānitvāpi vuttavidhinā viññāpentena tesaṃ santakameva viññāpitaṃ nāma hotīti āha <bold>‘‘mayhampi dethāti vadati, vaṭṭatī’’</bold>ti.</paragraph>
<paragraph line="15"><bold>‘‘Pupphampi āropetuṃ na vaṭṭatī</bold>ti idaṃ pariṇataṃ sandhāya vuttaṃ, sace pana ekasmiṃ cetiye pūjitaṃ pupphaṃ gahetvā aññasmiṃ cetiye pūjeti, vaṭṭatī’’ti sāratthadīpaniyaṃ (sārattha. ṭī. 2.660) vuttaṃ. Aṭṭhakathāyaṃ (pārā. aṭṭha. 2.660) pana niyametvā ‘‘aññassa cetiyassa atthāya ropitamālāvacchato’’ti vuttattā na kevalaṃ pariṇatabhāvoyeva kathito, atha kho niyametvā ropitabhāvopi. <bold>Pupphampī</bold>ti <bold>pi</bold>-saddena kuto mālāvacchanti dasseti. Vimativinodaniyaṃ (vi. vi. ṭī. 1.660) pana <bold>‘‘ropitamālāvacchato</bold>ti kenaci niyametvā ropitaṃ sandhāya vuttaṃ, anocitaṃ milāyamānaṃ ocinitvā yattha katthaci pūjetuṃ vaṭṭatī’’ti vuttaṃ. <bold>Ṭhitaṃ disvā</bold>ti sesakaṃ gahetvā ṭhitaṃ disvā. <bold>Imassa sunakhassa mā dehi, etassa dehī</bold>ti idaṃ pariṇateyeva, tiracchānagatassa pariccajitvā dinne pana taṃ palāpetvā aññaṃ bhuñjāpetuṃ vaṭṭati, tasmā <bold>‘‘kattha demā</bold>tiādinā ekenākārena anāpatti dassitā. Evaṃ pana apucchitepi <pageBreak edition="M" number="1.0162" />‘apariṇataṃ ida’nti jānantena attano ruciyā yattha icchati, tattha dāpetuṃ vaṭṭatī’’ti tīsupi gaṇṭhipadesu vuttaṃ. <bold>Yattha icchatha, tattha dethā</bold>ti etthāpi ‘‘tumhākaṃ ruciyā’’ti vuttattā yattha icchati, tattha dāpetuṃ labhati.</paragraph>
<paragraph line="16">Parivāre (pari. aṭṭha. 329) pana <bold>nava adhammikāni dānānī</bold>ti saṅghassa pariṇataṃ aññasaṅghassa vā cetiyassa vā puggalassa vā pariṇāmeti, cetiyassa pariṇataṃ aññacetiyassa vā saṅghassa vā puggalassa vā pariṇāmeti, puggalassa pariṇataṃ aññapuggalassa vā saṅghassa vā cetiyassa vā pariṇāmetīti evaṃ vuttāni. <bold>Nava paṭiggahā paribhogā</bold><pageBreak edition="V" number="1.0124" /><bold>cā</bold>ti etesaṃyeva dānānaṃ paṭiggahā ca paribhogā ca. <bold>Tīṇi dhammikāni dānānī</bold>ti saṅghassa ninnaṃ saṅghasseva deti, cetiyassa ninnaṃ cetiyasseva deti, puggalassa ninnaṃ puggalasseva detīti imāni tīṇi. Paṭiggahapaṭibhogāpi tesaṃyeva paṭiggahā ca paribhogā cāti āgataṃ.</paragraph>
<centered line="17">Iti vinayasaṅgahasaṃvaṇṇanābhūte vinayālaṅkāre</centered>
<centered line="18">Dānalakkhaṇādivinicchayakathālaṅkāro nāma</centered>
<centered line="19">Terasamo paricchedo.</centered>
</body>
</document>