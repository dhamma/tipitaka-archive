<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02t.tik15.xml</normativeSource>
    <archivePath>roman/tika/vinayapitaka (tika)/saratthadipani-tika-3/7. kathinakkhandhakam.xml</archivePath>
    <baseFileName>7. kathinakkhandhakam</baseFileName>
    <titlePath>7. Kathinakkhandhakaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">7. Kathinakkhandhakaṃ</chapter>
    <subhead line="2">Kathinānujānanakathāvaṇṇanā</subhead>
    <paragraph line="3" number="306"> Kathinakkhandhake <pageBreak edition="M" number="3.0335" /><pageBreak edition="V" number="3.0305" /><bold>sīsavasenā</bold>ti padhānaṅgavasena. <bold>‘‘Kathina</bold>nti pañcānisaṃse antokaraṇasamatthatāya thiranti attho’’ti <bold>gaṇṭhipadesu</bold> vuttaṃ. <bold>‘‘So nesaṃ bhavissatī’’ti yujjatī</bold>ti ‘‘so tumhāka’’nti avatvā ‘‘nesa’’nti vacanaṃ yujjati. <bold>Ye atthatakathinā</bold>ti na kevalaṃ tumhākameva, ye aññepi atthatakathinā, tesampi bhavissatīti attho. <bold>Anāmantetvā caraṇa</bold>nti cārittasikkhāpade vuttanayena anāpucchitvā kulesu caraṇaṃ. <bold>Matakacīvara</bold>nti matassa santakaṃ cīvaraṃ. <bold>Tatruppādena ābhata</bold>nti vihārasantakena khettavatthuādinā ānītaṃ.</paragraph>
    <paragraph line="4"><bold>Paṭhamapavāraṇāya pavāritā</bold>ti idaṃ vassacchedaṃ akatvā vassaṃvutthabhāvasandassanatthaṃ vuttaṃ antarāyena appavāritānampi vutthavassānaṃ kathinatthārasambhavato. Teneva ‘‘appavāritā vā’’ti avatvā ‘‘chinnavassā vā pacchimikāya upagatā vā na labhantī’’ti ettakameva vuttaṃ. <bold>Aññasmiṃ vihāre vutthavassāpi na labhantī</bold>ti nānāsīmāya aññasmiṃ vihāre vutthavassā imasmiṃ vihāre kathinatthāraṃ na labhantīti attho. <bold>Khalimakkhitasāṭako</bold>ti ahatavatthaṃ sandhāya vuttaṃ. <bold>Dānakammavācā</bold>ti kathinadussadānakammavācā. <bold>Akātuṃ na labbhatī</bold>ti iminā anādariyena akarontassa dukkaṭanti dīpeti. <bold>Kammavācā pana ekāyeva vaṭṭatī</bold>ti kathinatthārasāṭakassa dānakāle vuttā ekāyeva kammavācā vaṭṭati. Puna tassa aññasmiṃ vatthe diyyamāne kammavācāya dātabbakiccaṃ natthi, apalokanameva alanti adhippāyo.</paragraph>
    <paragraph line="5" number="308"><bold>Mahābhūmika</bold>nti mahāvisayaṃ, catuvīsatiākāravantatāya mahāvitthārikanti vuttaṃ hoti. <bold>Pañcaka</bold>nti pañcakhaṇḍaṃ. Esa nayo sesesupi. <bold>Paṭhamacimilikā</bold>ti kathinavatthato aññā attano pakaticimilikā. <bold>‘‘Kucchicimilikaṃ katvā sibbitamattenā</bold>ti thirajiṇṇānaṃ cimilikānaṃ ekato katvā sibbanassetaṃ adhivacana’’nti <bold>gaṇṭhipadesu</bold> vuttaṃ. <bold>Mahāpaccariyaṃ kurundiyañca</bold><pageBreak edition="M" number="3.0336" /><pageBreak edition="V" number="3.0306" /> ‘‘vuttavacananidassanaṃ byañjane eva bhedo, atthe natthīti dassanatthaṃ kata’’nti vadanti. <bold>Piṭṭhianuvātāropanamattenā</bold>ti dīghato anuvātassa āropanamattena. <bold>Kucchianuvātāropanamattenā</bold>ti puthulato anuvātassa āropanamattena. <bold>Sāruppaṃ hotī</bold>ti samaṇasāruppaṃ hoti. <bold>Rattinissaggiyenā</bold>ti rattiatikkantena.</paragraph>
    <centered line="6">Kathinānujānanakathāvaṇṇanā niṭṭhitā.</centered>
    <subhead line="7">Ādāyasattakādikathāvaṇṇanā</subhead>
    <paragraph line="8" number="311"><bold>Aya</bold>nti āsāvacchediko kathinuddhāro. <bold>Idha na vutto</bold>ti pāḷiyaṃ mātikāpadabhājane savanantikānantaraṃ na vutto. <bold>Tatthā</bold>ti tasmiṃ sīmātikkantike kathinuddhāre. ‘‘Sīmātikkantiko nāma cīvarakālasīmātikkantiko’’ti <bold>kenaci</bold> vuttaṃ. ‘‘Bahisīmāyaṃ cīvarakālasamayassa atikkantattā sīmātikkantiko’’ti ayaṃ amhākaṃ khanti. Sahubbhāre ‘‘so katacīvaro’’ti pāṭho dissati, evañca sati cīvarapalibodho paṭhamaṃ chijjatīti viññāyati, idha pana parivārapāḷiyañca ‘‘dve palibodhā apubbaṃ acarimaṃ chijjantī’’ti (pari. 415) vacanato taṃ na sameti, tasmā vīmaṃsitabbamettha kāraṇaṃ.</paragraph>
    <paragraph line="9" number="312"> ‘‘Samādāyavāro ādāyavārasadiso, upasaggamattamettha viseso’’ti <bold>gaṇṭhipadesu</bold> vuttaṃ. Keci pana ‘‘sabbaṃ attano parikkhāraṃ anavasesetvā pakkamanto ‘samādāya pakkamatī’ti vuccatī’’ti vadanti. Puna samādāyavārepi teyeva dassitāti sambandho. Vippakatacīvare pakkamanantikassa kathinuddhārassa asambhavato <bold>‘‘yathāsambhava’’</bold>nti vuttaṃ. Pakkamanantiko hi kathinuddhāro niṭṭhitacīvarasseva vasena vutto ‘‘bhikkhu atthatakathino katacīvaraṃ ādāya pakkamatī’’ti vuttattā, tasmā so vippakatacīvaro na sambhavatīti chaḷeva ubbhārā tattha dassitā.</paragraph>
    <paragraph line="10">Tatrāyaṃ ādito paṭṭhāya vāravibhāvanā – ādāyavārā satta, tathā samādāyavārāti dve sattakavārā, tato pakkamanantikaṃ vajjetvā vippakatacīvarassa ādāyasamādāyavāravasena dve chakkavārā, tato paraṃ <pageBreak edition="M" number="3.0337" /> niṭṭhānasanniṭṭhānanāsanantikānaṃ vasena tīṇi tikāni dassitāni. Tattha paṭhamattikaṃ antosīmāyaṃ ‘‘paccessaṃ na paccessa’’nti imaṃ vidhiṃ anāmasitvā bahisīmāyameva ‘‘na paccessa’’nti pavattaṃ, tasmā pakkamanantikasīmātikkantikasaubbhārā tattha <pageBreak edition="V" number="3.0307" /> na yujjanti. Dutiyattikaṃ antosīmāyaṃ ‘‘na paccessa’’nti pavattaṃ. Tatiyattikaṃ <bold>anadhiṭṭhita</bold>-padena visesetvā pavattaṃ, atthato paṭhamattikena sameti. <bold>Anadhiṭṭhitenā</bold>ti ca ‘‘paccessaṃ na paccessa’’nti evaṃ anadhiṭṭhitena, aniyamitenāti attho. Tatiyattikānantaraṃ catutthattikaṃ sambhavantaṃ antosīmāyaṃ ‘‘paccessa’’nti vacanavisesena sambhavati. Tathā ca yojiyamānaṃ itarehi savanantikādīhi aviruddhaṃ hotīti catutthattikaṃ ahutvā chakkaṃ jātanti veditabbaṃ. Evaṃ tīṇi tikāni ekaṃ chakkañcāti paṭhamaṃ pannarasakaṃ veditabbaṃ.</paragraph>
    <paragraph line="11" number="316-320"> Tato idameva pannarasakaṃ upasaggavisesena dutiyaṃ samādāyapannarasakaṃ nāma kataṃ. Puna ‘‘vippakatacīvaraṃ ādāyā’’ti tatiyaṃ pannarasakaṃ, ‘‘samādāyā’’ti catutthaṃ pannarasakaṃ dassitanti evaṃ cattāri pannarasakāni veditabbāni. Tattha paṭhamadutiyesu pannarasakesu sabbena sabbaṃ akatacīvaraṃ adhippetaṃ, itaresu dvīsu vippakatanti veditabbaṃ. Tato paraṃ ‘‘cīvarāsāya pakkamatī’’tiādinā nayena niṭṭhānasanniṭṭhānanāsanaāsāvacchedikavasena eko vāroti idamekaṃ catukkaṃ jātaṃ, tasmā pubbe vuttāni tikāni āsāvacchedikāni tīṇi ca tikānīti etaṃ anāsāyadvādasakanti veditabbaṃ. Tadanantare āsāyadvādasake kiñcāpi paṭhamaṃ dvādasakaṃ labbhati, tathāpi taṃ nibbisesanti tamekaṃ dvādasakaṃ avuttasiddhaṃ katvā visesato dassetuṃ ādito paṭṭhāya ‘‘antosīmāyaṃ paccessa’’nti vuttaṃ. Taṃ dutiyacatukke ‘‘so bahisīmagato suṇātī’’tiādivacanassa tatiyacatukke savanantikādīnañca okāsakaraṇatthanti veditabbaṃ. Idaṃ pana dvādasakaṃ anāsāyavasenapi labbhamānaṃ iminā avuttasiddhaṃ katvā na dassitanti veditabbaṃ. Evamettha dve dvādasakāni uddharitabbāni. Karaṇīyadvādasakepi yathādassitaṃ anāsāyadvādasakaṃ avuttasiddhaṃ āsāyadvādasakañcāti dve dvādasakāni uddharitabbāni.</paragraph>
    <paragraph line="12" number="321-322"> Yasmā disaṃgamikanavake ‘‘disaṃgamiko pakkamatī’’ti vacaneneva ‘‘na paccessa’’nti idaṃ avuttasiddhameva, tasmā taṃ na vuttaṃ. Ettāvatā <pageBreak edition="M" number="3.0338" /> ca āvāsapalibodhābhāvo dassito. <bold>Cīvarapaṭivīsaṃ apavilāyamāno</bold>ti iminā cīvarapalibodhasamaṅgitamassa dasseti. Tattha <bold>cīvarapaṭivīsa</bold>nti attano pattabbacīvarabhāgaṃ. <bold>Apavilāyamāno</bold>ti ākaṅkhamāno. Tassa cīvaralābhe sati vassaṃvutthāvāse niṭṭhānasanniṭṭhānanāsanantikānaṃ vasena ekaṃ tikaṃ, tesaṃyeva vasena antarāmagge ekaṃ, gataṭṭhāne ekanti tiṇṇaṃ tikānaṃ vasena ekaṃ navakaṃ veditabbaṃ.</paragraph>
    <paragraph line="13" number="324"> Tato <pageBreak edition="V" number="3.0308" /> paraṃ niṭṭhānasanniṭṭhānanāsanantikasīmātikkantikasaubbhārānaṃ vasena phāsuvihārapañcakaṃ vuttaṃ. Sesamettha pāḷito aṭṭhakathāto ca suviññeyyameva.</paragraph>
    <centered line="14">Ādāyasattakādikathāvaṇṇanā niṭṭhitā.</centered>
    <centered line="15">Kathinakkhandhakavaṇṇanā niṭṭhitā.</centered>
  </content>
</document>