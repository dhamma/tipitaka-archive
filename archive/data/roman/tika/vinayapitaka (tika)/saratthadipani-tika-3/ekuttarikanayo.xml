<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02t.tik36.xml</normativeSource>
    <archivePath>roman/tika/vinayapitaka (tika)/saratthadipani-tika-3/ekuttarikanayo.xml</archivePath>
    <baseFileName>ekuttarikanayo</baseFileName>
    <titlePath>Ekuttarikanayo - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Ekuttarikanayo</chapter>
    <subhead line="2">Ekakavāravaṇṇanā</subhead>
    <paragraph line="3" number="321"><bold>Mūlavisuddhiyā</bold><pageBreak edition="Myanmar" number="3.0471" /><pageBreak edition="Vipassana Research Institut" number="3.0431" /><bold>antarāpattī</bold>ti antarāpattiṃ āpajjitvā mūlāyapaṭikassanaṃ katvā ṭhitena āpannā. <bold>‘‘Agghavisuddhiyā antarāpattī</bold>ti sambahulā āpattiyo āpajjitvā tāsu sabbacirapaṭicchannavasena agghasamodhānaṃ gahetvā vasantena āpannāpattī’’ti <bold>gaṇṭhipadesu</bold> vuttaṃ. <bold>Saussāheneva cittenā</bold>ti ‘‘punapi āpajjissāmī’’ti saussāheneva cittena. Bhikkhunīnaṃ aṭṭhavatthukāya vasena cetaṃ vuttaṃ. Tenevāha <bold>‘‘aṭṭhame vatthusmiṃ bhikkhuniyā pārājikameva hotī’’</bold>ti. <bold>‘‘Dhammikassa paṭissavassa asaccāpane’’</bold>ti vuttattā adhammikapaṭissavassa visaṃvāde dukkaṭaṃ na hoti. ‘‘Tumhe vibbhamathā’’ti hi vutte suddhacitto ‘‘sādhū’’ti paṭissuṇitvā sace na vibbhamati, anāpatti. Evaṃ sabbattha. <bold>Pañcadasasu dhammesū</bold>ti ‘‘kālena vakkhāmi, no akālenā’’tiādinā vuttapañcadasadhammesu. Āpattiṃ āpajjituṃ bhabbatāya <bold>bhabbāpattikā</bold>.</paragraph>
    <centered line="4">Ekakavāravaṇṇanā niṭṭhitā.</centered>
    <subhead line="5">Dukavāravaṇṇanā</subhead>
    <paragraph line="6" number="322"> Dukesu <bold>nidahane</bold>ti ātape aticiraṃ ṭhapetvā nidahane. Vatthusabhāgaṃ desento <bold>desento āpajjati,</bold> āpannaṃ āpattiṃ na desessāmīti dhuraṃ nikkhipanto <bold>na desento āpajjati</bold>. Romajanapade jātaṃ <bold>romakaṃ. Pakkālaka</bold>nti yavakkhāraṃ. Anuññātaloṇattā loṇānipi dukesu vuttāni.</paragraph>
    <centered line="7">Dukavāravaṇṇanā niṭṭhitā.</centered>
    <subhead line="8">Tikavāravaṇṇanā</subhead>
    <paragraph line="9" number="323"> Tikesu <pageBreak edition="Myanmar" number="3.0472" /><pageBreak edition="Vipassana Research Institut" number="3.0432" /><bold>vacīsampayuttaṃ kāyakiriyaṃ katvā</bold>ti kāyena nipaccakāraṃ katvā. <bold>Mukhālambarakaraṇādibhedo</bold>ti mukhabherivādanādippabhedo. Yassa sikkhāpadassa vītikkame kāyasamuṭṭhānā āpattiyo, taṃ kāyadvāre paññattasikkhāpadaṃ. <bold>Upaghātetī</bold>ti vināseti. <bold>Na ādātabba</bold>nti ‘‘imasmā vihārā parampi mā nikkhama, vinayadharānaṃ vā santikaṃ āgaccha vinicchayaṃ dātu’’nti vutte tassa vacanaṃ na gahetabbanti attho.</paragraph>
    <paragraph line="10"><bold>Akusalāni ceva mūlāni cā</bold>ti akosallasambhūtaṭṭhena ekantākusalabhāvato akusalāni, attanā sampayuttadhammānaṃ suppatiṭṭhitabhāvasādhanato mūlāni, na akusalabhāvasādhanato. Na hi mūlato akusalānaṃ akusalabhāvo, kusalādīnaṃ vā kusalādibhāvo. Tathā ca sati momūhacittadvayamohassa akusalabhāvo na siyā.</paragraph>
    <paragraph line="11"><bold>Duṭṭhu caritānī</bold>ti paccayato sampayuttadhammato pavattiākārato ca na suṭṭhu asammāpavattitāni. <bold>Virūpānī</bold>ti bībhacchāni sampati āyatiñca aniṭṭharūpattā. <bold>Suṭṭhu caritānī</bold>tiādīsu vuttavipariyāyena attho veditabbo. Dvepi cete tikā paṇṇattiyā vā kammapathehi vā kathetabbā. Paṇṇattiyā tāva kāyadvāre paññattasikkhāpadassa vītikkamo kāyaduccaritaṃ, avītikkamo kāyasucaritaṃ. Vacīdvāre paññattasikkhāpadassa vītikkamo vacīduccaritaṃ, avītikkamo vacīsucaritaṃ. Ubhayattha paññattasikkhāpadassa vītikkamo manoduccaritaṃ manodvāre paññattasikkhāpadassa abhāvato. Tayidaṃ dvāradvaye akiriyasamuṭṭhānāya āpattiyā vasena veditabbaṃ. Yathāvuttāya āpattiyā avītikkamova manosucaritaṃ. Ayaṃ <bold>paṇṇattikathā</bold>.</paragraph>
    <paragraph line="12">Pāṇātipātādayo pana tisso cetanā kāyadvāre vacīdvārepi uppannā kāyaduccaritaṃ dvārantare uppannassapi kammassa sanāmāpariccāgato yebhuyyavuttiyā tabbahulavuttiyā ca. Tenāhu aṭṭhakathācariyā –</paragraph>
    <gatha1 line="13">‘‘Dvāre caranti kammāni, na dvārā dvāracārino;</gatha1>
    <gathalast line="14">Tasmā dvārehi kammāni, aññamaññaṃ vavatthitā’’ti. (dha. sa. aṭṭha. kāmāvacarakusala dvārakathā, kāyakammadvāra);</gathalast>
    <paragraph line="15">Tathā <pageBreak edition="Myanmar" number="3.0473" /><pageBreak edition="Vipassana Research Institut" number="3.0433" /> catasso musāvādādicetanā kāyadvārepi vacīdvārepi uppannā vacīduccaritaṃ, abhijjhā byāpādo micchādiṭṭhīti tayo manokammabhūtāya cetanāya sampayuttadhammā manoduccaritaṃ, kāyavacīkammabhūtāya pana cetanāya sampayuttā abhijjhādayo taṃtaṃpakkhikā vā honti abbohārikā vā. Pāṇātipātādīhi viramantassa uppannā tisso cetanāpi viratiyopi kāyasucaritaṃ kāyikassa vītikkamassa akaraṇavasena pavattanato. Kāyena pana sikkhāpadānaṃ samādiyamāne sīlassa kāyasucaritabhāve vattabbameva natthi. Musāvādādīhi viramantassa catasso cetanāpi viratiyopi vacīsucaritaṃ vācasikassa vītikkamassa akaraṇavasena pavattanato. Anabhijjhā abyāpādo sammādiṭṭhīti tayo cetanāsampayuttadhammā manosucaritanti ayaṃ <bold>kammapathakathā</bold>.</paragraph>
    <centered line="16">Tikavāravaṇṇanā niṭṭhitā.</centered>
    <subhead line="17">Catukkavāravaṇṇanā</subhead>
    <paragraph line="18" number="324"> Catukkesu <bold>anariyavohārā</bold>ti anariyānaṃ lāmakānaṃ vohārā saṃvohārā abhilāpavācā. <bold>Ariyavohārā</bold>ti ariyānaṃ sappurisānaṃ vohārā. <bold>Diṭṭhavāditā</bold>ti ‘‘diṭṭhaṃ mayā’’ti evaṃvāditā. Ettha ca taṃtaṃsamuṭṭhāpakacetanāvasena attho veditabbo.</paragraph>
    <paragraph line="19">Paṭhamakappikesu paṭhamaṃ purisaliṅgameva uppajjatīti āha <bold>‘‘paṭhamaṃ uppannavasenā’’</bold>ti. <bold>Purimaṃ purisaliṅgaṃ pajahatī</bold>ti yathāvuttenatthena pubbaṅgamabhāvato purimasaṅkhātaṃ purisaliṅgaṃ jahati. <bold>Sataṃ tiṃsañca sikkhāpadānī</bold>ti tiṃsādhikāni sataṃ sikkhāpadāni.</paragraph>
    <paragraph line="20"><bold>Bhikkhussa ca bhikkhuniyā ca catūsu pārājikesū</bold>ti sādhāraṇesuyeva catūsu pārājikesu. <bold>Paṭhamo pañho</bold>ti ‘‘atthi vatthunānattatā, no āpattinānattatā’’ti ayaṃ pañho. ‘‘Atthi āpattisabhāgatā, no vatthusabhāgatā’’ti ayaṃ idha dutiyo nāma.</paragraph>
    <paragraph line="21"><bold>Anāpattivassacchedassā</bold>ti natthi etasmiṃ vassacchede āpattīti anāpattivassacchedo, tassa, anāpattikassa vassacchedassāti attho. <bold>Mantābhāsā</bold>ti <pageBreak edition="Myanmar" number="3.0474" /> matiyā upaparikkhitvā bhāsanato asamphappalāpavācā idha ‘‘mantābhāsā’’ti vuttā.</paragraph>
    <paragraph line="22"><bold>Navamabhikkhunito</bold><pageBreak edition="Vipassana Research Institut" number="3.0434" /><bold>paṭṭhāya upajjhāyāpi abhivādanārahā no paccuṭṭhānārahā</bold>ti yasmā ‘‘anujānāmi, bhikkhave, bhattagge aṭṭhannaṃ bhikkhunīnaṃ yathāvuḍḍhaṃ avasesānaṃ yathāgatika’’nti vadantena bhagavatā bhattagge ādito paṭṭhāya aṭṭhannaṃyeva bhikkhunīnaṃ yathāvuḍḍhaṃ anuññātaṃ, avasesānaṃ āgatapaṭipāṭiyā, tasmā navamabhikkhunito paṭṭhāya sace upajjhāyāpi bhikkhunī pacchā āgacchati, na paccuṭṭhānārahā, yathānisinnāhiyeva sīsaṃ ukkhipitvā abhivādetabbattā abhivādanārahā. Ādito nisinnāsu pana aṭṭhasu yā abbhantarimā aññā vuḍḍhatarā āgacchati, sā attano navakataraṃ vuṭṭhāpetvā nisīdituṃ labhati. Tasmā sā tāhi aṭṭhahi bhikkhunīhi paccuṭṭhānārahā. Yā pana aṭṭhahipi navakatarā, sā sacepi saṭṭhivassā hoti, āgatapaṭipāṭiyāva nisīdituṃ labhati.</paragraph>
    <paragraph line="23"><bold>Idha na kappantīti vadanto</bold>ti paccantimajanapadesu ṭhatvā ‘‘idha na kappantī’’ti vadanto vinayātisāradukkaṭaṃ āpajjati. Kappiyañhi ‘‘na kappatī’’ti vadanto paññattaṃ samucchindati nāma. <bold>Idha kappantī</bold>tiādīsupi eseva nayo.</paragraph>
    <centered line="24">Catukkavāravaṇṇanā niṭṭhitā.</centered>
    <subhead line="25">Pañcakavāravaṇṇanā</subhead>
    <paragraph line="26" number="325"> Pañcakesu ‘‘nimantito sabhatto samāno santaṃ bhikkhuṃ anāpucchā’’ti (pāci. 294-297) vacanato akappiyanimantanaṃ sādiyantasseva anāmantacāro na vaṭṭatīti <bold>‘‘piṇḍapātikassa kappantī’’</bold>ti vuttaṃ. <bold>Gaṇabhojanā</bold>dīsupi eseva nayo. <bold>Adhiṭṭhahitvā bhojana</bold>nti ‘‘gilānasamayo’’tiādinā ābhogaṃ katvā bhojanaṃ. <bold>Avikappanā</bold>ti ‘‘mayhaṃ bhattapaccāsaṃ itthannāmassa dammī’’ti evaṃ avikappanā.</paragraph>
    <paragraph line="27"><bold>Ayasato vā garahato vā</bold>ti ettha parammukhā aguṇavacanaṃ <bold>ayaso</bold>. Sammukhā <bold>garahā</bold>. Viyasatīti <bold>byasanaṃ,</bold> hitasukhaṃ khipati viddhaṃsetīti attho. Ñātīnaṃ <pageBreak edition="Myanmar" number="3.0475" /> byasanaṃ <bold>ñātibyasanaṃ,</bold> corarogabhayādīhi ñātivināsoti attho. Bhogānaṃ byasanaṃ <bold>bhogabyasanaṃ,</bold> rājacorādivasena bhogavināsoti attho. Rogo eva byasanaṃ <bold>rogabyasanaṃ</bold>. Rogo hi ārogyaṃ byasati vināsetīti byasanaṃ. Sīlassa byasanaṃ <bold>sīlabyasanaṃ,</bold> dussīlyassetaṃ nāmaṃ. Sammādiṭṭhiṃ vināsayamānā uppannā diṭṭhiyeva byasanaṃ <bold>diṭṭhibyasanaṃ. Ñātisampadā</bold>ti ñātīnaṃ sampadā pāripūri bahubhāvo <pageBreak edition="Vipassana Research Institut" number="3.0435" />. <bold>Bhogasampadāya</bold>pi eseva nayo. Ārogyassa sampadā <bold>ārogyasampadā</bold>. Pāripūri dīgharattaṃ arogatā. <bold>Sīladiṭṭhisampadā</bold>supi eseva nayo.</paragraph>
    <paragraph line="28"><bold>Vattaṃ paricchindī</bold>ti tasmiṃ divase kātabbavattaṃ niṭṭhāpesi. <bold>Aṭṭha kappe anussarī</bold>tiādinā tasmiṃ khaṇe jhānaṃ nibbattetvā pubbenivāsañāṇaṃ nibbattesīti dīpeti. <bold>Ñattiyā kammappatto hutvā</bold>ti ñattiyā ṭhapitāya anussāvanakammappatto hutvāti attho.</paragraph>
    <paragraph line="29"><bold>Mandattā momūhattā</bold>ti neva samādānaṃ jānāti, na ānisaṃsaṃ, attano pana mandattā momūhattā aññāṇeneva āraññiko hoti. <bold>Pāpiccho icchāpakato</bold>ti ‘‘araññe me viharantassa ‘ayaṃ āraññiko’ti catuppaccayasakkāraṃ karissanti, ‘ayaṃ bhikkhu lajjī pavivitto’tiādīhi ca guṇehi sambhāvessantī’’ti evaṃ pāpikāya icchāya ṭhatvā tāya eva icchāya abhibhūto hutvā āraññiko hotīti attho. Tenāha <bold>‘‘araññavāsena paccayalābhaṃ patthayamāno’’</bold>ti. Ummādavasena araññaṃ pavisitvā viharanto <bold>ummādā cittakkhepā āraññiko</bold> nāma hoti. <bold>Vaṇṇita</bold>nti idaṃ āraññikaṅgaṃ nāma buddhehi buddhasāvakehi ca vaṇṇitaṃ pasatthanti āraññiko hoti.</paragraph>
    <centered line="30">Pañcakavāravaṇṇanā niṭṭhitā.</centered>
    <subhead line="31">Chakkavāravaṇṇanā</subhead>
    <paragraph line="32" number="326"> Chakkesu <bold>chabbassaparamatā dhāretabba</bold>nti padabhājanaṃ dassitaṃ. Sesaṃ uttānameva.</paragraph>
    <centered line="33">Chakkavāravaṇṇanā niṭṭhitā.</centered>
    <subhead line="34">Sattakavāravaṇṇanā</subhead>
    <paragraph line="35" number="327"> Sattakesu <pageBreak edition="Myanmar" number="3.0476" /><bold>chakke vuttāniyeva sattakavasena yojetabbānī</bold>ti chakke vuttacuddasaparamāni dvidhā katvā dvinnaṃ sattakānaṃ vasena yojetabbāni.</paragraph>
    <paragraph line="36"><bold>Āpattiṃ jānātī</bold>ti āpattiṃyeva ‘‘āpattī’’ti jānāti. Sesapadesupi eseva nayo. <bold>Ābhicetasikāna</bold>nti <pageBreak edition="Vipassana Research Institut" number="3.0436" /> ettha (ma. ni. aṭṭha. 1.66) <bold>abhiceto</bold>ti pākatikakāmāvacaracittehi sundaratāya paṭipakkhato visuddhattā ca abhikkantaṃ visuddhacittaṃ vuccati, upacārajjhānacittassetaṃ adhivacanaṃ. Abhicetasi jātāni <bold>ābhicetasikāni,</bold> abhicetosannissitānīti vā <bold>ābhicetasikāni. Diṭṭhadhammasukhavihārāna</bold>nti diṭṭhadhamme sukhavihārānaṃ. <bold>Diṭṭhadhammo</bold>ti paccakkho attabhāvo vuccati, tattha sukhavihārabhūtānanti attho. Rūpāvacarajjhānānametaṃ adhivacanaṃ. Tāni hi appetvā nisinnā jhāyino imasmiññeva attabhāve asaṃkiliṭṭhaṃ nekkhammasukhaṃ vindanti, tasmā ‘‘diṭṭhadhammasukhavihārānī’’ti vuccanti. <bold>Nikāmalābhī</bold>ti nikāmena lābhī, attano icchāvasena lābhī, icchiticchitakkhaṇe samāpajjituṃ samatthoti vuttaṃ hoti. <bold>Akicchalābhī</bold>ti sukheneva paccanīkadhamme vikkhambhetvā samāpajjituṃ samatthoti vuttaṃ hoti. <bold>Akasiralābhī</bold>ti akasirānaṃ lābhī vipulānaṃ, yathāparicchedeneva vuṭṭhātuṃ samatthoti vuttaṃ hoti. Ekacco hi lābhīyeva hoti, na pana sakkoti icchiticchitakkhaṇe samāpajjituṃ. Ekacco sakkoti tathā samāpajjituṃ, pāripanthike pana kicchena vikkhambheti. Ekacco tathā ca samāpajjati, pāripanthike ca akiccheneva vikkhambheti, na sakkoti kālamānanāḷikayantaṃ viya yathāparicchedeyeva vuṭṭhātuṃ.</paragraph>
    <paragraph line="37"><bold>Āsavānaṃ khayā</bold>ti arahattamaggena sabbakilesānaṃ khayā. <bold>Anāsava</bold>nti āsavavirahitaṃ. <bold>Cetovimuttiṃ paññāvimutti</bold>nti ettha <bold>ceto</bold>-vacanena arahattaphalasampayutto samādhi, <bold>paññā</bold>-vacanena taṃsampayuttā ca paññā vuttā. Tattha ca samādhi rāgato vimuttattā cetovimutti, paññā avijjāya vimuttattā paññāvimuttīti veditabbā. Vuttañhetaṃ bhagavatā ‘‘yo hissa, bhikkhave, samādhi, tadassa samādhindriyaṃ (saṃ. ni. 5.520). Yā hissa, bhikkhave, paññā, tadassa paññindriyaṃ <pageBreak edition="Myanmar" number="3.0477" /> (saṃ. ni. 5.516). Iti kho, bhikkhave, rāgavirāgā cetovimutti avijjāvirāgā paññāvimuttī’’ti (a. ni. 2.32). Apicettha samathaphalaṃ cetovimutti, vipassanāphalaṃ paññāvimuttīti veditabbāti. <bold>Diṭṭheva dhamme</bold>ti imasmiṃyeva attabhāve. <bold>Sayaṃ abhiññā sacchikatvā</bold>ti attanāyeva paññāya paccakkhaṃ katvā, aparappaccayena ñatvāti attho. Sutamayañāṇādinā viya parappaccayataṃ nayaggāhañca muñcitvā paratoghosānugatabhāvanādhigamabhūtāya attanoyeva paññāya paccakkhaṃ katvā, na sayambhūñāṇabhūtāyāti adhippāyo. <bold>Upasampajja viharatī</bold>ti pāpuṇitvā sampādetvā viharati.</paragraph>
    <centered line="38">Sattakavāravaṇṇanā niṭṭhitā.</centered>
    <subhead line="39">Aṭṭhakavāravaṇṇanā</subhead>
    <paragraph line="40" number="328"> Aṭṭhakesu <pageBreak edition="Vipassana Research Institut" number="3.0437" /><bold>aṭṭhānisaṃse sampassamānenā</bold>ti –</paragraph>
    <indent line="41">‘‘Idha pana, bhikkhave, bhikkhu āpattiṃ āpanno hoti, so tassā āpattiyā anāpattidiṭṭhi hoti, aññe bhikkhū tassā āpattiyā āpattidiṭṭhino honti, te ce, bhikkhave, bhikkhū taṃ bhikkhuṃ evaṃ jānanti ‘ayaṃ kho āyasmā bahussuto āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmo, sace mayaṃ imaṃ bhikkhuṃ āpattiyā adassane ukkhipissāma, na mayaṃ iminā bhikkhunā saddhiṃ uposathaṃ karissāma, vinā iminā bhikkhunā uposathaṃ karissāma, bhavissati saṅghassa tatonidānaṃ bhaṇḍanaṃ kalaho viggaho vivādo saṅghabhedo saṅgharāji saṅghavavatthānaṃ saṅghanānākaraṇa’nti, bhedagarukehi, bhikkhave, bhikkhūhi na so bhikkhu āpattiyā adassane ukkhipitabbo’’ti (mahāva. 453) –</indent>
    <unindented line="42">Ādinā vuttaaṭṭhānisaṃse sampassamānena. Tena hi saddhiṃ uposathādiakaraṇaṃ ādīnavo bhedāya saṃvattanato, karaṇaṃ ānisaṃso <pageBreak edition="Myanmar" number="3.0478" /> sāmaggiyā saṃvattanato. Tasmā ete aṭṭhānisaṃse sampassamānena na so bhikkhu ukkhipitabboti attho.</unindented>
    <paragraph line="43">Dutiyaaṭṭhakepi <bold>aṭṭhānisaṃse sampassamānenā</bold>ti –</paragraph>
    <indent line="44">‘‘Idha pana, bhikkhave, bhikkhu āpattiṃ āpanno hoti, so tassā āpattiyā anāpattidiṭṭhi hoti, aññe bhikkhū tassā āpattiyā āpattidiṭṭhino honti, so ce, bhikkhave, bhikkhu te bhikkhū evaṃ jānāti ‘ime kho āyasmanto bahussutā āgatāgamā dhammadharā vinayadharā mātikādharā paṇḍitā byattā medhāvino lajjino kukkuccakā sikkhākāmā, nālaṃ mamaṃ vā kāraṇā aññesaṃ vā kāraṇā chandā dosā mohā bhayā agatiṃ gantuṃ, sace maṃ ime bhikkhū āpattiyā adassane ukkhipissanti, na mayā saddhiṃ uposathaṃ karissanti, vinā mayā uposathaṃ karissanti, bhavissati saṅghassa tatonidānaṃ bhaṇḍanaṃ kalaho viggaho vivādo saṅghabhedo saṅgharāji saṅghavavatthānaṃ saṅghanānākaraṇa’nti, bhedagarukena, bhikkhave, bhikkhunā paresampi saddhāya sā āpatti desetabbā’’ti (mahāva. 453) –</indent>
    <unindented line="45">Ādinā <pageBreak edition="Vipassana Research Institut" number="3.0438" /> vuttaaṭṭhānisaṃse sampassamānenāti attho.</unindented>
    <paragraph line="46"><bold>Pāḷiyaṃ āgatehi sattahī</bold>ti ‘‘pubbevassa hoti ‘musā bhaṇissa’nti, bhaṇantassa hoti ‘musā bhaṇāmī’ti, bhaṇitassa hoti ‘musā mayā bhaṇita’nti vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāva’’nti (pārā. 220) evamāgatehi sattahi.</paragraph>
    <paragraph line="47"><bold>Abrahmacariyā</bold>ti aseṭṭhacariyato. <bold>Rattiṃ na bhuñjeyya vikālabhojana</bold>nti uposathaṃ upavuttho rattibhojanañca divāvikālabhojanañca na bhuñjeyya. <bold>Mañce chamāyaṃva sayetha santhate</bold>ti kappiyamañce vā sudhādiparikammakatāya bhūmiyaṃ vā tiṇapaṇṇapalālādīni santharitvā kate santhate vā sayethāti attho. <bold>Etañhi aṭṭhaṅgīkamāhuposatha</bold>nti etaṃ pāṇātipātādīni asamācarantena upavutthauposathaṃ aṭṭhahi aṅgehi samannāgatattā ‘‘aṭṭhaṅgika’’nti vadanti.</paragraph>
    <paragraph line="48">‘‘Akappiyakataṃ <pageBreak edition="Myanmar" number="3.0479" /> hoti appaṭiggahitaka’’ntiādayo <bold>aṭṭha anatirittā</bold> nāma. <bold>Sappi</bold>ādi aṭṭhame aruṇuggamane nissaggiyaṃ hoti. <bold>Aṭṭhakavasena yojetvā veditabbānī</bold>ti purimāni aṭṭha ekaṃ aṭṭhakaṃ, tato ekaṃ apanetvā sesesupi ekekaṃ pakkhipitvāti evamādinā nayena aññānipi aṭṭhakāni kātabbānīti attho.</paragraph>
    <centered line="49">Aṭṭhakavāravaṇṇanā niṭṭhitā.</centered>
    <subhead line="50">Navakavāravaṇṇanā</subhead>
    <paragraph line="51" number="329"> Navakesu <bold>āghātavatthūnī</bold>ti (dī. ni. aṭṭha. 3.340; a. ni. aṭṭha. 3.9.29) āghātakāraṇāni. <bold>Āghātapaṭivinayānī</bold>ti āghātassa paṭivinayakāraṇāni. <bold>Taṃ kutettha labbhā</bold>ti ‘‘taṃ anatthacaraṇaṃ mā ahosī’’ti etasmiṃ puggale kuto labbhā kena kāraṇena sakkā laddhuṃ. ‘‘Paro nāma parassa attano cittaruciyā anatthaṃ karotī’’ti evaṃ cintetvā āghātaṃ paṭivinodeti. Atha vā sacāhaṃ paṭikkopaṃ kareyyaṃ, taṃ kopakaraṇaṃ ettha puggale kuto labbhā, kena kāraṇena laddhabbaṃ niratthakabhāvatoti attho. Kammassakā hi sattā, te kassa ruciyā dukkhitā sukhitā vā bhavanti, tasmā kevalaṃ tasmiṃ mayhaṃ kujjhanamattamevāti adhippāyo. Atha vā taṃ kopakaraṇaṃ ettha puggale kuto labbhā paramatthato kujjhitabbassa <pageBreak edition="Vipassana Research Institut" number="3.0439" /> kujjhanakassa ca abhāvato. Saṅkhāramattañhetaṃ yadidaṃ khandhapañcakaṃ yaṃ ‘‘satto’’ti vuccati, te ca saṅkhārā ittarakālā khaṇikā, kassa ko kujjhatīti attho. ‘‘Kuto lābhā’’tipi pāṭho, sacāhaṃ ettha kopaṃ kareyyaṃ, tasmiṃ me kopakaraṇe kuto lābhā, lābhā nāma ke siyuṃ aññatra anatthuppattitoti attho. Imasmiñca atthe <bold>ta</bold>nti nipātamattameva hoti.</paragraph>
    <paragraph line="52"><bold>Taṇhaṃ paṭiccā</bold>ti (dī. ni. aṭṭha. 2.103; a. ni. aṭṭha. 3.9.23) dve taṇhā esanataṇhā esitataṇhā ca. Yāya taṇhāya ajapathasaṅkupathādīni paṭipajjitvā bhoge esati gavesati, ayaṃ <bold>esanataṇhā</bold> nāma. Yā tesu esitesu gavesitesu paṭiladdhesu <pageBreak edition="Myanmar" number="3.0480" /> taṇhā, ayaṃ <bold>esitataṇhā</bold> nāma. Idha esitataṇhā daṭṭhabbā. <bold>Pariyesanā</bold>ti rūpādiārammaṇapariyesanā. Sā hi esanataṇhāya sati hoti. <bold>Lābho</bold>ti rūpādiārammaṇappaṭilābho. So hi pariyesanāya sati hoti. <bold>Vinicchayo</bold> pana ñāṇataṇhādiṭṭhivitakkavasena catubbidho. Tattha ‘‘sukhavinicchayaṃ jaññā, sukhavinicchayaṃ ñatvā ajjhattaṃ sukhamanuyuñjeyyā’’ti (ma. ni. 3.323) ayaṃ <bold>ñāṇavinicchayo</bold>. ‘‘Vinicchayoti dve vinicchayā taṇhāvinicchayo ca diṭṭhivinicchayo cā’’ti (mahāni. 102) evaṃ āgatāni aṭṭhasatataṇhāvicaritāni <bold>taṇhāvinicchayo</bold>. Dvāsaṭṭhi diṭṭhiyo <bold>diṭṭhivinicchayo</bold>. ‘‘Chando kho, devānaminda, vitakkanidāno’’ti (dī. ni. 2.358) imasmiṃ pana sutte idha <bold>vinicchayo</bold>ti vutto <bold>vitakko</bold>yeva āgato. Lābhaṃ labhitvā hi iṭṭhāniṭṭhaṃ sundarāsundarañca vitakkena vinicchināti ‘‘ettakaṃ me rūpārammaṇatthāya bhavissati, ettakaṃ saddārammaṇatthāya, ettakaṃ mayhaṃ bhavissati, ettakaṃ parassa, ettakaṃ paribhuñjissāmi, ettakaṃ nidahissāmī’’ti. Tena vuttaṃ <bold>‘‘lābhaṃ paṭicca vinicchayo’’</bold>ti.</paragraph>
    <paragraph line="53"><bold>Chandarāgo</bold>ti evaṃ akusalavitakkena vitakkite vatthusmiṃ dubbalarāgo ca balavarāgo ca uppajjati. <bold>Ajjhosāna</bold>nti ‘‘ahaṃ, mama’’nti balavasanniṭṭhānaṃ. <bold>Pariggaho</bold>ti taṇhādiṭṭhivasena pariggahakaraṇaṃ. <bold>Macchariya</bold>nti parehi sādhāraṇabhāvassa asahanatā. Tenevassa porāṇā evaṃ vacanatthaṃ vadanti ‘‘idaṃ acchariyaṃ mayheva hotu, mā aññassa acchariyaṃ hotūti pavattattā macchariyanti vuccatī’’ti. <bold>Ārakkho</bold>ti dvārapidahanamañjūsāgopanādivasena suṭṭhu rakkhaṇaṃ. Adhi karotīti <bold>adhikaraṇaṃ,</bold> kāraṇassetaṃ nāmaṃ. <bold>Ārakkhādhikaraṇa</bold>nti bhāvanapuṃsakaṃ, ārakkhahetūti attho. Daṇḍādānādīsu paranisedhanatthaṃ daṇḍassa ādānaṃ <bold>daṇḍādānaṃ</bold>. Ekatodhārādino satthassa ādānaṃ <bold>satthādānaṃ. Kalaho</bold>ti kāyakalahopi vācākalahopi. Purimo purimo virodho <bold>viggaho,</bold> pacchimo pacchimo <bold>vivādo</bold>. Tuvaṃ tuvanti agāravavasena <bold>‘‘tuvaṃ tuva’’</bold>nti vacanaṃ.</paragraph>
    <centered line="54"><bold>Adhiṭṭhitakālato</bold><pageBreak edition="Vipassana Research Institut" number="3.0440" /><bold>paṭṭhāya na vikappetabbānī</bold>ti vikappentena adhiṭṭhānato pubbe vā</centered>
    <paragraph line="55">Vikappetabbaṃ, vijahitādhiṭṭhānaṃ vā pacchāvikappetabbaṃ. Avijahitādhiṭṭhānaṃ <pageBreak edition="Myanmar" number="3.0481" /> pana na vikappetabbanti adhippāyo. <bold>Dukkaṭavasena vuttānī</bold>ti ‘‘vaggaṃ bhikkhunisaṅghaṃ vaggasaññī ovadatī’’tiādinā (pāci. 150) nayena adhammakamme dve navakāni dukkaṭavasena vuttāni.</paragraph>
    <centered line="56">Navakavāravaṇṇanā niṭṭhitā.</centered>
    <subhead line="57">Dasakavāravaṇṇanā</subhead>
    <paragraph line="58" number="330"> Dasakesu <bold>natthi dinnantiādivasena veditabbā</bold>ti ‘‘natthi dinnaṃ, natthi yiṭṭhaṃ, natthi hutaṃ, natthi sukatadukkaṭānaṃ kammānaṃ phalaṃ vipāko, natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā, ye imañca lokaṃ parañca lokaṃ sayaṃ abhiññā sacchikatvā pavedentī’’ti (ma. ni. 2.94, 225; 3.91, 116; saṃ. ni. 3.210) evamāgataṃ sandhāya vuttaṃ. <bold>Sassato lokotiādivasenā</bold>ti ‘‘sassato lokoti vā, asassato lokoti vā, antavā lokoti vā, anantavā lokoti vā, taṃ jīvaṃ taṃ sarīranti vā, aññaṃ jīvaṃ aññaṃ sarīranti vā, hoti tathāgato paraṃ maraṇāti vā, na hoti tathāgato paraṃ maraṇāti vā, hoti ca na ca hoti tathāgato paraṃ maraṇāti vā, neva hoti na na hoti tathāgato paraṃ maraṇāti vā’’ti (ma. ni. 1.269) evamāgataṃ saṅgaṇhāti.</paragraph>
    <paragraph line="59"><bold>Micchādiṭṭhiādayo micchāvimuttipariyosānā</bold>ti ‘‘micchādiṭṭhi micchāsaṅkappo micchāvācā micchākammanto micchāājīvo micchāvāyāmo micchāsati micchāsamādhi micchāñāṇaṃ micchāvimuttī’’ti (vibha. 970) evamāgataṃ sandhāya vadati. Tattha <bold>micchāñāṇa</bold>nti pāpakiriyāsu upāyacintāvasena pāpakaṃ katvā ‘‘sukataṃ mayā’’ti paccavekkhaṇākārena ca uppanno moho. <bold>Micchāvimuttī</bold>ti avimuttasseva sato vimuttisaññitā. <bold>Samathakkhandhake niddiṭṭhā</bold>ti ‘‘oramattakaṃ adhikaraṇaṃ hoti, na ca gatigataṃ, na ca saritasārita’’ntiādinā (cūḷava. 204) niddiṭṭhā. Samathakkhandhake vuttehi samannāgato hotīti <pageBreak edition="Myanmar" number="3.0482" /> sambandho. Māturakkhitādayo <bold>dasa itthiyo</bold>. Dhanakkītādayo <bold>dasa bhariyāyo</bold>.</paragraph>
    <centered line="60">Dasakavāravaṇṇanā niṭṭhitā.</centered>
    <subhead line="61">Ekādasakavāravaṇṇanā</subhead>
    <paragraph line="62" number="331"> Ekādasakesu <pageBreak edition="Vipassana Research Institut" number="3.0441" /><bold>na vodāyantī</bold>ti na pakāsanti. <bold>Suyuttayānasadisāya katāyā</bold>ti icchiticchitakāle sukhena pavattetabbattā yuttayānaṃ viya katāya. <bold>Yathā patiṭṭhā hotī</bold>ti sampattīnaṃ yathā patiṭṭhā hoti. <bold>Anu anu pavattitāyā</bold>ti bhāvanābahulīkārehi anu anu pavattitāya.</paragraph>
    <paragraph line="63"><bold>Sukhaṃ supatī</bold>tiādīsu (a. ni. aṭṭha. 3.11.15; visuddhi 1.258) yathā sesajanā samparivattamānā kākacchamānā dukkhaṃ supanti, evaṃ asupitvā sukhaṃ supati, niddaṃ okkantopi samāpattiṃ samāpanno viya hoti. <bold>Sukhaṃ paṭibujjhatī</bold>ti yathā aññe nitthunantā vijambhantā samparivattantā dukkhaṃ paṭibujjhanti, evaṃ appaṭibujjhitvā vikasamānamiva padumaṃ sukhaṃ nibbikāraṃ paṭibujjhati. Anubhūtapubbavasena devatūpasaṃhāravasena cassa bhaddakameva supinaṃ hoti, na pāpakanti āha <bold>‘‘pāpakameva na passatī’’</bold>tiādi. Dhātukkhobhahetukampi cassa bahulaṃ bhaddakameva siyā yebhuyyena cittajarūpānuguṇatāya utuāhārajarūpānaṃ. Tattha <bold>pāpakameva na passatī</bold>ti yathā aññe attānaṃ corehi samparivāritaṃ viya, vāḷehi upaddutaṃ viya, papāte patantaṃ viya ca passanti, evaṃ pāpakameva supinaṃ na passati. <bold>Bhadrakaṃ pana vuḍḍhikāraṇabhūtaṃ passatī</bold>ti cetiyaṃ vandanto viya, pūjaṃ karonto viya, dhammaṃ suṇanto viya ca hoti.</paragraph>
    <paragraph line="64"><bold>Manussānaṃ piyo hotī</bold>ti ure āmukkamuttāhāro viya, sīse piḷandhamālā viya ca manussānaṃ piyo hoti manāpo. <bold>Amanussānaṃ piyo hotī</bold>ti yatheva ca manussānaṃ piyo, evaṃ amanussānampi piyo hoti visākhatthero viya. <bold>Nāssa aggi vā visaṃ vā satthaṃ vā kamatī</bold>ti mettāvihārissa kāye uttarāya upāsikāya viya aggi vā, saṃyuttabhāṇakacūḷasīvattherasseva <pageBreak edition="Myanmar" number="3.0483" /> visaṃ vā, saṃkiccasāmaṇerasseva satthaṃ vā na kamati na pavisati, nāssa kāyaṃ vikopetīti vuttaṃ hoti. Dhenuvatthumpi cettha kathayanti, ekā kira dhenu vacchakassa khīradhāraṃ muñcamānā aṭṭhāsi. Eko luddako ‘‘taṃ vijjhissāmī’’ti hatthena samparivattetvā dīghadaṇḍakaṃ sattiṃ muñci. Sā tassā sarīraṃ āhacca tālapaṇṇaṃ viya vivaṭṭamānā gatā, neva upacārabalena na appanābalena, kevalaṃ pana vacchake balavahitacittatāya. Evaṃ mahānubhāvā mettā. <bold>Khippaṃ samādhiyatī</bold>ti kenaci paripanthena parihīnajjhānassa byāpādassa dūrasamanussaritabhāvato khippameva samādhiyati. <bold>Mukhavaṇṇo vippasīdatī</bold>ti bandhanā pamuttatālapakkaṃ viya cassa vippasannavaṇṇaṃ mukhaṃ hoti. <bold>Asammūḷho kālaṃ</bold><pageBreak edition="Vipassana Research Institut" number="3.0442" /><bold>karotī</bold>ti mettāvihārino sammohamaraṇaṃ nāma natthi, asammūḷhova niddaṃ okkamanto viya kālaṃ karoti.</paragraph>
    <centered line="65">Ekādasakavāravaṇṇanā niṭṭhitā.</centered>
    <centered line="66">Ekuttarikanayavaṇṇanā niṭṭhitā.</centered>
  </content>
</document>