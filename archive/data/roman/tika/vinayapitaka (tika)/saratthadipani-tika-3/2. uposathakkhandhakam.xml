<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02t.tik10.xml</normativeSource>
    <archivePath>roman/tika/vinayapitaka (tika)/saratthadipani-tika-3/2. uposathakkhandhakam.xml</archivePath>
    <baseFileName>2. uposathakkhandhakam</baseFileName>
    <titlePath>2. Uposathakkhandhakaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">2. Uposathakkhandhakaṃ</chapter>
    <subhead line="2">Sannipātānujānanādikathāvaṇṇanā</subhead>
    <paragraph line="3" number="132"> Uposathakkhandhake <pageBreak edition="Myanmar" number="3.0269" /><pageBreak edition="Vipassana Research Institut" number="3.0244" /> taranti plavanti ettha bālāti <bold>titthaṃ. Ito</bold>ti imasmiṃ sāsane laddhito. <bold>Taṃ kathentī</bold>ti ‘‘imasmiṃ nāma divase muhutte vā idaṃ kattabba’’ntiādinā kathenti.</paragraph>
    <paragraph line="4" number="134"> ‘‘Suṇātu me bhante’’tiādīsu yaṃ vattabbaṃ, taṃ <bold>mātikāṭṭhakathāyaṃ</bold> (kaṅkhā. aṭṭha. nidānavaṇṇanā) vitthārato āgatamevāti na idha vitthārayissāma, atthikehi pana tatoyeva gahetabbaṃ.</paragraph>
    <paragraph line="5" number="135"><bold>Āpajjitvā vā vuṭṭhito</bold>ti ettha ārocitāpi āpatti asantī nāma hotīti veditabbaṃ. Teneva <bold>mātikāṭṭhakathāyaṃ</bold> (kaṅkhā. aṭṭha. nidānavaṇṇanā) vuttaṃ ‘‘yassa pana evaṃ anāpannā vā āpatti āpajjitvā ca pana vuṭṭhitā vā desitā vā ārocitā vā, tassa sā āpatti asantī nāma hotī’’ti. Musāvādo nāma vacībhedapaccayā hotīti āha <bold>‘‘na musāvādalakkhaṇenā’’</bold>ti. <bold>Bhagavato pana vacanenā</bold>ti sampajānamusāvāde kiṃ hoti? ‘‘Dukkaṭaṃ hotī’’ti iminā vacanena. <bold>Vacīdvāre akiriyasamuṭṭhānā āpatti hotī</bold>ti yasmā yassa bhikkhuno adhammikāya paṭiññāya tuṇhībhūtassa nisinnassa manodvāre āpatti nāma natthi, yasmā pana āvi kātabbaṃ na āvi akāsi, tenassa vacīdvāre akiriyasamuṭṭhānā āpatti hoti.</paragraph>
    <paragraph line="6"><bold>Vācā</bold>ti <pageBreak edition="Vipassana Research Institut" number="3.0245" /> vācāya, ya-kāralopenāyaṃ niddeso. Kenaci manujena vācāya anālapantoti yojetabbaṃ. <bold>Giraṃ no ca pare bhaṇeyyā</bold>ti ‘‘ime sossantī’’ti parapuggale sandhāya saddampi na nicchāreyya. <bold>Āpajjeyya vācasika</bold>nti vācato samuṭṭhitaṃ āpattiṃ āpajjeyya.</paragraph>
    <paragraph line="7"><bold>Antarāyakaro</bold>ti vippaṭisāravatthutāya pāmojjādisambhavaṃ nivāretvā paṭhamajjhānādīnaṃ adhigamāya antarāyakaro. <bold>Tassa bhikkhuno phāsu hotī</bold>ti <pageBreak edition="Myanmar" number="3.0270" /> avippaṭisāramūlakānaṃ pāmojjādīnaṃ vasena tassa bhikkhuno sukhā paṭipadā sampajjatīti attho.</paragraph>
    <centered line="8">Sannipātānujānanādikathāvaṇṇanā niṭṭhitā.</centered>
    <subhead line="9">Sīmānujānanakathāvaṇṇanā</subhead>
    <paragraph line="10" number="138"><bold>Itaropī</bold>ti suddhapaṃsupabbatādiṃ sandhāya vadati. <bold>Hatthippamāṇo nāma pabbato</bold> heṭṭhimakoṭiyā aḍḍhaṭṭhamaratanubbedho. <bold>Tasmā</bold>ti yasmā ekena na vaṭṭati, tasmā. <bold>Dvattiṃsapalaguḷapiṇḍappamāṇatā</bold> thūlatāya gahetabbā, na tulagaṇanāya. <bold>Antosāramissakāna</bold>nti antosārarukkhehi missakānaṃ. <bold>Sūcidaṇḍakappamāṇo</bold>ti sīhaḷadīpe lekhanadaṇḍappamāṇoti vadanti, so ca kaniṭṭhaṅguliparimāṇoti daṭṭhabbaṃ. <bold>Eta</bold>nti navamūlasākhāniggamanaṃ. <bold>Parabhāge kittetuṃ vaṭṭatī</bold>ti bahi nikkhamitvā ṭhitesu aṭṭhasu maggesu ekissā disāya ekaṃ, aparāya ekanti evaṃ catūsu ṭhānesu kittetuṃ vaṭṭati.</paragraph>
    <paragraph line="11"><bold>Yattha katthaci uttarantiyā bhikkhuniyā antaravāsako temiyatī</bold>ti sikkhākaraṇīyaṃ āgatalakkhaṇena timaṇḍalaṃ paṭicchādetvā antaravāsakaṃ anukkhipitvā titthena vā atitthena vā uttarantiyā bhikkhuniyā ekadvaṅgulamattampi antaravāsako temiyati. Bhikkhuniyā eva gahaṇañcettha bhikkhunīvibhaṅge bhikkhuniyā vasena nadīlakkhaṇassa pāḷiyaṃ āgatattā teneva nayena dassanatthaṃ kataṃ. <bold>Sīmaṃ bandhantānaṃ nimittaṃ hotī</bold>ti ayaṃ vuttalakkhaṇā nadī samuddaṃ vā pavisatu taḷākaṃ vā, pabhavato paṭṭhāya nimittaṃ hoti. <bold>Ajjhottharitvā āvaraṇaṃ pavattatiyevā</bold>ti āvaraṇaṃ ajjhottharitvā sandatiyeva. <bold>Appavattamānā</bold>ti asandamānudakā. Āvaraṇañhi patvā nadiyā yattake padese udakaṃ asandamānaṃ santiṭṭhati, tattha nadīnimittaṃ kātuṃ na vaṭṭati. Upari sandamānaṭṭhāneyeva vaṭṭati, asandamānaṭṭhāne pana udakanimittaṃ kātuṃ vaṭṭati. Ṭhitameva hi udakanimitte vaṭṭati, na sandamānaṃ. Tenevāha <bold>‘‘pavattanaṭṭhāne nadīnimittaṃ, appavattanaṭṭhāne udakanimittaṃ</bold><pageBreak edition="Vipassana Research Institut" number="3.0246" /><bold>kātuṃ vaṭṭatī’’</bold>ti. <bold>Nadiṃ bhinditvā</bold>ti mātikāmukhadvārena nadīkūlaṃ bhinditvā. <bold>Ukkhepima</bold>nti kūpato viya ukkhipitvā gahetabbaṃ.</paragraph>
    <paragraph line="12"><bold>Siṅghāṭakasaṇṭhānā</bold>ti <pageBreak edition="Myanmar" number="3.0271" /> tikoṇaracchāsaṇṭhānā. <bold>Mudiṅgasaṇṭhānā</bold>ti mudiṅgabherī viya majjhe vitthatā ubhosu koṭīsu saṅkoṭitā hoti. <bold>Upacāraṃ ṭhapetvā</bold>ti pacchā sīmaṃ bandhantānaṃ sīmāya okāsaṃ ṭhapetvā. <bold>Antonimittagatehi panā</bold>ti ekassa gāmassa upaḍḍhaṃ anto kattukāmatāya sati sabbesaṃ āgamane payojanaṃ natthīti katvā vuttaṃ. <bold>Āgantabba</bold>nti ca sāmīcivasena vuttaṃ, nāyaṃ niyamo ‘‘āgantabbamevā’’ti. Tenevāha <bold>‘‘āgamanampi anāgamanampi vaṭṭatī’’</bold>ti. Abaddhāya hi sīmāya nānāgāmakhettānaṃ nānāsīmasabhāvattā tesaṃ anāgamanepi vaggakammaṃ na hoti, tasmā anāgamanampi vaṭṭati. Baddhāya pana sīmāya ekasīmabhāvato puna aññasmiṃ kamme kariyamāne anto sīmagatehi āgantabbamevāti āha <bold>‘‘avippavāsasīmā…pe… āgantabba’’</bold>nti. Nimittakittanakāle asodhitāyapi sīmāya nevatthi doso nimittakittanassa apalokanādīsu aññatarābhāvato.</paragraph>
    <paragraph line="13">Bhaṇḍukammāpucchanaṃ sandhāya <bold>pabbajjā</bold>-gahaṇaṃ. <bold>Sukhakaraṇattha</bold>nti sabbesaṃ sannipātanaparissamaṃ pahāya appatarehi sukhakaraṇatthaṃ. <bold>Ekavīsati bhikkhū gaṇhātī</bold>ti vīsativaggakaraṇīyaparamattā saṅghakammassa kammārahena saddhiṃ ekavīsati bhikkhū gaṇhāti. Idañca nisinnānaṃ vasena vuttaṃ. Heṭṭhimantato hi yattha ekavīsati bhikkhū nisīdituṃ sakkonti, tattake padese sīmaṃ bandhituṃ vaṭṭati. <bold>Na sakkhissantī</bold>ti avippavāsasīmāya baddhabhāvaṃ asallakkhetvā ‘‘samānasaṃvāsakameva samūhanissāmā’’ti vāyamantā na sakkhissanti. Baddhāya hi avippavāsasīmāya taṃ asamūhanitvā ‘‘samānasaṃvāsakasīmaṃ samūhanissāmā’’ti katāyapi kammavācāya asamūhatāva hoti sīmā. Paṭhamañhi avippavāsaṃ samūhanitvā pacchā sīmā samūhanitabbā. Ekaratanappamāṇā suviññeyyatarā hotīti katvā vuttaṃ <bold>‘‘ekaratanappamāṇā vaṭṭatī’’</bold>ti. Ekaṅgulamattāpi sīmantarikā vaṭṭatiyeva. Tattakenapi hi sīmā asambhinnāva hoti.</paragraph>
    <paragraph line="14"><bold>Avasesanimittānī</bold>ti mahāsīmāya bāhirapasse nimittāni. Khaṇḍasīmato paṭṭhāya bandhanaṃ āciṇṇaṃ, āciṇṇakaraṇeneva ca sammoho na hotīti āha <bold>‘‘khaṇḍasīmatova paṭṭhāya bandhitabbā’’</bold>ti. <bold>Kuṭigehe</bold>ti kuṭighare, bhūmighareti attho. <bold>Udukkhala</bold>nti khuddakāvāṭaṃ. <bold>Nimittaṃ na kātabba</bold>nti taṃ rājiṃ vā udukkhalaṃ vā nimittaṃ na kātabbaṃ.</paragraph>
    <paragraph line="15"><bold>Heṭṭhā</bold><pageBreak edition="Myanmar" number="3.0272" /><pageBreak edition="Vipassana Research Institut" number="3.0247" /><bold>na otaratī</bold>ti bhittito oraṃ nimittāni ṭhapetvā kittitattā heṭṭhā ākāsappadesaṃ na otarati. <bold>Heṭṭhāpi otaratī</bold>ti sace heṭṭhā antobhittiyaṃ ekavīsatiyā bhikkhūnaṃ okāso hoti, otarati. Otaramānā ca uparisīmappamāṇena na otarati, samantā bhittippamāṇena otarati. <bold>Otaraṇānotaraṇaṃ vuttanayeneva veditabba</bold>nti sace heṭṭhā ekavīsatiyā bhikkhūnaṃ okāso hoti, otarati. No ce, na otaratīti adhippāyo. <bold>Sabbo pāsādo sīmaṭṭho hotī</bold>ti uparimatalena saddhiṃ ekābaddhabhittiko vā hotu mā vā, sabbopi pāsādo sīmaṭṭhova hoti.</paragraph>
    <paragraph line="16"><bold>Tālamūlakapabbate</bold>ti tālamūlasadise pabbate. So ca heṭṭhā mahanto hutvā anupubbena tanuko hotīti daṭṭhabbaṃ. <bold>Paṇavasaṇṭhāno</bold> majjhe tanuko hoti mūle agge ca vitthato. <bold>Heṭṭhā vā majjhe vā</bold>ti mudiṅgasaṇṭhānassa heṭṭhā paṇavasaṇṭhānassa majjhe. <bold>Ākāsapabbhāra</bold>nti bhittiyā aparikkhittapabbhāraṃ. <bold>Antoleṇaṃ hotī</bold>ti pabbatassa anto leṇaṃ hoti. <bold>Sīmāmāḷake</bold>ti khaṇḍasīmāmāḷake. <bold>Mahāsīmaṃ sodhetvā vā kammaṃ kātabba</bold>nti mahāsīmagatā bhikkhū hatthapāsaṃ vā ānetabbā, sīmato vā bahi kātabbāti adhippāyo. <bold>Gaṇṭhipadesu</bold> pana ‘‘mahāsīmagatehi bhikkhūhi taṃ sākhaṃ vā pārohaṃ vā anāmasitvā ṭhātabbanti adhippāyo’’ti vuttaṃ, taṃ na gahetabbaṃ. <bold>Purimanayepī</bold>ti khaṇḍasīmāya uṭṭhahitvā mahāsīmāya oṇatarukkhepi. <bold>Ukkhipāpetvā kātuṃ na vaṭṭatī</bold>ti khaṇḍasīmāya anto ṭhitattā rukkhassa tattha ṭhito hatthapāsaṃyeva ānetabboti ukkhipāpetvā kātuṃ na vaṭṭati.</paragraph>
    <paragraph line="17" number="140"><bold>Pārayatī</bold>ti ajjhottharati. <bold>Pārā</bold>ti sīmāpekkho itthiliṅganiddeso. <bold>Assā</bold>ti bhaveyya. Idhādhippetanāvāya pamāṇaṃ dassento āha <bold>‘‘yā sabbantimena paricchedena…pe… tayo jane vahatī’’</bold>ti. Iminā ca vuttappamāṇato khuddakā nāvā vijjamānāpi idha asantapakkhaṃ bhajatīti dīpeti. Avassaṃ labbhaneyyā dhuvanāvāva hotīti sambandho. Rukkhaṃ chinditvā katoti pāṭhaseso. <bold>Paratīre sammukhaṭṭhāne</bold>ti orimatīre sabbapariyantanimittassa sammukhaṭṭhāne. <bold>Sabbanimittānaṃ anto ṭhite bhikkhū hatthapāsagate katvā</bold>ti ettha sace ekaṃ gāmakhettaṃ hoti, ubhosu tīresu sabbanimittānaṃ anto ṭhite bhikkhū hatthapāsagate katvā <pageBreak edition="Myanmar" number="3.0273" /> sammannitabbā. Nānāgāmakkhettaṃ ce, samānasaṃvāsakasīmābandhanakāle anāgantumpi vaṭṭati. Avippavāsasīmāsammutiyaṃ pana āgantabbameva. Yasmā ubhosu tīresu nimittakittanamattena dīpako saṅgahito nāma na hoti, tasmā dīpakepi nimittāni visuṃ kittetabbānevāti āha <bold>‘‘dīpakassa</bold><pageBreak edition="Vipassana Research Institut" number="3.0248" /><bold>orimante ca pārimante ca nimittaṃ kittetabba’’</bold>nti. <bold>Dīpakasikhara</bold>nti dīpakamatthakaṃ. <bold>Pabbatasaṇṭhānā</bold>ti dīpakassa ekato adhikatarattā vuttaṃ.</paragraph>
    <centered line="18">Sīmānujānanakathāvaṇṇanā niṭṭhitā.</centered>
    <subhead line="19">Uposathāgārādikathāvaṇṇanā</subhead>
    <paragraph line="20" number="142"><bold>Vatthuvasena vutta</bold>nti ‘‘mayañcamhā asammatāya bhūmiyā nisinnā pātimokkhaṃ assumhā’’ti vatthumhi pātimokkhasavanassa āgatattā vuttaṃ. <bold>Uposathappamukhaṃ</bold> nāma uposathāgārassa sammukhaṭṭhānaṃ. Pāḷiyaṃ ‘‘paṭhamaṃ nimittā kittetabbā’’ti ettakameva vatvā sīmāsammutiyaṃ viya ‘‘pabbatanimittaṃ pāsāṇanimitta’’ntiādinā visesetvā nimittānaṃ adassitattā <bold>‘‘khuddakāni vā…pe… yāni kānici nimittānī’’</bold>ti vuttaṃ. Kittetuṃ vaṭṭatīti iminā sambandho.</paragraph>
    <subhead line="21">Avippavāsasīmānujānanakathāvaṇṇanā</subhead>
    <paragraph line="22" number="144"><bold>Assā</bold>ti bhikkhunisaṅghassa. <bold>Dvepi sīmāyo</bold>ti paṭhamaṃ vuttā avippavāsasīmā samānasaṃvāsakasīmā ca. <bold>Na kammavācaṃ vaggaṃ karontī</bold>ti kammavācaṃ na bhindanti, kammaṃ na kopentīti adhippāyo. <bold>Etthā</bold>ti ‘‘ṭhapetvā gāmañca gāmūpacārañcā’’ti ettha. <bold>Gāmañca gāmūpacārañca na ottharatī</bold>ti ‘‘ṭhapetvā gāmañca gāmūpacārañcā’’ti vuttattā. <bold>Sīmāsaṅkhyameva gacchatī</bold>ti avippavāsasīmāsaṅkhaṃ gacchati. <bold>Ekampi kulaṃ paviṭṭhaṃ vā</bold>ti abhinavakatagehesu sabbapaṭhamaṃ ekampi kulaṃ paviṭṭhaṃ atthi. <bold>Agataṃ vā</bold>ti porāṇakagāme aññesu gehāni chaḍḍetvā gatesu ekampi kulaṃ agataṃ atthi.</paragraph>
    <paragraph line="23"><bold>Avippavāsasīmā na samūhantabbā</bold>ti mahāsīmaṃ sandhāya vadati. <bold>Nirāsaṅkaṭṭhānesu ṭhatvā</bold>ti cetiyaṅgaṇādīnaṃ khaṇḍasīmāya anokāsattā vuttaṃ. Khaṇḍasīmañhi bandhantā tādisaṃ ṭhānaṃ pahāya aññasmiṃ vivitte okāse bandhanti <pageBreak edition="Myanmar" number="3.0274" />. <bold>Appeva nāma samūhanituṃ sakkhissantī</bold>ti avippavāsasīmaṃyeva samūhanituṃ sakkhissanti, na khaṇḍasīmaṃ. <bold>Paṭibandhituṃ pana na sakkhissantevā</bold>ti khaṇḍasīmāya aññātattā na sakkhissanti. <bold>Na samūhanitabbā</bold>ti khaṇḍasīmaṃ ajānantehi <pageBreak edition="Vipassana Research Institut" number="3.0249" /> na samūhanitabbā. Uposathassa visuṃ gahitattā avasesakammavasena samānasaṃvāsatā veditabbā.</paragraph>
    <subhead line="24">Gāmasīmādikathāvaṇṇanā</subhead>
    <paragraph line="25" number="147"><bold>Aparicchinnāyā</bold>ti baddhasīmāvasena akataparicchedāya. <bold>Yena kenaci khaṇitvā akato</bold>ti antamaso tiracchānenapi khaṇitvā akato. <bold>Tassa antohatthapāsaṃ vijahitvā ṭhito kammaṃ kopetī</bold>ti iminā bahiparicchedato yattha katthaci ṭhito kammaṃ na kopetīti dīpeti. Yaṃ pana vuttaṃ <bold>mātikāṭṭhakathāyaṃ</bold> (kaṅkhā. aṭṭha. nidānavaṇṇanā) ‘‘paricchedabbhantare hatthapāsaṃ vijahitvā ṭhitopi paricchedato bahi aññaṃ tattakaṃyeva paricchedaṃ anatikkamitvā ṭhitopi kammaṃ kopeti, idaṃ sabbaaṭṭhakathāsu sanniṭṭhāna’’nti, tattha ‘‘aññaṃ tattakaṃyeva paricchedaṃ anatikkamitvā ṭhitopi kammaṃ kopetī’’ti idaṃ neva pāḷiyaṃ, na aṭṭhakathāyaṃ upalabbhati. Yadi cetaṃ dvinnaṃ saṅghānaṃ visuṃ uposathādikammakaraṇādhikāre vuttattā udakukkhepato bahi aññaṃ udakukkhepaṃ anatikkamitvā uposathādikaraṇatthaṃ ṭhito saṅgho sīmāsambhedasambhavato kammaṃ kopetīti iminā adhippāyena vuttaṃ siyā, evaṃ sati yujjeyya. Teneva <bold>mātikāṭṭhakathāya līnatthappakāsaniyaṃ</bold> vuttaṃ ‘‘aññaṃ tattakaṃyeva paricchedanti dutiyaṃ udakukkhepaṃ anatikkantopi kopeti. Kasmā? Attano udakukkhepasīmāya paresaṃ udakukkhepasīmāya ajjhotthaṭattā sīmāsambhedo hoti, tasmā kopetī’’ti. ‘‘Idaṃ sabbaaṭṭhakathāsu sanniṭṭhāna’’nti ca iminā adhippāyena vuttanti gahetabbaṃ sabbāsupi aṭṭhakathāsu sīmāsambhedassa anicchitattā. Teneva hi ‘‘attano ca aññesañca udakukkhepaparicchedassa antarā añño udakukkhepo sīmantarikatthāya ṭhapetabbo’’ti vuttaṃ. Aññe panettha aññathāpi papañcenti, taṃ na gahetabbaṃ.</paragraph>
    <paragraph line="26"><bold>Sabbattha saṅgho nisīdatī</bold>ti hatthapāsaṃ avijahitvā nisīdati. <bold>Udakukkhepasīmākammaṃ natthī</bold>ti yasmā sabbopi nadīpadeso bhikkhūhi ajjhotthaṭo <pageBreak edition="Myanmar" number="3.0275" />, tasmā samantato nadiyā abhāvā udakukkhepe payojanaṃ natthi. Udakukkhepappamāṇā sīmantarikā suviññeyyatarā hoti, sīmāsambhedasaṅkā na ca siyāti sāmīcidassanatthaṃ <bold>‘‘añño udakukkhepo sīmantarikatthāya ṭhapetabbo’’</bold>ti vuttaṃ. Yattakena pana sīmāsambhedo na hoti, tattakaṃ ṭhapetuṃ vaṭṭatiyeva. Tenevāhu porāṇā ‘‘yattakena sīmāsaṅkaro na hoti, tattakampi ṭhapetuṃ vaṭṭatī’’ti. <bold>Ūnakaṃ pana na vaṭṭatī</bold>ti idampi udakukkhepasīmāya parisavasena vaḍḍhanato sīmāsambhedasaṅkā siyāti taṃnivāraṇatthameva vuttaṃ.</paragraph>
    <paragraph line="27"><bold>Gacchantiyā</bold><pageBreak edition="Vipassana Research Institut" number="3.0250" /><bold>pana nāvāya kātuṃ na vaṭṭatī</bold>ti ettha udakukkhepamanatikkamitvā parivattamānāya kātuṃ vaṭṭatīti veditabbaṃ. <bold>Sīmaṃ vā sodhetvā</bold>ti ettha <bold>sīmasodhanaṃ</bold> nāma gāmasīmādīsu ṭhitānaṃ hatthapāsānayanādi. <bold>‘‘Nadiṃ vināsetvā taḷākaṃ karontī’’</bold>ti vuttamevatthaṃ vibhāveti <bold>‘‘heṭṭhā pāḷi baddhā’’</bold>ti, heṭṭhānadiṃ āvaritvā pāḷi baddhāti attho. <bold>Chaḍḍitamodaka</bold>nti taḷākarakkhaṇatthaṃ ekamantena chaḍḍitamudakaṃ. <bold>Deve avassante</bold>ti dubbuṭṭhikāle vassānepi deve avassante. <bold>Uppatitvā</bold>ti uttaritvā. <bold>Gāmanigamasīmaṃ ottharitvā pavattatī</bold>ti vuttappakāre vassakāle cattāro māse abbocchinnā pavattati. <bold>Vihārasīma</bold>nti baddhasīmaṃ sandhāya vadati.</paragraph>
    <paragraph line="28"><bold>Agamanapathe</bold>ti yattha tadaheva gantvā paccāgantuṃ na sakkā hoti, tādise padese araññasīmāsaṅkhameva gacchatīti sattabbhantarasīmaṃ sandhāya vadati. <bold>Tesa</bold>nti macchabandhānaṃ. <bold>Gamanapariyantassa orato</bold>ti gamanapariyantassa orimabhāge dīpakaṃ pabbatañca sandhāya vuttaṃ, na samuddappadesaṃ.</paragraph>
    <paragraph line="29" number="148"><bold>Saṃsaṭṭhaviṭapā</bold>ti iminā aññamaññassa āsannataṃ dīpeti. <bold>Baddhā hotī</bold>ti pacchimadisābhāge sīmaṃ sandhāya vuttaṃ. <bold>Tassā padesa</bold>nti yattha ṭhatvā bhikkhūhi kammaṃ kātuṃ sakkā hoti, tādisaṃ padesaṃ. Yattha pana ṭhitehi kammaṃ kātuṃ na sakkā hoti, tādisaṃ padesaṃ antokaritvā bandhantā sīmāya sīmaṃ sambhindanti nāma. <bold>Dvinnaṃ sīmānaṃ nimittaṃ hotī</bold>ti nimittassa sīmato bāhirattā sīmāsambhedo na hotīti vuttaṃ. <bold>Sīmāsaṅkaraṃ karotī</bold>ti vaḍḍhitvā sīmappadesaṃ paviṭṭhe dvinnaṃ sīmānaṃ gataṭṭhānassa duviññeyyattā vuttaṃ, na pana tattha kammaṃ kātuṃ na vaṭṭatīti dassanatthaṃ. Na hi sīmā tattakena <pageBreak edition="Myanmar" number="3.0276" /> asīmā hoti, dve pana sīmā pacchā vaḍḍhitena rukkhena ajjhotthaṭattā ekābaddhā honti, tasmā ekattha ṭhatvā kammaṃ karontehi itaraṃ sodhetvā kātabbaṃ.</paragraph>
    <centered line="30">Gāmasīmādikathāvaṇṇanā niṭṭhitā.</centered>
    <subhead line="31">Uposathabhedādikathāvaṇṇanā</subhead>
    <paragraph line="32" number="149"><bold>Adhammena vaggaṃ uposathakamma</bold>nti ettha yattha cattāro vasanti, tattha pātimokkhuddeso anuññāto. Yattha dve vā tayo vā vasanti, tattha pārisuddhiuposatho. Idha pana <pageBreak edition="Vipassana Research Institut" number="3.0251" /> tathā akatvā catunnaṃ vasanaṭṭhāne pārisuddhiuposathassa katattā tiṇṇaṃ vasanaṭṭhāne ca pātimokkhassa uddiṭṭhattā ‘‘adhammenā’’ti vuttaṃ. Yasmā sabbeva na sannipatiṃsu, chandapārisuddhi ca saṅghamajjhaṃyeva āgacchati, na gaṇamajjhaṃ, tasmā ‘‘vagga’’nti vuttaṃ.</paragraph>
    <subhead line="33">Pātimokkhuddesakathāvaṇṇanā</subhead>
    <paragraph line="34" number="150"><bold>Evametaṃ dhārayāmī</bold>ti ‘‘sutā kho panāyasmantehī’’ti ettha ‘‘evametaṃ dhārayāmī’’ti vatvā ‘‘uddiṭṭhaṃ kho āyasmanto nidānaṃ, sutā kho panāyasmantehi cattāro pārājikā dhammā’’ti vattabbaṃ. Teneva <bold>mātikāṭṭhakathāyaṃ</bold> (kaṅkhā. aṭṭha. nidānavaṇṇanā) ‘‘tatthāyasmante pucchāmi kaccittha parisuddhā, dutiyampi pucchāmi…pe… tasmā tuṇhī, evametaṃ dhārayāmīti vatvā ‘uddiṭṭhaṃ kho āyasmanto nidāna’ntiādinā nayena avasese sutena sāvite uddiṭṭho hotī’’ti vuttaṃ. <bold>Sutenā</bold>ti sutapadena. <bold>Savarabhaya</bold>nti vanacarakabhayaṃ. Tenāha <bold>‘‘aṭavimanussabhaya’’</bold>nti. ‘‘Avasesaṃ sutena sāvetabba’’nti vacanato nidānuddese aniṭṭhite sutena sāvetabbaṃ nāma natthīti āha <bold>‘‘dutiyādīsu uddesesū’’</bold>ti. Uddiṭṭhauddesāpekkhañhi avasesaggahaṇaṃ, tasmā nidāne uddiṭṭhe pārājikuddesādīsu yasmiṃ vippakate antarāyo uppajjati, tena saddhiṃ avasesaṃ sutena sāvetabbaṃ.</paragraph>
    <paragraph line="35"><bold>Tīhipi</bold><pageBreak edition="Myanmar" number="3.0277" /><bold>vidhīhī</bold>ti osāraṇakathanasarabhaññehi. Ettha ca atthaṃ bhaṇitukāmatāya suttassa osāraṇā <bold>osāraṇaṃ</bold> nāma. Tasseva atthappakāsanā <bold>kathanaṃ</bold> nāma. Suttassa tadatthassa vā sarena bhaṇanaṃ <bold>sarabhaññaṃ</bold> nāma. <bold>Sajjhāyaṃ adhiṭṭhahitvā</bold>ti ‘‘sajjhāyaṃ karomī’’ti cittaṃ uppādetvā. <bold>Osāretvā pana kathentenā</bold>ti paṭhamaṃ ussāretvā pacchā atthaṃ kathentena. <bold>Manussānaṃ pana ‘‘bhaṇāhī’’ti vattuṃ vaṭṭatī</bold>ti ettha uccatare nisinnenapi manussānaṃ bhaṇāhīti visesetvāyeva vattuṃ vaṭṭati, avisesetvā pana na vaṭṭati. <bold>Sajjhāyaṃ karontenā</bold>ti yattha katthaci nisīditvā sajjhāyaṃ karontena. <bold>Thero</bold>ti yo koci attanā vuḍḍhataro. <bold>Ekaṃ āpucchitvā</bold>ti ekaṃ vuḍḍhataraṃ āpucchitvā. <bold>Aparo āgacchatī</bold>ti aparo tatopi vuḍḍhataro āgacchati.</paragraph>
    <centered line="36">Pātimokkhuddesakathāvaṇṇanā niṭṭhitā.</centered>
    <subhead line="37">Pātimokkhuddesakaajjhesanādikathāvaṇṇanā</subhead>
    <paragraph line="38" number="155"><bold>Codanāvatthu</bold><pageBreak edition="Vipassana Research Institut" number="3.0252" /> nāma ekaṃ nagaraṃ. <bold>Saṅghauposathādibhedena navavidha</bold>nti saṅghe uposatho gaṇe uposatho puggale uposathoti evaṃ kārakavasena tayo, suttuddeso pārisuddhiuposatho adhiṭṭhānuposathoti evaṃ kattabbākāravasena tayo, cātuddasiko pannarasiko sāmaggīuposathoti evaṃ divasavasena tayoti navavidhaṃ. <bold>Catubbidhaṃ uposathakamma</bold>nti adhammena vaggaṃ uposathakammaṃ, adhammena samaggaṃ uposathakammaṃ, dhammena vaggaṃ uposathakammaṃ, dhammena samaggaṃ uposathakammanti evaṃ catubbidhampi uposathakammaṃ. <bold>Duvidhaṃ pātimokkha</bold>nti bhikkhupātimokkhaṃ bhikkhunīpātimokkhanti duvidhaṃ pātimokkhaṃ. <bold>Navavidhaṃ pātimokkhuddesa</bold>nti bhikkhūnaṃ pañca uddesā, bhikkhunīnaṃ ṭhapetvā aniyatuddesaṃ avasesā cattāroti navavidhaṃ pātimokkhuddesaṃ.</paragraph>
    <subhead line="39">Pakkhagaṇanādiuggahaṇānujānanakathāvaṇṇanā</subhead>
    <paragraph line="40" number="158-161"><bold>Samannāharathā</bold>ti sallakkhetha. <bold>Pariyesitabbānī</bold>ti bhikkhācārena pariyesitabbāni.</paragraph>
    <subhead line="41">Disaṃgamikādivatthukathāvaṇṇanā</subhead>
    <paragraph line="42" number="163"><bold>Utuvasseyevā</bold>ti <pageBreak edition="Myanmar" number="3.0278" /> hemantagimhesuyeva.</paragraph>
    <subhead line="43">Pārisuddhidānakathāvaṇṇanā</subhead>
    <paragraph line="44" number="164"><bold>Yena kenaci aṅgapaccaṅgena viññāpetī</bold>ti manasā cintetvā hatthappayogādinā yena kenaci viññāpeti. <bold>Saṅgho nappahotī</bold>ti dvinnaṃ dvinnaṃ antarā hatthapāsaṃ avijahitvā paṭipāṭiyā ṭhātuṃ nappahoti. <bold>Itarā pana biḷālasaṅkhalikapārisuddhi nāmā</bold>ti ettha keci vadanti ‘‘biḷālasaṅkhalikā baddhāva hoti antogehe eva sampayojanattā, yathā sā na katthaci gacchati, tathā sāpi na gacchatīti adhippāyo. Itarathā visesanaṃ niratthakaṃ hotī’’ti. Apare pana ‘‘yathā bahūhi manussehi ekassa biḷālassa attano attano saṅkhalikā gīvāya ābaddhā biḷāle gacchante gacchanti ābaddhattā, na aññasmiṃ biḷāle gacchante gacchanti anābaddhattā, evamevassa bhikkhussa bahūhi saṅkhalikasadisā chandapārisuddhi dinnā, sā tasmiṃ bhikkhusmiṃ gacchante <pageBreak edition="Vipassana Research Institut" number="3.0253" /> gacchati tasmiṃ saṅkhalikā viya ābaddhattā, na aññasmiṃ anābaddhattā’’ti vadanti. Sabbampetaṃ na sārato paccetabbaṃ. Ayaṃ panettha sāro – yathā saṅkhalikāya paṭhamavalayaṃ dutiyaṃyeva valayaṃ pāpuṇāti, na tatiyaṃ, evamayampi pārisuddhidāyakena yassa dinnā, tato aññattha na gacchatīti saṅkhalikasadisattā ‘‘biḷālasaṅkhalikā’’ti vuttā. Biḷālasaṅkhalikagahaṇañcettha yāsaṃ kāsañci saṅkhalikānaṃ upalakkhaṇamattanti daṭṭhabbaṃ.</paragraph>
    <subhead line="45">Chandadānakathāvaṇṇanā</subhead>
    <paragraph line="46" number="165"> ‘‘Santi saṅghassa karaṇīyānī’’ti vattabbe vacanavipallāsena ‘‘karaṇīya’’nti vuttaṃ. Tassa sammutidānakiccaṃ natthi. ‘‘Hatthapāsaṃ ānetabboyevā’’ti <bold>gaṇṭhipadesu</bold> vuttaṃ.</paragraph>
    <subhead line="47">Saṅghuposathādikathāvaṇṇanā</subhead>
    <paragraph line="48" number="168"> Saṅghasannipātato paṭhamaṃ kātabbaṃ <bold>pubbakaraṇa</bold>nti vuttaṃ, pubbakaraṇato pacchā kātabbampi uposathakammato paṭhamaṃ kātabbattā <bold>pubbakicca</bold>nti vuttaṃ. Ubhayampi cetaṃ uposathakammato paṭhamaṃ kattabbattā katthaci <bold>pubbakicca</bold>micceva voharīyati ‘‘kiṃ saṅghassa pubbakicca’’ntiādīsu viya.</paragraph>
    <paragraph line="49"><bold>Uposatho</bold>ti <pageBreak edition="Myanmar" number="3.0279" /> tīsu uposathadivasesu aññataradivaso. Tasmiñhi sati idaṃ saṅghassa uposathakammaṃ pattakallaṃ nāma hoti, nāsati. Yathāha ‘‘na ca, bhikkhave, anuposathe uposatho kātabbo’’ti (mahāva. 183). <bold>Yāvatikā ca bhikkhū kammappattā</bold>ti yattakā bhikkhū tassa uposathakammassa pattā yuttā anurūpā sabbantimena paricchedena cattāro bhikkhū pakatattā, te ca kho hatthapāsaṃ avijahitvā ekasīmāyaṃ ṭhitā. <bold>Sabhāgāpattiyo ca na vijjantī</bold>ti ettha yaṃ sabbo saṅgho vikālabhojanādinā sabhāgavatthunā lahukāpattiṃ āpajjati, evarūpā <bold>‘‘vatthusabhāgā’’</bold>ti vuccanti. Etāsu hi avijjamānāsu visabhāgāsu vijjamānāsupi <bold>pattakallaṃ</bold> hotiyeva.</paragraph>
    <paragraph line="50"><bold>Vajjanīyā ca puggalā tasmiṃ na hontī</bold>ti ‘‘na, bhikkhave, sagahaṭṭhāya parisāyā’’ti (mahāva. 154) vacanato gahaṭṭho, ‘‘na, bhikkhave, bhikkhuniyā nisinnaparisāya pātimokkhaṃ uddisitabba’’ntiādinā (mahāva. 183) nayena vuttā bhikkhunī sikkhamānā sāmaṇero sāmaṇerī <pageBreak edition="Vipassana Research Institut" number="3.0254" /> sikkhāpaccakkhātako antimavatthuajjhāpannako āpattiyā adassane ukkhittako āpattiyā appaṭikamme ukkhittako pāpikāya diṭṭhiyā appaṭinissagge ukkhittako paṇḍako theyyasaṃvāsako titthiyapakkantako tiracchānagato mātughātako pitughātako arahantaghātako bhikkhunīdūsako saṅghabhedako lohituppādako ubhatobyañjanakoti ime vīsati cāti ekavīsati puggalā vajjanīyā nāma, te hatthapāsato bahikaraṇavasena vajjetabbā. Etesu hi tividhe ukkhittake sati uposathaṃ karonto saṅgho pācittiyaṃ āpajjati, sesesu dukkaṭaṃ. Ettha ca <bold>tiracchānagato</bold>ti yassa upasampadā paṭikkhittā, sova adhippeto, titthiyā gahaṭṭheneva saṅgahitā. Etepi hi vajjanīyā. Evaṃ pattakallaṃ imehi catūhi aṅgehi saṅgahitanti veditabbaṃ.</paragraph>
    <paragraph line="51"><bold>Ajja me uposatho pannarasotipī</bold>ti <bold>pi</bold>-saddena pāḷiyaṃ āgatanayeneva ‘‘ajja me uposatho’’tipi vattuṃ vaṭṭatīti dīpeti. <bold>Mātikāṭṭhakathāyaṃ</bold> (kaṅkhā. aṭṭha. nidānavaṇṇanā) pana ‘‘ajja me uposatho cātuddasoti vā pannarasoti vā vatvā adhiṭṭhāmīti vattabba’’nti vuttaṃ.</paragraph>
    <centered line="52">Saṅghuposathādikathāvaṇṇanā niṭṭhitā.</centered>
    <subhead line="53">Āpattipaṭikammavidhikathāvaṇṇanā</subhead>
    <paragraph line="54" number="169"> Nanu <pageBreak edition="Myanmar" number="3.0280" /> ca ‘‘na, bhikkhave, sāpattikena uposatho kātabbo, yo kareyya, āpatti dukkaṭassā’’ti evaṃ sāpattikassa uposathakaraṇe visuṃ paññattā āpatti na dissati, tasmā bhagavatā paññattaṃ ‘‘na sāpattikena uposatho kātabbo’’ti idaṃ kasmā vuttanti āha <bold>‘‘yassa siyā āpatti…pe… paññattaṃ hotīti veditabba’’</bold>nti. Kiñcāpi visuṃ paññattā āpatti na dissati, atha kho ‘‘yassa siyā āpatti, so āvikareyyā’’tiādiṃ vadantena atthato paññattāyevāti adhippāyo.</paragraph>
    <paragraph line="55"><bold>Pārisuddhidānapaññāpanena cā</bold>ti imināva ‘‘sāpattikena pārisuddhipi na dātabbā’’ti dīpitaṃ hoti. Na hi sāpattiko samāno ‘‘pārisuddhiṃ dammi, pārisuddhiṃ me hara, pārisuddhiṃ me ārocehī’’ti vattumarahati. Tasmā pārisuddhiṃ dentena paṭhamaṃ santī āpatti desetabbā ‘‘ahaṃ, āvuso, itthannāmāya āpattiyā vematiko, yadā nibbematiko bhavissāmi, tadā taṃ āpattiṃ paṭikarissāmī’’ti vatvā uposatho kātabbo. ‘‘Pātimokkhaṃ sotabba’’nti vacanato yāva <pageBreak edition="Vipassana Research Institut" number="3.0255" /> nibbematiko na hoti, tāva sabhāgāpattiṃ paṭiggahetuṃ na labhati, aññesañca kammānaṃ parisuddho nāma hoti. ‘‘Puna nibbematiko hutvā desetabbaṃ na cā’’ti neva pāḷiyaṃ na aṭṭhakathāyaṃ atthi, desite pana doso natthi. ‘‘Ito vuṭṭhahitvā paṭikarissāmīti etthāpi eseva nayo’’ti <bold>gaṇṭhipadesu</bold> vuttaṃ. Yathā sabbo saṅgho sabhāgāpattiṃ āpajjitvā ‘‘suṇātu me bhante, saṅgho…pe… paṭikarissatī’’ti ñattiṃ ṭhapetvā uposathaṃ kātuṃ labhati, evaṃ tīhi ‘‘suṇantu me āyasmantā, ime bhikkhū sabhāgaṃ āpattiṃ āpannā. Yadā aññaṃ bhikkhuṃ suddhaṃ anāpattikaṃ passissanti, tadā tassa santike taṃ āpattiṃ paṭikarissantī’’ti gaṇañattiṃ ṭhapetvā, dvīhi aññamaññaṃ ārocetvā uposathaṃ kātuṃ vaṭṭati. Ekenapi ‘‘parisuddhaṃ labhitvā paṭikarissāmī’’ti ābhogaṃ katvā kātuṃ vaṭṭatīti ca vadanti.</paragraph>
    <centered line="56">Āpattipaṭikammavidhikathāvaṇṇanā niṭṭhitā.</centered>
    <subhead line="57">Liṅgādidassanakathāvaṇṇanā</subhead>
    <paragraph line="58" number="179"><bold>Ācārasaṇṭhāna</bold>nti <pageBreak edition="Myanmar" number="3.0281" /> ācārasaṇṭhiti. Ākarīyati pakāsīyati etenāti <bold>ākāro</bold>. Līnaṃ gamayati bodhetīti <bold>liṅgaṃ</bold>. Nimiyanti paricchijja ñāyanti etenāti <bold>nimittaṃ</bold>. Uddisīyanti apadisīyanti etenāti <bold>uddeso</bold>. ‘‘Amhākaṃ ida’’nti aññātaṃ aviditanti <bold>aññātakaṃ</bold>. Tañca atthato parasantakaṃyevāti āha <bold>‘‘aññesaṃ santaka’’</bold>nti.</paragraph>
    <paragraph line="59" number="180"><bold>Nānāsaṃvāsakabhāva</bold>nti laddhinānāsaṃvāsakabhāvaṃ. Tassa abhibhavo nāma tesaṃ laddhivissajjāpananti āha <bold>‘‘taṃ diṭṭhiṃ na nissajjāpentīti attho’’</bold>ti.</paragraph>
    <subhead line="60">Nagantabbagantabbavārakathāvaṇṇanā</subhead>
    <paragraph line="61" number="181"><bold>Uposathādhiṭṭhānatthaṃ sīmāpi nadīpi na gantabbā</bold>ti garukaṃ pātimokkhuddesaṃ vissajjetvā lahukassa akattabbattā vuttaṃ. <bold>Āraññakenāpi bhikkhunā</bold>ti ekacārikena āraññakabhikkhunā, yattha vā saṅghapahonakā bhikkhū na santi, tādise araññe vasantena. <bold>Tattha uposathaṃ katvāva gantabba</bold>nti tassa vasanaṭṭhāne saṅghuposathassa appavattanato vuttaṃ. <bold>Uposathantarāyo</bold>ti attano uposathantarāyo.</paragraph>
    <subhead line="62">Vajjanīyapuggalasandassanakathāvaṇṇanā</subhead>
    <paragraph line="63" number="183"><bold>Hatthapāsupagamanameva</bold><pageBreak edition="Vipassana Research Institut" number="3.0256" /><bold>pamāṇa</bold>nti bhikkhunīādayo ṭhitā vā hontu nisinnā vā, tesaṃ hatthapāsupagamanameva āpattiyā pamāṇanti adhippāyo, tasmā ekasīmāyampi hatthapāsaṃ jahāpetvā uposathaṃ kātuṃ vaṭṭati. Sesamettha uttānameva.</paragraph>
    <centered line="64">Uposathakkhandhakavaṇṇanā niṭṭhitā.</centered>
  </content>
</document>