<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02t.tik29.xml</normativeSource>
    <archivePath>roman/tika/vinayapitaka (tika)/saratthadipani-tika-3/10. bhikkhunikkhandhakam.xml</archivePath>
    <baseFileName>10. bhikkhunikkhandhakam</baseFileName>
    <titlePath>10. Bhikkhunikkhandhakaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">10. Bhikkhunikkhandhakaṃ</chapter>
    <subhead line="2">Mahāpajāpatigotamīvatthukathāvaṇṇanā</subhead>
    <paragraph line="3" number="402"> Bhikkhunikkhandhake <pageBreak edition="M" number="3.0436" /><pageBreak edition="V" number="3.0398" /><bold>sakkesu viharatī</bold>ti paṭhamagamanena gantvā viharati. <bold>Mahāpajāpati gotamī</bold>ti ettha <bold>gotamī</bold>ti gottaṃ. Nāmakaraṇadivase panassā laddhasakkārā brāhmaṇā lakkhaṇasampattiṃ disvā ‘‘sace ayaṃ dhītaraṃ labhissati, cakkavattirañño mahesī bhavissati. Sace puttaṃ labhissati, cakkavattirājā bhavissatīti ubhayathāpi mahatīyevassā pajā bhavissatī’’ti byākariṃsu, tasmā puttapajāya ceva dhītupajāya ca mahantatāya ‘‘mahāpajāpatī’’ti nāmaṃ akaṃsu, idha pana gottena saddhiṃ saṃsanditvā ‘‘mahāpajāpati gotamī’’ti vuttaṃ. <bold>Yena bhagavā tenupasaṅkamī</bold>ti bhagavā kapilapuraṃ gantvā paṭhamameva nandaṃ pabbājesi, sattame divase rāhulakumāraṃ. <bold>Cumbaṭakakalahe</bold> pana ubhayanagaravāsikesu yuddhatthāya nikkhantesu satthā gantvā te rājāno saññāpetvā <bold>attadaṇḍasuttaṃ</bold> (su. ni. 941 ādayo) kathesi. Rājāno pasīditvā aḍḍhateyyasate aḍḍhateyyasate dārake adaṃsu. Tāni pañca kumārasatāni satthu santike pabbajiṃsu. Atha nesaṃ pajāpatiyo sāsanaṃ pesetvā anabhiratiṃ uppādayiṃsu. Satthā tesaṃ anabhiratiyā uppannabhāvaṃ ñatvā te pañcasate daharabhikkhū kuṇāladahaṃ netvā attano kuṇālakāle nisinnapubbe pāsāṇatale nisīditvā <bold>kuṇālajātaka</bold>kathāya (jā. 2.21.kuṇālajātaka) tesaṃ anabhiratiṃ vinodetvā sabbepi te sotāpattiphale patiṭṭhāpesi, puna mahāvanaṃ ānetvā arahattaphale. Tesaṃ cittajānanatthaṃ punapi pajāpatiyo sāsanaṃ pahiṇiṃsu. Te ‘‘abhabbā mayaṃ gharāvāsassā’’ti paṭisāsanaṃ pahiṇiṃsu. Tā ‘‘na dāni amhākaṃ paragharaṃ gantuṃ yuttaṃ, mahāpajāpatiyā santikaṃ gantvā pabbajjaṃ anujānāpetvā pabbajissāmā’’ti pañcasatāpi mahāpajāpatiṃ upasaṅkamitvā ‘‘ayye, amhākaṃ pabbajjaṃ anujānāpethā’’ti āhaṃsu. Mahāpajāpati ca tā itthiyo gahetvā yena bhagavā tenupasaṅkami, setacchattassa heṭṭhā rañño parinibbutakāle upasaṅkamītipi vadantiyeva. <bold>Pakkāmī</bold>ti puna kapilapurameva pāvisi.</paragraph>
    <paragraph line="4"><bold>Yathābhirantaṃ</bold><pageBreak edition="M" number="3.0437" /><pageBreak edition="V" number="3.0399" /><bold>viharitvā</bold>ti bodhaneyyasattānaṃ upanissayaṃ olokento yathājjhāsayena viharitvā. <bold>Cārikaṃ pakkāmī</bold>ti mahājanasaṅgahaṃ karonto uttamāya buddhasiriyā anopamena buddhavilāsena aturitacārikaṃ pakkāmi. <bold>Sambahulāhi sākiyānīhi saddhi</bold>nti antonivesanasmiṃyeva dasabalaṃ uddissa pabbajjāvesaṃ gahetvā tāpi pañcasatā sākiyāniyo pabbajjāvesaṃyeva gāhāpetvā sabbāhipi tāhi sambahulāhi sākiyānīhi saddhiṃ. <bold>Pakkāmī</bold>ti gamanaṃ abhinīhari. Gamanābhinīharaṇakāle panassā ‘‘sukumārā rājitthiyo padasā gantuṃ na sakkhissantī’’ti sākiyakoliyarājāno suvaṇṇasivikāyo upaṭṭhāpayiṃsu, tā pana ‘‘yāne āruyha gacchantīhi satthari agāravo kato hotī’’ti ekapaṇṇāsayojanikaṃ maggaṃ padasāva paṭipajjiṃsu. Rājānopi purato ca pacchato ca ārakkhaṃ saṃvidahāpetvā taṇḍulasappitelādīnaṃ sakaṭāni pūretvā ‘‘gatagataṭṭhāne āhāraṃ paṭiyādethā’’ti purise pesayiṃsu. <bold>Sūnehi pādehī</bold>ti tāsañhi sukhumālattā pādesu eko phoṭo uṭṭheti, eko bhijjati, ubho pādā kaṭakaṭṭhisamparikiṇṇā viya hutvā uddhumātā. Tena vuttaṃ ‘‘sūnehi pādehī’’ti. <bold>Bahidvārakoṭṭhake</bold>ti dvārakoṭṭhakassa bahi. Kasmā panevaṃ ṭhitāti? Evaṃ kirassā ahosi ‘‘ahaṃ tathāgatena anuññātā sayameva pabbajjāvesaṃ aggahesiṃ, evaṃ gahitabhāvo ca pana me sakalajambudīpe pākaṭo jāto, sace satthā pabbajjaṃ anujānissati, iccetaṃ kusalaṃ. Sace nānujānissati, mahatī garahā bhavissatī’’ti vihāraṃ pavisituṃ asakkontī rodamānā aṭṭhāsi. <bold>Kiṃ nu tvaṃ gotamī</bold>ti kiṃ nu rājakulānaṃ vipatti uppannā, kena nu tvaṃ kāraṇena evaṃ vivaṇṇabhāvaṃ pattā sūnehi pādehi…pe… ṭhitāti.</paragraph>
    <paragraph line="5"><bold>Aññenapi pariyāyenā</bold>ti aññenapi kāraṇena. <bold>Āpādikā</bold>ti saṃvaḍḍhikā, tumhākaṃ hatthapādesu hatthapādakiccaṃ asādhentesu hatthe ca pāde ca vaḍḍhetvā paṭijaggikāti attho. <bold>Posikā</bold>ti divasassa dve tayo vāre nahāpetvā bhojetvā pāyetvā tumhe posesi. <bold>Thaññaṃ pāyesī</bold>ti nandakumāro kira bodhisattato katipāheneva daharataro. Tasmiṃ jāte mahāpajāpati attano puttaṃ dhātīnaṃ datvā <pageBreak edition="M" number="3.0438" /> sayaṃ bodhisattassa dhātikiccaṃ sādhayamānā attano thaññaṃ pāyesi. Taṃ sandhāya thero evamāha. <bold>Sādhu bhante</bold>ti ‘‘bahukārā’’tiādīhi tassā guṇaṃ kathetvā puna pabbajjaṃ yācanto evamāha.</paragraph>
    <centered line="6">Mahāpajāpatigotamīvatthukathāvaṇṇanā niṭṭhitā.</centered>
    <subhead line="7">Aṭṭhagarudhammakathāvaṇṇanā</subhead>
    <paragraph line="8" number="403"> Satthāpi <pageBreak edition="V" number="3.0400" /> ‘‘itthiyo nāma parittasaddhā, ekāyācitamatteyeva pabbajjāya anuññātāya na mama sāsanaṃ garuṃ katvā gaṇhissantī’’ti tikkhattuṃ paṭikkhipitvā idāni garuṃ katvā gāhāpetukāmatāya <bold>‘‘sace, ānanda, mahāpajāpati gotamī aṭṭha garudhamme paṭiggaṇhāti, sāvassā hotu upasampadā’’</bold>tiādimāha. Tattha <bold>sāvassā</bold>ti sā eva assā pabbajjāpi upasampadāpi hotu.</paragraph>
    <paragraph line="9"><bold>Tadahupasampannassā</bold>ti taṃ divasampi upasampannassa. <bold>Abhivādanaṃ paccuṭṭhānaṃ añjalikammaṃ sāmīcikammaṃ kātabba</bold>nti mānātimānaṃ akatvā pañcapatiṭṭhitena abhivādanaṃ, āsanā uṭṭhāya paccuggamanavasena paccuṭṭhānaṃ, dasanakhe samodhānetvā añjalikammaṃ, āsanapaññāpanabījanādikaṃ anucchavikakammasaṅkhātaṃ sāmīcikammañca kattabbaṃ. <bold>Abhikkhuke āvāse</bold>ti yattha vasantiyā anantarāyena ovādatthāya upasaṅkamanārahe ṭhāne ovādadāyako ācariyo natthi, ayaṃ abhikkhuko āvāso nāma, evarūpe āvāse vassaṃ na upagantabbaṃ. <bold>Anvaddhamāsa</bold>nti anuposathikaṃ. <bold>Ovādūpasaṅkamana</bold>nti ovādatthāya upasaṅkamanaṃ. <bold>Diṭṭhenā</bold>ti cakkhunā diṭṭhena. <bold>Sutenā</bold>ti sotena sutena. <bold>Parisaṅkāyā</bold>ti diṭṭhasutavasena parisaṅkitena. <bold>Garudhamma</bold>nti garukaṃ saṅghādisesāpattiṃ. <bold>Pakkhamānatta</bold>nti anūnāni pannarasa divasāni mānattaṃ. <bold>Chasu dhammesū</bold>ti vikālabhojanacchaṭṭhesu sikkhāpadesu. <bold>Sikkhitasikkhāyā</bold>ti ekasikkhampi akhaṇḍaṃ katvā pūritasikkhāya.</paragraph>
    <paragraph line="10"><bold>Na akkositabbo na paribhāsitabbo</bold>ti dasannaṃ akkosavatthūnaṃ aññatarena akkosavatthunā na akkositabbo, bhayupadaṃsanāya kāyaci <pageBreak edition="M" number="3.0439" /> paribhāsāya na paribhāsitabbo. <bold>Ovaṭo bhikkhunīnaṃ bhikkhūsu vacanapatho</bold>ti ovādānusāsanidhammakathāsaṅkhāto vacanapatho bhikkhunīnaṃ bhikkhūsu ovaṭo pihito, na bhikkhuniyā koci bhikkhu ovaditabbo vā anusāsitabbo vā, ‘‘bhante porāṇakattherā idañcidañca vattaṃ pūrayiṃsū’’ti evaṃ pana paveṇivasena kathetuṃ vaṭṭati. <bold>Anovaṭo bhikkhūnaṃ bhikkhunīsū</bold>ti bhikkhūnaṃ pana bhikkhunīsu vacanapatho anivārito, yathāruciyā ovadantu anusāsantu dhammakathaṃ kathentūti ayamettha saṅkhepo, vitthārato panesā garudhammakathā mahāvibhaṅge vuttanayeneva veditabbā.</paragraph>
    <paragraph line="11">Ime pana aṭṭha garudhamme satthu santike uggahetvā therena attano ārociyamāne sutvā mahāpajāpatiyā <pageBreak edition="V" number="3.0401" /> tāvamahantaṃ domanassaṃ khaṇena paṭippassambhi. Anotattadahato āhaṭena sītudakassa ghaṭasatena matthake parisittā viya vigatapariḷāhā attamanā hutvā garudhammapaṭiggahaṇena uppannapītipāmojjaṃ āvi karontī <bold>‘‘seyyathāpi, bhante’’</bold>tiādikaṃ udānaṃ udānesi. Tattha <bold>daharo</bold>ti taruṇo. <bold>Yuvā</bold>ti yobbaññabhāve ṭhito. <bold>Maṇḍanakajātiko</bold>ti alaṅkārasabhāvo. Tattha koci taruṇopi yuvā na hoti yathā atitaruṇo. Koci yuvāpi maṇḍanakajātiko na hoti yathā upasantasabhāvo ālasiyabyasanādīhi vā abhibhūto, idha pana daharo ceva yuvā ca maṇḍanakajātiko ca adhippeto, tasmā evamāha. Uppalādīni lokasammatattā vuttāni. Ito paraṃ yaṃ yaṃ vattabbaṃ, taṃ taṃ aṭṭhakathāyaṃ dassitameva.</paragraph>
    <paragraph line="12">Tattha <bold>mātugāmassa pabbajitattā</bold>ti idaṃ pañcavassasatato uddhaṃ aṭṭhatvā pañcasuyeva vassasatesu saddhammaṭṭhitiyā kāraṇanidassanaṃ. <bold>Paṭisambhidāpabhedappattakhīṇāsavavaseneva vutta</bold>nti ettha ‘‘paṭisambhidāpattakhīṇāsavaggahaṇena jhānānipi gahitāneva honti. Na hi nijjhānakānaṃ sabbappakārasampatti ijjhatī’’ti <bold>gaṇṭhipadesu</bold> vuttaṃ. <bold>Sukkhavipassakakhīṇāsavavasena vassasahassa</bold>ntiādinā ca yaṃ vuttaṃ. Taṃ khandhakabhāṇakānaṃ matena vuttanti veditabbaṃ. <bold>Dīghanikāyaṭṭhakathāyaṃ</bold> (dī. ni. aṭṭha. 3.161) pana evaṃ vuttaṃ –</paragraph>
    <indent line="13">‘‘Paṭisambhidāpattehi <pageBreak edition="M" number="3.0440" /> vassasahassaṃ aṭṭhāsi, chaḷabhiññehi vassasahassaṃ, tevijjehi vassasahassaṃ, sukkhavipassakehi vassasahassaṃ, pātimokkhena vassasahassaṃ aṭṭhāsī’’ti.</indent>
    <unindented line="14"><bold>Aṅguttaranikāyaṭṭhakathāyampi</bold> (a. ni. aṭṭha. 1.1.130) –</unindented>
    <indent line="15">‘‘Buddhānañhi parinibbānato vassasahassameva paṭisambhidā nibbattetuṃ sakkonti, tato paraṃ cha abhiññā, tato tāpi nibbattetuṃ asakkontā tisso vijjā nibbattenti, gacchante gacchante kāle tāpi nibbattetuṃ asakkontā sukkhavipassakā honti. Eteneva upāyena anāgāmino sakadāgāmino sotāpannā’’ti –</indent>
    <unindented line="16">Vuttaṃ.</unindented>
    <unindented line="17"><bold>Saṃyuttanikāyaṭṭhakathāyaṃ</bold> pana (saṃ. ni. aṭṭha. 2.3.156) –</unindented>
    <indent line="18">‘‘Paṭhamabodhiyañhi <pageBreak edition="V" number="3.0402" /> bhikkhū paṭisambhidāpattā ahesuṃ. Atha kāle gacchante paṭisambhidā pāpuṇituṃ na sakkhiṃsu, chaḷabhiññā ahesuṃ, tato cha abhiññā pattuṃ asakkontā tisso vijjā pāpuṇiṃsu. Idāni kāle gacchante tisso vijjā pāpuṇituṃ asakkontā āsavakkhayamattaṃ pāpuṇissanti, tampi asakkontā anāgāmiphalaṃ, tampi asakkontā sakadāgāmiphalaṃ, tampi asakkontā sotāpattiphalaṃ, gacchante kāle sotāpattiphalampi pattuṃ na sakkhissantī’’ti –</indent>
    <unindented line="19">Vuttaṃ.</unindented>
    <paragraph line="20">Yasmā cetaṃ sabbaṃ aññamaññapaṭiviruddhaṃ, tasmā tesaṃ tesaṃ bhāṇakānaṃ matameva ācariyena tattha tattha dassitanti gahetabbaṃ. Aññathā hi ācariyasseva pubbāparavirodhappasaṅgo siyāti.</paragraph>
    <paragraph line="21"><bold>Tāniyevā</bold>ti tāniyeva pañca vassasahassāni. Pariyattimūlakaṃ sāsananti āha <bold>‘‘na hi pariyattiyā asati paṭivedho atthī’’</bold>tiādi. Pariyattiyā hi antarahitāya paṭipatti antaradhāyati, paṭipattiyā antarahitāya adhigamo antaradhāyati. Kiṃkāraṇā? Ayañhi pariyatti <pageBreak edition="M" number="3.0441" /> paṭipattiyā paccayo hoti, paṭipatti adhigamassa, iti paṭipattitopi pariyattiyeva pamāṇaṃ. Tattha paṭivedho ca paṭipatti ca hotipi na hotipi. Ekasmiñhi kāle paṭivedhakarā bhikkhū bahū honti, ‘‘esa bhikkhu puthujjano’’ti aṅguliṃ pasāretvā dassetabbo hoti, imasmiṃyeva dīpe ekavāraṃ puthujjanabhikkhu nāma nāhosi. Paṭipattipūrakāpi kadāci bahū honti, kadāci appā, iti paṭivedho ca paṭipatti ca hotipi na hotipi. Sāsanaṭṭhitiyā pana pariyattiyeva pamāṇaṃ. Paṇḍito hi tepiṭakaṃ sutvā dvepi pūreti. Yathā amhākaṃ bodhisatto āḷārassa santike pañcābhiññā satta ca samāpattiyo nibbattetvā nevasaññānāsaññāyatanasamāpattiyā parikammaṃ pucchi, so ‘‘na jānāmī’’ti āha, tato udakassa santikaṃ gantvā adhigatavisesaṃ saṃsanditvā nevasaññānāsaññāyatanassa parikammaṃ pucchi, so ācikkhi, tassa vacanasamanantarameva mahāsatto taṃ sampādesi, evameva paññavā bhikkhu pariyattiṃ sutvā dvepi pūreti, tasmā pariyattiyā ṭhitāya sāsanaṃ ṭhitaṃ hoti. Yathāpi mahato taḷākassa pāḷiyā thirāya udakaṃ na ṭhassatīti na vattabbaṃ, udake sati padumādīni pupphāni na pupphissantīti na vattabbaṃ, evameva mahātaḷākassa thirapāḷisadise tepiṭake buddhavacane sati mahātaḷāke udakasadisā paṭipattipūrakā kulaputtā natthīti na vattabbaṃ, tesu sati <pageBreak edition="V" number="3.0403" /> mahātaḷāke padumādīni pupphāni viya sotāpannādayo ariyapuggalā natthīti na vattabbaṃ. Evaṃ ekantato pariyattiyeva pamāṇaṃ.</paragraph>
    <paragraph line="22"><bold>Pariyattiyā antarahitāyā</bold>ti ettha <bold>pariyattī</bold>ti (a. ni. aṭṭha. 1.1.130) tepiṭakaṃ buddhavacanaṃ sāṭṭhakathā pāḷi. Yāva sā tiṭṭhati, tāva pariyatti paripuṇṇā nāma hoti. Gacchante gacchante kāle kaliyugarājāno adhammikā honti, tesu adhammikesu tesampi amaccādayo adhammikā honti, tato raṭṭhajanapadavāsinoti tesaṃ adhammikatāya na devo sammā vassati, tato sassāni na sampajjanti, tesu asampajjantesu paccayadāyakā bhikkhusaṅghassa paccaye dātuṃ na sakkonti, bhikkhū paccayehi kilamantā antevāsike saṅgahetuṃ na sakkonti. Gacchante gacchante kāle pariyatti parihāyati, atthavasena dhāretuṃ na sakkonti, pāḷivaseneva <pageBreak edition="M" number="3.0442" /> dhārenti. Tato kāle gacchante pāḷimpi sakalaṃ dhāretuṃ na sakkonti, paṭhamaṃ abhidhammapiṭakaṃ parihāyati, parihāyamānaṃ matthakato paṭṭhāya parihāyati. Paṭhamameva hi mahāpakaraṇaṃ parihāyati, tasmiṃ parihīne yamakaṃ, kathāvatthu, puggalapaññatti, dhātukathā, vibhaṅgo, dhammasaṅgahoti.</paragraph>
    <paragraph line="23">Evaṃ abhidhammapiṭake parihīne matthakato paṭṭhāya suttantapiṭakaṃ parihāyati. Paṭhamañhi aṅguttaranikāyo parihāyati, tasmimpi paṭhamaṃ ekādasakanipāto…pe… tato ekakanipātoti. Evaṃ aṅguttaranikāye parihīne matthakato paṭṭhāya saṃyuttanikāyo parihāyati. Paṭhamañhi mahāvaggo parihāyati, tato saḷāyatanavaggo, khandhakavaggo, nidānavaggo, sagāthāvaggoti. Evaṃ saṃyuttanikāye parihīne matthakato paṭṭhāya majjhimanikāyo parihāyati. Paṭhamañhi uparipaṇṇāsako parihāyati, tato majjhimapaṇṇāsako, tato mūlapaṇṇāsakoti. Evaṃ majjhimanikāye parihīne matthakato paṭṭhāya dīghanikāyo parihāyati. Paṭhamañhi pāthikavaggo parihāyati, tato mahāvaggo, tato sīlakkhandhavaggoti. Evaṃ dīghanikāye parihīne suttantapiṭakaṃ parihīnaṃ nāma hoti. Vinayapiṭakena saddhiṃ jātakameva dhārenti. Vinayapiṭakañhi lajjino dhārenti, lābhakāmā pana ‘‘suttante kathitepi sallakkhentā natthī’’ti jātakameva dhārenti. Gacchante kāle jātakampi dhāretuṃ na sakkonti. Atha nesaṃ paṭhamaṃ vessantarajātakaṃ parihāyati, tato paṭilomakkamena puṇṇakajātakaṃ, mahānāradajātakanti pariyosāne apaṇṇakajātakaṃ parihāyati, vinayapiṭakameva dhārenti.</paragraph>
    <paragraph line="24">Gacchante kāle tampi matthakato paṭṭhāya parihāyati. Paṭhamañhi parivāro parihāyati, tato <pageBreak edition="V" number="3.0404" /> khandhako, bhikkhunīvibhaṅgo, mahāvibhaṅgoti anukkamena uposathakkhandhakamattameva dhārenti. Tadāpi pariyatti anantarahitāva hoti. Yāva pana manussesu catuppadikagāthāpi pavattati, tāva pariyatti anantarahitāva hoti. Yadā saddho pasanno rājā hatthikkhandhe suvaṇṇacaṅkoṭakamhi sahassatthavikaṃ ṭhapāpetvā ‘‘buddhehi kathitaṃ catuppadikaṃ gāthaṃ jānanto imaṃ sahassaṃ gaṇhatū’’ti nagare bheriṃ carāpetvā gaṇhanakaṃ alabhitvā ‘‘ekavāraṃ carāpite nāmaṃ suṇantāpi honti asuṇantāpī’’ti yāvatatiyaṃ carāpetvā gaṇhanakaṃ alabhitvā rājapurisā <pageBreak edition="M" number="3.0443" /> sahassatthavikaṃ puna rājakulaṃ pavesenti, tadā pariyatti antarahitā nāma hoti.</paragraph>
    <paragraph line="25"><bold>Ciraṃ pavattissatī</bold>ti pariyattiyā antarahitāyapi liṅgamattaṃ addhānaṃ pavattissati. Kathaṃ? Gacchante gacchante hi kāle cīvaraggahaṇaṃ pattaggahaṇaṃ samiñjanapasāraṇaṃ ālokitavilokitaṃ na pāsādikaṃ hoti, nigaṇṭhasamaṇā viya alābupattaṃ bhikkhū pattaṃ aggabāhāya parikkhipitvā ādāya vicaranti, ettāvatāpi liṅgaṃ anantarahitameva hoti. Gacchante pana kāle aggabāhato otāretvā hatthena vā sikkāya vā olambetvā vicaranti, cīvarampi rajanasāruppaṃ akatvā oṭṭhaṭṭhivaṇṇaṃ katvā rajanti. Gacchante kāle rajanampi na hoti, dasacchindanaṃ ovaṭṭikāvijjhanaṃ kappamattañca katvā vaḷañjanti, puna ovaṭṭikaṃ vijjhitvā kappaṃ na karonti. Tato ubhayampi akatvā dasā chetvā paribbājakā viya caranti. Gacchante kāle ‘‘ko iminā amhākaṃ attho’’ti khuddakaṃ kāsāvakhaṇḍaṃ hatthe vā gīvāyaṃ vā bandhanti, kesesu vā allīyāpenti, dārabharaṇaṃ karontā kasitvā vapitvā jīvikaṃ kappetvā vicaranti, tadā dakkhiṇaṃ dento jano saṅghaṃ uddissa etesampi deti. Idaṃ sandhāya bhagavatā vuttaṃ ‘‘bhavissanti kho panānanda, anāgatamaddhānaṃ gotrabhuno kāsāvakaṇṭhā dussīlā pāpadhammā, tesu dussīlesu saṅghaṃ uddissa dānaṃ dassanti, tadāpāhaṃ, ānanda, saṅghagataṃ dakkhiṇaṃ asaṅkhyeyyaṃ appameyyaṃ vadāmī’’ti (ma. ni. 3.380). Tato gacchante kāle nānāvidhāni kammāni karontā ‘‘papañco esa, kiṃ iminā amhāka’’nti kāsāvakhaṇḍaṃ chinditvā araññe khipanti, tasmiṃ kāle liṅgaṃ antarahitaṃ nāma hoti. Kassapadasabalassa kira kālato paṭṭhāya yonakānaṃ setavatthāni pārupitvā caraṇacārittaṃ jātaṃ. Evaṃ pariyattiyā antarahitāyapi liṅgamattaṃ ciraṃ pavattissatīti veditabbaṃ.</paragraph>
    <centered line="26">Aṭṭhagarudhammakathāvaṇṇanā niṭṭhitā.</centered>
    <subhead line="27">Bhikkhunīupasampannānujānanakathāvaṇṇanā</subhead>
    <paragraph line="28" number="404-405"><bold>Yadaggenā</bold>ti <pageBreak edition="M" number="3.0444" /><pageBreak edition="V" number="3.0405" /> yaṃ divasaṃ ādiṃ katvā. <bold>Tadevā</bold>ti tasmiññeva divase. <bold>Anuññattiyā</bold>ti anuññāya. <bold>Ekāhaṃ, bhante ānanda, bhagavantaṃ varaṃ yācāmī</bold>ti ‘‘evameva kho ahaṃ, bhante ānanda, ime aṭṭha garudhamme paṭiggaṇhāmi yāvajīvaṃ anatikkamanīye’’ti paṭijānitvā idāni kasmā varaṃ yācatīti ce? Parūpavādavivajjanatthaṃ. Evañhi keci vadeyyuṃ ‘‘mahāpajāpatiyā paṭhamaṃ sampaṭicchitattā bhikkhūnaṃ bhikkhunīnañca yathāvuḍḍhaṃ abhivādanaṃ nāhosi, sā ce varaṃ yāceyya, bhagavā anujāneyyā’’ti.</paragraph>
    <paragraph line="29" number="406"><bold>Sarāgāyā</bold>ti sarāgabhāvāya kāmarāgabhavarāgaparibrūhanāya. <bold>Saññogāyā</bold>ti vaṭṭe saṃyojanatthāya. <bold>Ācayāyā</bold>ti vaṭṭassa vaḍḍhanatthāya. <bold>Mahicchatāyā</bold>ti mahicchabhāvāya. <bold>Asantuṭṭhiyā</bold>ti asantuṭṭhibhāvāya. <bold>Saṅgaṇikāyā</bold>ti kilesasaṅgaṇagaṇasaṅgaṇavihārāya. <bold>Kosajjāyā</bold>ti kusītabhāvāya. <bold>Dubbharatāyā</bold>ti dupposatāya. <bold>Virāgāyā</bold>ti sakalavaṭṭato virajjanatthāya. <bold>Visaññogāyā</bold>ti kāmarāgādīhi visaṃyujjanatthāya. <bold>Apacayāyā</bold>ti sabbassapi vaṭṭassa apacayatthāya, nibbānāyāti attho. <bold>Appicchatāyā</bold>ti paccayappicchatādivasena sabbaso icchāpagamāya. <bold>Santuṭṭhiyā</bold>ti dvādasavidhasantuṭṭhibhāvāya. <bold>Pavivekāyā</bold>ti pavivittabhāvāya kāyavivekāditadaṅgavivekādivivekasiddhiyā. <bold>Vīriyārambhāyā</bold>ti kāyikassa ceva cetasikassa ca vīriyassa paggaṇhanatthāya. <bold>Subharatāyā</bold>ti sukhaposanatthāya. Evaṃ yo pariyattidhammo uggahaṇadhāraṇaparipucchāmanasikāravasena yoniso paṭipajjantassa sarāgādibhāvaparivajjanassa kāraṇaṃ hutvā virāgādibhāvāya saṃvattati, ekaṃsato <bold>eso dhammo, eso vinayo</bold> sammadeva apāyādīsu apatanavasena dhāraṇato kilesānaṃ vinayanato, satthu sammāsambuddhassa ovādānusiṭṭhibhāvato <bold>etaṃ satthusāsana</bold>nti <bold>dhāreyyāsi</bold> jāneyyāsi, avabujjheyyāsīti attho. Imasmiṃ sutte paṭhamavārena vaṭṭaṃ, dutiyavārena vivaṭṭaṃ kathitaṃ.</paragraph>
    <paragraph line="30" number="409-410"><bold>Vimānetvā</bold>ti <pageBreak edition="M" number="3.0445" /> aparajjhitvā. <bold>Kammappattāyopī</bold>ti kammārahāpi. <bold>Āpattigāminiyopī</bold>ti āpattiāpannāyopi. <bold>Vuttanayeneva kāretabbataṃ āpajjantī</bold>ti tathākaraṇassa paṭikkhittattā dukkaṭena kāretabbataṃ āpajjanti.</paragraph>
    <paragraph line="31" number="413-5"><bold>Dve tisso bhikkhuniyo</bold>ti dvīhi tīhi bhikkhunīhi. <bold>Na ārocentī</bold>ti pātimokkhuddesakassa <pageBreak edition="V" number="3.0406" /> na ārocenti. <bold>Na paccāharantī</bold>ti bhikkhunīnaṃ na paccāharanti. <bold>Visesaka</bold>nti vattabhaṅgaṃ.</paragraph>
    <paragraph line="32" number="420"><bold>Tena ca bhikkhu nimantetabbo</bold>ti sāmīcidassanametaṃ, na pana animantiyā āpatti.</paragraph>
    <paragraph line="33" number="425"><bold>Tayo nissaye</bold>ti senāsananissayaṃ apanetvā apare tayo nissaye. Rukkhamūlasenāsanañhi sā na labhati.</paragraph>
    <paragraph line="34" number="428"><bold>Anuvādaṃ paṭṭhapentī</bold>ti issariyaṃ pavattenti.</paragraph>
    <paragraph line="35" number="430"><bold>Bhikkhudūtena upasampādentī</bold>ti bhikkhuyeva dūto bhikkhudūto, tena bhikkhudūtena, bhikkhudūtaṃ katvā upasampādentīti attho.</paragraph>
    <paragraph line="36" number="431"><bold>Na sammatī</bold>ti nappahoti. <bold>Navakamma</bold>nti navakammaṃ katvā ‘‘ettakāni vassāni vasatū’’ti apaloketvā saṅghikabhūmidānaṃ.</paragraph>
    <paragraph line="37" number="432"><bold>Sannisinnagabbhā</bold>ti patiṭṭhitagabbhā.</paragraph>
    <paragraph line="38" number="434"><bold>Pabbajjampi na labhatī</bold>ti titthāyatanasaṅkantāya abhabbabhāvūpagamanato na labhati. <bold>Idaṃ odissa anuññātaṃ vaṭṭatī</bold>ti ekato vā ubhato vā avassave satipi odissa anuññātattā vaṭṭati. Sesamettha pāḷito aṭṭhakathāto ca suviññeyyamevāti.</paragraph>
    <centered line="39">Bhikkhunīupasampannānujānanakathāvaṇṇanā niṭṭhitā.</centered>
    <centered line="40">Bhikkhunikkhandhakavaṇṇanā niṭṭhitā.</centered>
  </content>
</document>