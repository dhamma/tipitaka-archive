<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02t.tik28.xml</normativeSource>
    <archivePath>roman/tika/vinayapitaka (tika)/saratthadipani-tika-3/9. patimokkhatthapanakkhandhakam.xml</archivePath>
    <baseFileName>9. patimokkhatthapanakkhandhakam</baseFileName>
    <titlePath>9. Pātimokkhaṭṭhapanakkhandhakaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">9. Pātimokkhaṭṭhapanakkhandhakaṃ</chapter>
    <subhead line="2">Pātimokkhuddesayācanakathāvaṇṇanā</subhead>
    <paragraph line="3" number="383"> Pātimokkhaṭṭhapanakkhandhake <pageBreak edition="Myanmar" number="3.0426" /><pageBreak edition="Vipassana Research Institut" number="3.0389" /><bold>tadahū</bold>ti (udā. aṭṭha. 45) tasmiṃ ahani tasmiṃ divase. <bold>Uposathe</bold>ti ettha upavasanti etthāti <bold>uposatho, upavasantī</bold>ti sīlena vā anasanena vā upetā hutvā vasantīti attho. Ayañhi <bold>uposatha</bold>-saddo ‘‘aṭṭhaṅgasamannāgataṃ uposathaṃ upavasāmī’’tiādīsu (a. ni. 3.71; 10.46) sīle āgato. ‘‘Uposatho vā pavāraṇā vā’’tiādīsu (mahāva. 155) pātimokkhuddesādivinayakamme. ‘‘Gopālakūposatho nigaṇṭhūposatho’’tiādīsu (a. ni. 3.71) upavāse. ‘‘Uposatho nāma nāgarājā’’tiādīsu (dī. ni. 2.246; ma. ni. 3.258) paññattiyaṃ. ‘‘Ajjuposatho pannaraso’’tiādīsu (mahāva. 168) divase. Idhāpi divaseyeva daṭṭhabbo. Tasmā <bold>tadahuposathe</bold>ti tasmiṃ uposathadivasabhūte ahanīti attho. <bold>Nisinno hotī</bold>ti mahābhikkhusaṅghaparivuto ovādapātimokkhaṃ uddisituṃ upāsikāya ratanapāsāde nisinno hoti. Nisajja pana bhikkhūnaṃ cittāni olokento ekaṃ dussīlapuggalaṃ disvā ‘‘sacāhaṃ imasmiṃ puggale idha nisinneyeva pātimokkhaṃ uddisissāmi, sattadhāvassa muddhā phalissatī’’ti tasmiṃ anukampāya tuṇhīyeva ahosi.</paragraph>
    <paragraph line="4"><bold>Abhikkantā</bold>ti atikkantā parikkhīṇā. <bold>Uddhaste aruṇe</bold>ti uggate aruṇasīse. <bold>Nandimukhiyā</bold>ti tuṭṭhimukhiyā. <bold>Uddhastaṃ aruṇa</bold>nti aruṇuggamanaṃ patvāpi ‘‘uddisatu, bhante, bhagavā bhikkhūnaṃ pātimokkha’’nti thero bhagavantaṃ pātimokkhuddesaṃ yāci tasmiṃ kāle ‘‘na, bhikkhave, anuposathe uposatho kātabbo’’ti (mahāva. 183) sikkhāpadassa apaññattattā. <bold>Aparisuddhā, ānanda, parisā</bold>ti tikkhattuṃ therena pātimokkhuddesassa yācitattā anuddesassa kāraṇaṃ kathento ‘‘asukapuggalo aparisuddho’’ti avatvā ‘‘aparisuddhā, ānanda, parisā’’ti āha <pageBreak edition="Vipassana Research Institut" number="3.0390" />. Kasmā pana bhagavā tiyāmarattiṃ tathā vītināmesi? Tato paṭṭhāya ovādapātimokkhaṃ anuddisitukāmo tassa vatthuṃ pākaṭaṃ kātuṃ.</paragraph>
    <paragraph line="5"><bold>Addasā</bold>ti <pageBreak edition="Myanmar" number="3.0427" /> kathaṃ addasa. Attano cetopariyañāṇena tassaṃ parisati bhikkhūnaṃ cittāni parijānanto tassa purisassa dussīlyacittaṃ passi. Yasmā pana citte diṭṭhe taṃsamaṅgīpuggalo diṭṭho nāma hoti, tasmā <bold>‘‘addasā kho āyasmā mahāmoggallāno taṃ puggalaṃ dussīla’’</bold>nti vuttaṃ. Yatheva hi anāgate sattasu divasesu pavattaṃ paresaṃ cittaṃ cetopariyañāṇalābhī pajānāti, evaṃ atītepīti. <bold>Dussīla</bold>nti nissīlaṃ, sīlavirahitanti attho. <bold>Pāpadhamma</bold>nti dussīlattā eva hīnajjhāsayatāya lāmakasabhāvaṃ. <bold>Asuci</bold>nti aparisuddhehi kāyakammādīhi samannāgatattā na suciṃ. <bold>Saṅkassarasamācāra</bold>nti kiñcideva asāruppaṃ disvā ‘‘idaṃ iminā kataṃ bhavissatī’’ti evaṃ paresaṃ āsaṅkanīyatāya saṅkāya saritabbasamācāraṃ. Atha vā kenacideva karaṇīyena mantayante bhikkhū disvā ‘‘kacci nu kho ime mayā katakammaṃ jānitvā mantentī’’ti attanoyeva saṅkāya saritabbasamācāraṃ. Lajjitabbatāya paṭicchādetabbassa karaṇato paṭicchannaṃ kammantaṃ etassāti <bold>paṭicchannakammantaṃ</bold>. Kucchitasamaṇavesadhāritāya na samaṇanti <bold>assamaṇaṃ</bold>. Salākaggahaṇādīsu ‘‘kittakā samaṇā’’ti gaṇanāya ‘‘ahampi samaṇomhī’’ti micchāpaṭiññāya <bold>samaṇapaṭiññaṃ</bold>. Aseṭṭhacāritāya <bold>abrahmacāriṃ</bold>. Aññe brahmacārino sunivatthe supārute kusumbhakapaṭadhare gāmanigamādīsu piṇḍāya caritvā jīvikaṃ kappente disvā abrahmacārī samāno sayampi tādisena ākārena paṭipajjanto uposathādīsu ca sandissanto ‘‘ahampi brahmacārī’’ti paṭiññaṃ dento viya hotīti <bold>brahmacāripaṭiññaṃ</bold>. Pūtinā kammena sīlavipattiyā anto anupaviṭṭhattā <bold>antopūtiṃ</bold>. Chahi dvārehi rāgādikilesāvassavena tintattā <bold>avassutaṃ</bold>. Sañjātarāgādikacavarattā sīlavantehi chaḍḍetabbattā ca <bold>kasambujātaṃ. Majjhe bhikkhusaṅghassa nisinna</bold>nti saṅghapariyāpanno viya bhikkhusaṅghassa anto nisinnaṃ.</paragraph>
    <paragraph line="6"><bold>Diṭṭhosī</bold>ti ‘‘ayaṃ na pakatatto’’ti bhagavatā diṭṭho asi. Yasmā ca evaṃ diṭṭho, tasmā natthi te tava bhikkhūhi saddhiṃ ekakammādisaṃvāso. Yasmā pana so saṃvāso tava natthi, tasmā uṭṭhehi āvusoti evamettha padayojanā veditabbā. <bold>Tatiyampi kho so puggalo tuṇhī ahosī</bold>ti anekavāraṃ vatvāpi ‘‘thero sayameva nibbinno oramissati, idāni imesaṃ paṭipattiṃ jānissāmī’’ti vā adhippāyena tuṇhī <pageBreak edition="Myanmar" number="3.0428" /> ahosi. <bold>Bāhāyaṃ gahetvā</bold>ti ‘‘bhagavatā mayā ca yāthāvato diṭṭho, yāvatatiyaṃ ‘uṭṭhehī’ti ca vutto na uṭṭhāti, idānissa nikkaḍḍhanakālo <pageBreak edition="Vipassana Research Institut" number="3.0391" />, mā saṅghassa uposathantarāyo ahosī’’ti bāhāyaṃ aggahesi. <bold>Bahi dvārakoṭṭhakā nikkhāmetvā</bold>ti dvārakoṭṭhakā dvārasālato nikkhāmetvā, <bold>bahī</bold>ti pana nikkhāmitaṭṭhānadassanaṃ. Atha vā <bold>bahidvārakoṭṭhakā</bold>ti bahidvārakoṭṭhakatopi nikkhāmetvā, na antodvārakoṭṭhakato eva. Ubhayathāpi vihārato bahikatvāti attho. <bold>Sūcighaṭikaṃ datvā</bold>ti aggaḷasūciñca uparighaṭikañca ādahitvā, suṭṭhu kavāṭaṃ thaketvāti attho. <bold>Yāva bāhāgahaṇāpi nāmā</bold>ti ‘‘aparisuddhā, ānanda, parisā’’ti vacanaṃ sutvā eva hi tena pakkamitabbaṃ siyā, evaṃ apakkamitvā yāva bāhāgahaṇāpi nāma so moghapuriso āgamissati, acchariyamidanti dasseti. Idañca garahaṇacchariyamevāti veditabbaṃ.</paragraph>
    <subhead line="7">Mahāsamudde aṭṭhacchariyakathāvaṇṇanā</subhead>
    <paragraph line="8" number="384"><bold>Aṭṭhime, bhikkhave, mahāsamudde</bold>ti (udā. aṭṭha. 45) ko anusandhi? Yvāyaṃ aparisuddhāya parisāya pātimokkhassa anuddeso, so imasmiṃ dhammavinaye acchariyo abbhuto dhammoti taṃ aparehi sattahi acchariyaabbhutadhammehi saddhiṃ vibhajitvā dassetukāmo paṭhamaṃ tāva tesaṃ upamābhāvena mahāsamudde acchariyaabbhutadhamme dassento satthā <bold>‘‘aṭṭhime, bhikkhave, mahāsamudde’’</bold>tiādimāha. <bold>Asurā</bold>ti devā viya na suranti na īsanti na virocantīti asurā. Surā nāma devā, tesaṃ paṭipakkhāti vā <bold>asurā,</bold> vepacittipahārādādayo. Tesaṃ bhavanaṃ sinerussa heṭṭhābhāge, te tattha pavisantā nikkhamantā sinerupāde maṇḍapādīni nimminitvā kīḷantāva abhiramanti. Sā tattha tesaṃ abhirati ime guṇe disvāti āha <bold>‘‘ye disvā disvā asurā mahāsamudde abhiramantī’’</bold>ti. Tattha <bold>abhiramantī</bold>ti ratiṃ vindanti, anukkaṇṭhamānā vasantīti attho.</paragraph>
    <paragraph line="9"><bold>Anupubbaninno</bold>tiādīni sabbāni anupaṭipāṭiyā ninnabhāvasseva vevacanāni. <bold>Na āyatakeneva papāto</bold>ti nacchinnataṭamahāsobbho viya ādito <pageBreak edition="Myanmar" number="3.0429" /> eva papāto. So hi tīradesato paṭṭhāya ekaṅguladvaṅgulavidatthiratanayaṭṭhiusabhaaḍḍhagāvutagāvutaaḍḍhayojanayojanādivasena gambhīro hutvā gacchanto gacchanto sinerupādamūle caturāsītiyojanasahassagambhīro hutvā ṭhitoti dasseti.</paragraph>
    <paragraph line="10"><bold>Ṭhitadhammo</bold>ti ṭhitasabhāvo avaṭṭhitasabhāvo. <bold>Kuṇapenā</bold>ti yena kenaci hatthiassādikaḷevarena. <bold>Vāhetī</bold>ti hatthena gahetvā viya vīcippahāreneva thale khipati. <bold>Gaṅgā yamunā</bold>ti <pageBreak edition="Vipassana Research Institut" number="3.0392" /> anotattadahassa dakkhiṇamukhato nikkhantanadī pañcadhārā hutvā pavattaṭṭhāne gaṅgātiādinā pañcadhā saṅkhaṃ gatā. Tattha <bold>nadī ninnagā</bold>tiādikaṃ gottaṃ, <bold>gaṅgā yamunā</bold>tiādikaṃ nāmaṃ. <bold>Savantiyo</bold>ti yā kāci savamānā sandamānā gacchantiyo mahānadiyo vā kunnadiyo vā. <bold>Appentī</bold>ti allīyanti osaranti. <bold>Dhārā</bold>ti vuṭṭhidhārā. <bold>Pūratta</bold>nti puṇṇabhāvo. Mahāsamuddassa hi ayaṃ dhammatā – ‘‘imasmiṃ kāle devo mando jāto, jālakkhipādīni ādāya macchakacchape gaṇhissāmī’’ti vā ‘‘imasmiṃ kāle atimahantā vuṭṭhi, labhissāma nu kho piṭṭhipasāraṇaṭṭhāna’’nti vā na sakkā vattuṃ. Paṭhamakappikakālato paṭṭhāya hi tīraṃ bhassitvā sinerumekhalaṃ āhacca udakaṃ ṭhitaṃ, tato ekaṅgulamattampi udakaṃ neva heṭṭhā otarati, na uddhaṃ uttarati. <bold>Ekaraso</bold>ti asambhinnaraso.</paragraph>
    <paragraph line="11"><bold>Muttā</bold>ti khuddakamahantavaṭṭadīghādibhedā anekavidhamuttā. <bold>Maṇī</bold>ti rattanīlādibhedo anekavidho maṇi. <bold>Veḷuriyo</bold>ti vaṃsavaṇṇasirīsapupphavaṇṇādisaṇṭhānato anekavidho. <bold>Saṅkho</bold>ti dakkhiṇāvaṭṭakatumbakucchidhamanasaṅkhādibhedo anekavidho. <bold>Silā</bold>ti setakāḷamuggavaṇṇādibhedā anekavidhā. <bold>Pavāḷampi</bold> khuddakamahantarattaghanarattādibhedaṃ anekavidhaṃ. <bold>Lohitako</bold> padumarāgādibhedo anekavidho. <bold>Masāragallaṃ</bold> kabaramaṇi. Cittaphalikantipi vadanti. <bold>Mahataṃ bhūtāna</bold>nti mahantānaṃ sattānaṃ. <bold>Timi timiṅgalo timitimiṅgalo</bold>ti tisso macchajātiyo. Timiṃ gilanasamattho <bold>timiṅgalo,</bold> timiñca timiṅgalañca gilanasamattho timitimiṅgaloti vadanti. <bold>Nāgā</bold>ti ūmipiṭṭhivāsinopi vimānaṭṭhakanāgāpi.</paragraph>
    <subhead line="12">Imasmiṃ dhammavinaye aṭṭhacchariyakathāvaṇṇanā</subhead>
    <paragraph line="13" number="385"><bold>Evameva</bold><pageBreak edition="Myanmar" number="3.0430" /><bold>kho</bold>ti kiñcāpi satthā imasmiṃ dhammavinaye soḷasapi bāttiṃsapi tato bhiyyopi acchariyabbhutadhamme vibhajitvā dassetuṃ sakkoti, upamābhāvena pana gahitānaṃ aṭṭhannaṃ anurūpavasena aṭṭheva te upametabbadhamme vibhajitvā dassanto <bold>‘‘evameva kho, bhikkhave, imasmiṃ dhammavinaye aṭṭha acchariyā abbhutā dhammā’’</bold>ti āha. Tattha <bold>anupubbasikkhāya</bold> tisso sikkhā gahitā, <bold>anupubbakiriyāya</bold> terasa dhutadhammā, <bold>anupubbapaṭipadāya</bold> satta anupassanā aṭṭhārasa mahāvipassanā aṭṭhatiṃsa ārammaṇavibhattiyo sattatiṃsa bodhipakkhiyadhammā ca gahitā. <bold>Na āyatakeneva aññāpaṭivedho</bold>ti maṇḍūkassa uppatitvā gamanaṃ viya āditova sīlapūraṇādīni akatvā arahattapaṭivedho nāma natthi, paṭipāṭiyā pana sīlasamādhipaññāyo pūretvāva arahattappattīti attho.</paragraph>
    <paragraph line="14"><bold>Mama</bold><pageBreak edition="Vipassana Research Institut" number="3.0393" /><bold>sāvakā</bold>ti sotāpannādike ariyapuggale sandhāya vadati. <bold>Na saṃvasatī</bold>ti uposathakammādivasena saṃvāsaṃ na karoti. <bold>Ukkhipatī</bold>ti apaneti. <bold>Ārakāvā</bold>ti dūre eva. <bold>Tathāgatappavedite</bold>ti tathāgatena bhagavatā sāvakesu desite akkhāte pakāsite. <bold>Na tena nibbānadhātuyā ūnattaṃ vā pūrattaṃ vā</bold>ti asaṅkhyeyyepi mahākappe buddhesu anuppajjantesu ekasattopi parinibbātuṃ na sakkoti, tadāpi ‘‘tucchā nibbānadhātū’’ti na sakkā vattuṃ, buddhakāle pana ekekasmiṃ samāgame asaṅkhyeyyāpi sattā amataṃ ārādhenti, tadāpi na sakkā vattuṃ ‘‘pūrā nibbānadhātū’’ti. <bold>Vimuttiraso</bold>ti kilesehi vimuccanaraso. Sabbā hi sāsanasampatti yāvadeva anupādāya āsavehi cittassa vimuttīti attho.</paragraph>
    <paragraph line="15"><bold>Ratanānī</bold>ti ratijananaṭṭhena ratanāni. Satipaṭṭhānādayo hi bhāviyamānā pubbabhāgepi anekavidhaṃ pītipāmojjaṃ nibbattenti, pageva aparabhāge. Vuttañhetaṃ –</paragraph>
    <gatha1 line="16">‘‘Yato yato sammasati, khandhānaṃ udayabbayaṃ;</gatha1>
    <gathalast line="17">Labhatī pītipāmojjaṃ, amataṃ taṃ vijānata’’nti. (dha. pa. 374);</gathalast>
    <unindented line="18">Lokiyaratananimittaṃ <pageBreak edition="Myanmar" number="3.0431" /> pana pītipāmojjaṃ na tassa kalabhāgampi agghati. Apica –</unindented>
    <gatha1 line="19">Cittīkataṃ mahagghañca, atulaṃ dullabhadassanaṃ;</gatha1>
    <gathalast line="20">Anomasattaparibhogaṃ, ratananti pavuccati. (dī. ni. aṭṭha. 2.33);</gathalast>
    <paragraph line="21">Yadi ca cittīkatādibhāvena ratanaṃ nāma hoti, satipaṭṭhānādīnaññeva bhūto ratanabhāvo. Bodhipakkhiyadhammānañhi so ānubhāvo, yaṃ sāvakā sāvakapāramīñāṇaṃ, paccekasambuddhā paccekabodhiñāṇaṃ, sammāsambuddhā sammāsambodhiṃ adhigacchanti āsannakāraṇattā. Paramparakāraṇañhi dānādiupanissayoti evaṃ ratijananaṭṭhena cittīkatādiatthena ca ratanabhāvo bodhipakkhiyadhammānaṃ sātisayo. Tena vuttaṃ <bold>‘‘tatrimāni ratanāni, seyyathidaṃ – cattāro satipaṭṭhānā’’</bold>tiādi.</paragraph>
    <paragraph line="22">Ārammaṇe okkanditvā upaṭṭhānaṭṭhena paṭṭhānaṃ, satiyeva paṭṭhānaṃ <bold>satipaṭṭhānaṃ</bold>. Ārammaṇassa pana kāyādivasena catubbidhattā vuttaṃ <bold>‘‘cattāro satipaṭṭhānā’’</bold>ti. Tathā hi kāyavedanācittadhammesu <pageBreak edition="Vipassana Research Institut" number="3.0394" /> subhasukhaniccaattasaññānaṃ pahānato asubhadukkhāniccānattabhāvaggahaṇato ca nesaṃ kāyānupassanādibhāvo vibhatto.</paragraph>
    <paragraph line="23">Sammā padahanti etena, sayaṃ vā sammā padahati, pasatthaṃ sundaraṃ vā padahananti <bold>sammappadhānaṃ,</bold> puggalassa vā sammadeva padhānabhāvakaraṇato <bold>sammappadhānaṃ,</bold> vīriyassetaṃ adhivacanaṃ. Tampi anuppannuppannānaṃ akusalānaṃ anuppādanapahānavasena anuppannuppannānaṃ kusalānaṃ uppādanaṭhāpanavasena ca catukiccasādhakattā vuttaṃ <bold>‘‘cattāro sammappadhānā’’</bold>ti.</paragraph>
    <paragraph line="24">Ijjhatīti <bold>iddhi,</bold> samijjhati nipphajjatīti attho. Ijjhanti tāya vā sattā iddhā vuddhā ukkaṃsagatā hontīti <bold>iddhi</bold>. Paṭhamena atthena iddhi eva pādo <bold>iddhipādo,</bold> iddhikoṭṭhāsoti attho. Dutiyena atthena iddhiyā pādo patiṭṭhā adhigamupāyoti <bold>iddhipādo</bold>. Tena hi uparūparivisesasaṅkhātaṃ iddhiṃ pajjanti pāpuṇanti. Svāyaṃ iddhipādo yasmā chandādike cattāro adhipatidhamme dhure jeṭṭhake katvā nibbattīyati, tasmā vuttaṃ <bold>‘‘cattāro iddhipādo’’</bold>ti.</paragraph>
    <paragraph line="25"><bold>Pañcindriyānī</bold>ti <pageBreak edition="Myanmar" number="3.0432" /> saddhādīni pañca indriyāni. Tattha assaddhiyaṃ abhibhavitvā adhimokkhalakkhaṇe indaṭṭhaṃ kāretīti <bold>saddhā indriyaṃ</bold>. Kosajjaṃ abhibhavitvā paggahalakkhaṇe, pamādaṃ abhibhavitvā upaṭṭhānalakkhaṇe, vikkhepaṃ abhibhavitvā avikkhepalakkhaṇe, aññāṇaṃ abhibhavitvā dassanalakkhaṇe indaṭṭhaṃ kāretīti <bold>paññā indriyaṃ</bold>.</paragraph>
    <paragraph line="26">Tāniyeva assaddhiyādīhi anabhibhavanīyato akampiyaṭṭhena sampayuttadhammesu thirabhāvena ca <bold>balāni</bold> veditabbāni.</paragraph>
    <paragraph line="27"><bold>Satta bojjhaṅgā</bold>ti bodhiyā, bodhissa vā aṅgāti <bold>bojjhaṅgā</bold>. Yā hi esā dhammasāmaggī, yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṃ anekesaṃ upaddavānaṃ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā ariyasāvako bujjhati kilesaniddāya uṭṭhahati, cattāri vā ariyasaccāni paṭivijjhati, nibbānameva vā sacchikarotīti <bold>‘‘bodhī’’</bold>ti vuccati, tassā dhammasāmaggisaṅkhātāya bodhiyā aṅgāti <bold>bojjhaṅgā</bold> jhānaṅgamaggaṅgādayo viya. Yopesa vuttappakārāya dhammasāmaggiyā bujjhatīti katvā ariyasāvako <bold>‘‘bodhī’’</bold>ti vuccati, tassa bodhissa vā aṅgātipi <bold>bojjhaṅgā</bold> senaṅgarathaṅgādayo viya. Tenāhu porāṇā ‘‘bujjhanakassa puggalassa <pageBreak edition="Vipassana Research Institut" number="3.0395" /> aṅgāti bojjhaṅgā’’ti (saṃ. ni. aṭṭha. 3.5.182; vibha. aṭṭha. 466; paṭi. ma. aṭṭha. 1.1.25), ‘‘bodhāya saṃvattantīti bojjhaṅgā’’tiādinā (paṭi. ma. 2.17) nayenapi bojjhaṅgaṭṭho veditabbo.</paragraph>
    <paragraph line="28"><bold>Ariyo aṭṭhaṅgiko maggo</bold>ti taṃtaṃmaggavajjhehi kilesehi ārakattā ariyabhāvakarattā ariyaphalapaṭilābhakarattā ca <bold>ariyo</bold>. Sammādiṭṭhiādīni aṭṭhaṅgāni assa atthi, aṭṭhaṅgāniyeva vā <bold>aṭṭhaṅgiko</bold>. Mārento kilese gacchati, nibbānatthikehi vā maggīyati, sayaṃ vā nibbānaṃ maggatīti <bold>maggo</bold>ti evametesaṃ satipaṭṭhānādīnaṃ atthavibhāgo veditabbo.</paragraph>
    <paragraph line="29"><bold>Sotāpanno</bold>ti maggasaṅkhātaṃ sotaṃ āpajjitvā pāpuṇitvā ṭhito, sotāpattiphalaṭṭhoti attho. <bold>Sotāpattiphalasacchikiriyāya paṭipanno</bold>ti sotāpattiphalassa attapaccakkhakaraṇatthāya paṭipajjamāno paṭhamamaggaṭṭho <pageBreak edition="Myanmar" number="3.0433" />, yo aṭṭhamakotipi vuccati. <bold>Sakadāgāmī</bold>ti sakideva imaṃ lokaṃ paṭisandhiggahaṇavasena āgamanasīlo dutiyaphalaṭṭho. <bold>Anāgāmī</bold>ti paṭisandhiggahaṇavasena kāmalokaṃ anāgamanasīlo tatiyaphalaṭṭho. Yo pana saddhānusārī dhammānusārī ekabījīti evamādiko ariyapuggalavibhāgo, so tesaṃyeva bhedoti. Sesaṃ vuttanayameva.</paragraph>
    <paragraph line="30"><bold>Etamatthaṃ viditvā</bold>ti etaṃ attano dhammavinaye matakuṇapasadisena dussīlapuggalena saddhiṃ saṃvāsābhāvasaṅkhātaṃ atthaṃ viditvā. <bold>Imaṃ udāna</bold>nti imaṃ asaṃvāsārahasaṃvāsārahabhāvānaṃ kāraṇaparidīpanaṃ udānaṃ udānesi.</paragraph>
    <centered line="31">Tattha <bold>channamativassatī</bold>ti āpattiṃ āpajjitvā paṭicchādento aññaṃ navaṃ āpattiṃ</centered>
    <paragraph line="32">Āpajjati, tato aparanti evaṃ āpattivassaṃ kilesavassaṃ ativiya vassati. <bold>Vivaṭaṃ nātivassatī</bold>ti āpattiṃ āpanno taṃ appaṭicchādetvā vivaranto sabrahmacārīnaṃ pakāsento yathādhammaṃ yathāvinayaṃ paṭikaronto desento vuṭṭhahanto aññaṃ navaṃ āpattiṃ nāpajjati, tenassa taṃ vivaṭaṃ puna āpattivassaṃ kilesavassaṃ na vassati. Yasmā ca etadeva, tasmā <bold>channaṃ</bold> chāditaṃ āpattiṃ vivaretha. <bold>Evaṃ taṃ nātivassatī</bold>ti evaṃ sante taṃ āpattiṃ āpajjanapuggalānaṃ attabhāvaṃ ativijjhitvā kilesavassanena na vassati na temeti, evaṃ so kilesehi anavassuto parisuddhasīlo samāhito hutvā vipassanaṃ paṭṭhapetvā sammasanto anukkamena nibbānaṃ pāpuṇātīti adhippāyo.</paragraph>
    <centered line="33">Imasmiṃ dhammavinaye aṭṭhacchariyakathāvaṇṇanā niṭṭhitā.</centered>
    <subhead line="34">Pātimokkhasavanārahakathāvaṇṇanā</subhead>
    <paragraph line="35" number="386"> Atha <pageBreak edition="Vipassana Research Institut" number="3.0396" /> bhagavā cintesi ‘‘idāni bhikkhusaṅghe abbudo jāto, aparisuddhā puggalā uposathaṃ āgacchanti, na ca tathāgato aparisuddhāya parisāya uposathaṃ uddisati, anuddisante ca bhikkhusaṅghassa uposatho pacchijjati, yannūnāhaṃ ito paṭṭhāya bhikkhūnaññeva pātimokkhuddesaṃ anujāneyya’’nti, evaṃ pana cintetvā bhikkhūnaññeva pātimokkhuddesaṃ anujāni <pageBreak edition="Myanmar" number="3.0434" />. Tena vuttaṃ <bold>‘‘atha kho bhagavā…pe… pātimokkhaṃ uddiseyyāthā’’</bold>ti. Tattha <bold>nadānāha</bold>nti na idāni ahaṃ. Uposathaṃ na karissāmi, pātimokkhaṃ na uddisissāmīti paccekaṃ <bold>na</bold>-kārena sambandho. Duvidhaṃ pātimokkhaṃ āṇāpātimokkhaṃ ovādapātimokkhanti. Tesu ‘‘suṇātu me bhante’’tiādikaṃ <bold>āṇāpātimokkhaṃ,</bold> taṃ sāvakāva uddisanti, na buddhā, yaṃ anvaddhamāsaṃ uddisīyati. ‘‘Khantī paramaṃ…pe… sabbapāpassa akaraṇaṃ…pe… anupavādo anupaghāto…pe… etaṃ buddhāna sāsana’’nti (dī. ni. 2.90; dha. pa. 183-185) imā pana tisso gāthā <bold>ovādapātimokkhaṃ</bold> nāma, taṃ buddhāva uddisanti, na sāvakā. Channampi vassānaṃ accayena uddisanti. Dīghāyukabuddhānañhi dharamānakāle ayameva pātimokkhuddeso, appāyukabuddhānaṃ pana paṭhamabodhiyaṃyeva, tato paraṃ itaro, tañca kho bhikkhū eva uddisanti, na buddhā. Tasmā amhākampi bhagavā vīsativassamattaṃ imaṃ ovādapātimokkhaṃ uddisitvā imaṃ antarāyaṃ disvā tato paraṃ na uddisi.</paragraph>
    <paragraph line="36"><bold>Aṭṭhāna</bold>nti akāraṇaṃ. <bold>Anavakāso</bold>ti tasseva vevacanaṃ. Kāraṇañhi tiṭṭhati ettha phalaṃ tadāyattavuttitāyāti ‘‘ṭhāna’’nti vuccati, evaṃ ‘‘avakāso’’tipi vuccati. <bold>Ya</bold>nti kiriyāparāmasanaṃ. <bold>Na ca, bhikkhave, sāpattikena pātimokkhaṃ sotabba</bold>ntiādi padatthato suviññeyyaṃ. Vinicchayato panettha yaṃ vattabbaṃ, taṃ aṭṭhakathāya vuttameva. Tattha <bold>pure vā pacchā vā</bold>ti ñattito pubbe vā pacchā vā.</paragraph>
    <subhead line="37">Dhammikādhammikapātimokkhaṭṭhapanakathāvaṇṇanā</subhead>
    <paragraph line="38" number="387"><bold>Katañca akatañca ubhayaṃ gahetvā</bold>ti yassa ekantena katāpi atthi, akatāpi atthi, tassa tadubhayaṃ gahetvā.</paragraph>
    <subhead line="39">Dhammikapātimokkhaṭṭhapanakathāvaṇṇanā</subhead>
    <paragraph line="40" number="389"><bold>Parisā</bold><pageBreak edition="Vipassana Research Institut" number="3.0397" /><bold>vuṭṭhātī</bold>ti yasmiṃ vatthusmiṃ pātimokkhaṃ ṭhapitaṃ, taṃ vatthuṃ avinicchinitvā kenaci antarāyena vuṭṭhāti.</paragraph>
    <paragraph line="41" number="393"><bold>Paccādiyatī</bold>ti pati ādiyati, ‘‘akataṃ kamma’’ntiādinā puna ārabhatīti attho.</paragraph>
    <subhead line="42">Attādānaaṅgakathāvaṇṇanā</subhead>
    <paragraph line="43" number="398"> Paraṃ <pageBreak edition="Myanmar" number="3.0435" /> codetuṃ attanā ādātabbaṃ gahetabbaṃ adhikaraṇaṃ <bold>attādānaṃ</bold>. Tenāha <bold>‘‘sāsanaṃ sodhetukāmo’’</bold>tiādi. <bold>Vassāratto</bold>ti vassakālo.</paragraph>
    <subhead line="44">Codakena paccavekkhitabbadhammakathāvaṇṇanā</subhead>
    <paragraph line="45" number="399"><bold>Paṭimāsitu</bold>nti parāmasituṃ. <bold>Palibodhe chinditvā…pe… adhigataṃ mettacitta</bold>nti iminā appanāppattaṃ mettābhāvanaṃ dasseti. Tenevāha <bold>‘‘vikkhambhanavasena vihatāghāta’’</bold>nti.</paragraph>
    <subhead line="46">Codakena upaṭṭhāpetabbadhammakathāvaṇṇanā</subhead>
    <paragraph line="47" number="400"><bold>No dosantaro</bold>ti ettha cittapariyāyo <bold>antara</bold>-saddoti āha <bold>‘‘na duṭṭhacitto hutvā’’</bold>ti.</paragraph>
    <subhead line="48">Codakacuditakapaṭisaṃyuttakathāvaṇṇanā</subhead>
    <paragraph line="49" number="401"><bold>Karuṇa</bold>nti appanāppattaṃ karuṇajjhānaṃ. <bold>Karuṇāpubbabhāga</bold>nti parikammupacāravasappavattaṃ karuṇaṃ. <bold>Mettañca mettāpubbabhāgañcā</bold>ti etthāpi eseva nayo. Sesamettha suviññeyyamevāti.</paragraph>
    <centered line="50">Pātimokkhaṭṭhapanakkhandhakavaṇṇanā niṭṭhitā.</centered>
  </content>
</document>