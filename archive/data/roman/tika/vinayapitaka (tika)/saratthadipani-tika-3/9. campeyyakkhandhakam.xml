<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02t.tik17.xml</normativeSource>
<archivePath>roman/tika/vinayapitaka (tika)/saratthadipani-tika-3/9. campeyyakkhandhakam.xml</archivePath>
<title>9. Campeyyakkhandhakaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</title>
</metadata>
<body>
<chapter line="1">9. Campeyyakkhandhakaṃ</chapter>
<subhead line="2">Kassapagottabhikkhuvatthukathāvaṇṇanā</subhead>
<paragraph line="3" number="380">Campeyyakkhandhake <pageBreak edition="M" number="3.0346" /><pageBreak edition="V" number="3.0316" /><bold>campāya</bold>nti evaṃnāmake nagare. Tassa hi nagarassa ārāmapokkharaṇīādīsu tesu tesu ṭhānesu campakarukkhāva ussannā ahesuṃ, tasmā ‘‘campā’’ti saṅkhaṃ agamāsi. <bold>Gaggarāya pokkharaṇiyā tīre</bold>ti tassa campānagarassa avidūre gaggarāya nāma rājamahesiyā khaṇitattā ‘‘gaggarā’’ti laddhavohārā pokkharaṇī atthi, tassā tīre samantato nīlādipañcavaṇṇakusumapaṭimaṇḍitaṃ mahantaṃ campakavanaṃ, tasmiṃ bhagavā kusumagandhasugandhe campakavane viharati. Taṃ sandhāya ‘‘gaggarāya pokkharaṇiyā tīre’’ti vuttaṃ. <bold>Tantibaddho</bold>ti <bold>tanti</bold>vuccati byāpāro, tattha baddho pasuto ussukkaṃ āpannoti attho, tasmiṃ āvāse akataṃ senāsanaṃ karoti, jiṇṇaṃ paṭisaṅkharoti, kate issaro hotīti adhippāyo. Tenāha <bold>‘‘tasmiṃ āvāse kattabbattā tantipaṭibaddho’’</bold>ti, kattabbakamme ussāhamāpannoti attho.</paragraph>
<subhead line="4">Ñattivipannakammādikathāvaṇṇanā</subhead>
<paragraph line="5" number="385-387"><bold>Paṭikkosantesū</bold>ti nivārentesu. <bold>Hāpanaṃ vā aññathā karaṇaṃ vā natthī</bold>ti ñattikammassa ekāya eva ñattiyā kattabbattā tato hāpanaṃ na sambhavati, anussāvanāya abhāvato pacchā ñattiṭhapanavasena dvīhi ñattīhi karaṇavasena ca aññathā karaṇaṃ natthi.</paragraph>
<subhead line="6">Catuvaggakaraṇādikathāvaṇṇanā</subhead>
<paragraph line="7" number="389">Ukkhepanīyakammakato <bold>kammanānāsaṃvāsako,</bold>ukkhittānuvattako <bold>laddhinānāsaṃvāsako</bold>.</paragraph>
<subhead line="8">Dvenissāraṇādikathāvaṇṇanā</subhead>
<paragraph line="9" number="395"><bold>Appatto</bold><pageBreak edition="V" number="3.0317" /><bold>nissāraṇa</bold>nti ettha <bold>nissāraṇakammaṃ</bold>nāma kuladūsakānaññeva anuññātaṃ, ayañca ‘‘bālo hoti abyatto’’tiādinā niddiṭṭho kuladūsako na hoti, tasmā ‘‘appatto’’ti vutto <pageBreak edition="M" number="3.0347" />. Yadi evaṃ kathaṃ sunissārito hotīti? Bālaabyattatādiyuttassapi kammakkhandhake ‘‘ākaṅkhamāno saṅgho pabbājanīyakammaṃ kareyyā’’ti (cūḷava. 27) vuttattā. Tenevāha <bold>‘‘tañcesa…pe… tasmā sunissārito hotī’’</bold>ti. Tattha <bold>ta</bold>nti pabbājanīyakammaṃ. <bold>Eso</bold>ti ‘‘bālo’’tiādinā niddiṭṭho. <bold>Āveṇikena lakkhaṇenā</bold>ti pabbājanīyakammassa āveṇikabhūtena kuladūsakabhāvalakkhaṇena.</paragraph>
<paragraph line="10"><bold>Tañce saṅgho nissāreti, sunissārito</bold>ti ettha adhippetassa pabbājanīyakammassa vasena atthaṃ dassetvā idāni yadi ‘‘tañce saṅgho nissāretī’’ti tajjanīyādikammavasena nissāraṇā adhippetā, tadā nissāraṇaṃ sampattoyeva tajjanīyādivasena sunissāritoti byatirekamukhena atthaṃ dassetuṃ puna <bold>‘‘tañce saṅgho nissāretī’’</bold>ti ulliṅgetvā attho kathito. Natthi etassa apadānaṃ avakhaṇḍanaṃ āpattipariyantoti <bold>anapadāno. Ekekenapi aṅgena nissāraṇā anuññātā</bold>ti kammakkhandhake anuññātā. Sesamettha pāḷito aṭṭhakathāto ca suviññeyyameva.</paragraph>
<centered line="11">Dvenissāraṇādikathāvaṇṇanā niṭṭhitā.</centered>
<centered line="12">Campeyyakkhandhakavaṇṇanā niṭṭhitā.</centered>
</body>
</document>