<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02t.tik22.xml</normativeSource>
    <archivePath>roman/tika/vinayapitaka (tika)/saratthadipani-tika-3/3. samuccayakkhandhakam.xml</archivePath>
    <baseFileName>3. samuccayakkhandhakam</baseFileName>
    <titlePath>3. Samuccayakkhandhakaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">3. Samuccayakkhandhakaṃ</chapter>
    <subhead line="2">Sukkavissaṭṭhikathāvaṇṇanā</subhead>
    <paragraph line="3" number="97"> Samuccayakkhandhake <pageBreak edition="Myanmar" number="3.0371" /><pageBreak edition="Vipassana Research Institut" number="3.0338" /><bold>vuttanayena vattaṃ samādātabba</bold>nti pārivāsikakkhandhakavaṇṇanāyaṃ vuttanayena dvīhi padehi ekena vā samādātabbaṃ. <bold>Vediyāmī</bold>ti cittena sampaṭicchitvā sukhaṃ anubhavāmi, na tappaccayā ahaṃ dukkhitoti adhippāyo. <bold>Vuttanayeneva saṅghamajjhe nikkhipitabba</bold>nti pārivāsikakkhandhake vuttanayena ‘‘mānattaṃ nikkhipāmi, vattaṃ nikkhipāmī’’ti imehi dvīhi ekena vā nikkhipitabbaṃ. <bold>Tassa ārocetvā nikkhipitabba</bold>nti anārocanena vattabhedadukkaṭaparimocanatthaṃ vuttaṃ. <bold>Dve leḍḍupāte atikkamitvā</bold>ti bhikkhūnaṃ sajjhāyanasaddasavanūpacāravijahanatthaṃ vuttaṃ, <bold>mahāmaggato okkammā</bold>ti maggappaṭipannabhikkhūnaṃ upacāravijahanatthaṃ, <bold>gumbena vā vatiyā vā paṭicchannaṭṭhāne</bold>ti dassanūpacāravijahanatthaṃ. Anikkhittavattena antoupacāragatānaṃ sabbesampi ārocetabbattā <bold>‘‘ayaṃ nikkhittavattassa parihāro’’</bold>ti vuttaṃ. Tattha <bold>nikkhittavattassā</bold>ti vattaṃ nikkhipitvā parivasantassāti attho. Ayaṃ panettha therassa adhippāyo – vattaṃ nikkhipitvā parivasantassa upacāragatānaṃ sabbesaṃ ārocanakiccaṃ natthi, diṭṭharūpānaṃ sutasaddānaṃ ārocetabbaṃ, adiṭṭhaasutānampi antodvādasahatthagatānaṃ ārocetabbaṃ. Idaṃ vattaṃ nikkhipitvā parivasantassa lakkhaṇanti.</paragraph>
    <subhead line="4">Parivāsakathāvaṇṇanā</subhead>
    <paragraph line="5" number="102"> ‘‘Satiyeva antarāye antarāyikasaññī chādeti, acchannā hoti. Antarāyikassa pana anantarāyikasaññāya chādayato acchannāvā’’tipi pāṭho. <bold>Averī</bold>ti hitakāmo. <bold>Uddhaste aruṇe</bold>ti uṭṭhite aruṇe. <bold>Suddhassa santike</bold>ti sabhāgasaṅghādisesaṃ anāpannassa santike. <bold>Vatthu</bold>nti asucimocanādivītikkamaṃ.</paragraph>
    <paragraph line="6"><bold>Sukkavissaṭṭhīti</bold><pageBreak edition="Vipassana Research Institut" number="3.0339" /><bold>vatthu ceva gottañcā</bold>ti <bold>sukkavissaṭṭhī</bold>ti idaṃ asucimocanalakkhaṇassa vītikkamassa pakāsanato vatthu ceva hoti, sajātiyasādhāraṇavijātiyavinivattasabhāvāya sukkavissaṭṭhiyā eva pakāsanato gottañca hotīti attho. Gaṃ tāyatīti hi gottaṃ. <bold>Saṅghādisesoti</bold><pageBreak edition="Myanmar" number="3.0372" /><bold>nāmañceva āpatti cā</bold>ti <bold>saṅghādiseso</bold>ti tena tena vītikkamena āpannassa āpattinikāyassa nāmappakāsanato nāmañceva hoti āpattisabhāgattā āpatti ca.</paragraph>
    <paragraph line="7"><bold>Tadanurūpaṃ kammavācaṃ katvā mānattaṃ dātabba</bold>nti –</paragraph>
    <indent line="8">‘‘Suṇātu me, bhante, saṅgho, ayaṃ itthannāmo bhikkhu ekaṃ āpattiṃ āpajji sañcetanikaṃ sukkavissaṭṭhiṃ ekāhapaṭicchannaṃ, so saṅghaṃ ekissā āpattiyā sañcetanikāya sukkavissaṭṭhiyā ekāhapaṭicchannāya ekāhaparivāsaṃ yāci. Saṅgho itthannāmassa bhikkhuno ekissā āpattiyā sañcetanikāya sukkavissaṭṭhiyā ekāhapaṭicchannāya ekāhaparivāsaṃ adāsi. So parivutthaparivāso. Ayaṃ itthannāmo bhikkhu ekaṃ āpattiṃ āpajji sañcetanikaṃ sukkavissaṭṭhiṃ appaṭicchannaṃ, so saṅghaṃ tāsaṃ āpattīnaṃ sañcetanikānaṃ sukkavissaṭṭhīnaṃ paṭicchannāya ca appaṭicchannāya ca chārattaṃ mānattaṃ yācati. Yadi saṅghassa pattakallaṃ, saṅgho itthannāmassa bhikkhuno dvinnaṃ āpattīnaṃ sañcetanikānaṃ sukkavissaṭṭhīnaṃ paṭicchannāya ca appaṭicchannāya ca chārattaṃ mānattaṃ dadeyya, esā ñatti.</indent>
    <indent line="9">Suṇātu me, bhante…pe… so parivutthaparivāso. Ayaṃ itthannāmo bhikkhu ekaṃ āpattiṃ āpajji sañcetanikaṃ sukkavissaṭṭhiṃ appaṭicchannaṃ, so saṅghaṃ tāsaṃ…pe… yācati. Saṅgho itthannāmassa bhikkhuno dvinnaṃ āpattīnaṃ sañcetanikānaṃ sukkavissaṭṭhīnaṃ paṭicchannāya ca appaṭicchannāya ca chārattaṃ mānattaṃ deti. Yassāyasmato khamati itthannāmassa bhikkhuno dvinnaṃ āpattīnaṃ sañcetanikānaṃ sukkavissaṭṭhīnaṃ paṭicchannāya ca appaṭicchannāya ca chārattaṃ mānattassa dānaṃ, so tuṇhassa. Yassa nakkhamati, so bhāseyya.</indent>
    <indent line="10">Dutiyampi etamatthaṃ vadāmi…pe… tatiyampi etamatthaṃ vadāmi…pe…</indent>
    <indent line="11">Dinnaṃ saṅghena itthannāmassa bhikkhuno dvinnaṃ āpattīnaṃ sañcetanikānaṃ sukkavissaṭṭhīnaṃ <pageBreak edition="Vipassana Research Institut" number="3.0340" /> paṭicchannāya ca appaṭicchannāya ca chārattaṃ mānattaṃ, khamati saṅghassa, tasmā tuṇhī. Evametaṃ dhārayāmīti –</indent>
    <unindented line="12">Evaṃ <pageBreak edition="Myanmar" number="3.0373" /> kammavācaṃ katvā mānattaṃ dātabbaṃ. Ciṇṇamānattassa ca imināva nayena kammavācaṃ yojetvā abbhānaṃ kātabbaṃ.</unindented>
    <paragraph line="13"><bold>Aññasmi</bold>nti suddhantaparivāsavasena āpattivuṭṭhānato aññasmiṃ. Dasasataṃ āpattiyo rattisataṃ chādayitvāti yojetabbaṃ.</paragraph>
    <centered line="14">Parivāsakathāvaṇṇanā niṭṭhitā.</centered>
    <paragraph line="15"><bold>Attano sīmaṃ sodhetvā vihārasīmāyā</bold>ti vihāre baddhasīmameva sandhāya vuttaṃ. <bold>Vihārūpacāratopi dve leḍḍupātā atikkamitabbā</bold>ti bhikkhuvihāraṃ sandhāya vadati gāmūpacārātikkameneva bhikkhunīvihārūpacārātikkamassa siddhattā. <bold>Vihārassa cā</bold>ti bhikkhuvihārassa. <bold>Gāmassāti na vutta</bold>nti gāmassa upacāraṃ muñcituṃ vaṭṭatīti na vuttaṃ, tasmā gāmūpacārepi vaṭṭatīti adhippāyo.</paragraph>
    <paragraph line="16"><bold>Tattheva ṭhānaṃ paccāsīsantī</bold>ti bhikkhūnaṃ ṭhānaṃ paccāsīsanti. <bold>Parivāsavattādīna</bold>nti parivāsanissayapaṭippassaddhiādīnaṃ. <bold>Yuttataraṃ dissatī</bold>ti iminā anikkhittavattabhikkhunā viya bhikkhuniyāpi antoupacārasīmagatānaṃyeva ārocetabbaṃ, na gāme ṭhitānampi gantvā ārocetabbanti dīpeti. <bold>Tasmiṃ gāme</bold>ti yasmiṃ gāme bhikkhunupassayo hoti, tasmiṃ gāme. <bold>Bahi upacārasīmāya ṭhatvā</bold>ti upacārasīmato bahi ṭhatvā. <bold>Sammannitvā dātabbā</bold>ti ettha sammannitvā dinnāya sahavāsepi ratticchedo na hoti.</paragraph>
    <subhead line="17">Paṭicchannaparivāsakathāvaṇṇanā</subhead>
    <paragraph line="18" number="108"><bold>Visuṃ mānattaṃ caritabba</bold>nti mūlāyapaṭikassanaṃ akatvā visuṃ kammavācāya mānattaṃ gahetvā caritabbaṃ.</paragraph>
    <centered line="19">Sukkavissaṭṭhikathāvaṇṇanā niṭṭhitā.</centered>
    <subhead line="20">Agghasamodhānaparivāsakathāvaṇṇanā</subhead>
    <paragraph line="21" number="134"><bold>Ekāpattimūlaka</bold>nti <pageBreak edition="Myanmar" number="3.0374" /><pageBreak edition="Vipassana Research Institut" number="3.0341" /> ‘‘ekā āpatti ekāhappaṭicchannā, ekā āpatti dvīhappaṭicchannā’’tiādinā vuttanayaṃ sandhāya vadati. <bold>Āpattivaḍḍhanaka</bold>nti ‘‘ekā āpatti ekāhappaṭicchannā, dve āpattiyo dvīhappaṭicchannā’’tiādinā vuttaṃ āpattivaḍḍhanakanayaṃ sandhāya.</paragraph>
    <subhead line="22">Dvebhikkhuvāraekādasakādikathāvaṇṇanā</subhead>
    <paragraph line="23" number="181"><bold>Thullaccayādīhi missaka</bold>nti ekavatthumhi pubbabhāge āpannathullaccayadukkaṭehi missakaṃ. <bold>Makkhadhammo</bold> nāma chādetukāmatā.</paragraph>
    <paragraph line="24" number="182"><bold>Sambahulā saṅghādisesā āpattiyo āpajjati parimāṇampī</bold>tiādi jātivasenekavacanaṃ, bhāvanapuṃsakaniddeso vā. Sesamettha pāḷito aṭṭhakathāto ca suviññeyyameva.</paragraph>
    <centered line="25">Samuccayakkhandhakavaṇṇanā niṭṭhitā.</centered>
  </content>
</document>