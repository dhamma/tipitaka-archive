<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02t.tik18.xml</normativeSource>
<archivePath>roman/tika/vinayapitaka (tika)/saratthadipani-tika-3/10. kosambakakkhandhakam.xml</archivePath>
<titlePath>10. Kosambakakkhandhakaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">10. Kosambakakkhandhakaṃ</chapter>
<subhead line="2">Kosambakavivādakathāvaṇṇanā</subhead>
<paragraph line="3" number="451"> Kosambakakkhandhake <pageBreak edition="M" number="3.0348" /><pageBreak edition="V" number="3.0318" /><bold>sace hoti, desessāmī</bold>ti subbacatāya sikkhākāmatāya ca āpattiṃ passi. <bold>Natthi āpattī</bold>ti anāpattipakkhopi ettha sambhavatīti adhippāyenāha. Sā panāpatti eva. Tenāha <bold>‘‘so tassā āpattiyā anāpattidiṭṭhi ahosī’’</bold>ti.</paragraph>
<paragraph line="4" number="453-454"><bold>Sambhamaatthavasenā</bold>ti turitatthavasena. <bold>‘‘Akāraṇe tumhehi so bhikkhu ukkhitto’’ti vadeyyā</bold>ti yasmā pubbe vinayadharassa vacanena ‘‘sace āpatti hoti, desessāmī’’ti anena paṭiññātaṃ, idānipi tasseva vacanena ‘‘asañcicca assatiyā katattā natthettha āpattī’’ti anāpattisaññī, tasmā ‘‘akāraṇe tumhehi so bhikkhu ukkhitto’’ti ukkhepake bhikkhū yadi vadeyyāti adhippāyo. <bold>Ukkhittānuvattake vā ‘‘tumhe āpattiṃ āpannā’’ti vadeyyā</bold>ti yasmā vatthujānanacittenāyaṃ sacittakā āpatti, ayañca udakāvasese udakāvasesasaññī, tasmā sāpattikasseva ‘‘tumhe chandāgatiṃ gacchathā’’ti adhippāyena ‘‘tumhe āpattiṃ āpannā’’ti ukkhittānuvattake vadeyya.</paragraph>
<paragraph line="5" number="455-456"><bold>Kammaṃ kopetī</bold>ti ‘‘nānāsaṃvāsakacatuttho ce, bhikkhave, kammaṃ kareyya, akammaṃ na ca karaṇīya’’ntiādivacanato (mahāva. 389) sace saṅgho taṃ gaṇapūrakaṃ katvā kammaṃ kareyya, ayaṃ tattha nisinnopi taṃ kammaṃ kopetīti adhippāyo. <bold>Upacāraṃ muñcitvā</bold>ti ettha <bold>upacāro</bold> nāma aññamaññaṃ hatthena pāpuṇanaṭṭhānaṃ.</paragraph>
<paragraph line="6" number="457"><bold>Bhaṇḍanajātā</bold>tiādīsu kalahassa pubbabhāgo bhaṇḍanaṃ nāma, taṃ jātaṃ etesanti <bold>bhaṇḍanajātā,</bold> hatthaparāmāsādivasena matthakaṃ patto kalaho jāto etesanti <bold>kalahajātā,</bold> viruddhavādabhūtaṃ vādaṃ āpannāti <bold>vivādāpannā. Mukhasattīhī</bold>ti vācāsattīhi. <bold>Vitudantā</bold>ti vijjhantā <pageBreak edition="M" number="3.0349" />. <pageBreak edition="V" number="3.0319" /><bold>Bhagavantaṃ etadavocā</bold>ti ‘‘idha, bhante, kosambiyaṃ bhikkhū bhaṇḍanajātā’’tiādivacanaṃ avoca, tañca kho neva piyakamyatāya, na bhedādhippāyena, atha kho atthakāmatāya hitakāmatāya. Sāmaggīkārako kiresa bhikkhu, tasmāssa etadahosi ‘‘yathā ime bhikkhū vivādaṃ āraddhā, na sakkā mayā, nāpi aññena bhikkhunā samagge kātuṃ, appeva nāma sadevake loke aggapuggalo bhagavā sayaṃ vā gantvā attano vā santikaṃ pakkosāpetvā etesaṃ bhikkhūnaṃ khantimettāpaṭisaṃyuttaṃ sāraṇīyadhammadesanaṃ kathetvā sāmaggiṃ kareyyā’’ti atthakāmatāya hitakāmatāya gantvā avoca. <bold>Tasmā evamāhā</bold>ti atthakāmattā evamāha, na bhagavato vacanaṃ anādiyanto. Ye pana tadā satthu vacanaṃ na gaṇhiṃsu, te kiñci avatvā tuṇhībhūtā maṅkubhūtā aṭṭhaṃsu, tasmā ubhayesampi satthari agāravapaṭipatti nāhosi.</paragraph>
<centered line="7">Kosambakavivādakathāvaṇṇanā niṭṭhitā.</centered>
<subhead line="8">Dīghāvuvatthukathāvaṇṇanā</subhead>
<paragraph line="9" number="458"><bold>Atha kho bhagavā bhikkhū āmantesī</bold>tiādīsu <bold>bhūtapubba</bold>nti idaṃ bhagavā pathavīgataṃ nidhiṃ uddharitvā purato rāsiṃ karonto viya bhavapaṭicchannaṃ purāvutthaṃ dassento āha. <bold>Aḍḍho</bold>ti issaro. Yo koci attano santakena vibhavena aḍḍho hoti, ayaṃ pana na kevalaṃ aḍḍhoyeva, mahaddhano mahatā aparimāṇasaṅkhena dhanena samannāgatoti āha <bold>‘‘mahaddhano’’</bold>ti. Bhuñjitabbato paribhuñjitabbato visesato kāmā bhogā nāma, tasmā pañcakāmaguṇavasena mahantā uḷārā bhogā assāti <bold>mahābhogo</bold>. Mahantaṃ senābalañceva thāmabalañca etassāti <bold>mahabbalo</bold>. Mahanto hatthiassādivāhano etassāti <bold>mahāvāhano</bold>. Mahantaṃ vijitaṃ raṭṭhaṃ etassāti <bold>mahāvijito. Paripuṇṇakosakoṭṭhāgāro</bold>ti <bold>koso</bold> vuccati bhaṇḍāgārasāragabbho, <bold>koṭṭhaṃ</bold> vuccati dhaññassa āṭhapanaṭṭhānaṃ, koṭṭhabhūtaṃ agāraṃ <bold>koṭṭhāgāraṃ,</bold> nidahitvā ṭhapitena dhanena paripuṇṇakoso dhaññānañca paripuṇṇakoṭṭhāgāroti attho.</paragraph>
<paragraph line="10">Atha <pageBreak edition="M" number="3.0350" /> vā catubbidho koso hatthī assā rathā pattīti. Yathā hi asino tikkhabhāvaparipālako paricchado ‘‘koso’’ti vuccati, evaṃ rañño tikkhabhāvaparipālakattā caturaṅginī senā ‘‘koso’’ti vuccati. Tividhaṃ koṭṭhāgāraṃ dhanakoṭṭhāgāraṃ dhaññakoṭṭhāgāraṃ vatthakoṭṭhāgāranti. Taṃ sabbampi paripuṇṇamassāti <bold>paripuṇṇakosakoṭṭhāgāro. Caturaṅginiṃ sena</bold>nti hatthiassarathapattisaṅkhātehi <pageBreak edition="V" number="3.0320" /> catūhi aṅgehi samannāgataṃ senaṃ. <bold>Sannayhitvā</bold>ti cammapaṭimuñcanādīhi sannāhaṃ kāretvā. <bold>Abbhuyyāsī</bold>ti abhiuyyāsi, abhimukho hutvā nikkhamīti attho. <bold>Ekasaṅghātampī</bold>ti ekappahārampi. <bold>Dhovana</bold>nti dhovanudakaṃ. <bold>Parinetvā</bold>ti nīharitvā. ‘‘Anatthado’’ti vattabbe da-kārassa ta-kāraṃ katvā ‘‘anatthato’’ti vuttanti āha <bold>‘‘atha vā’’</bold>tiādi.</paragraph>
<paragraph line="11" number="464"> Vaggabhāvena vā puthu nānā saddo assāti <bold>puthusaddo. Samajano</bold>ti bhaṇḍane samajjhāsayo jano.<bold> Tatthā</bold>ti tasmiṃ janakāye. <bold>Ahaṃ bāloti na maññitthā</bold>ti bālalakkhaṇe ṭhitopi ‘‘ahaṃ bālo’’ti na maññi. <bold>Bhiyyo cā</bold>ti attano bālabhāvassa ajānanato bhiyyo ca bhaṇḍanassa upariphoṭo viya saṅghabhedassa attano kāraṇabhāvampi uppajjamānaṃ na maññittha nāññāsi.</paragraph>
<paragraph line="12">Kalahavasena pavattavācāyeva gocarā etesanti <bold>vācāgocarā. Mukhāyāma</bold>nti vivadanavasena mukhaṃ āyāmetvā bhāṇino. <bold>Na taṃ jānantī</bold>ti taṃ kalahaṃ na jānanti. Kalahaṃ karonto ca taṃ na jānanto nāma natthi. Yathā pana na jānanti, taṃ dassetuṃ āha <bold>‘‘evaṃ sādīnavo aya’’</bold>nti, ayaṃ kalaho nāma attano paresañca atthahāpanato anatthuppādanato diṭṭheva dhamme samparāye ca sādīnavo sadosoti attho. <bold>Taṃ na jānantī</bold>ti taṃ kalahaṃ na jānanti. Kathaṃ na jānantīti āha <bold>‘‘evaṃ sādīnavo aya’’</bold>nti, ‘‘evaṃ sādīnavo ayaṃ kalaho’’ti evaṃ taṃ kalahaṃ na jānantīti attho.</paragraph>
<paragraph line="13"><bold>Akkocchi ma</bold>ntiādīsu <bold>akkocchī</bold>ti akkosi. <bold>Avadhī</bold>ti pahari. <bold>Ajinī</bold>ti kūṭasakkhiotāraṇena vā vādapaṭivādena vā karaṇuttariyakaraṇena vā ajesi. <bold>Ahāsī</bold>ti mama santakaṃ pattādīsu kiñcideva avahari <pageBreak edition="M" number="3.0351" />. <bold>Ye ca ta</bold>nti ye keci devā vā manussā vā gahaṭṭhā vā pabbajitā vā taṃ ‘‘akkocchi ma’’ntiādivatthukaṃ kodhaṃ sakaṭadhuraṃ viya naddhinā pūtimacchādīni viya ca kusādīhi punappunaṃ veṭhentā <bold>upanayhanti</bold> upanāhavasena anubandhanti, tesaṃ sakiṃ uppannaṃ veraṃ na sammatīti attho.</paragraph>
<paragraph line="14"><bold>Ye ca taṃ nupanayhantī</bold>ti assatiyā amanasikāravasena vā kammapaccavekkhaṇādivasena vā ye taṃ akkosādivatthukaṃ kodhaṃ ‘‘tayāpi koci niddoso purimabhave akkuṭṭho bhavissati, pahaṭo bhavissati, kūṭasakkhiṃ otāretvā jito bhavissati, kassaci te pasayha kiñci acchinnaṃ bhavissati, tasmā niddoso hutvāpi akkosādīni pāpuṇāsī’’ti evaṃ na upanayhanti <pageBreak edition="V" number="3.0321" />, tesu pamādena uppannampi veraṃ iminā anupanayhanena nirindhano viya jātavedo upasammati.</paragraph>
<paragraph line="15"><bold>Na hi verena verānī</bold>ti yathā hi kheḷasiṅghāṇikādiasucimakkhitaṃ ṭhānaṃ teheva asucīhi dhovanto suddhaṃ niggandhaṃ kātuṃ na sakkoti, atha kho taṃ ṭhānaṃ bhiyyoso mattāya asuddhatarañca duggandhatarañca hoti, evameva akkosantaṃ paccakkosanto paharantaṃ paṭipaharanto verena veraṃ vūpasametuṃ na sakkoti, atha kho bhiyyo verameva karoti. Iti verāni nāma verena kismiñcipi kāle na sammanti, atha kho vaḍḍhantiyeva. <bold>Averena ca sammantī</bold>ti yathā pana tāni kheḷādīni asucīni vippasannena udakena dhoviyamānāni nassanti, taṃ ṭhānaṃ suddhaṃ hoti niggandhaṃ, evameva averena khantimettodakena yonisomanasikārena paṭisaṅkhānena paccavekkhaṇena verāni vūpasammanti paṭippassambhanti abhāvaṃ gacchanti. <bold>Esa dhammo sanantano</bold>ti esa averena verūpasamanasaṅkhāto porāṇako dhammo sabbesaṃ buddhapaccekabuddhakhīṇāsavānaṃ gatamaggo.</paragraph>
<paragraph line="16"><bold>Na jānantī</bold>ti aniccasaññaṃ na paccupaṭṭhāpentīti adhippāyo. <bold>Tato sammanti medhagā</bold>ti tato tasmā kāraṇā medhagā kalahā sammanti vūpasamaṃ gacchanti. Kathaṃ te sammantīti āha <bold>‘‘evañhī’’</bold>tiādi. Tattha <bold>evañhi te jānantā</bold>ti te paṇḍitā ‘‘mayaṃ maccusamīpaṃ gacchāmā’’ti evaṃ jānantā yonisomanasikāraṃ uppādetvā medhagānaṃ kalahānaṃ vūpasamāya <pageBreak edition="M" number="3.0352" /> paṭipajjanti, atha nesaṃ tāya paṭipattiyā te medhagā sammantīti adhippāyo.</paragraph>
<paragraph line="17"><bold>Tesampi hoti saṅgatī</bold>ti ye mātāpitūnaṃ aṭṭhīni chindanti, pāṇe haranti, gavādīni ca pasayha gaṇhanti, evaṃ raṭṭhaṃ vilumpamānānaṃ tesampi saṅgati hoti, kimaṅgaṃ pana tumhākaṃ na siyāti adhippāyo.</paragraph>
<paragraph line="18"><bold>Vaṇṇāvaṇṇadīpanatthaṃ vuttā</bold>ti ‘‘bālasahāyatāya ime bhikkhū kalahapasutā, paṇḍitasahāyānaṃ pana idaṃ na siyā’’ti paṇḍitasahāyassa bālasahāyassa ca vaṇṇāvaṇṇadīpanatthaṃ vuttā. <bold>Nipaka</bold>nti nepakkapaññāya samannāgataṃ. <bold>Sādhuvihāri dhīra</bold>nti bhaddakavihāriṃ paṇḍitaṃ. <bold>Pākaṭaparissaye ca paṭicchannaparissaye ca abhibhavitvā</bold>ti sīhabyagghādayo pākaṭaparissaye ca rāgabhayadosabhayādayo paṭicchannaparissaye cāti sabbeva parissaye abhibhavitvā.</paragraph>
<paragraph line="19"><bold>Ekakā</bold><pageBreak edition="V" number="3.0322" /><bold>cariṃsū</bold>ti ‘‘idaṃ rajjaṃ nāma mahantaṃ pamādaṭṭhānaṃ, kiṃ amhākaṃ rajjena kāritenā’’ti raṭṭhaṃ pahāya tato mahāaraññaṃ pavisitvā tāpasapabbajjaṃ pabbajitvā catūsu iriyāpathesu ekakā cariṃsūti attho.</paragraph>
<paragraph line="20"><bold>Ekassa caritaṃ seyyo</bold>ti pabbajitassa pabbajitakālato paṭṭhāya ekībhāvābhiratassa ekakasseva caritaṃ seyyoti attho. <bold>Natthi bāle sahāyatā</bold>ti cūḷasīlaṃ majjhimasīlaṃ mahāsīlaṃ dasa kathāvatthūni terasa dhutaguṇā vipassanāñāṇaṃ cattāro maggā cattāri phalāni tisso vijjā cha abhiññā amatamahānibbānanti ayaṃ sahāyatā nāma, sā bālaṃ nissāya adhigantuṃ na sakkāti natthi bāle sahāyatā. Mātaṅgo araññe <bold>mātaṅgaraññe</bold>ti saralopena sandhi. ‘‘Mātaṅgarañño’’tipi pāṭho, araññako mātaṅgo viyāti attho. <bold>Mātaṅga</bold>-saddeneva hatthibhāvassa vuttattā nāgavacanaṃ tassa mahattavibhāvanatthanti āha <bold>‘‘nāgoti mahantādhivacanameta’’</bold>nti. Mahantapariyāyo hi <bold>nāga</bold>-saddo hoti ‘‘etaṃ nāgassa nāgena, īsādantassa hatthino’’tiādīsu (udā. 35).</paragraph>
<centered line="21">Dīghāvuvatthukathāvaṇṇanā niṭṭhitā.</centered>
<subhead line="22">Bālakaloṇakagamanakathāvaṇṇanā</subhead>
<paragraph line="23" number="465"><bold>Bālakaloṇakāragāmo</bold>ti <pageBreak edition="M" number="3.0353" /> upāligahapatissa evaṃnāmako bhogagāmo. <bold>Tenupasaṅkamī</bold>ti dhammasenāpatimahāmoggallānattheresu vā asītimahāsāvakesu vā antamaso dhammabhaṇḍāgārikaṃ ānandattherampi kañci anāmantetvā sayameva pattacīvaramādāya anīkanissaṭo hatthī viya yūthanissaṭo kāḷasīho viya vātacchinno valāhako viya ca ekakova upasaṅkami. Kasmā upasaṅkami? Gaṇe kirassa ādīnavaṃ disvā ekavihāriṃ bhikkhuṃ passitukāmatā udapādi, tasmā sītādipīḷito uṇhādiṃ patthayamāno viya upasaṅkami. Atha vā bhagavatā so ādīnavo pageva pariññāto, na tena satthā nibbinno, tasmiṃ pana antovasse keci buddhaveneyyā nāhesuṃ, tena aññattha gamanaṃ tesaṃ bhikkhūnaṃ damanupāyoti pālileyyakaṃ uddissa gacchanto ekavihāriṃ āyasmantaṃ bhaguṃ sampahaṃsetuṃ tattha gato. Evaṃ gate ca satthari pañcasatā bhikkhū āyasmantaṃ ānandaṃ āhaṃsu ‘‘āvuso ānanda satthā ekakova gato, mayaṃ anubandhissāmā’’ti. ‘‘Āvuso, yadā bhagavā sāmaṃ senāsanaṃ saṃsāmetvā pattacīvaramādāya anāmantetvā upaṭṭhāke anapaloketvā bhikkhusaṅghaṃ adutiyo gacchati, tadā ekacārikaṃ <pageBreak edition="V" number="3.0323" /> carituṃ bhagavato ajjhāsayo, sāvakena nāma satthu ajjhāsayānurūpaṃ paṭipajjitabbaṃ, tasmā na imesu divasesu bhagavā anugantabbo’’ti nivāresi, sayampi nānugañchi. <bold>Dhammiyā kathāyā</bold>ti ekībhāve ānisaṃsapaṭisaṃyuttāya dhammakathāya.</paragraph>
<centered line="24">Bālakaloṇakagamanakathāvaṇṇanā niṭṭhitā.</centered>
<subhead line="25">Pācīnavaṃsadāyagamanakathāvaṇṇanā</subhead>
<paragraph line="26" number="466"><bold>Yena pācīnavaṃsadāyo</bold>ti tattha kasmā upasaṅkami? Yathā nāma jighacchitassa bhojane, pipāsitassa pānīye, sītena phuṭṭhassa uṇhe, uṇhena phuṭṭhassa sīte, dukkhitassa sukhe abhiruci uppajjati, evameva bhagavato kosambake bhikkhū aññamaññaṃ vivādāpanne asamaggavāsaṃ vasante, samaggavāsaṃ <pageBreak edition="M" number="3.0354" /> vasante āvajjentassa ime tayo kulaputtā āpāthamāgamiṃsu, atha nesaṃ paggaṇhitukāmo upasaṅkami ‘‘evāyaṃ paṭipattianukkamena kosambakānaṃ bhikkhūnaṃ vinayanūpāyo hotī’’ti. <bold>Viharantī</bold>ti sāmaggirasaṃ anubhavamānā viharanti.</paragraph>
<paragraph line="27"><bold>Dāyapālo</bold>ti (ma. ni. aṭṭha. 1.325) araññapālo. So araññaṃ yathā icchiticchitappadesena manussā pavisitvā tattha pupphaṃ vā phalaṃ vā niyyāsaṃ vā dabbasambhāraṃ vā na haranti, evaṃ vatiyā parikkhittassa araññassa yojite dvāre nisīditvā araññaṃ rakkhati, tasmā ‘‘dāyapālo’’ti vutto. <bold>Attakāmarūpā viharantī</bold>ti attano hitaṃ kāmayamānasabhāvā hutvā viharanti. Yo hi imasmiṃ sāsane pabbajitvāpi vejjakammadūtakammapahiṇagamanādīnaṃ vasena ekavīsatianesanāhi jīvikaṃ kappeti, ayaṃ na attakāmarūpo nāma. Yo pana imasmiṃ sāsane pabbajitvā ekavīsatianesanaṃ pahāya catupārisuddhisīle patiṭṭhāya buddhavacanaṃ uggaṇhitvā sappāyadhutaṅgaṃ adhiṭṭhāya aṭṭhatiṃsāya ārammaṇesu cittaruciyaṃ kammaṭṭhānaṃ gahetvā gāmantaṃ pahāya araññaṃ pavisitvā samāpattiyo nibbattetvā vipassanāya kammaṃ kurumāno vicarati, ayaṃ attakāmo nāma. Tepi tayo kulaputtā evarūpā ahesuṃ. Tena vuttaṃ ‘‘attakāmarūpā viharantī’’ti.</paragraph>
<paragraph line="28"><bold>Mā tesaṃ aphāsumakāsī</bold>ti tesaṃ aphāsukaṃ mā akāsīti bhagavantaṃ vāresi. Evaṃ kirassa ahosi ‘‘ime kulaputtā samaggā viharanti, ekaccassa ca gataṭṭhāne <pageBreak edition="V" number="3.0324" /> bhaṇḍanakalahavivādā vattanti, tikhiṇasiṅgo caṇḍagoṇo viya ovijjhanto vicarati, athekamaggena dvinnaṃ gamanaṃ na hoti, kadāci ayampi evaṃ karonto imesaṃ kulaputtānaṃ samaggavāsaṃ bhindeyya, pāsādiko ca panesa suvaṇṇavaṇṇo rasagiddho maññe, gatakālato paṭṭhāya paṇītadāyakānaṃ attano upaṭṭhākānaṃ vaṇṇakathanādīhi imesaṃ kulaputtānaṃ appamādavihāraṃ bhindeyya, vasanaṭṭhānāni cāpi etesaṃ kulaputtānaṃ nibaddhāni paricchinnāni tissova paṇṇasālā tayo caṅkamā tīṇi divāṭṭhānāni tīṇi mañcapīṭhāni, ayaṃ pana samaṇo mahākāyo vuḍḍhataro maññe bhavissati, so akāle ime kulaputte senāsanā vuṭṭhapessati, evaṃ sabbathāpi etesaṃ aphāsu bhavissatī’’ti. Taṃ anicchanto ‘‘mā tesaṃ aphāsumakāsī’’ti bhagavantaṃ vāreti.</paragraph>
<paragraph line="29">Kiṃ <pageBreak edition="M" number="3.0355" /> panesa jānanto vāresi ajānantoti? Ajānanto. Sammāsambuddho hi nāma yadā anekabhikkhusahassaparivāro byāmappabhāya asītianubyañjanehi dvattiṃsamahāpurisalakkhaṇasiriyā ca buddhānubhāvaṃ dassento vicarati, tadā ‘‘ko eso’’ti apucchitvāva jānitabbo hoti. Tadā pana bhagavā ‘‘māssu koci mama buddhānubhāvaṃ aññāsī’’ti tathārūpena iddhābhisaṅkhārena sabbampi taṃ buddhānubhāvaṃ cīvaragabbhena viya paṭicchādetvā valāhakagabbhena paṭicchanno puṇṇacando viya sayameva pattacīvaramādāya aññātakavesena agamāsi. Iti taṃ ajānantova dāyapālo vāresi.</paragraph>
<paragraph line="30"><bold>Etadavocā</bold>ti thero kira ‘‘mā samaṇā’’ti dāyapālassa kathaṃ sutvā cintesi ‘‘mayaṃ tayo janā idha viharāma, añño pabbajito nāma natthi, ayañca dāyapālo pabbajitena viya saddhiṃ katheti, ko nu kho bhavissatī’’ti divāṭṭhānato uṭṭhāya dvāre ṭhatvā maggaṃ olokento bhagavantaṃ addasa. Bhagavāpi therassa saha dassaneneva sarīrobhāsaṃ muñci, asītianubyañjanavirājitā byāmappabhā pasāritasuvaṇṇapaṭo viya virocittha. Thero ‘‘ayaṃ dāyapālo phaṇakataāsīvisaṃ gīvāya gahetuṃ hatthaṃ pasārento viya loke aggapuggalena saddhiṃ kathentova na jānāti, aññatarabhikkhunā viya saddhiṃ kathetī’’ti nivārento etaṃ ‘‘māvuso, dāyapālā’’tiādivacanaṃ avoca.</paragraph>
<paragraph line="31"><bold>Tenupasaṅkamī</bold>ti kasmā bhagavato paccuggamanaṃ akatvāva upasaṅkami? Evaṃ kirassa ahosi ‘‘mayaṃ tayo janā samaggavāsaṃ vasāma, sacāhaṃ ekakova paccuggamanaṃ karissāmi, samaggavāso nāma na bhavissati, piyamitte gahetvāva paccuggamanaṃ karissāmi. Yathā ca bhagavā <pageBreak edition="V" number="3.0325" /> mayhaṃ piyo, evaṃ sahāyānampi me piyo’’ti tehi saddhiṃ paccuggamanaṃ kātukāmo sayaṃ akatvā upasaṅkami. Keci pana ‘‘tesaṃ therānaṃ paṇṇasāladvāre caṅkamanakoṭiyā bhagavato āgamanamaggo hoti, tasmā thero tesaṃ saññaṃ dadamānova gato’’ti vadanti. <bold>Abhikkamathā</bold>ti ito āgacchatha. <bold>Pāde pakkhālesī</bold>ti vikasitapadumasannibhehi jālahatthehi maṇivaṇṇaṃ udakaṃ gahetvā suvaṇṇavaṇṇesu piṭṭhipādesu udakaṃ āsiñcitvā pādena pādaṃ ghaṃsento pakkhālesi. Buddhānaṃ <pageBreak edition="M" number="3.0356" /> kāye rajojallaṃ nāma na upalimpati, kasmā pakkhālesīti? Sarīrassa utuggahaṇatthaṃ tesañca cittasampahaṃsanatthaṃ. Amhehi abhihaṭena udakena bhagavā pāde pakkhālesi, paribhogaṃ akāsīti tesaṃ bhikkhūnaṃ balavasomanassavasena cittaṃ pīṇitaṃ hoti, tasmā pakkhālesi.</paragraph>
<paragraph line="32"><bold>Āyasmantaṃ anuruddhaṃ bhagavā etadavocā</bold>ti so kira tesaṃ vuḍḍhataro, tassa saṅgahe kate sesānaṃ katova hotīti theraññeva etaṃ ‘‘kacci vo anuruddhā’’tiādivacanaṃ avoca. <bold>Anuruddhā</bold>ti vā ekasesanayena vuttaṃ virūpekasesassapi icchitabbattā, evañca katvā bahuvacananiddeso ca samatthito hoti. <bold>Kaccī</bold>ti pucchanatthe nipāto. <bold>Vo</bold>ti sāmivacanaṃ. Idaṃ vuttaṃ hoti – kacci anuruddhā tumhākaṃ khamanīyaṃ, iriyāpatho vo khamati, kacci yāpanīyaṃ, kacci vo jīvitaṃ yāpeti ghaṭiyati, kacci piṇḍakena na kilamatha, kacci tumhākaṃ sulabhapiṇḍaṃ, sampatte vo disvā manussā uḷuṅkayāguṃ vā kaṭacchubhikkhaṃ vā dātabbaṃ maññantīti bhikkhācāravattaṃ pucchati. Kasmā? Yasmā paccayena akilamantena sakkā samaṇadhammo kātuṃ, vattameva vā etaṃ pabbajitānaṃ.</paragraph>
<paragraph line="33">Atha tena paṭivacane dinne ‘‘anuruddhā tumhe rājapabbajitā mahāpuññā, manussā tumhākaṃ araññe vasantānaṃ adatvā kassa aññassa dātabbaṃ maññissanti, tumhe pana etaṃ bhuñjitvā kiṃ nu kho migapotakā viya aññamaññaṃ ghaṭṭentā viharatha, udāhu sāmaggibhāvo vo atthī’’ti sāmaggirasaṃ pucchanto <bold>‘‘kacci pana vo anuruddhā samaggā’’</bold>tiādimāha. Tattha <bold>khīrodakībhūtā</bold>ti yathā khīrañca udakañca aññamaññaṃ saṃsandati, visuṃ na hoti, ekattaṃ viya upeti, kacci evaṃ sāmaggivasena ekattupagatacittuppādā viharathāti pucchati. <bold>Piyacakkhūhī</bold>ti mettacittaṃ paccupaṭṭhāpetvā olokanato piyabhāvadīpakāni cakkhūni piyacakkhūni nāma, ‘‘kacci tathārūpehi cakkhūhi aññamaññaṃ passantā viharathā’’ti pucchati. <bold>Tagghā</bold>ti ekaṃsatthe nipāto, ekaṃsena mayaṃ bhanteti vuttaṃ hoti. <bold>Yathā kathaṃ panā</bold>ti ettha <bold>yathā</bold>ti nipātamattaṃ, <bold>katha</bold>nti <pageBreak edition="V" number="3.0326" /> kāraṇapucchā, kathaṃ pana tumhe evaṃ viharatha, kena kāraṇena viharatha, taṃ me kāraṇaṃ brūhīti vuttaṃ hoti.</paragraph>
<paragraph line="34"><bold>Mettaṃ</bold><pageBreak edition="M" number="3.0357" /><bold>kāyakamma</bold>nti mettacittavasena pavattaṃ kāyakammaṃ. <bold>Āvi ceva raho cā</bold>ti sammukhā ceva parammukhā ca. Itaresupi eseva nayo. Tattha sammukhā kāyavacīkammāni sahavāse labbhanti, itarāni vippavāse, manokammaṃ sabbattha labbhati. Yañhi saheva vasantesu ekena mañcapīṭhaṃ vā dārubhaṇḍaṃ vā mattikābhaṇḍaṃ vā bahi dunnikkhittaṃ hoti, taṃ disvā ‘‘kenidaṃ vaḷañjita’’nti avaññaṃ akatvā attanā dunnikkhittaṃ viya gahetvā paṭisāmentassa paṭijaggitabbayuttaṃ vā pana ṭhānaṃ paṭijaggantassa sammukhā mettaṃ kāyakammaṃ nāma hoti. Ekasmiṃ pakkante tena dunnikkhittaṃ senāsanaparikkhāraṃ tatheva nikkhipantassa paṭijaggitabbayuttaṃ vā pana ṭhānaṃ paṭijaggantassa parammukhā mettaṃ kāyakammaṃ nāma hoti. Sahavasantassa pana therehi saddhiṃ madhuraṃ sammodanīyakathaṃ paṭisanthārakathaṃ sāraṇīyakathaṃ dhammakathaṃ sarabhaññaṃ sākacchaṃ pañhapucchanaṃ pañhavissajjananti evamādikaraṇe sammukhā mettaṃ vacīkammaṃ nāma hoti. Theresu pana pakkantesu ‘‘mayhaṃ piyasahāyo nandiyatthero kimilatthero evaṃ sīlasampanno evaṃ ācārasampanno’’tiādiguṇakathane parammukhā mettaṃ vacīkammaṃ nāma hoti. ‘‘Mayhaṃ piyamitto nandiyatthero kimilatthero avero hotu abyāpajjo sukhī’’ti evaṃ samannāharato pana sammukhāpi parammukhāpi mettaṃ manokammaṃ hotiyeva.</paragraph>
<paragraph line="35"><bold>Nānā hi kho no bhante kāyā</bold>ti ayañhi kāyo piṭṭhaṃ viya mattikā viya ca omadditvā ekato kātuṃ na sakkā. <bold>Ekañca pana maññe citta</bold>nti cittaṃ pana no attano viya aññamaññassa hitabhāvena avirodhabhāvena bhedābhāvena samaggabhāvena ekamevāti dasseti. Kathaṃ panete sakaṃ cittaṃ nikkhipitvā itaresaṃ cittavasena vattiṃsūti? Ekassa patte malaṃ uṭṭhahati, ekassa cīvaraṃ kiliṭṭhaṃ hoti, ekassa paribhaṇḍakammaṃ hoti. Tattha yassa patte malaṃ uṭṭhitaṃ, tena ‘‘mamāvuso patte malaṃ uṭṭhitaṃ, pacituṃ vaṭṭatī’’ti vutte itare ‘‘mayhaṃ cīvaraṃ kiliṭṭhaṃ dhovitabbaṃ, mayhaṃ paribhaṇḍaṃ kātabba’’nti avatvā araññaṃ pavisitvā dārūni āharitvā bhinditvā pattakaṭāhe bahalatanumattikāhi lepaṃ katvā pattaṃ pacitvā tato paraṃ cīvaraṃ vā dhovanti, paribhaṇḍaṃ vā karonti. ‘‘Mamāvuso cīvaraṃ kiliṭṭhaṃ, dhovituṃ vaṭṭatī’’ti ‘‘mama paṇṇasālā uklāpā, paribhaṇḍaṃ kātuṃ vaṭṭatī’’ti paṭhamataraṃ ārocitepi eseva nayo.</paragraph>
<paragraph line="36">Idāni <pageBreak edition="M" number="3.0358" /> tesaṃ appamādalakkhaṇaṃ pucchanto <bold>‘‘kacci pana vo anuruddhā’’</bold>tiādimāha. Tattha <pageBreak edition="V" number="3.0327" /><bold>vo</bold>ti nipātamattaṃ, paccattavacanaṃ vā, kacci tumheti attho. <bold>Amhāka</bold>nti amhesu tīsu janesu. <bold>Piṇḍāya paṭikkamatī</bold>ti gāme piṇḍāya caritvā paccāgacchati. <bold>Avakkārapāti</bold>nti atirekapiṇḍapātaṃ apanetvā ṭhapanatthāya ekaṃ samuggapātiṃ dhovitvā ṭhapeti. <bold>Yo pacchā</bold>ti te kira therā na ekatova bhikkhācāraṃ pavisanti. Phalasamāpattiratā hete pātova sarīrapaṭijagganaṃ katvā vattapaṭipattiṃ pūretvā senāsanaṃ pavisitvā kālaparicchedaṃ katvā phalasamāpattiṃ appetvā nisīdanti. Tesu yo paṭhamataraṃ nisinno attano kālaparicchedavasena paṭhamataraṃ uṭṭhāti, so piṇḍāya caritvā paṭinivatto bhattakiccaṭṭhānaṃ āgantvā jānāti ‘‘dve bhikkhū pacchato, ahaṃ paṭhamataraṃ āgato’’ti. Atha pattaṃ pidahitvā āsanapaññāpanādīni katvā yadi patte paṭivīsamattameva hoti, nisīditvā bhuñjati, yadi atirekaṃ hoti, avakkārapātiyaṃ pakkhipitvā pātiṃ pidhāya bhuñjati, katabhattakicco pattaṃ dhovitvā vodakaṃ katvā thavikāya osāpetvā pattacīvaraṃ gahetvā attano vasanaṭṭhānaṃ pavisati.</paragraph>
<paragraph line="37">Dutiyopi āgantvāva jānāti ‘‘eko paṭhamaṃ āgato, eko pacchato’’ti. So sace patte bhattaṃ pamāṇameva hoti, bhuñjati. Sace mandaṃ, avakkārapātito gahetvā bhuñjati. Sace atirekaṃ hoti, avakkārapātiyaṃ pakkhipitvā pamāṇameva bhuñjitvā purimatthero viya vasanaṭṭhānaṃ pavisati. Tatiyopi āgantvāva jānāti ‘‘dve paṭhamaṃ āgatā, ahaṃ pacchimo’’ti. Sopi dutiyatthero viya bhuñjitvā katabhattakicco pattaṃ dhovitvā vodakaṃ katvā thavikāya osāpetvā āsanāni ukkhipitvā paṭisāmeti, pānīyaghaṭe vā paribhojanīyaghaṭe vā avasesaudakaṃ chaḍḍetvā ghaṭe nikujjitvā avakkārapātiyaṃ sace avasesabhattaṃ hoti, taṃ vuttanayena jahitvā pātiṃ dhovitvā paṭisāmeti, bhattaggaṃ sammajjati, so kacavaraṃ chaḍḍetvā sammajjaniṃ ukkhipitvā upacikāhi muttaṭṭhāne ṭhapetvā pattacīvaramādāya vasanaṭṭhānaṃ pavisati. Idaṃ therānaṃ bahivihāre araññe bhattakiccakaraṇaṭṭhāne bhojanasālāya vattaṃ. Idaṃ sandhāya ‘‘yo pacchā’’tiādi vuttaṃ.</paragraph>
<paragraph line="38"><bold>Yo</bold><pageBreak edition="M" number="3.0359" /><bold>passatī</bold>tiādi pana nesaṃ antovihāre vattanti veditabbaṃ. Tattha <bold>vaccaghaṭa</bold>nti ācamanakumbhiṃ. <bold>Ritta</bold>nti rittakaṃ. <bold>Tuccha</bold>nti tasseva vevacanaṃ. <bold>Avisayha</bold>nti ukkhipituṃ asakkuṇeyyaṃ atibhāriyaṃ. <bold>Hatthavikārenā</bold>ti hatthasaññāya. Te kira pānīyaghaṭādīsu yaṃkiñci tucchakaṃ gahetvā pokkharaṇiṃ gantvā anto ca bahi ca dhovitvā udakaṃ parissāvetvā tīre ṭhapetvā aññaṃ bhikkhuṃ hatthavikārena āmantenti, odissa vā anodissa vā saddaṃ na karonti. Kasmā odissa na karonti? Tañhi bhikkhuṃ saddo bādheyyāti. Kasmā anodissa na <pageBreak edition="V" number="3.0328" /> karonti? Anodissa sadde dinne ‘‘ahaṃ pure, ahaṃ pure’’ti dvepi nikkhameyyuṃ. Tato dvīhi kattabbakamme tatiyassa kammacchedo bhaveyya. Saṃyatapadasaddo pana hutvā aparassa bhikkhuno divāṭṭhānasantikaṃ gantvā tena diṭṭhabhāvaṃ ñatvā hatthasaññaṃ karoti, tāya saññāya itaro āgacchati, tato dve janā hatthena hatthaṃ saṃsibbantā dvīsu hatthesu ṭhapetvā uṭṭhāpenti. Taṃ sandhāyāha <bold>‘‘hatthavikārena dutiyaṃ āmantetvā hatthavilaṅghakena upaṭṭhāpemā’’</bold>ti.</paragraph>
<paragraph line="39"><bold>Pañcāhikaṃ kho panā</bold>ti cātuddase pannarase aṭṭhamiyanti idaṃ tāva pakatidhammassavanameva, taṃ akhaṇḍaṃ katvā pañcame pañcame divase dve therā nātivikāle nahāyitvā anuruddhattherassa vasanaṭṭhānaṃ gacchanti. Tattha tayopi nisīditvā tiṇṇaṃ piṭakānaṃ aññatarasmiṃ aññamaññaṃ pañhaṃ pucchanti, aññamaññaṃ vissajjenti. Tesaṃ evaṃ karontānaṃyeva aruṇaṃ uggacchati. Taṃ sandhāyetaṃ vuttaṃ. Ettāvatā therena bhagavatā appamādalakkhaṇaṃ pucchitena pamādaṭṭhānesuyeva appamādalakkhaṇaṃ vissajjitaṃ hoti. Aññesañhi bhikkhūnaṃ bhikkhācārapavisanakālo nikkhamanakālo nivāsanaparivattanaṃ cīvarapārupanaṃ antogāme piṇḍāya caraṇaṃ dhammakathanaṃ anumodanaṃ antogāmato nikkhamitvā bhattakiccakaraṇaṃ pattadhovanaṃ pattaosāpanaṃ pattacīvarapaṭisāmananti papañcakaraṇaṭṭhānāni etāni. Tasmā thero ‘‘amhākaṃ ettakaṃ ṭhānaṃ muñcitvā vissaṭṭhakathāpavattanena kammaṭṭhāne pamajjanaṭṭhānāni, tatthāpi mayaṃ, bhante, kammaṭṭhānaviruddhaṃ na paṭipajjāmā’’ti aññesaṃ pamādaṭṭhānesuyeva sikhāppattaṃ attano appamādalakkhaṇaṃ vissajjesi. Imināva etāni ṭhānāni muñcitvā aññattha vihārasamāpattīnaṃ avaḷañjanavasena pamādakālo nāma amhākaṃ natthīti dīpeti.</paragraph>
<centered line="40">Pācīnavaṃsadāyagamanakathāvaṇṇanā niṭṭhitā.</centered>
<subhead line="41">Pālileyyakagamanakathāvaṇṇanā</subhead>
<paragraph line="42" number="467"><bold>Dhammiyā</bold><pageBreak edition="M" number="3.0360" /><bold>kathāyā</bold>ti samaggavāse ānisaṃsapaṭisaṃyuttāya dhammakathāya. <bold>Anupubbena</bold> (udā. aṭṭha. 35) <bold>cārikaṃ caramāno</bold>ti anukkamena gāmanigamapaṭipāṭiyā cārikaṃ caramāno. <bold>Yena pālileyyakaṃ tadavasarī</bold>ti ekakova yena pālileyyakagāmo, taṃ avasari. Pālileyyakagāmavāsinopi paccuggantvā bhagavato dānaṃ datvā pālileyyakagāmassa avidūre rakkhitavanasaṇḍo nāma atthi, tattha bhagavato paṇṇasālaṃ katvā ‘‘ettha bhagavā vasatū’’ti yācitvā vāsayiṃsu. <bold>Bhaddasālo</bold>ti pana tattheko manāpo laṭṭhiko sālarukkho. Bhagavā taṃ gāmaṃ upanissāya <pageBreak edition="V" number="3.0329" /> vanasaṇḍe paṇṇasālāya samīpe tasmiṃ rukkhamūle vihāsi. Tena vuttaṃ <bold>‘‘pālileyyake viharati rakkhitavanasaṇḍe bhaddasālamūle’’</bold>ti.</paragraph>
<paragraph line="43"><bold>Atha kho bhagavato rahogatassā</bold>tiādi bhagavato vivekasukhapaccavekkhaṇadassanaṃ. <bold>Ākiṇṇo na phāsu vihāsi</bold>nti sambādhappatto ākiṇṇo vihāsiṃ. Kiṃ pana bhagavato sambādho atthi saṃsaggo vāti? Natthi. Na hi koci bhagavantaṃ anicchāya upasaṅkamituṃ sakkoti. Durāsadā hi buddhā bhagavanto sabbattha ca anupalittā, hitesitāya pana sattesu anukampaṃ upādāya ‘‘mutto mocessāmī’’ti paṭiññānurūpaṃ caturoghanittharaṇatthaṃ aṭṭhannaṃ parisānaṃ attano santikaṃ kālena kālaṃ upasaṅkamanaṃ adhivāseti, sayañca mahākaruṇāsamussāhito kālaññū hutvā tattha upasaṅkamīti idaṃ sabbabuddhānaṃ āciṇṇaṃ. Nāyamidha ākiṇṇavihāro adhippeto, idha pana tehi kalahakārakehi kosambakabhikkhūhi saddhiṃ ekavihāre vāsaṃ vihāsi, tadā vinetabbābhāvato ākiṇṇavihāraṃ katvā vuttaṃ ‘‘ahaṃ kho pubbe ākiṇṇo na phāsu vihāsi’’nti. Tenevāha <bold>‘‘tehi kosambakehi bhikkhūhi bhaṇḍanakārakehī’’</bold>tiādi.</paragraph>
<paragraph line="44"><bold>Daharapotakehī</bold>ti daharehi hatthipotakehi, ye bhiṅkātipi vuccanti. <bold>Tehī</bold>ti hatthiādīhi. <bold>Kaddamodakānī</bold>ti kaddamamissāni udakāni. <bold>Ogāhā</bold>ti ettha ‘‘ogāha’’ntipi pāḷi. <bold>Assā</bold>ti hatthināgassa. <bold>Upanighaṃsantiyo</bold>ti ghaṭṭentiyo. Upanighaṃsiyamānopi attano uḷārabhāvena <pageBreak edition="M" number="3.0361" /> na kujjhati, tena tā ghaṃsantiyeva. <bold>Vūpakaṭṭho</bold>ti vūpakaṭṭho dūrībhūto.</paragraph>
<paragraph line="45"><bold>Yūthā</bold>ti hatthighaṭāya. <bold>Yena bhagavā tenupasaṅkamī</bold>ti so kira hatthināgo yūthavāse ukkaṇṭhito taṃ vanasaṇḍaṃ paviṭṭho. Tattha bhagavantaṃ disvā ghaṭasahassena nibbāpitasantāpo viya nibbuto hutvā pasannacitto bhagavato santike aṭṭhāsi, tato paṭṭhāya vattasīse ṭhatvā bhaddasālassa paṇṇasālāya ca samantato appaharitaṃ katvā sākhābhaṅgena sammajjati, bhagavato mukhadhovanaṃ deti, nahānodakaṃ āharati, dantakaṭṭhaṃ deti, araññato madhurāni phalāphalāni āharitvā satthu upaneti. Satthā tāni paribhuñjati. Tena vuttaṃ <bold>‘‘soṇḍāya bhagavato pānīyaṃ paribhojanīyaṃ upaṭṭhāpetī’’</bold>tiādi. So kira soṇḍāya dārūni āharitvā aññamaññaṃ ghaṃsitvā aggiṃ uṭṭhāpetvā dārūni jālāpetvā tattha pāsāṇakhaṇḍāni tāpetvā tāni daṇḍakehi vaṭṭetvā soṇḍiyaṃ khipitvā udakassa tattabhāvaṃ ñatvā bhagavato santikaṃ upagantvā tiṭṭhati. Bhagavā ‘‘hatthināgo mama nahānaṃ icchatī’’ti tattha gantvā nahānakiccaṃ karoti. Pānīyepi eseva <pageBreak edition="V" number="3.0330" /> nayo. Tasmiṃ pana sītale jāte upasaṅkamati. Taṃ sandhāya vuttaṃ <bold>‘‘soṇḍāya bhagavato pānīyaṃ paribhojanīyaṃ upaṭṭhāpetī’’</bold>ti.</paragraph>
<paragraph line="46"><bold>Attano ca pavivekaṃ viditvā</bold>ti kehici anākiṇṇabhāvaladdhaṃ kāyavivekaṃ jānitvā. Itare pana vivekā bhagavato sabbakālaṃ vijjantiyeva. <bold>Imaṃ udānaṃ udānesī</bold>ti imaṃ attano hatthināgassa ca vivekābhiratiyā samānajjhāsayabhāvadīpanaṃ udānaṃ udānesi.</paragraph>
<paragraph line="47">Gāthāya pana evamatthayojanā veditabbā (udā. aṭṭha. 35) – <bold>etaṃ īsādantassa</bold> rathaīsāsadisadantassa hatthināgassa <bold>cittaṃ nāgena</bold> buddhanāgassa <bold>cittena sameti</bold> saṃsandati. Kathaṃ sameti ce? <bold>Yadeko ramatī vane,</bold> yasmā buddhanāgo ‘‘ahaṃ kho pubbe ākiṇṇo vihāsi’’nti purimaṃ ākiṇṇavihāraṃ jigucchitvā vivekaṃ upabrūhayamāno idāni yathā <bold>eko</bold> adutiyo <bold>vane</bold> araññe <bold>ramati</bold> abhiramati, evaṃ ayampi hatthināgo pubbe <pageBreak edition="M" number="3.0362" /> attano hatthiādīhi ākiṇṇavihāraṃ jigucchitvā idāni <bold>eko</bold> asahāyo vane ekavihāraṃ <bold>ramati</bold> abhinandati, tasmāssa <bold>cittaṃ nāgena sameti,</bold> tassa cittena sametīti katvā ekībhāvaratiyā ekasadisaṃ hotīti attho.</paragraph>
<centered line="48">Pālileyyakagamanakathāvaṇṇanā niṭṭhitā.</centered>
<subhead line="49">Aṭṭhārasavatthukathāvaṇṇanā</subhead>
<paragraph line="50" number="473"><bold>Yo paṭibāheyya, āpatti dukkaṭassā</bold>ti ettha yo senāsanārahassa senāsanaṃ paṭibāhati, tasseva āpatti. Kalahakārakādīnaṃ panettha ‘‘okāso natthī’’tiādikaṃ saṅghassa katikaṃ ārocetvā na paññapentassa ‘‘ahaṃ vuḍḍho’’ti pasayha attanāva attano paññapetvā gaṇhantaṃ ‘‘yuttiyā gaṇhathā’’ti vatvā vārentassa ca natthi āpatti. ‘‘Bhaṇḍanakārakaṃ nikkaḍḍhatīti vacanato kuladūsakassa pabbājanīyakammānuññāya ca idha kalahavūpasamanatthaṃ āgatānaṃ kosambakānampi ‘yathāvuḍḍha’nti avatvā ‘vivitte asati vivittaṃ katvāpi dātabba’nti vuttattā vivittaṃ katvā dentaṃ paṭibāhantasseva āpattī’’ti <bold>gaṇṭhipadesu</bold> vuttaṃ.</paragraph>
<subhead line="51">Upālisaṅghasāmaggīpucchāvaṇṇanā</subhead>
<paragraph line="52" number="476"><bold>Na</bold><pageBreak edition="V" number="3.0331" /><bold>mūlā mūlaṃ gantvā</bold>ti mūlato mūlaṃ agantvā. <bold>Atthato apagatā</bold>ti sāmaggisaṅkhātaatthato apagatā.</paragraph>
<paragraph line="53" number="477"> Yena naṃ paccatthikā vadeyyuṃ, taṃ na hi hotīti sambandho. <bold>Anapagata</bold>nti kāraṇato anapetaṃ, sakāraṇanti vuttaṃ hoti.</paragraph>
<paragraph line="54"><bold>Usūyāyā</bold>ti iminā dosāgatigamanassa saṅgahitattā <bold>‘‘agatigamanenā’’</bold>ti avasesaagatigamanaṃ dassitanti veditabbaṃ. <bold>Aṭṭhahi dūtaṅgehī</bold>ti ‘‘sotā ca hoti sāvetā ca uggahetā ca dhāretā ca viññāpetā <pageBreak edition="M" number="3.0363" /> ca kusalo ca sahitāsahitadassano ca akalahakārako cā’’ti evaṃ vuttehi aṭṭhahi dūtaṅgehi. Sesamettha pāḷito aṭṭhakathāto ca suviññeyyameva.</paragraph>
<centered line="55">Kosambakakkhandhakavaṇṇanā niṭṭhitā.</centered>
<centered line="56">Iti samantapāsādikāya vinayaṭṭhakathāya sāratthadīpaniyaṃ</centered>
<centered line="57">Mahāvaggavaṇṇanā niṭṭhitā.</centered>
<centered line="58"> Namo tassa bhagavato arahato sammāsambuddhassa</centered>
</body>
</document>