<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02t.tik26.xml</normativeSource>
    <archivePath>roman/tika/vinayapitaka (tika)/saratthadipani-tika-3/7. sanghabhedakakkhandhakam.xml</archivePath>
    <baseFileName>7. sanghabhedakakkhandhakam</baseFileName>
    <titlePath>7. Saṅghabhedakakkhandhakaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">7. Saṅghabhedakakkhandhakaṃ</chapter>
    <subhead line="2">Chasakyapabbajjākathāvaṇṇanā</subhead>
    <paragraph line="3" number="330"> Saṅghabhedakakkhandhake <pageBreak edition="Myanmar" number="3.0410" /><pageBreak edition="Vipassana Research Institut" number="3.0374" /><bold>anupiyāya</bold>ntiādīsu ‘‘anupiyā nāmā’’ti vattabbe ākārassa rassattaṃ anunāsikassa ca āgamaṃ katvā <bold>‘‘anupiyaṃ nāmā’’</bold>ti vuttaṃ. <bold>Mallāna</bold>nti mallarājūnaṃ. <bold>Na heṭṭhā pāsādā orohatī</bold>ti uparipāsādato heṭṭhimatalaṃ na orohati, ‘‘heṭṭhāpāsāda’’ntipi paṭhanti. Anuruddho vā pabbājeyyāti yojetabbaṃ. <bold>Gharāvāsattha</bold>nti gharāvāsassa anucchavikaṃ kammaṃ. <bold>Udakaṃ abhinetabba</bold>nti udakaṃ āharitabbaṃ. <bold>Ninnetabba</bold>nti ābhatamudakaṃ puna nīharitabbaṃ. <bold>Niddhāpetabba</bold>nti antarantarā uṭṭhitatiṇāni uddharitvā apanetabbaṃ. <bold>Lavāpetabba</bold>nti paripakkakāle lavāpetabbaṃ. <bold>Ubbāhāpetabba</bold>nti khalamaṇḍalaṃ harāpetabbaṃ. <bold>Ujuṃ kārāpetabba</bold>nti puñjaṃ kārāpetabbaṃ. <bold>Palālāni uddharāpetabbā</bold>nīti palālāni apanetabbāni. <bold>Bhusikā uddharāpetabbā</bold>ti gunnaṃ khuraggehi sañchinnā bhusasaṅkhātā nāḷadaṇḍā apanetabbā. <bold>Opunāpetabba</bold>nti vātamukhe opunāpetvā palālaṃ apanetabbaṃ. <bold>Atiharāpetabba</bold>nti antokoṭṭhāgāraṃ upanetabbaṃ. <bold>Na kammā</bold>ti na kammāni. <bold>Gharāvāsatthenā</bold>ti upayogatthe karaṇavacanaṃ. <bold>Upajānāhī</bold>ti ca upasaggamatto <bold>upa</bold>-saddo. Tenāha <bold>‘‘gharāvāsatthaṃ jānāhī’’</bold>ti. <bold>Jānāhī</bold>ti cettha paṭipajjāti attho veditabbo. <bold>Akāmakā</bold>ti anicchamānā.</paragraph>
    <paragraph line="4" number="331-332"><bold>Yaṃ na nivatto</bold>ti yasmā na nivatto. <bold>Suññāgāragato</bold>ti (udā. aṭṭha. 20) ‘‘ṭhapetvā gāmañca gāmūpacārañca avasesaṃ arañña’’nti (pārā.92) vuttaṃ araññaṃ rukkhamūlañca ṭhapetvā aññaṃ pabbatakandarādi pabbajitasāruppaṃ nivāsaṭṭhānaṃ janasambādhābhāvato idha ‘‘suññāgāra’’nti adhippetaṃ. Atha vā jhānakaṇṭakānaṃ saddānaṃ abhāvato vivittaṃ yaṃ kiñci agārampi ‘‘suññāgāra’’nti veditabbaṃ. Taṃ suññāgāraṃ upagato. <bold>Abhikkhaṇa</bold>nti bahulaṃ. <bold>Udānaṃ udānesī</bold>ti so hi āyasmā araññe divāvihāraṃ upagatopi rattivāsūpagatopi yebhuyyena phalasamāpattisukhena nirodhasamāpattisukhena ca vītināmesi, tasmā <pageBreak edition="Myanmar" number="3.0411" /> taṃ sukhaṃ sandhāya pubbe <pageBreak edition="Vipassana Research Institut" number="3.0375" /> attanā anubhūtaṃ sabhayaṃ sapariḷāhaṃ rajjasukhaṃ jigucchitvā ‘‘aho sukhaṃ aho sukha’’nti somanassasahitañāṇasamuṭṭhānaṃ pītisamuggāraṃ samuggirati. <bold>Te bhikkhū bhagavantaṃ etadavocu</bold>nti te sambahulā bhikkhū ullumpanasabhāvasaṇṭhitā tassa anuggaṇhanādhippāyena bhagavantaṃ etadavocuṃ, na ujjhānavasena. <bold>Nissaṃsaya</bold>nti asandehena, ekantenāti attho. Te kira bhikkhū puthujjanā tassa āyasmato vivekasukhaṃ sandhāya udānaṃ ajānantā evamāhaṃsu. <bold>Samanussaranto</bold>ti ukkaṇṭhanavasena anussaranto.</paragraph>
    <paragraph line="5"><bold>Aññatara</bold>nti nāmagottena apākaṭaṃ ekaṃ bhikkhuṃ. <bold>Āmantesī</bold>ti āṇāpesi te bhikkhū saññāpetukāmo. <bold>Eva</bold>nti vacanasampaṭiggahe, sādhūti attho. <bold>Evaṃ bhante</bold>ti ettha pana <bold>evaṃ</bold>-saddo paṭiññāyaṃ. ‘‘Abhikkhaṇaṃ ‘aho sukhaṃ aho sukha’nti imaṃ udānaṃ udānesī’’ti yathā te bhikkhū vadanti, taṃ evaṃ tathevāti attano udānaṃ paṭijānāti. <bold>‘‘Kiṃ pana tvaṃ bhaddiyā’’</bold>ti kasmā bhagavā pucchati, kiṃ tassa cittaṃ na jānātīti? No na jānāti, teneva pana tamatthaṃ vadāpetvā te bhikkhū saññāpetuṃ pucchati. Vuttañhetaṃ ‘‘jānantāpi tathāgatā pucchanti, jānantāpi na pucchantī’’tiādi (pārā. 16, 194). <bold>Atthavasa</bold>nti kāraṇaṃ.</paragraph>
    <paragraph line="6"><bold>Antopi antepure</bold>ti itthāgārassa sañcaraṇaṭṭhānabhūte rājagehassa abbhantare, yattha rājā nahānabhojanasayanādiṃ kappeti. <bold>Rakkhā susaṃvihitā</bold>ti ārakkhādikatapurisehi gutti suṭṭhu samantato vihitā. <bold>Bahipi antepure</bold>ti aṭṭakaraṇaṭṭhānādike antepurato bahibhūte rājagehe. <bold>Evaṃ rakkhito gopito santo</bold>ti evaṃ rājageharājadhānīrajjadesesu anto bahi ca anekesu ṭhānesu anekasatehi susaṃvihitarakkhāvaraṇaguttiyā mameva nibbhayatthaṃ phāsuvihāratthaṃ rakkhito gopito samāno. <bold>Bhīto</bold>tiādīni padāni aññamaññavevacanāni. Atha vā <bold>bhīto</bold>ti pararājūhi bhāyamāno. <bold>Ubbiggo</bold>ti sakarajjepi pakatikkhobhato uppajjanakabhayubbegena ubbiggo calito. <bold>Ussaṅkī</bold>ti ‘‘raññā nāma sabbakālaṃ avissatthena bhavitabba’’nti vacanato sabbattha avissāsanavasena tesaṃ tesaṃ kiccakaraṇīyānaṃ accayato uppajjanakaparisaṅkāya ca uddhamuddhaṃ saṅkamāno. <bold>Utrāsī</bold>ti ‘‘santikāvacarehipi ajānantasseva me kadāci <pageBreak edition="Myanmar" number="3.0412" /> anattho bhaveyyā’’ti uppannena sarīrakampampi uppādanasamatthena tāsena utrāsi. ‘‘Utrasto’’tipi paṭhanti. <bold>Viharāmī</bold>ti evaṃbhūto hutvā viharāmi.</paragraph>
    <paragraph line="7"><bold>Etarahī</bold>ti idāni pabbajitakālato paṭṭhāya. <bold>Eko</bold>ti asahāyo. Tena vivekaṭṭhakāyataṃ dasseti. <bold>Abhīto</bold>tiādīnaṃ padānaṃ vuttavipariyāyena attho veditabbo. Bhayādinimittassa pariggahassa <pageBreak edition="Vipassana Research Institut" number="3.0376" /> taṃnimittassa ca kilesagahanassa abhāvenevassa abhītāditāti etena cittavivekaṃ dasseti. <bold>Appossukko</bold>ti sarīraguttiyaṃ nirussukko. <bold>Pannalomo</bold>ti lomahaṃsuppādakassa chambhitattassa abhāvena anuggatalomo. Padadvayenapi serivihāraṃ dasseti. <bold>Paradattavutto</bold>ti parehi dinnena cīvarādinā vattamāno. Etena sabbaso saṅgābhāvadīpanamukhena anavasesabhayahetuvirahaṃ dasseti. <bold>Migabhūtena cetasā</bold>ti vissatthavihāritāya migassa viya jātena cittena. Migo hi amanussapathe araññe vasamāno vissattho tiṭṭhati nisīdati nipajjati yenakāmañca pakkamati appaṭihatacāro, evaṃ ahampi viharāmīti dasseti. Vuttañhetaṃ paccekasambuddhena –</paragraph>
    <gatha1 line="8">‘‘Migo araññamhi yathā abaddho;</gatha1>
    <gatha2 line="9">Yenicchakaṃ gacchati gocarāya;</gatha2>
    <gatha3 line="10">Viññū naro serita pekkhamāno;</gatha3>
    <gathalast line="11">Eko care khaggavisāṇakappo’’ti. (su. ni. 39; apa. thera 1.1.95);</gathalast>
    <paragraph line="12"><bold>Imaṃ kho ahaṃ, bhante, atthavasa</bold>nti bhagavā yadidaṃ mama etarahi paramaṃ vivekasukhaṃ phalasamāpattisukhaṃ, idameva kāraṇaṃ sampassamāno ‘‘aho sukhaṃ, aho sukha’’nti udānemi. <bold>Etamattha</bold>nti etaṃ bhaddiyattherassa puthujjanavisayātītaṃ vivekasukhasaṅkhātaṃ atthaṃ sabbākārato viditvā. <bold>Imaṃ udāna</bold>nti imaṃ sahetukabhayasokavigamānubhāvadīpakaṃ udānaṃ udānesi.</paragraph>
    <paragraph line="13"><bold>Yassantarato na santi kopā</bold>ti yassa ariyapuggalassa antarato abbhantare attano citte cittakālussiyakaraṇato cittappakopā <pageBreak edition="Myanmar" number="3.0413" /> rāgādayo āghātavatthuādikāraṇabhedato anekabhedā dosakopā eva vā na santi, maggena pahīnattā na vijjanti. Ayañhi <bold>antara</bold>-saddo kiñcāpi ‘‘mañca tvañca kimantara’’ntiādīsu (saṃ. ni. 1.228) kāraṇe dissati, ‘‘antaraṭṭhake himapātasamaye’’tiādīsu (mahāva. 346) vemajjhe, ‘‘antarā ca jetavanaṃ antarā ca sāvatthi’’ntiādīsu (udā. 13, 44) vivare, ‘‘bhayamantarato jāta’’ntiādīsu (itivu. 88; mahāni. 5) citte, idhāpi citte eva daṭṭhabbo. Tenevāha <bold>‘‘yassa citte kopā na santī’’</bold>ti.</paragraph>
    <paragraph line="14"><bold>Abhava</bold>-saddassa <bold>vibhava</bold>-saddena atthuddhāre kāraṇamāha <bold>‘‘vibhavoti ca abhavoti ca atthato eka’’</bold>nti. <bold>Iti</bold>-saddo pakāravacanoti āha <bold>‘‘iti anekappakārā bhavābhavatā’’</bold>ti. <bold>Vītivatto</bold>ti atikkanto <pageBreak edition="Vipassana Research Institut" number="3.0377" />. Ettha ca ‘‘yassā’’ti idaṃ yo vītivattoti vibhattivipariṇāmavasena yojetabbaṃ. <bold>Taṃ vigatabhaya</bold>nti taṃ evarūpaṃ yathāvuttaguṇasamannāgataṃ khīṇāsavaṃ cittakopābhāvato itibhavābhavasamatikkamanato ca bhayahetuvigamena vigatabhayaṃ. Vivekasukhena aggaphalasukhena ca <bold>sukhiṃ,</bold> vigatabhayattā eva <bold>asokaṃ. Devā nānubhavanti dassanāyā</bold>ti adhigatamagge ṭhapetvā sabbepi upapattidevā vāyamantāpi cittacāradassanavasena dassanāya daṭṭhuṃ nānubhavanti na abhisambhuṇanti na sakkonti, pageva manussā. Sekkhāpi hi puthujjanā viya arahato cittappavattiṃ na jānanti. <bold>Tassa dassanaṃ devānampi dullabha</bold>nti etthāpi cittacāradassanavasena tassa dassanaṃ devānampi dullabhaṃ alabbhanīyaṃ, devehipi taṃ dassanaṃ na sakkā pāpuṇitunti evamattho gahetabbo. Abhāvattho hettha <bold>du</bold>-saddo ‘‘duppañño’’tiādīsu viya.</paragraph>
    <paragraph line="15" number="333"><bold>Bhattābhihāro</bold>ti abhiharitabbabhattaṃ. Tassa pana pamāṇaṃ dassetuṃ <bold>‘‘pañca ca thālipākasatānī’’</bold>ti vuttaṃ. Tattha eko thālipāko dasannaṃ purisānaṃ bhattaṃ gaṇhāti. <bold>Lābhasakkārasilokenā</bold>ti ettha <bold>lābho</bold> nāma catupaccayalābho. <bold>Sakkāro</bold>ti tesaṃyeva sukatānaṃ susaṅkhatānaṃ lābho. <bold>Siloko</bold>ti vaṇṇaghoso. <bold>Manomayaṃ kāya</bold>nti jhānamanena nibbattaṃ brahmakāyaṃ. <bold>Upapanno</bold>ti upagato. <bold>Attabhāvappaṭilābho</bold>ti sarīrapaṭilābho. <bold>Dve vā tīṇi vā māgadhakāni gāmakhettānī</bold>ti <pageBreak edition="Myanmar" number="3.0414" /> ettha <bold>māgadhakaṃ gāmakhettaṃ</bold> atthi khuddakaṃ, atthi majjhimaṃ, atthi mahantaṃ. <bold>Khuddakaṃ gāmakhettaṃ</bold> ito cattālīsa usabhāni, etto cattālīsa usabhānīti gāvutaṃ hoti. <bold>Majjhimaṃ</bold> ito gāvutaṃ, etto gāvutanti aḍḍhayojanaṃ hoti. <bold>Mahantaṃ</bold> ito diyaḍḍhagāvutaṃ, etto diyaḍḍhagāvutanti tigāvutaṃ hoti. Tesu khuddakena gāmakhettena tīṇi, khuddakena ca majjhimena ca dve gāmakhettāni tassa attabhāvo. Tigāvutañhissa sarīraṃ. <bold>Pariharissāmī</bold>ti paṭijaggissāmi gopayissāmi. <bold>Rakkhasseta</bold>nti rakkhassu etaṃ.</paragraph>
    <subhead line="16">Pañcasatthukathāvaṇṇanā</subhead>
    <paragraph line="17" number="334"><bold>Satthāro</bold>ti gaṇasatthāro. <bold>Nāssassā</bold>ti na etassa bhaveyya. <bold>Ta</bold>nti taṃ satthāraṃ. <bold>Tenā</bold>ti amanāpena. <bold>Samudācareyyāmā</bold>ti katheyyāma. <bold>Sammannatī</bold>ti amhākaṃ sammānaṃ karoti. Tenāha <bold>‘‘sammānetī’’</bold>ti, <bold>sammannatī</bold>ti vā parehi sammānīyatīti attho.</paragraph>
    <paragraph line="18" number="335"><bold>Nāsāya pittaṃ bhindeyyu</bold>nti acchapittaṃ vā macchapittaṃ vā nāsāpuṭe pakkhipeyyuṃ. <bold>Parābhavāyā</bold>ti avaḍḍhiyā vināsāya. <bold>Assatarī</bold>ti vaḷavāya kucchismiṃ gadrabhassajātā, taṃ assena <pageBreak edition="Vipassana Research Institut" number="3.0378" /> saddhiṃ sampayojenti, sā gabbhaṃ gaṇhitvā kāle sampatte vijāyituṃ na sakkoti, pādehi bhūmiṃ paharantī tiṭṭhati, athassā cattāro pāde catūsu khāṇukesu bandhitvā kucchiṃ phāletvā potakaṃ nīharanti, sā tattheva marati. Tena vuttaṃ <bold>‘‘attavadhāya gabbhaṃ gaṇhātī’’</bold>ti.</paragraph>
    <paragraph line="19" number="339"><bold>Potthanika</bold>nti churikaṃ, yaṃ kharantipi vuccati.</paragraph>
    <subhead line="20">Nāḷāgiripesanakathāvaṇṇanā</subhead>
    <paragraph line="21" number="342"><bold>Mā kuñjara nāgamāsado</bold>ti bho, kuñjara, buddhanāgaṃ vadhakacittena mā upagaccha. <bold>Dukkha</bold>nti dukkhakāraṇattā dukkhaṃ. Kathaṃ taṃ dukkhanti āha <bold>‘‘na hi nāgahatassā’’</bold>tiādi. Nāgahatassa sugatipaṭikkhepena buddhanāgassa ghāto duggatidukkhakāraṇanti dasseti. <bold>Ito</bold>ti ito jātito. <bold>Yato</bold>ti yasmā. <bold>Ito paraṃ yato</bold>ti ito paraṃ gacchantassāti vā <pageBreak edition="Myanmar" number="3.0415" /> attho. <bold>Mado</bold>ti mānamado. <bold>Pamādo</bold>ti pamattabhāvo. <bold>Paṭikuṭito</bold>ti saṅkuṭito. <bold>Alakkhiko</bold>ti ahiriko. <bold>Yatra hi nāmā</bold>ti yo nāma.</paragraph>
    <subhead line="22">Pañcavatthuyācanakathāvaṇṇanā</subhead>
    <paragraph line="23" number="343"><bold>Tikabhojana</bold>nti tīhi bhuñjitabbabhojanaṃ, tiṇṇaṃ ekato paṭiggahetvā bhuñjituṃ paññapessāmīti attho. <bold>Kokāliko</bold>tiādīni catunnaṃ devadattapakkhiyānaṃ gaṇapāmokkhānaṃ nāmāni. <bold>Āyukappa</bold>nti ekaṃ mahākappaṃ asītibhāgaṃ katvā tato ekabhāgamattaṃ kālaṃ antarakappasaññitaṃ kālaṃ.</paragraph>
    <paragraph line="24"><bold>Āyasmantaṃ ānandaṃ etadavocā</bold>ti (udā. aṭṭha. 48) devadatto sabbaṃ saṅghabhedassa pubbabhāgaṃ nipphādetvā ‘‘ekaṃseneva ajja āveṇikaṃ uposathaṃ saṅghakammañca karissāmī’’ti cintetvā etaṃ <bold>‘‘ajjatagge’’</bold>tiādivacanaṃ avoca. Tattha <bold>aññatreva bhagavatā</bold>ti vinā eva bhagavantaṃ, taṃ satthāraṃ akatvāti attho. <bold>Aññatra bhikkhusaṅghā uposathaṃ karissāmi saṅghakammāni cā</bold>ti bhagavato ovādakārakaṃ bhikkhusaṅghaṃ vinā maṃ anuvattantehi bhikkhūhi saddhiṃ āveṇikaṃ uposathaṃ saṅghakammāni ca karissāmi. <bold>Ajjatagge, bhante, devadatto saṅghaṃ bhindissatī</bold>ti bhedakārakānaṃ sabbesaṃ devadattena sajjitattā ‘‘ekaṃseneva devadatto ajja saṅghaṃ bhindissatī’’ti maññamāno evamāha. <bold>Bhindissatī</bold>ti dvidhā karissati.</paragraph>
    <paragraph line="25"><bold>Etamatthaṃ</bold><pageBreak edition="Vipassana Research Institut" number="3.0379" /><bold>viditvā</bold>ti etaṃ avīcimahānirayuppattisaṃvattaniyaṃ kappaṭṭhiyaṃ atekicchaṃ devadattena nibbattiyamānaṃ saṅghabhedakammaṃ sabbākārato viditvā. <bold>Imaṃ udāna</bold>nti kusalākusalesu yathākkamaṃ sappurisāsappurisānaṃ sukarā paṭipatti, na pana nesaṃ akusalakusalesūti idamatthavibhāvanaṃ udānaṃ udānesi.</paragraph>
    <paragraph line="26">Tattha <bold>sukaraṃ sādhunā sādhū</bold>ti attano paresañca hitaṃ sādhetīti <bold>sādhu,</bold> sammāpaṭipanno. Tena sādhunā sāriputtādinā sāvakena paccekasambuddhena sammāsambuddhena aññena vā lokiyasādhunā sādhu sundaraṃ bhaddakaṃ attano paresañca hitasukhāvahaṃ sukaraṃ sukhena kātuṃ sakkā. <bold>Sādhu pāpena dukkara</bold>nti tadeva pana vuttalakkhaṇaṃ sādhu pāpena devadattādinā <pageBreak edition="Myanmar" number="3.0416" /> pāpapuggalena dukkaraṃ kātuṃ na sakkā, na so taṃ kātuṃ sakkotīti attho. <bold>Pāpaṃ pāpena sukara</bold>nti pāpaṃ asundaraṃ attano paresañca anatthāvahaṃ pāpena yathāvuttapāpapuggalena sukaraṃ sukhena kātuṃ sakkuṇeyyaṃ. <bold>Pāpamariyehi dukkara</bold>nti ariyehi pana buddhādīhi taṃ pāpaṃ dukkaraṃ durabhisambhavaṃ. Setughātoyeva hi tesaṃ tatthāti dīpeti.</paragraph>
    <subhead line="27">Saṅghabhedakathāvaṇṇanā</subhead>
    <paragraph line="28" number="345"><bold>Atha kho āyasmā sāriputto ādesanāpāṭihāriyānusāsaniyā</bold>tiādīsu parassa cittaṃ ñatvā kathanaṃ <bold>ādesanāpāṭihāriyaṃ,</bold> sāvakānañca buddhānañca satataṃ dhammadesanaṃ <bold>anusāsanīpāṭihāriyaṃ,</bold> iddhividhaṃ <bold>iddhipāṭihāriyaṃ</bold>. Tattha iddhipāṭihāriyena saddhiṃ anusāsanīpāṭihāriyaṃ mahāmoggallānattherassa āciṇṇaṃ, ādesanāpāṭihāriyena saddhiṃ anusāsanīpāṭihāriyaṃ dhammasenāpatissa. Tena vuttaṃ ‘‘āyasmā sāriputto ādesanāpāṭihāriyānusāsaniyā bhikkhū dhammiyā kathāya ovadī’’tiādi. Tadā hi dvīsu aggasāvakesu dhammasenāpati tesaṃ bhikkhūnaṃ cittacāraṃ ñatvā dhammaṃ desesi, mahāmoggallānatthero vikubbanaṃ dassetvā dhammaṃ desesi, pāḷiyañcettha dvinnampi therānaṃ desanāya dhammacakkhupaṭilābhova dassito. Dīghabhāṇakā pana evaṃ vadanti ‘‘bhagavatā pesitesu dvīsu aggasāvakesu dhammasenāpati tesaṃ cittacāraṃ ñatvā dhammaṃ desesi, therassa dhammadesanaṃ sutvā pañcasatāpi bhikkhū sotāpattiphale patiṭṭhahiṃsu. Atha nesaṃ mahāmoggallānatthero vikubbanaṃ dassetvā dhammaṃ desesi, taṃ sutvā sabbe arahattaphale patiṭṭhahiṃsū’’ti. <bold>Devadattaṃ uṭṭhāpesī</bold>ti jaṇṇukena hadayamajjhe paharitvā uṭṭhāpesi.</paragraph>
    <paragraph line="29" number="346"><bold>Sarasī</bold>ti <pageBreak edition="Vipassana Research Institut" number="3.0380" /> saro. <bold>Suvikkhālita</bold>nti suṭṭhu vikkhālitaṃ, suvisodhitaṃ katvāti attho. <bold>Saṃkhāditvā</bold>ti suṭṭhu khāditvā. <bold>Mahiṃ vikubbato</bold>ti mahiṃ dantehi vilikhantassa. Nadīsu bhisaṃ ghasānassāti yojetabbaṃ. <bold>Nadī</bold>ti cettha mahāsaro adhippeto. <bold>Jaggato</bold>ti hatthiyūthaṃ pālentassa. <bold>Bhiṅkovā</bold>ti hatthipotako viya. <bold>Mamānukubba</bold>nti maṃ anukaronto.</paragraph>
    <paragraph line="30" number="347"><bold>Dūteyya</bold>nti <pageBreak edition="Myanmar" number="3.0417" /> dūtakammaṃ. <bold>Gantumarahatī</bold>ti dūteyyasaṅkhātaṃ sāsanaṃ harituṃ dhāretvā harituṃ arahati. <bold>Sotā</bold>ti yaṃ assa sāsanaṃ denti, tassa sotā. <bold>Sāvetā</bold>ti taṃ uggaṇhitvā ‘‘idaṃ nāma tumhehi vutta’’nti paṭisāvetā. <bold>Uggahetā</bold>ti suuggahitaṃ katvā uggahetā. <bold>Dhāretā</bold>ti sudhāritaṃ katvā dhāretā. <bold>Viññātā</bold>ti attanā tassa atthaṃ jānitā. <bold>Viññāpetā</bold>ti paraṃ vijānāpetā. <bold>Sahitāsahitassā</bold>ti ‘‘idaṃ sahitaṃ, idaṃ asahita’’nti evaṃ sahitāsahitassa <bold>kusalo</bold> upagatānupagatesu cheko sāsanaṃ ārocento sahitāsahitaṃ sallakkhetvā āroceti. <bold>Na byathatī</bold>ti na vedhati na chambhati. <bold>Uggavādini</bold>nti pharusavacanena samannāgataṃ. <bold>Pucchito</bold>ti paṭiññatthāya pucchito.</paragraph>
    <paragraph line="31" number="348"><bold>Aṭṭhahi, bhikkhave, asaddhammehī</bold>tiādīsu <bold>asaddhammehī</bold>ti (itivu. aṭṭha. 89) asataṃ dhammehi, asantehi vā asobhanehi vā dhammehi. <bold>Abhibhūto</bold>ti ajjhotthaṭo. <bold>Pariyādinnacitto</bold>ti khepitacitto lābhādihetukena icchācārena mānamadādinā ca khayaṃ pāpitakusalacitto. Atha vā <bold>pariyādinnacitto</bold>ti parito ādinnacitto, vuttappakārena akusalakoṭṭhāsena yathā kusalacittassa uppattivāro na hoti, evaṃ samantato gahitacittasantānoti attho. Apāye nibbattanārahatāya <bold>āpāyiko</bold>. Tatthapi avīcisaṅkhāte mahāniraye uppajjatīti <bold>nerayiko</bold>. Ekaṃ antarakappaṃ paripuṇṇameva katvā tattha tiṭṭhatīti <bold>kappaṭṭho. Atekiccho</bold>ti buddhehipi anivattanīyattā avīcinibbattiyā tikicchābhāvato atekiccho, atikicchanīyoti attho. <bold>Lābhenā</bold>ti lābhena hetubhūtena. Atha vā lābhahetukena mānādinā. Lābhañhi nissāya idhekacce puggalā pāpicchā icchāpakatā icchācāre ṭhatvā ‘‘lābhaṃ nibbattessāmā’’ti anekavihitaṃ anesanaṃ appatirūpaṃ āpajjitvā ito cutā apāyesu nibbattanti. Apare yathālābhaṃ labhitvā taṃnimittaṃ mānātimānamadamacchariyādivasena pamādaṃ āpajjitvā ito cutā apāyesu nibbattanti, ayañca tādiso. Tena vuttaṃ ‘‘lābhena, bhikkhave, abhibhūto pariyādinnacitto devadatto āpāyiko’’tiādi. <bold>Asakkārenā</bold>ti hīḷetvā paribhavitvā parehi attani pavattitena <pageBreak edition="Myanmar" number="3.0418" /> asakkārena, asakkārahetukena vā mānādinā. Asantaguṇasambhāvanādhippāyena pavattā pāpā icchā etassāti pāpiccho, tassa bhāvo <bold>pāpicchatā,</bold><pageBreak edition="Vipassana Research Institut" number="3.0381" /> tāya. ‘‘Ahaṃ buddho bhavissāmi, bhikkhusaṅghaṃ pariharissāmī’’ti hi tassa icchā uppannā. Kokālikādayo pāpā lāmakā mittā etassāti pāpamitto, tassa bhāvo <bold>pāpamittatā,</bold> tāya.</paragraph>
    <paragraph line="32" number="349"><bold>Abhibhuyyā</bold>ti abhibhavitvā madditvā.</paragraph>
    <paragraph line="33" number="350"><bold>Tīhi, bhikkhave, asaddhammehī</bold>tiādi vuttanayameva. <bold>Oramattakena visesādhigamena antarā vosānaṃ āpādī</bold>ti ettha pana ayamattho. <bold>Oramattakenā</bold>ti appamattakena jhānābhiññāmattena. <bold>Visesādhigamenā</bold>ti uttarimanussadhammādhigamena. <bold>Antarā</bold>ti vemajjhe. <bold>Vosānaṃ āpādī</bold>ti akatakiccova samāno ‘‘katakiccomhī’’ti maññamāno samaṇadhammato vigamaṃ āpajji. Idaṃ vuttaṃ hoti – jhānābhiññāhi uttarikaraṇīye adhigantabbe maggaphale anadhigate satiyeva taṃ anadhigantvā samaṇadhammato vigamaṃ āpajjīti. Iti bhagavā iminā suttena visesato puthujjanabhāve ādīnavaṃ pakāseti ‘‘bhāriyo puthujjanabhāvo, yatra hi nāma jhānābhiññāpariyosānā sampattiyo nibbattetvāpi anekānatthāvahaṃ nānāvidhadukkhahetuasantaguṇasambhāvanaṃ asappurisasaṃsaggaṃ ālasiyānuyogañca avijahanto avīcisaṃvattanikaṃ kappaṭṭhiyaṃ atekicchaṃ kibbisaṃ pasavatī’’ti.</paragraph>
    <paragraph line="34">Gāthāsu <bold>mā</bold>ti paṭisedhe nipāto. <bold>Jātū</bold>ti ekaṃsena. <bold>Kocī</bold>ti sabbasaṅgāhakavacanaṃ. <bold>Lokasmi</bold>nti sattaloke. Idaṃ vuttaṃ hoti – imasmiṃ sattaloke koci puggalo ekaṃsena pāpiccho mā hotūti. <bold>Tadamināpi jānātha, pāpicchānaṃ yathā gatī</bold>ti pāpicchānaṃ puggalānaṃ yathāgati yādisī nibbatti yādiso abhisamparāyoti imināpi kāraṇena jānāthāti devadattaṃ nidassento evamāha.</paragraph>
    <paragraph line="35"><bold>Paṇḍitoti samaññāto</bold>ti pariyattibāhusaccena paṇḍitoti ñāto. <bold>Bhāvitattoti sammato</bold>ti jhānābhiññāhi bhāvitacittoti sambhāvito. Tathā hi so ‘‘mahiddhiko godhiputto, mahānubhāvo godhiputto’’ti <pageBreak edition="Myanmar" number="3.0419" /> dhammasenāpatināpi pasaṃsito ahosi. <bold>Jalaṃva yasasā aṭṭhā, devadattoti vissuto</bold>ti attano kittiyā parivārena ca jalanto viya obhāsanto viya ṭhito devadattoti evaṃ vissuto pākaṭo ahosi. ‘‘Me suta’’ntipi pāṭho, mayā sutaṃ sutamattaṃ, katipāheneva atathābhūtattā tassa taṃ paṇḍiccādisavanamattamevāti attho.</paragraph>
    <paragraph line="36"><bold>So</bold><pageBreak edition="Vipassana Research Institut" number="3.0382" /><bold>pamādaṃ anuciṇṇo, āsajja naṃ tathāgata</bold>nti so evaṃbhūto devadatto ‘‘buddhopi sākiyaputto, ahampi sākiyaputto, buddhopi samaṇo, ahampi samaṇo, buddhopi iddhimā, ahampi iddhimā, buddhopi dibbacakkhuko, dibbasotacetopariyañāṇalābhī, buddhopi atītānāgatapaccuppanne dhamme jānāti, ahampi te jānāmī’’ti attano pamāṇaṃ ajānitvā sammāsambuddhaṃ attanā samasamaṭṭhapanena pamādaṃ āpajjanto ‘‘idānāhaṃ buddho bhavissāmi, bhikkhusaṅghaṃ pariharissāmī’’ti abhimārapayojanādinā tathāgataṃ āsajja āsādetvā viheṭhetvā. ‘‘Pamādamanujiṇṇo’’tipi paṭhanti. Tassattho – pamādaṃ vuttanayena pamajjanto pamādaṃ nissāya bhagavatā saddhiṃ yugaggāhacittuppādena saheva jhānābhiññāhi anujiṇṇo parihīnoti. <bold>Avīcinirayaṃ patto, catudvāraṃ bhayānaka</bold>nti jālānaṃ tattha uppannasattānaṃ vā nirantaratāya ‘‘avīcī’’ti laddhanāmaṃ catūsu passesu catumahādvārayogena catudvāraṃ atibhayānakaṃ mahānirayaṃ paṭisandhiggahaṇavasena patto. Tathā hi vuttaṃ –</paragraph>
    <gatha1 line="37">‘‘Catukkaṇṇo catudvāro, vibhatto bhāgaso mito;</gatha1>
    <gathalast line="38">Ayopākārapariyanto, ayasā paṭikujjito.</gathalast>
    <gatha1 line="39">‘‘Tassa ayomayā bhūmi, jalitā tejasā yutā;</gatha1>
    <gathalast line="40">Samantā yojanasataṃ, pharitvā tiṭṭhati sabbadā’’ti. (ma. ni. 3.250, 267; a. ni. 3.36);</gathalast>
    <paragraph line="41"><bold>Aduṭṭhassā</bold>ti aduṭṭhacittassa. <bold>Dubbhe</bold>ti dusseyya. <bold>Tameva pāpaṃ phusatī</bold>ti tameva aduṭṭhadubbhiṃ pāpapuggalaṃ pāpaṃ nihīnaṃ pāpaphalaṃ phusati pāpuṇāti abhibhavati. <bold>Bhesmā</bold>ti vipulabhāvena gambhīrabhāvena ca bhiṃsāpano, bhiṃsāpento viya vipulagambhīroti attho. <bold>Vādenā</bold>ti dosena. <bold>Upahiṃsatī</bold>ti bādhati āsādeti. <bold>Vādo tamhi na rūhatī</bold>ti tasmiṃ tathāgate <pageBreak edition="Myanmar" number="3.0420" /> parena āropiyamāno doso na ruhati na tiṭṭhati, visakumbho viya samuddassa na tassa vikāraṃ janetīti attho.</paragraph>
    <paragraph line="42">Evaṃ chahi gāthāhi pāpicchatādisamannāgatassa nirayūpagabhāvadassanena dukkhato aparimuttiṃ dassetvā idāni tappaṭipakkhadhammasamannāgatassa dukkhakkhayaṃ dassento <bold>‘‘tādisaṃ mitta’’</bold>nti osānagāthamāha. Tassattho – <bold>yassa</bold> sammā paṭipannassa <bold>maggānugo</bold> paṭipattimaggaṃ anugato sammā paṭipanno appicchatādiguṇasamannāgamena sakalassa vaṭṭadukkhassa <bold>khayaṃ</bold> pariyosānaṃ <pageBreak edition="Vipassana Research Institut" number="3.0383" /> pāpuṇeyya, tādisaṃ buddhaṃ buddhasāvakaṃ vā <bold>paṇḍito</bold> sappañño attano <bold>mittaṃ kubbetha</bold> tena mettiṃ kareyya, <bold>tañca sevetha</bold> tameva payirupāseyyāti.</paragraph>
    <paragraph line="43">Kiṃ panetaṃ suttaṃ devadattassa nirayūpapattito pubbe bhāsitaṃ, udāhu pacchāti? <bold>Itivuttakaṭṭhakathāyaṃ</bold> (itivu. aṭṭha. 89) tāva –</paragraph>
    <indent line="44">‘‘Devadatte hi avīcimahānirayaṃ paviṭṭhe devadattapakkhikā aññatitthiyā ‘samaṇena gotamena abhisapito devadatto pathaviṃ paviṭṭho’ti abbhācikkhiṃsu. Taṃ sutvā sāsane anabhippasannā manussā ‘siyā nu kho etadevaṃ, yathā ime bhaṇantī’ti āsaṅkaṃ uppādesuṃ. Taṃ pavattiṃ bhikkhū bhagavato ārocesuṃ. Atha kho bhagavā ‘na, bhikkhave, tathāgatā kassaci abhisapaṃ denti, tasmā na devadatto mayā abhisapito, attano kammeneva nirayaṃ paviṭṭho’ti vatvā tesaṃ micchāgāhaṃ paṭisedhento imāya aṭṭhuppattiyā idaṃ suttaṃ abhāsī’’ti –</indent>
    <unindented line="45">Vuttaṃ, tasmā tesaṃ matena tassa nirayūpapattito pacchāpi bhagavā idaṃ suttamabhāsīti veditabbaṃ. Idha pana tassa nirayūpapattito paṭhamameva uppanne vatthumhi bhāsitaṃ pāḷiāruḷhanti daṭṭhabbaṃ. Teneva ‘‘avīcinirayaṃ patto’’ti idaṃ pana āsaṃsāyaṃ atītavacananti vuttaṃ, <bold>āsaṃsā</bold>ti cettha avassambhāvinī atthasiddhi adhippetā. Avassambhāviniñhi atthasiddhimapekkhitvā anāgatampi bhūtaṃ viya voharanti, tañca saddalakkhaṇānusārena veditabbaṃ.</unindented>
    <centered line="46">Saṅghabhedakathāvaṇṇanā niṭṭhitā.</centered>
    <subhead line="47">Upālipañhakathāvaṇṇanā</subhead>
    <paragraph line="48" number="351"> Upālipañhe <pageBreak edition="Myanmar" number="3.0421" /> yaṃ vattabbaṃ, taṃ aṭṭhakathāyaṃ dassitameva. Tattha <bold>anunayanto</bold>ti anujānāpento, bhedassa anurūpaṃ vā bodhento, yathā bhedo hoti, evaṃ bhinditabbe bhikkhū viññāpentoti attho. Tenāha <bold>‘‘na tumhāka’’</bold>ntiādi.</paragraph>
    <paragraph line="49" number="352"> Aṭṭhārasabhedakaravatthumhi dasa akusalakammapathā saṃkiliṭṭhadhammatāya vodānadhammapaapakkhattā ‘‘adhammo’’ti dassitā, tathā upādānādayo, bodhipakkhiyadhammānaṃ ekantānavajjabhāvato <pageBreak edition="Vipassana Research Institut" number="3.0384" /> natthi adhammabhāvo, bhagavatā pana desitākārena hāpetvā vaḍḍhetvā vā kathanaṃ yathādhammaṃ akathananti katvā adhammabhāvoti dassento āha <bold>‘‘tayo satipaṭṭhānā’’</bold>tiādi. <bold>Niyyānika</bold>nti sapāṭihīraṃ appaṭihataṃ hutvā pavattatīti attho. <bold>Tathevā</bold>ti iminā ‘‘evaṃ amhāka’’ntiādinā vuttamatthaṃ ākaḍḍhati. <bold>Kātabbaṃ kammaṃ dhammo nāmā</bold>ti yathādhammaṃ karaṇato <bold>dhammo</bold> nāma, itaraṃ vuttavipariyāyato <bold>adhammo</bold> nāma.</paragraph>
    <paragraph line="50"><bold>Rāgavinayo…pe… ayaṃ vinayo nāmā</bold>ti rāgādīnaṃ vinayanato saṃvaraṇato pajahanato paṭisaṅkhānato ca <bold>vinayo</bold> nāma, vuttavipariyāyena itaro <bold>avinayo</bold>. Vatthusampattiādivasena sabbesaṃ vinayakammānaṃ akuppatāti āha <bold>‘‘vatthusampatti…pe… ayaṃ vinayo nāmā’’</bold>ti. Tappaṭipakkhato <bold>avinayo</bold> veditabbo. Tenāha <bold>‘‘vatthuvipattī’’</bold>tiādi. Yāsaṃ āpannassa pabbajjā sāvasesā, tā āpattiyo <bold>sāvasesā</bold>.</paragraph>
    <paragraph line="51" number="354"><bold>Āpāyiko</bold>tiādigāthāsu (itivu. aṭṭha. 18) saṅghassa bhedasaṅkhāte vagge ratoti <bold>vaggarato</bold>. Adhammikatāya adhamme bhedakaravatthumhi saṅghabhedasaṅkhāte eva ca adhamme ṭhitoti <bold>adhammaṭṭho. Yogakkhemā padhaṃsatī</bold>ti hitato parihāyati, catūhipi yogehi anupaddutattā <bold>yogakkhemaṃ</bold> nāma arahattaṃ nibbānañca, tato panassa dhaṃsane vattabbameva natthi. Diṭṭhisīlasāmaññato saṅghataṭṭhena <bold>saṅghaṃ,</bold> tato eva <pageBreak edition="Myanmar" number="3.0422" /> ekakammādividhānayogena <bold>samaggaṃ</bold> sahitaṃ <bold>bhinditvā</bold> pubbe vuttalakkhaṇena saṅghabhedena bhinditvā. <bold>Kappa</bold>nti antarakappasaṅkhātaṃ āyukappaṃ. <bold>Nirayamhī</bold>ti avīcimahānirayamhi.</paragraph>
    <paragraph line="52"><bold>Sukhā saṅghassa sāmaggī</bold>ti (itivu. aṭṭa. 19) sukhassa paccayabhāvato sāmaggī ‘‘sukhā’’ti vuttā yathā ‘‘sukho buddhānamuppādo’’ti (dha. pa. 194). <bold>Samaggānañcanuggaho</bold>ti samaggānaṃ sāmaggianumodanena anuggaṇhanaṃ sāmaggianurūpaṃ vā, yathā te sāmaggiṃ na vijahanti, tathā gahaṇaṃ ṭhapanaṃ anubalappadānanti attho. <bold>Samaggaṃ katvānā</bold>ti bhinnaṃ saṅghaṃ saṅgharājippattaṃ vā samaggaṃ sahitaṃ katvā. <bold>Kappa</bold>nti āyukappameva. <bold>Saggamhi modatī</bold>ti kāmāvacaradevaloke aññe deve dasahi ṭhānehi abhibhavitvā dibbasukhaṃ anubhavanto icchitanibbattiyā ca modati pamodati laḷati kīḷati.</paragraph>
    <paragraph line="53" number="355"><bold>Siyā nu kho, bhante, saṅghabhedako</bold>tiādi pāḷianusāreneva veditabbaṃ. ‘‘Pañcahi, upāli, ākārehi saṅgho bhijjati kammena uddesena voharanto anussāvanena salākaggāhenā’’ti <pageBreak edition="Vipassana Research Institut" number="3.0385" /> evaṃ <bold>parivāre</bold> (pari. 458) āgatampi saṅghabhedalakkhaṇaṃ idha vuttena kiṃ nānākaraṇanti dassetuṃ <bold>‘‘parivāre panā’’</bold>tiādimāha. Ettha ca sīmaṭṭhakasaṅghe asannipatite visuṃ parisaṃ gahetvā katavohārānussāvanasalākaggāhassa kammaṃ vā karontassa uddesaṃ vā uddisantassa bhedo ca hoti ānantariyakammañca. Samaggasaññāya pana ‘‘vaṭṭatī’’ti saññāya vā karontassa bhedova hoti, na ānantariyakammaṃ. Tato ūnaparisāya karontassa neva saṅghabhedo na ānantariyaṃ. Sabbantimena hi paricchedena navannaṃ janānaṃ yo saṅghaṃ bhindati, tassa ānantariyakammaṃ hoti, anuvattakānaṃ adhammavādīnaṃ mahāsāvajjaṃ kammaṃ, dhammavādino anavajjā. Sesamettha uttānamevāti.</paragraph>
    <centered line="54">Upālipañhakathāvaṇṇanā niṭṭhitā.</centered>
    <centered line="55">Saṅghabhedakakkhandhakavaṇṇanā niṭṭhitā.</centered>
  </content>
</document>