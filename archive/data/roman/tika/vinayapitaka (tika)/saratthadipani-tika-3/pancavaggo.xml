<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02t.tik47.xml</normativeSource>
<archivePath>roman/tika/vinayapitaka (tika)/saratthadipani-tika-3/pancavaggo.xml</archivePath>
<titlePath>Pañcavaggo - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">Pañcavaggo</chapter>
<subhead line="2">Kammavaggavaṇṇanā</subhead>
<paragraph line="3" number="483"> Kammavagge <pageBreak edition="M" number="3.0492" /><pageBreak edition="V" number="3.0451" /> ummattakassa bhikkhuno ummattakasammuti ummattake yācitvā gate asammukhāpi dātuṃ vaṭṭati, tattha nisinnepi na kuppati niyamābhāvato. Asammukhā kate pana dosābhāvaṃ dassetuṃ <bold>‘‘asammukhākataṃ sukataṃ hotī’’</bold>ti vuttaṃ. Dūtena upasampadā pana sammukhā kātuṃ na sakkā kammavācānānattasambhavato. Pattanikkujjanādayo hatthapāsato apanītamattepi kātuṃ vaṭṭanti. <bold>Saṅghasammukhatā</bold>tiādīsu yāvatikā bhikkhū kammappattā, te āgatā honti, chandārahānaṃ chando āhaṭo hoti, sammukhībhūtā na paṭikkosanti, ayaṃ <bold>saṅghasammukhatā</bold>. Yena dhammena yena vinayena yena satthusāsanena saṅgho kammaṃ karoti, ayaṃ <bold>dhammasammukhatā</bold>. Tattha <bold>dhammo</bold>ti bhūtaṃ vatthu. <bold>Vinayo</bold>ti codanā ceva sāraṇā ca. <bold>Satthusāsanaṃ</bold> nāma ñattisampadā ceva anussāvanasampadā ca. Yassa saṅgho kammaṃ karoti, tassa sammukhabhāvo <bold>puggalasammukhatā</bold>. Kattikamāsassa pavāraṇamāsattā <bold>‘‘ṭhapetvā kattikamāsa’’</bold>nti vuttaṃ. <bold>Paccukkaḍḍhitvā ṭhapitadivaso cā</bold>ti kāḷapakkhe cātuddasiṃ vā pannarasiṃ vā sandhāya vuttaṃ. <bold>Dve ca puṇṇamāsiyo</bold>ti paṭhamapacchimavassūpagatānaṃ vasena vuttaṃ.</paragraph>
<paragraph line="4" number="485"> Ṭhānakaraṇāni sithilāni katvā uccāretabbaṃ akkharaṃ <bold>sithilaṃ,</bold> tāniyeva dhanitāni asithilāni katvā uccāretabbaṃ akkharaṃ <bold>dhanitaṃ</bold>. Dvimattakālaṃ <bold>dīghaṃ,</bold> ekamattakālaṃ <bold>rassaṃ. Dasadhā byañjanabuddhiyā pabhedo</bold>ti evaṃ sithilādivasena byañjanabuddhiyā akkharuppādakacittassa dasappakārena pabhedo. Sabbāni hi akkharāni cittasamuṭṭhānāni yathādhippetatthabyañjanato byañjanāni ca. Saṃyogo paro etasmāti saṃyogaparo, na saṃyogaparo <bold>asaṃyogaparo</bold>. <bold>Āyasmato buddharakkhitatherassa yassa na khamatī</bold>ti ettha <bold>ta</bold>-kāra <bold>na</bold>-kārasahitākāro asaṃyogaparo. <bold>Karaṇānī</bold>ti kaṇṭhādīni.</paragraph>
<paragraph line="5" number="488"> Anukkhittā <pageBreak edition="M" number="3.0493" /><pageBreak edition="V" number="3.0452" /> pārājikaṃ anāpannā ca pakatattāti āha <bold>‘‘pakatattā anukkhittā’’</bold>tiādi. Tattha <bold>anissāritā</bold>ti purimapadasseva vevacanaṃ. <bold>Parisuddhasīlā</bold>ti pārājikaṃ anāpannā. <bold>Na tesaṃ chando vā pārisuddhi vā etī</bold>ti tīsu dvīsu vā nisinnesu ekassa vā dvinnaṃ vā chandapārisuddhi āhaṭāpi anāhaṭāva hotīti adhippāyo.</paragraph>
<subhead line="6">Apalokanakammakathāvaṇṇanā</subhead>
<paragraph line="7" number="495-496"><bold>Kāyasambhogasāmaggī</bold>ti sahaseyyapaṭiggahaṇādi. <bold>So rato</bold>ti subhe rato. Suṭṭhu oratoti vā <bold>sorato. Nivātavuttī</bold>ti nīcavutti. <bold>Paṭisaṅkhā</bold>ti paṭisaṅkhāya ñāṇena upaparikkhitvā. Yaṃ taṃ avandiyakammaṃ anuññātanti sambandho. <bold>Imassa apalokanakammassa ṭhānaṃ hotī</bold>ti evampi apalokanakammaṃ pavattatīti attho. Kammameva lakkhaṇanti <bold>kammalakkhaṇaṃ</bold>. Osāraṇanissāraṇabhaṇḍukammādayo viya kammañca hutvā aññañca nāmaṃ na labhati, kammameva hutvā upalakkhīyatīti ‘‘kammalakkhaṇa’’nti vuccati. <bold>Etampi kammalakkhaṇamevā</bold>ti vuttakammalakkhaṇaṃ dassetuṃ <bold>‘‘acchinnacīvarajiṇṇacīvaranaṭṭhacīvarāna’’</bold>ntiādi vuttaṃ. <bold>Iṇapalibodhampī</bold>ti iṇameva palibodho iṇapalibodho, tampi dātuṃ vaṭṭati. Sace tādisaṃ bhikkhuṃ iṇāyikā palibundhanti, tatruppādatopi tassa iṇaṃ sodhetuṃ vaṭṭatīti adhippāyo.</paragraph>
<paragraph line="8"><bold>Chattaṃ vā vedikaṃ vā</bold>ti ettha <bold>vedikā</bold>ti cetiyassa upari caturassacayo vuccati. <bold>Chatta</bold>nti tato uddhaṃ valayāni dassetvā kato aggacayo vuccati. <bold>Cetiyassa upanikkhepato</bold>ti cetiye navakammattāya upanikkhittato, cetiyasantakatoti vuttaṃ hoti. <bold>Aññā katikā kātabbā</bold>ti purimakatikāya asaṅgahitattā vuttaṃ. <bold>Tehī</bold>ti yesaṃ puggalikaṭṭhāne tiṭṭhanti, tehi. <bold>Dasabhāga</bold>nti dasamabhāgaṃ. <bold>Tatthā</bold>ti tasmiṃ vihāre. <bold>Mūle</bold>ti pubbe. <bold>‘‘Ito paṭṭhāya bhājetvā khādantū’’</bold>ti vacaneneva yathāsukhaṃ paribhogo paṭikkhitto hotīti āha <bold>‘‘purimakatikā paṭippassambhatī’’</bold>ti.</paragraph>
<centered line="9"><bold>Anuvicaritvā</bold>ti pacchato pacchato gantvā. <bold>Apaccāsīsantenā</bold>ti tesaṃ santikā</centered>
<paragraph line="10">Paccayaṃ apaccāsīsantena. <bold>Mūlabhāga</bold>nti vuttamevatthaṃ vibhāveti <bold>‘‘dasabhāgamatta’’</bold>nti. <bold>Akatāvāsaṃ vā katvā</bold>ti tato uppannaāyena <pageBreak edition="M" number="3.0494" /> katvā. <bold>Jaggitakāle ca na vāretabbā</bold>ti jaggitānaṃ pupphaphalabharitakāle na vāretabbā. <bold>Jagganakāle</bold>ti jaggituṃ āraddhakāle. <bold>Ñattikammaṭṭhānabhede</bold>ti ñattikammassa ṭhānabhede.</paragraph>
<centered line="11">Kammavaggavaṇṇanā niṭṭhitā.</centered>
<subhead line="12">Apaññatte paññattavaggavaṇṇanā</subhead>
<paragraph line="13" number="500"> Satta <pageBreak edition="V" number="3.0453" /> āpattikkhandhā paññattaṃ nāmāti sambandho. Kakusandhakoṇāgamanakassapā eva satta āpattikkhandhe paññapesuṃ, vipassīādayo pana ovādapātimokkhaṃ uddisiṃsu, na sikkhāpadaṃ paññapesunti āha <bold>‘‘kakusandhañca…pe… antarā kenaci apaññatte sikkhāpade’’</bold>ti. Sesamettha suviññeyyameva.</paragraph>
<centered line="14">Iti samantapāsādikāya vinayaṭṭhakathāya sāratthadīpaniyaṃ</centered>
<centered line="15">Parivāraṭṭhakathāvaṇṇanā samattā.</centered>
<subhead line="16">Nigamanakathāvaṇṇanā</subhead>
<paragraph line="17">Avasānagāthāsu <pageBreak edition="M" number="3.0495" /> pana ayamattho. <bold>Vibhattadesana</bold>nti ubhatovibhaṅgakhandhakaparivārehi vibhattadesanaṃ vinayapiṭakanti yojetabbaṃ. <bold>Tassā</bold>ti tassa vinayassa.</paragraph>
<paragraph line="18"><bold>Tatrida</bold>ntiādi paṭhamapārājikavaṇṇanāyaṃ vuttanayameva.</paragraph>
<paragraph line="19"><bold>Satthumahābodhivibhūsito</bold>ti satthunā paribhuttamahābodhivibhūsito maṇḍito, tassa mahāvihārassa dakkhiṇabhāge uttamaṃ yaṃ padhānagharanti sambandho. Tattha <bold>padhānaghara</bold>nti taṃnāmakaṃ pariveṇaṃ. <bold>Sucicārittasīlena, bhikkhusaṅghena sevita</bold>nti idampi padhānagharavisesanaṃ.</paragraph>
<paragraph line="20"><bold>Tatthā</bold>ti tasmiṃ padhānaghare. <bold>Cārupākārasañcita</bold>nti manāpena pākārena parikkhittaṃ. <bold>Sītacchāyatarūpeta</bold>nti ghananicitapattasañchannasākhāpasākhatāya sītacchāyehi rukkhehi upetaṃ. Vikasitakamalakuvalayapuṇḍarīkasogandhikādipupphasañchannamadhurasītaludakapuṇṇatāya sampannā salilāsayā assāti <bold>sampannasalilāsayo. Uddisitvā</bold>ti buddhasiriṃ nāma theraṃ nissāya, tassa ajjhesanaṃ nissāyāti vuttaṃ hoti. <bold>Iddhā</bold>ti atthavinicchayādīhi iddhā phītā paripuṇṇā.</paragraph>
<paragraph line="21"><bold>Sirinivāsassā</bold>ti siriyā nivāsaṭṭhānabhūtassa. <bold>Jayasaṃvacchare</bold>ti jayappattasaṃvacchare. <bold>Aya</bold>nti theraṃ buddhasiriṃ uddissa yā vinayavaṇṇanā āraddhā, ayaṃ. <bold>Dhammūpasaṃhitā</bold>ti kusalasannissitā. Idāni sadevakassa lokassa accantasukhādhigamāya attano puññaṃ pariṇāmento <bold>‘‘ciraṭṭhitattha dhammassā’’</bold>tiādimāha <pageBreak edition="V" number="3.0454" />. Tattha <bold>samācita</bold>nti upacitaṃ. <bold>Sabbassa ānubhāvenā</bold>ti sabbassa tassa puññassa tejena. <bold>Sabbepi pāṇino</bold>ti kāmāvacarādibhedā sabbe sattā. <bold>Saddhammarasasevino</bold>ti yathārahaṃ bodhittayādhigamavasena saddhammarasasevino bhavantu. Sesamettha suviññeyyameva.</paragraph>
<centered line="22">Nigamanakathāvaṇṇanā niṭṭhitā.</centered>
<subhead line="23">Nigamanakathā</subhead>
<paragraph line="24">Ettāvatā <pageBreak edition="M" number="3.0496" /> ca –</paragraph>
<gatha1 line="25">Vinaye pāṭavatthāya, sāsanassa ca vuḍḍhiyā;</gatha1>
<gathalast line="26">Vaṇṇanā yā samāraddhā, vinayaṭṭhakathāya sā.</gathalast>
<gatha1 line="27"><bold>Sāratthadīpanī</bold> nāma, sabbaso pariniṭṭhitā;</gatha1>
<gathalast line="28">Tiṃsasahassamattehi, ganthehi parimāṇato.</gathalast>
<gatha1 line="29">Ajjhesito narindena, sohaṃ <bold>parakkamabāhunā</bold>;</gatha1>
<gathalast line="30">Saddhammaṭṭhitikāmena, sāsanujjotakārinā.</gathalast>
<gatha1 line="31">Teneva kārite ramme, pāsādasatamaṇḍite;</gatha1>
<gathalast line="32">Nānādumagaṇākiṇṇe, bhāvanābhiratālaye.</gathalast>
<gatha1 line="33">Sītalūdakasampanne, vasaṃ <bold>jetavane</bold> imaṃ;</gatha1>
<gathalast line="34">Atthabyañjanasampannaṃ, akāsiṃ suvinicchayaṃ.</gathalast>
<gatha1 line="35">Yaṃ siddhaṃ iminā puññaṃ, yaṃ caññaṃ pasutaṃ mayā;</gatha1>
<gathalast line="36">Etena puññakammena, dutiye attasambhave.</gathalast>
<gatha1 line="37">Tāvatiṃse pamodento, sīlācāraguṇe rato;</gatha1>
<gathalast line="38">Alaggo pañcakāmesu, patvāna paṭhamaṃ phalaṃ.</gathalast>
<gatha1 line="39">Antime <pageBreak edition="V" number="3.0455" /> attabhāvamhi, metteyyaṃ munipuṅgavaṃ;</gatha1>
<gathalast line="40">Lokaggapuggalaṃ nāthaṃ, sabbasattahite rataṃ.</gathalast>
<gatha1 line="41">Disvāna tassa dhīrassa, sutvā saddhammadesanaṃ;</gatha1>
<gathalast line="42">Adhigantvā phalaṃ aggaṃ, sobheyyaṃ jinasāsanaṃ.</gathalast>
<gatha1 line="43">Sadā rakkhantu rājāno, dhammeneva imaṃ pajaṃ;</gatha1>
<gathalast line="44">Niratā puññakammesu, jotentu jinasāsanaṃ.</gathalast>
<gatha1 line="45">Ime ca pāṇino sabbe, sabbadā nirupaddavā;</gatha1>
<gathalast line="46">Niccaṃ kalyāṇasaṅkappā, pappontu amataṃ padanti.</gathalast>
<centered line="47">Sāratthadīpanī nāma vinayaṭīkā niṭṭhitā.</centered>
</body>
</document>