<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin02t.tik5.xml</normativeSource>
    <source>roman/tika/vinayapitaka (tika)/saratthadipani-tika-3/3. nissaggiyakandam (bhikkhunivibhangavannana).xml</source>
    <script>roman</script>
    <directory>/tika/vinayapitaka (tika)/saratthadipani-tika-3</directory>
    <basename>3. nissaggiyakandam (bhikkhunivibhangavannana)</basename>
    <titlePath>3. Nissaggiyakaṇḍaṃ (bhikkhunīvibhaṅgavaṇṇanā) - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">3. Nissaggiyakaṇḍaṃ (bhikkhunīvibhaṅgavaṇṇanā)</chapter>
    <paragraph line="2" number="733"> Nissaggiyesu <pageBreak edition="Myanmar" number="3.0121" /><pageBreak edition="Vipassana Research Institut" number="3.0112" /> paṭhamaṃ uttānameva.</paragraph>
    <paragraph line="3" number="740"> Dutiye <bold>‘‘ayyāya dammīti evaṃ paṭiladdha</bold>nti nissaṭṭhapaṭiladdhaṃ. Teneva <bold>mātikāṭṭhakathāya</bold>mpi ‘‘nissaṭṭhaṃ paṭilabhitvāpi yathādāneyeva upanetabba’’nti vuttaṃ. <bold>Yathādāneyeva upanetabba</bold>nti yathā dāyakena dinnaṃ, tathā upanetabbaṃ, akālacīvarapakkheyeva ṭhapetabbanti vuttaṃ hoti. Ettha ca bhājāpitāya laddhacīvarameva nissaggiyaṃ hoti, taṃ vinayakammaṃ katvāpi attanā na labhati. Sesamettha uttānameva. Akālacīvaratā, tathāsaññitā, kālacīvaranti adhiṭṭhāya lesena bhājāpanaṃ, paṭilābhoti imāni panettha cattāri aṅgāni.</paragraph>
    <paragraph line="4" number="743"> Tatiye <bold>meta</bold>nti me etaṃ. Sakasaññāya gahitattā pācittiyaṃ dukkaṭañca vuttaṃ. Itarathā bhaṇḍagghena kāretabbaṃ. Upasampannatā, parivattitacīvarassa vikappanupagatā, sakasaññāya acchindanaṃ vā acchindāpanaṃ vāti imāni panettha tīṇi aṅgāni.</paragraph>
    <paragraph line="5" number="748-752"> Catutthe <bold>āhaṭasappiṃ datvā</bold>ti attano datvā. <bold>Yamakaṃ pacitabba</bold>nti sappiñca telañca ekato katvā pacitabbaṃ. Lesena gahetukāmatā, aññassa viññāpanaṃ, paṭilābhoti imāni panettha tīṇi aṅgāni.</paragraph>
    <paragraph line="6" number="753"> Pañcame <bold>sā</bold>ti thullanandā. <bold>Aya</bold>nti ayaṃ sikkhamānā. <bold>Cetāpetvāti jānāpetvā icceva attho</bold>ti idha vuttaṃ, <bold>mātikāṭṭhakathāyaṃ</bold> (kaṅkhā. aṭṭha. aññacetāpanasikkhāpadavaṇṇanā) pana ‘‘aññaṃ cetāpetvāti attano kappiyabhaṇḍena idaṃ nāma āharāti aññaṃ parivattāpetvā’’ti vuttaṃ, tasmā ‘‘cetāpetvā’’ti imassa parivattāpetvātipi attho daṭṭhabbo. <bold>Aññaṃ cetāpeyyā</bold>ti ‘‘evaṃ me idaṃ datvā aññampi āharissatī’’ti maññamānā ‘‘na me iminā attho, idaṃ nāma me āharā’’ti tato aññaṃ cetāpeyya.</paragraph>
    <paragraph line="7" number="758"> Chaṭṭhe <pageBreak edition="Myanmar" number="3.0122" /><pageBreak edition="Vipassana Research Institut" number="3.0113" /><bold>dhammakicca</bold>nti puññakammaṃ. <bold>Pāvārikassā</bold>ti dussavāṇijakassa. Yāya cetāpitaṃ, tassāyeva nissaggiyaṃ nissaṭṭhapaṭilābho ca, tasmā tāya bhikkhuniyā nissaṭṭhaṃ paṭilabhitvā yathādāne upanetabbaṃ, na attanā gahetabbaṃ. <bold>Aññassatthāyā</bold>ti cīvarādīsu aññatarassatthāya. <bold>Aññuddisikenā</bold>ti purimassevatthadīpanaṃ. <bold>Parikkhārenā</bold>ti kappiyabhaṇḍena.</paragraph>
    <paragraph line="8" number="764"> Sattame <bold>sayaṃ yācitakenā</bold>ti sayaṃ yācitakenāpīti attho. Teneva pāḷiyaṃ ‘‘tena ca parikkhārena sayampi yācitvā’’ti vuttaṃ, tatoyeva <bold>mātikāṭṭhakathāyaṃ</bold> ‘‘saññācikenāti sayaṃ yācitakenāpī’’ti attho vutto.</paragraph>
    <paragraph line="9" number="768-773"> Aṭṭhamanavamadasamāni uttānatthāneva.</paragraph>
    <paragraph line="10" number="784"> Ekādasame yasmā pavāritaṭṭhāne viññatti nāma na paṭisedhetabbā, tasmā bhagavā dhammanimantanavasena pavāritaṭṭhāne ‘‘vadeyyāsi yenattho’’ti vuttāya ‘‘catukkaṃsaparamaṃ viññāpetabba’’nti paricchedaṃ dassetīti veditabbaṃ. Teneva <bold>mātikāṭṭhakathāyaṃ</bold> (kaṅkhā. aṭṭha. garupāvuraṇasikkhāpadavaṇṇanā) ‘‘cetāpetabbanti ṭhapetvā sahadhammike ca ñātakapavārite ca aññena kismiñcideva guṇe parituṭṭhena vadeyyāsi yenatthoti vuttāya viññāpetabba’’nti vuttaṃ.</paragraph>
    <paragraph line="11" number="788"> Dvādasamaṃ uttānatthameva.</paragraph>
    <centered line="12">Bhikkhunīvibhaṅge nissaggiyapācittiyasikkhāpadavaṇṇanā niṭṭhitā.</centered>
    <centered line="13">Nissaggiyakaṇḍaṃ niṭṭhitaṃ.</centered>
  </content>
</document>