<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02t.tik43.xml</normativeSource>
    <archivePath>roman/tika/vinayapitaka (tika)/saratthadipani-tika-3/upalipancakavannana.xml</archivePath>
    <baseFileName>upalipancakavannana</baseFileName>
    <titlePath>Upālipañcakavaṇṇanā - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Upālipañcakavaṇṇanā</chapter>
    <paragraph line="2" number="420-421"><bold>Omaddakārako</bold>ti omadditvā abhibhavitvā kārako. <bold>Upatthambho na dātabbo</bold>ti sāmaggivināsāya anubalaṃ na dātabbaṃ. <bold>Diṭṭhāvikammampi katvā</bold>ti ‘‘na metaṃ khamatī’’ti diṭṭhiṃ āvi katvāpi.</paragraph>
    <subhead line="3">Vohāravaggavaṇṇanā</subhead>
    <paragraph line="4" number="424"> Kāyappayogena <pageBreak edition="Vipassana Research Institut" number="3.0447" /> āpajjitabbā <bold>kāyappayogā</bold>. Vacīpayogena āpajjitabbā <bold>vacīpayogā. Navasu ṭhānesū</bold>ti osāraṇādīsu navasu ṭhānesu. <bold>Dvīsu ṭhānesū</bold>ti ñattidutiyañatticatutthakammesu. <bold>Tasmā</bold>ti yasmā mahāaṭṭhakathāyaṃ vuttanayena ubhatovibhaṅgā asaṅgahitā, tasmā. Yaṃ kurundiyaṃ vuttaṃ, taṃ gahetabbanti sambandho.</paragraph>
    <subhead line="5">Diṭṭhāvikammavaggavaṇṇanā</subhead>
    <paragraph line="6" number="425"> ‘‘Catūhi <pageBreak edition="Myanmar" number="3.0489" /> pañcahī’’ti vacanato dvīhi vā tīhi vā ekato desetuṃ vaṭṭati, tato paraṃ na vaṭṭati. <bold>Māḷakasīmāyā</bold>ti khaṇḍasīmāya. <bold>Avippavāsasīmāyā</bold>ti mahāsīmāya.</paragraph>
    <subhead line="7">Musāvādavaggavaṇṇanā</subhead>
    <paragraph line="8" number="444"><bold>Pariyāyena jānantassa vuttamusāvādo</bold>ti yassa kassaci jānantassa pariyāyena vuttamusāvādoti attho.</paragraph>
    <paragraph line="9" number="446"><bold>Anuyogo na dātabbo</bold>ti tena vuttaṃ anādiyitvā tuṇhī bhavitabbanti attho.</paragraph>
    <subhead line="10">Bhikkhunovādavaggavaṇṇanā</subhead>
    <paragraph line="11" number="454"><bold>Ekūnavīsatibhedāyā</bold>ti maggapaccavekkhaṇādivasena ekūnavīsatibhedāya.</paragraph>
    <subhead line="12">Adhikaraṇavūpasamavaggavaṇṇanā</subhead>
    <paragraph line="13" number="458"><bold>Pañcahi kāraṇehī</bold>ti idaṃ atthanipphādanakāni tesaṃ pubbabhāgāni ca kāraṇabhāvasāmaññena ekajjhaṃ gahetvā vuttaṃ, na pana sabbesaṃ pañcannaṃ samānayogakkhemattā. <bold>Anussāvanenā</bold>ti bhedassa anurūpasāvanena. Yathā bhedo hoti, evaṃ bhinditabbānaṃ bhikkhūnaṃ attano vacanassa sāvanena viññāpanenāti attho. Tenāha <bold>‘‘nanu tumhe’’</bold>tiādi. <bold>Kaṇṇamūle vacībhedaṃ katvā</bold>ti etena pākaṭaṃ katvā bhedakaravatthudīpanaṃ voharaṇaṃ. Tattha attanā vinicchitamattaṃ <pageBreak edition="Vipassana Research Institut" number="3.0448" /> rahassavasena viññāpanaṃ anussāvananti dasseti. <bold>Kammameva uddeso vā pamāṇa</bold>nti tehi saṅghabhedasiddhito pamāṇaṃ, itare pana tesaṃ sambhārabhūtā. Tenāha <bold>‘‘vohārā’’</bold>tiādi. <bold>Tatthā</bold>ti voharaṇe.</paragraph>
    <subhead line="14">Kathinatthāravaggavaṇṇanā</subhead>
    <paragraph line="15" number="467"><bold>Antarā vuttakāraṇenā</bold>ti ‘‘tañhi vandantassa mañcapādādīsupi nalāṭaṃ paṭihaññeyyā’’tiādinā vuttakāraṇena.</paragraph>
  </content>
</document>