<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02t.tik39.xml</normativeSource>
<archivePath>roman/tika/vinayapitaka (tika)/saratthadipani-tika-3/adhikaranabhedavannana.xml</archivePath>
<titlePath>Adhikaraṇabhedavaṇṇanā - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">Adhikaraṇabhedavaṇṇanā</chapter>
<paragraph line="2" number="340"> Yasmā <pageBreak edition="M" number="3.0487" /> adhikaraṇaṃ ukkoṭento samathappattameva ukkoṭeti, tasmā <bold>‘‘vivādādhikaraṇaṃ ukkoṭento kati samathe ukkoṭetī’’</bold>tiādi vuttaṃ.</paragraph>
<paragraph line="3" number="341"><bold>Pāḷimuttakavinicchayenevā</bold>ti vinayalakkhaṇaṃ vinā kevalaṃ dhammadesanāmattavasenevāti attho. <bold>Yenāpi vinicchayenā</bold>ti pāḷimuttakavinicchayameva sandhāya vuttaṃ. <bold>Khandhakato ca parivārato ca suttenā</bold>ti khandhakaparivārato ānītasuttena. <bold>Nijjhāpentī</bold>ti paññāpenti.</paragraph>
<paragraph line="4" number="342"><bold>Kiccaṃ nissāya uppajjanakakiccāna</bold>nti pubbe kataukkhepanīyādikiccaṃ nissāya uppajjanakakiccānaṃ. Kīdisānaṃ? Yāvatatiyasamanubhāsanādīnaṃ.</paragraph>
<paragraph line="5" number="343"><bold>Taṃ hī</bold>ti taṃ vivādādhikaraṇaṃ.</paragraph>
<paragraph line="6" number="344"><bold>Adhikaraṇesu yena adhikaraṇena sammanti, taṃ dassetuṃ vutta</bold>nti yadā adhikaraṇehi sammanti, tadā kiccādhikaraṇeneva sammanti, na aññehi adhikaraṇehīti dassanatthaṃ vuttanti adhippāyo.</paragraph>
<paragraph line="7" number="353"> ‘‘Sattannaṃ samathānaṃ katame chattiṃsa samuṭṭhānā’’ti pucchitvāpi ‘‘kammassa kiriyā karaṇa’’ntiādinā sammukhāvinayassa samuṭṭhānāni avibhajitvāva sativinayādīnaṃ channaññeva cha samuṭṭhānāni vibhattāni, taṃ kasmāti āha <bold>‘‘kiñcāpi sattannaṃ samathāna’’</bold>ntiādi. Sativinayādīnaṃ viya saṅghasammukhatādīnaṃ kiccayatā nāma natthīti āha <bold>‘‘kammasaṅgahābhāvenā’’</bold>ti.</paragraph>
</body>
</document>