<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin02t.tik33.xml</normativeSource>
    <source>roman/tika/vinayapitaka (tika)/saratthadipani-tika-3/solasamahavaro.xml</source>
    <script>roman</script>
    <directory>/tika/vinayapitaka (tika)/saratthadipani-tika-3</directory>
    <basename>solasamahavaro</basename>
    <titlePath>Soḷasamahāvāro - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">Soḷasamahāvāro</chapter>
    <subhead line="2">Paññattivāravaṇṇanā</subhead>
    <paragraph line="3"><bold>Visuddhaparivārassā</bold>ti <pageBreak edition="Myanmar" number="3.0455" /><pageBreak edition="Vipassana Research Institut" number="3.0415" /> sabbaso parisuddhakhīṇāsavaparivārassa. <bold>Dhammakkhandhasarīrassā</bold>ti sīlasamādhipaññāvimuttivimuttiñāṇadassanasaṅkhātadhammakkhandhasarīrassa sāsaneti sambandho. <bold>Tassā</bold>ti ‘‘parivāro’’ti yo saṅgahaṃ āruḷho, tassa. <bold>Pubbāgataṃ naya</bold>nti pubbe āgataṃ vinicchayaṃ.</paragraph>
    <paragraph line="4" number="1"> Pakatatthapaṭiniddeso ta-saddoti tassa ‘‘bhagavatā’’tiādīhi padehi samānādhikaraṇabhāvena vuttatthassa yāya vinayapaññattiyā bhagavā pakato adhikato supākaṭo ca, taṃ vinayapaññattiṃ <pageBreak edition="Vipassana Research Institut" number="3.0416" /> saddhiṃ yācanāya atthabhāvena dassento <bold>‘‘yo so…pe… vinayapaññattiṃ paññapesī’’</bold>ti āha. Tattha <bold>vinayapaññatti</bold>nti vinayabhūtaṃ paññattiṃ.</paragraph>
    <paragraph line="5">‘‘Jānatā passatā’’ti imesaṃ padānaṃ vinayassa adhikatattā tattha vuttanayena tāva atthaṃ yojetvā idāni suttantanayena dassento satipi ñāṇadassana-saddānaṃ paññāvevacanabhāve tena tena visesena tesaṃ visayavisesapavattidassanatthaṃ vijjattayavasena abhiññānāvaraṇañāṇavasena sabbaññutaññāṇamaṃsacakkhuvasena paṭivedhadesanāñāṇavasena ca atthaṃ yojetvā dassento <bold>‘‘apicā’’</bold>tiādimāha. Tattha <bold>pubbenivāsādīhī</bold>ti pubbenivāsāsavakkhayañāṇehi. <bold>Paṭivedhapaññāyā</bold>ti ariyamaggapaññāya. <bold>Desanāpaññāya passatā</bold>ti desetabbadhammānaṃ desetabbappakāraṃ bodhaneyyapuggalānañca āsayānusayacaritādhimuttiādibhedaṃ dhammaṃ desanāpaññāya yāthāvato passatā. <bold>Arahatā</bold>ti arīnaṃ, arānañca hatattā, paccayādīnañca arahattā arahatā. <bold>Sammāsambuddhenā</bold>ti sammā sāmañca saccānaṃ buddhattā sammāsambuddhena. Atha vā antarāyikadhamme <pageBreak edition="Myanmar" number="3.0456" /><bold>jānatā,</bold> niyyānikadhamme <bold>passatā,</bold> kilesārīnaṃ hatattā <bold>arahatā,</bold> sammā sāmaṃ sabbadhammānaṃ buddhattā <bold>sammāsambuddhenā</bold>ti evaṃ catuvesārajjavasenapettha yojanā veditabbā.</paragraph>
    <paragraph line="6">Apica ṭhānāṭṭhānādivibhāgaṃ <bold>jānatā,</bold> yathākammūpage satte <bold>passatā,</bold> savāsanaāsavānaṃ chinnattā <bold>arahatā,</bold> abhiññeyyādibhede dhamme abhiññeyyādito aviparītāvabodhato <bold>sammāsambuddhena</bold>. Atha vā tīsu kālesu appaṭihatañāṇatāya <bold>jānatā,</bold> kāyakammādivasena tiṇṇampi kammānaṃ ñāṇānuparivattito sammā kāritāya <bold>passatā,</bold> davādīnaṃ abhāvasādhikāya pahānasampadāya <bold>arahatā,</bold> chandādīnaṃ ahānihetubhūtāya akkhayapaṭibhānasādhikāya sabbaññutāya <bold>sammāsambuddhenā</bold>ti evaṃ dasabalaaṭṭhārasāveṇikabuddhadhammavasenapi yojanā kātabbā.</paragraph>
    <paragraph line="7" number="2"><bold>Pucchāvissajjane</bold>ti pucchāya vissajjane. <bold>Etthā</bold>ti etasmiṃ pucchāvissajjane. <bold>Majjhimadeseyeva paññattī</bold>ti tasmiṃyeva dese yathāvuttavatthuvītikkame āpattisambhavato. <bold>Vinītakathā</bold>ti vinītavatthukathā, ayameva vā pāṭho.</paragraph>
    <paragraph line="8"><bold>Kāyena pana āpattiṃ āpajjatī</bold>ti pubbabhāge sevanacittaṃ aṅgaṃ katvā kāyadvārasaṅkhātaviññattiṃ janayitvā pavattacittuppādasaṅkhātaṃ āpattiṃ āpajjati. Kiñcāpi hi cittena samuṭṭhāpitā viññatti, tathāpi cittena adhippetassa atthassa kāyaviññattiyā sādhitattā <pageBreak edition="Vipassana Research Institut" number="3.0417" /> ‘‘kāyadvārena āpattiṃ āpajjatī’’ti vuccati. <bold>Imamatthaṃ sandhāyā</bold>ti āpannāya āpattiyā anāpattibhāvāpādanassa asakkuṇeyyatāsaṅkhātamatthaṃ sandhāya, na bhaṇḍanādivūpasamaṃ.</paragraph>
    <paragraph line="9" number="3"><bold>Porāṇakehi mahātherehī</bold>ti sīhaḷadīpavāsīhi mahātherehi. <bold>Ṭhapitā</bold>ti potthakasaṅgahārohanakāle ṭhapitā. Catutthasaṅgītisadisā hi potthakārohasaṅgīti. Ubhatovibhaṅge dvattiṃsa vārā suviññeyyāva.</paragraph>
  </content>
</document>