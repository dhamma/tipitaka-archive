<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin02t.tik4.xml</normativeSource>
    <source>roman/tika/vinayapitaka (tika)/saratthadipani-tika-3/2. sanghadisesakandam (bhikkhunivibhangavannana).xml</source>
    <script>roman</script>
    <directory>/tika/vinayapitaka (tika)/saratthadipani-tika-3</directory>
    <basename>2. sanghadisesakandam (bhikkhunivibhangavannana)</basename>
    <titlePath>2. Saṅghādisesakaṇḍaṃ (bhikkhunīvibhaṅgavaṇṇanā) - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">2. Saṅghādisesakaṇḍaṃ (bhikkhunīvibhaṅgavaṇṇanā)</chapter>
    <subhead line="2">1. Paṭhamasaṅghādisesasikkhāpadavaṇṇanā</subhead>
    <paragraph line="3" number="679"> Saṅghādisesakaṇḍassa <pageBreak edition="Myanmar" number="3.0116" /><pageBreak edition="Vipassana Research Institut" number="3.0107" /> paṭhamasikkhāpade <bold>dvīsu janesū</bold>ti aḍḍakārakesu dvīsu janesu. <bold>Yo kocī</bold>ti tesuyeva dvīsu yo koci, añño vā tehi āṇatto. <bold>Dutiyassa ārocetī</bold>ti etthāpi dvīsu janesu yassa kassaci dutiyassa kathaṃ yo koci ārocetīti evamattho gahetabboti āha <bold>‘‘dutiyassa ārocetīti etthāpi eseva nayo’’</bold>ti. <bold>Gatigata</bold>nti cirakālapavattaṃ.</paragraph>
    <paragraph line="4"><bold>Āpattī</bold>ti āpajjanaṃ. <bold>Saha vatthujjhācārā</bold>ti vatthuvītikkamena saha. Sahayoge karaṇavacanappasaṅge idaṃ nissakkavacanaṃ. <bold>Ya</bold>nti yaṃ dhammaṃ. <bold>Nissāretī</bold>ti āpannaṃ bhikkhunisaṅghamhā nissāreti. Hetumhi cāyaṃ kattuvohāro. Nissāraṇahetubhūto hi dhammo <bold>nissāraṇīyo</bold>ti vutto. Gīvāyeva hoti, na pārājikaṃ anāṇattiyā gahitattā. Yathā dāsadāsīvāpīādīni sampaṭicchituṃ na vaṭṭati, evaṃ tesaṃ atthāya aḍḍakaraṇampi na vaṭṭatīti āha <bold>‘‘ayaṃ akappiyaaḍḍo nāma, na vaṭṭatī’’</bold>ti.</paragraph>
    <paragraph line="5">Ettha ca sace adhikaraṇaṭṭhānaṃ gantvā ‘‘amhākaṃ eso dāso, dāsī, vāpī, khettaṃ, ārāmo, ārāmavatthu, gāvo, ajā, kukkuṭā’’tiādinā voharati, akappiyaṃ. ‘‘Ayaṃ amhākaṃ ārāmiko, ayaṃ vāpī itthannāmena saṅghassa bhaṇḍadhovanatthāya dinnā, ito khettato ārāmato uppajjanakacatupaccayā ito gāvito mahiṃsito ajāto uppajjanakagorasā itthannāmena saṅghassa dinnāti pucchite vā apucchite vā vattuṃ vaṭṭatī’’ti vadanti. Sesamettha uttānameva. Anākaḍḍhitāya aḍḍakaraṇaṃ, aḍḍapariyosānanti imāni panettha dve aṅgāni.</paragraph>
    <centered line="6">Paṭhamasaṅghādisesasikkhāpadavaṇṇanā niṭṭhitā.</centered>
    <subhead line="7">2. Dutiyasaṅghādisesasikkhāpadavaṇṇanā</subhead>
    <paragraph line="8" number="683"> Dutiye <pageBreak edition="Myanmar" number="3.0117" /><pageBreak edition="Vipassana Research Institut" number="3.0108" /><bold>mallagaṇabhaṭiputtagaṇādika</bold>ntiādīsu <bold>mallagaṇo</bold> nāma nārāyanabhattiko tattha tattha pānīyaṭṭhapanapokkharaṇīkhaṇanādipuññakammakārako gaṇo, <bold>bhaṭiputtagaṇo</bold> nāma kumārabhattikagaṇo. <bold>Dhammagaṇo</bold>ti sāsanabhattigaṇo anekappakārapuññakammakārakagaṇo vuccati. <bold>Gandhikaseṇī</bold>ti anekappakārasugandhivikatikārako gaṇo. <bold>Dussikaseṇī</bold>ti pesakārakagaṇo. <bold>Kappagatika</bold>nti kappiyabhāvaṃ gataṃ.</paragraph>
    <paragraph line="9"><bold>Vuṭṭhāpentiyā</bold>ti upasampādentiyā. ‘‘Coriṃ vuttanayena anāpucchā pabbājentiyā dukkaṭa’’nti vadanti. Paṇṇattiṃ ajānantā ariyāpi vuṭṭhāpentīti vā kammavācāpariyosāne āpattikkhaṇe vipākābyākatasamaṅgitāvasena vā <bold>‘‘ticitta’’</bold>nti vuttanti veditabbaṃ. Sesamettha uttānameva. Coritā, corisaññā, aññatra anuññātakāraṇā vuṭṭhāpananti imāni panettha tīṇi aṅgāni.</paragraph>
    <centered line="10">Dutiyasaṅghādisesasikkhāpadavaṇṇanā niṭṭhitā.</centered>
    <subhead line="11">3. Tatiyasaṅghādisesasikkhāpadavaṇṇanā</subhead>
    <paragraph line="12" number="692"> Tatiye <bold>parikkhepaṃ atikkāmentiyā</bold>ti sakagāmato aññassa gāmassa parikkhepaṃ atikkāmentiyā. ‘‘Gāmantaraṃ gaccheyyā’’ti hi vacanato aññassa gāmassa parikkhepaṃ atikkāmentiyā eva āpatti, na sakagāmassa. Añño hi gāmo gāmantaraṃ. <bold>Aparikkhittassa gāmassa upacāra</bold>nti ettha <bold>upacāra</bold>-saddena gharūpacārato paṭhamaleḍḍupātasaṅkhātaṃ parikkhepārahaṭṭhānaṃ gahitaṃ, na tato dutiyaleḍḍupātasaṅkhāto upacāroti āha <bold>‘‘parikkhepārahaṭṭhāna’’</bold>nti. Teneva pāḷiyaṃ ‘‘upacāraṃ atikkāmentiyā’’ti vuttaṃ. Aññathā yathā vikālagāmappavisanasikkhāpade ‘‘parikkhittassa gāmassa parikkhepaṃ atikkamantassa, aparikkhittassa gāmassa upacāraṃ okkamantassā’’ti (pāci. 513) vuttaṃ, evamidhāpi ‘‘parikkhittassa gāmassa parikkhepaṃ atikkāmentiyā aparikkhittassa gāmassa upacāraṃ okkamantiyā’’ti vadeyya. Saṅkhepato vuttamatthaṃ vibhajitvā dassento <bold>‘‘apicetthā’’</bold>tiādimāha. <bold>Vihārassa</bold><pageBreak edition="Myanmar" number="3.0118" /><bold>catugāmasādhāraṇattā</bold>ti iminā ‘‘vihārato ekaṃ gāmaṃ gantuṃ vaṭṭatī’’ti ettha <pageBreak edition="Vipassana Research Institut" number="3.0109" /> kāraṇamāha. Vihārassa catugāmasādhāraṇattāyeva hi catūsu gāmesu yaṃkiñci ekaṃ gāmaṃ gantuṃ vaṭṭati.</paragraph>
    <paragraph line="13"><bold>Yatthā</bold>ti yassaṃ nadiyaṃ. ‘‘Paṭhamaṃ pādaṃ uttārentiyā āpatti thullaccayassa, dutiyaṃ pādaṃ uttārentiyā āpatti saṅghādisesassā’’ti vacanato nadiṃ otaritvā padasā uttarantiyā eva āpattīti āha <bold>‘‘setunā gacchati, anāpattī’’</bold>tiādi. <bold>Paratīrameva akkamantiyā anāpattī</bold>ti nadiṃ anotaritvā yānanāvādīsu aññatarena gantvā paratīrameva akkamantiyā anāpatti. <bold>Ubhayatīresu vicaranti, vaṭṭatī</bold>ti idaṃ asatipi nadīpāragamane upari vakkhamānassa vinicchayassa phalamattadassanatthaṃ vuttanti veditabbaṃ. <bold>Orimatīrameva āgacchati, āpattī</bold>ti paratīraṃ gantukāmatāya otiṇṇattā vuttaṃ. <bold>Tameva tīra</bold>nti tameva orimatīraṃ. <bold>Anāpattī</bold>ti paratīraṃ gantukāmatāya abhāvato anāpatti.</paragraph>
    <paragraph line="14"><bold>Tādise araññe</bold>ti ‘‘bahiindakhīlā sabbametaṃ arañña’’nti (vibha. 529) evaṃ vuttalakkhaṇe araññe. Atha tādisasseva araññassa gahitabhāvo kathaṃ viññāyatīti āha <bold>‘‘tenevā’’</bold>tiādi. Iminā hi aṭṭhakathāvacanena īdisepi gāmasamīpe dassanūpacāre vijahite satipi savanūpacāre āpatti hotīti viññāyati. Maggamūḷhā uccāsaddaṃ karontīti āha <bold>‘‘maggamūḷhasaddena viyā’’</bold>ti. <bold>Saddāyantiyā</bold>ti saddaṃ karontiyā. <bold>Purimāyo</bold>ti puretaraṃ gacchantiyo. <bold>Aññaṃ maggaṃ gaṇhātī</bold>ti maggamūḷhattā, na ohātuṃ, tasmā dvinnampi anāpatti. Sesamettha uttānameva. Anantarāyena ekabhāvo, gāmantaragamanādīsu aññataratāpajjanaṃ, āpadāya abhāvoti imāni panettha tīṇi aṅgāni.</paragraph>
    <centered line="15">Tatiyasaṅghādisesasikkhāpadavaṇṇanā niṭṭhitā.</centered>
    <subhead line="16">4. Catutthasaṅghādisesasikkhāpadavaṇṇanā</subhead>
    <paragraph line="17" number="694"> Catutthe <bold>kārakagaṇassā</bold>ti ukkhepanīyakammakārakagaṇassa. Tecattālīsappabhedaṃ vattaṃ khandhake āvi bhavissati. <bold>Netthāravatte</bold>ti nittharaṇahetumhi <pageBreak edition="Myanmar" number="3.0119" /> vatte. Sesaṃ uttānameva. Dhammena kammena ukkhittatā, aññatra anuññātakāraṇā osāraṇanti imāni panettha dve aṅgāni.</paragraph>
    <centered line="18">Catutthasaṅghādisesasikkhāpadavaṇṇanā niṭṭhitā.</centered>
    <subhead line="19">5. Pañcamasaṅghādisesasikkhāpadavaṇṇanā</subhead>
    <paragraph line="20" number="701"> Pañcame <pageBreak edition="Vipassana Research Institut" number="3.0110" /><bold>etaṃ na vutta</bold>nti ‘‘bhikkhuniyā avassutabhāvo daṭṭhabbo’’ti etaṃ niyamanaṃ na vuttaṃ. <bold>Ta</bold>nti taṃ niyametvā avacanaṃ. <bold>Pāḷiyā sametī</bold>ti ‘‘ekato avassute’’ti avisesetvā vuttapāḷiyā ‘‘anavassutoti jānantī paṭiggaṇhātī’’ti imāya ca pāḷiyā sameti. Yadi hi puggalassa avassutabhāvo nappamāṇaṃ, kiṃ ‘‘anavassutoti jānantī’’ti iminā vacanena, ‘‘anāpatti ubhatoanavassutā honti, anavassutā paṭiggaṇhātī’’ti ettakameva vattabbaṃ siyā. <bold>‘‘Ubhatoanavassutā honti, anavassutoti jānantī paṭiggaṇhātī’’</bold>ti imassa ca anāpattivārassa ayamattho. Ubho ce anavassutā, sabbathāpi anāpatti. Atha bhikkhunī anavassutā samānā avassutampi ‘‘anavassuto’’ti saññāya tassa hatthato paṭiggaṇhāti, evampi anāpatti. Atha sayaṃ anavassutāpi aññaṃ anavassutaṃ vā avassutaṃ vā ‘‘avassuto’’ti jānāti, dukkaṭameva. Vuttañhetaṃ anantarasikkhāpade ‘‘kissa tvaṃ ayye na paṭiggaṇhāsīti. Avassutā ayyeti. Tvaṃ pana ayye avassutāti. Nāhaṃ ayye avassutā’’ti. Sesamettha uttānameva. Udakadantaponato aññaṃ ajjhoharaṇīyaṃ, ubhatoavassutatā, sahatthā gahaṇaṃ, ajjhoharaṇanti imāni panettha cattāri aṅgāni.</paragraph>
    <centered line="21">Pañcamasaṅghādisesasikkhāpadavaṇṇanā niṭṭhitā.</centered>
    <subhead line="22">6. Chaṭṭhasaṅghādisesasikkhāpadavaṇṇanā</subhead>
    <paragraph line="23" number="705"> Chaṭṭhe parivāragāthāya ayamattho. <bold>Na deti na paṭiggaṇhātī</bold>ti (pari. aṭṭha. 481) na uyyojikā deti, nāpi uyyojitā tassā hatthato gaṇhāti <pageBreak edition="Myanmar" number="3.0120" />. <bold>Paṭiggaho tena na vijjatī</bold>ti teneva kāraṇena uyyojikāya hatthato uyyojitāya paṭiggaho na vijjati. <bold>Āpajjati garuka</bold>nti evaṃ santepi avassutassa hatthato piṇḍaggahaṇe uyyojentī saṅghādisesāpattiṃ āpajjati. <bold>Tañca paribhogapaccayā</bold>ti tañca pana āpattiṃ āpajjamānā tassā uyyojitāya paribhogapaccayā āpajjati. Tassā hi bhojanapariyosāne uyyojikāya saṅghādiseso hoti. Sesamettha uttānameva. Manussapurisatā, aññatra anuññātakāraṇā khādanīyaṃ bhojanīyaṃ gahetvā bhuñjāti uyyojanā, tena vacanena gahetvā itarissā bhojanapariyosānanti imāni panettha tīṇi aṅgāni.</paragraph>
    <centered line="24">Chaṭṭhasaṅghādisesasikkhāpadavaṇṇanā niṭṭhitā.</centered>
    <subhead line="25">7. Sattamasaṅghādisesasikkhāpadavaṇṇanā</subhead>
    <paragraph line="26" number="709"> Sattame <pageBreak edition="Vipassana Research Institut" number="3.0111" /><bold>kinnumāva samaṇiyo</bold>ti kiṃ nu imā eva samaṇiyo. <bold>Tāsāha</bold>nti tāsaṃ ahaṃ. Sesaṃ uttānameva.</paragraph>
    <centered line="27">Sattamasaṅghādisesasikkhāpadavaṇṇanā niṭṭhitā.</centered>
    <paragraph line="28" number="715"> Aṭṭhamaṃ uttānatthameva.</paragraph>
    <subhead line="29">9. Navamasaṅghādisesasikkhāpadavaṇṇanā</subhead>
    <paragraph line="30" number="721"> Navame <bold>vajjappaṭicchādikā</bold>ti khuddānukhuddakavajjassa paṭicchādikā. Samanubhāsanakammakāle cettha dve tisso ekato samanubhāsitabbā.</paragraph>
    <centered line="31">Navamasaṅghādisesasikkhāpadavaṇṇanā niṭṭhitā.</centered>
    <paragraph line="32" number="727"> Dasamaṃ uttānatthameva.</paragraph>
    <centered line="33">Bhikkhunīvibhaṅge saṅghādisesavaṇṇanā niṭṭhitā.</centered>
    <centered line="34">Saṅghādisesakaṇḍaṃ niṭṭhitaṃ.</centered>
  </content>
</document>