<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin02t.tik12.xml</normativeSource>
    <source>roman/tika/vinayapitaka (tika)/saratthadipani-tika-3/4. pavaranakkhandhakam.xml</source>
    <script>roman</script>
    <directory>/tika/vinayapitaka (tika)/saratthadipani-tika-3</directory>
    <basename>4. pavaranakkhandhakam</basename>
    <titlePath>4. Pavāraṇakkhandhakaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">4. Pavāraṇakkhandhakaṃ</chapter>
    <subhead line="2">Aphāsukavihārakathāvaṇṇanā</subhead>
    <paragraph line="3" number="209"> Pavāraṇakkhandhake <pageBreak edition="Myanmar" number="3.0287" /><pageBreak edition="Vipassana Research Institut" number="3.0262" /> ādito lāpo <bold>ālāpo,</bold> vacanapaṭivacanavasena samaṃ lāpo <bold>sallāpo. Piṇḍāya paṭikkameyyā</bold>ti gāme piṇḍāya caritvā paccāgaccheyya. <bold>Avakkārapātiṃ dhovitvā upaṭṭhāpeyyā</bold>ti atirekapiṇḍapātaṃ apanetvā ṭhapanatthāya ekaṃ samuggapātiṃ dhovitvā ṭhapeyya. <bold>Samuggapāti</bold> nāma samuggapuṭasadisā pāti. <bold>Appaharite</bold>ti aparūḷhaharite, yasmiṃ ṭhāne piṇḍapātajjhottharaṇena vinassanadhammāni tiṇāni natthi, tasminti attho. Tena nittiṇañca mahātiṇagahanañca yattha sakaṭenapi chaḍḍite piṇḍapāte tiṇāni na vinassanti, tañca ṭhānaṃ pariggahitaṃ hoti. Bhūtagāmasikkhāpadassa hi avikopanatthametaṃ vuttaṃ. <bold>Appāṇake</bold>ti nippāṇake, piṇḍapātajjhottharaṇena maritabbapāṇakarahite vā mahāudakakkhandhe. Parittodake eva hi bhattapakkhepena āluḷite sukhumapāṇakā maranti, na mahātaḷākādīsūti. Pāṇakānurakkhaṇatthañhi etaṃ vuttaṃ. <bold>Opilāpeyyā</bold>ti nimujjāpeyya.</paragraph>
    <paragraph line="4"><bold>Vaccaghaṭa</bold>nti ācamanakumbhī. <bold>Ritta</bold>nti rittakaṃ. <bold>Tuccha</bold>nti tasseva vevacanaṃ. <bold>Avisayha</bold>nti ukkhipituṃ asakkuṇeyyaṃ atibhārikaṃ. <bold>Hatthavikārenā</bold>ti hatthasaññāya. Hatthehi ukkhipanaṃ hatthavilaṅghanaṃ. Tenāha <bold>‘‘hatthukkhepakenā’’</bold>ti. Atha vā vilaṅgheti desantaraṃ pāpeti etenāti vilaṅghako, hattho eva vilaṅghako hatthavilaṅghako, tena <bold>hatthavilaṅghakena,</bold> aññamaññaṃ saṃsibbitahatthenāti vuttaṃ hoti. Dve hi janā hatthena hatthaṃ saṃsibbetvā dvīsu hatthesu ṭhapetvā uṭṭhapentā hatthavilaṅghakena uṭṭhapenti nāma. <bold>Titthiyasamādāna</bold>nti titthiyehi samādātabbaṃ.</paragraph>
    <centered line="5">Aphāsukavihārakathāvaṇṇanā niṭṭhitā.</centered>
    <subhead line="6">Pavāraṇābhedakathāvaṇṇanā</subhead>
    <paragraph line="7" number="212"><bold>Dvemā</bold><pageBreak edition="Myanmar" number="3.0288" /><pageBreak edition="Vipassana Research Institut" number="3.0263" />, <bold>bhikkhave, pavāraṇā cātuddasikā ca pannarasikā cā</bold>ti ettha purimavassaṃvutthānaṃ pubbakattikapuṇṇamā, tesaṃyeva sace bhaṇḍanakārakehi upaddutā pavāraṇaṃ paccukkaḍḍhanti, atha kattikamāsassa kāḷapakkhacātuddaso vā pacchimakattikapuṇṇamā vā, pacchimavassaṃvutthānañca pacchimakattikapuṇṇamā eva vāti ime tayo pavāraṇadivasāti veditabbā. Idañca pakaticārittavasena vuttaṃ, tathārūpapaccaye pana sati dvinnaṃ kattikapuṇṇamānaṃ purimesu cātuddasesupi pavāraṇaṃ kātuṃ vaṭṭati, teneva mahāvihāre bhikkhū cātuddasiyā pavāretvā pannarasiyā kāyasāmaggiṃ denti, cetiyagirimahadassanatthampi aṭṭhamiyā gacchanti, tampi cātuddasiyaṃ pavāretukāmānaññeva hoti.</paragraph>
    <subhead line="8">Pavāraṇādānānujānanakathāvaṇṇanā</subhead>
    <paragraph line="9" number="213"><bold>Sace pana vuḍḍhataro hotī</bold>ti sace pavāraṇadāyako bhikkhu vuḍḍhataro hoti. <bold>Tena ca bhikkhunā</bold>ti pavāraṇadāyakena bhikkhunā.</paragraph>
    <subhead line="10">Anāpattipannarasakakathāvaṇṇanā</subhead>
    <paragraph line="11" number="222"> Pannarasakesu <bold>pavāritamatte</bold>ti pavāritasamanantaraṃ. <bold>Avuṭṭhitāya parisāyā</bold>ti pavāretvā pacchā aññamaññaṃ kathentiyā. <bold>Ekaccāya vuṭṭhitāyā</bold>ti ekaccesu yathānisinnesu ekaccesu sakasakaṭṭhānaṃ gatesu. <bold>Puna pavāritabba</bold>nti punapi sabbehi samāgantvā pavāretabbaṃ. <bold>Āgacchanti samasamā, tesaṃ santike pavāretabba</bold>nti gate anānetvā nisinnānaññeva santike pavāretabbaṃ. <bold>Sabbāya vuṭṭhitāya parisāya āgacchanti samasamā, tesaṃ santike pavāretabba</bold>nti yadi sabbe vuṭṭhahitvā gatā sannipātetuñca na sakkā, ekacce sannipātetvā pavāretuṃ vaṭṭati, ñattiṃ ṭhapetvā kattabbasaṅghakammābhāvā vaggaṃ na hoti. Uposathepi eseva nayo.</paragraph>
    <subhead line="12">Pavāraṇāṭhapanakathāvaṇṇanā</subhead>
    <paragraph line="13" number="237"> ‘‘Natthi dinna’’ntiādinayappavattā dasavatthukā <bold>micchādiṭṭhi</bold>. ‘‘Hoti tathāgato paraṃ maraṇā <pageBreak edition="Vipassana Research Institut" number="3.0264" />, na hoti tathāgato paraṃ maraṇā’’tiādinā sassatucchedasaṅkhātaṃ antaṃ gaṇhātīti <bold>antaggāhikā</bold>.</paragraph>
    <subhead line="14">Bhaṇḍanakārakavatthukathāvaṇṇanā</subhead>
    <paragraph line="15" number="240"><bold>Catutthe</bold><pageBreak edition="Myanmar" number="3.0289" /><bold>kate suṇantī</bold>ti catutthe pannarasikuposathe kate amhākaṃ pavāraṇaṃ ṭhapessantīti suṇanti. <bold>Evampi dve cātuddasikā hontī</bold>ti tatiyena saddhiṃ dve cātuddasikā honti.</paragraph>
    <subhead line="16">Pavāraṇāsaṅgahakathāvaṇṇanā</subhead>
    <paragraph line="17" number="241"> Ayaṃ pavāraṇāsaṅgaho ekassa dinnopi sabbesaṃ dinnova hotīti āha <bold>‘‘ekassapi vasena dātabbo’’</bold>ti. <bold>Āgantukā tesaṃ senāsanaṃ gahetuṃ na labhantī</bold>ti sacepi saṭṭhivassabhikkhū āgacchanti, tesaṃ senāsanaṃ gahetuṃ na labhanti. <bold>Pavāretvā pana antarāpi cārikaṃ pakkamituṃ labhantī</bold>ti pavāraṇāsaṅgahe kate antarā pakkamitukāmā saṅghaṃ sannipātāpetvā pavāretuṃ labhanti. Sesamettha pāḷito aṭṭhakathāto ca suviññeyyameva.</paragraph>
    <centered line="18">Pavāraṇakkhandhakavaṇṇanā niṭṭhitā.</centered>
  </content>
</document>