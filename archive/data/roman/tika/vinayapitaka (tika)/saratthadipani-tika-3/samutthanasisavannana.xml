<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02t.tik34.xml</normativeSource>
<archivePath>roman/tika/vinayapitaka (tika)/saratthadipani-tika-3/samutthanasisavannana.xml</archivePath>
<titlePath>Samuṭṭhānasīsavaṇṇanā - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">Samuṭṭhānasīsavaṇṇanā</chapter>
<paragraph line="2" number="257"> Samuṭṭhānakathāya <pageBreak edition="M" number="3.0457" /><pageBreak edition="V" number="3.0418" /> pana karuṇāsītalabhāvena candasadisattā <bold>‘‘buddhacande’’</bold>ti vuttaṃ, kilesatimirapahānato <bold>‘‘buddhādicce’’</bold>ti vuttaṃ. <bold>Piṭake tīṇi desayī</bold>ti yasmā te desayanti, tasmā aṅgirasopi piṭakāni tīṇi desayi. Tāni katamānīti āha <bold>‘‘suttanta’’</bold>ntiādi. <bold>Mahāguṇa</bold>nti mahānisaṃsaṃ. <bold>Evaṃ nīyati saddhammo, vinayo yadi tiṭṭhatī</bold>ti yadi vinayapariyatti anantarahitā tiṭṭhati pavattati, evaṃ sati paṭipattipaṭivedhasaddhammo nīyati pavattati. Vinayapariyatti pana kathaṃ tiṭṭhatīti āha <bold>‘‘ubhatocā’’</bold>tiādi. Parivārena ganthitā tiṭṭhantīti yojetabbaṃ. <bold>Tasseva parivārassā</bold>ti tasmiṃyeva parivāre.</paragraph>
<paragraph line="3"><bold>Niyatakata</bold>nti kataniyataṃ, niyamitanti attho. <bold>Aññehi saddhi</bold>nti sesasikkhāpadehi saddhiṃ. <bold>Asambhinnasamuṭṭhānānī</bold>ti asaṅkarasamuṭṭhānāni.</paragraph>
<paragraph line="4"><bold>Tasmā sikkhe</bold>ti yasmā vinaye sati saddhammo tiṭṭhati, vinayo ca parivārena ganthito tiṭṭhati, parivāre ca samuṭṭhānādīni dissanti, tasmā sikkheyya parivāraṃ, uggaṇheyyāti attho.</paragraph>
<paragraph line="5"><bold>Ādimhi tāva purimanaye</bold>ti ‘‘channaṃ āpattisamuṭṭhānānaṃ katihi samuṭṭhānehi samuṭṭhātīti ekena samuṭṭhānena samuṭṭhāti, kāyato ca cittato ca samuṭṭhātī’’tiādinā (pari. 187) paññattivāre sakiṃ āgatanayaṃ sandhāyetaṃ vuttaṃ.</paragraph>
<paragraph line="6" number="258"><bold>Nānubandhe pavattini</bold>nti ‘‘yā pana bhikkhunī vuṭṭhāpitaṃ pavattiniṃ dve vassāni nānubandheyyā’’ti (pāci. 1111) vuttasikkhāpadaṃ.</paragraph>
<paragraph line="7" number="270"><bold>Akata</bold>nti aññehi amissīkataṃ, niyatasamuṭṭhānanti vuttaṃ hoti.</paragraph>
</body>
</document>