<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02t.tik21.xml</normativeSource>
<archivePath>roman/tika/vinayapitaka (tika)/saratthadipani-tika-3/2. parivasikakkhandhakam.xml</archivePath>
<titlePath>2. Pārivāsikakkhandhakaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">2. Pārivāsikakkhandhakaṃ</chapter>
<subhead line="2">Pārivāsikavattakathāvaṇṇanā</subhead>
<paragraph line="3" number="75"> Pārivāsikakkhandhake <pageBreak edition="M" number="3.0369" /><pageBreak edition="V" number="3.0336" /><bold>navakataraṃ pārivāsika</bold>nti attano navakataraṃ pārivāsikaṃ. Pārivāsikassa hi attano navakataraṃ pārivāsikaṃ ṭhapetvā aññe mūlāyapaṭikassanārahamānattārahamānattacārikaabbhānārahāpi pakatattaṭṭhāneyeva tiṭṭhanti. Tenāha <bold>‘‘antamaso mūlāyapaakassanārahādīnampī’’</bold>ti. Pāde ghaṃsenti etenāti <bold>pādaghaṃsanaṃ,</bold> sakkharakathalādi. ‘‘Anujānāmi, bhikkhave, tisso pādaghaṃsaniyo sakkharaṃ kathalaṃ samuddapheṇaka’’nti (cūḷava. 269) hi vuttaṃ. <bold>Saddhivihārikādīnampi sādiyantassā</bold>ti saddhivihārikānampi abhivādanādiṃ sādiyantassa. ‘‘Mā maṃ gāmappavesanaṃ āpucchathā’’ti vutte anāpucchāpi gāmaṃ pavisituṃ vaṭṭati. <bold>Yo yo vuḍḍho</bold>ti pārivāsikesu bhikkhūsu yo yo vuḍḍho. <bold>Navakatarassa sāditu</bold>nti pārivāsikanavakatarassa abhivādanādiṃ sādituṃ.</paragraph>
<paragraph line="4"><bold>Tatthevā</bold>ti saṅghanavakaṭṭhāneyeva. <bold>Attano pāḷiyā pavāretabba</bold>nti attano vassaggena pattapāḷiyā pavāretabbaṃ, na pana sabbesu pavāritesūti attho. <bold>Yadi pana na gaṇhāti na vissajjetī</bold>ti yadi purimadivase attano na gaṇhāti gahetvā ca na vissajjeti. <bold>Catussālabhatta</bold>nti bhojanasālāyaṃ paṭipāṭiyā diyyamānabhattaṃ. <bold>Hatthapāse ṭhitenā</bold>ti dāyakassa hatthapāse ṭhitena.</paragraph>
<paragraph line="5" number="76"><bold>Añño sāmaṇero na gahetabbo</bold>ti upajjhāyena hutvā añño sāmaṇero na gahetabbo. <bold>Upajjhaṃ datvā gahitasāmaṇerāpī</bold>ti pakatattakāle upajjhaṃ datvā gahitasāmaṇerāpi. Laddhasammutikena āṇattopi garudhammehi aññehi vā ovadituṃ labhatīti āha <bold>‘‘paṭibalassa vā bhikkhussa bhāro kātabbo’’</bold>ti. Āgatā bhikkhuniyo vattabbāti sambandho. <bold>Savacanīya</bold>nti sadosaṃ <pageBreak edition="V" number="3.0337" />. <bold>Jeṭṭhakaṭṭhānaṃ na kātabba</bold>nti padhānaṭṭhānaṃ na kātabbaṃ. Kiṃ tanti āha <bold>‘‘pātimokkhuddesakena vā’’</bold>tiādi.</paragraph>
<paragraph line="6">Rajehi <pageBreak edition="M" number="3.0370" /> hatā upahatā bhūmi etissāti <bold>rajohatabhūmi,</bold> rajokiṇṇabhūmīti attho. <bold>Paccaya</bold>nti vassāvāsikalābhaṃ sandhāya vuttaṃ. <bold>Ekapasse ṭhatvā</bold>ti pāḷiṃ vihāya bhikkhūnaṃ pacchato ṭhatvā. <bold>Senāsanaṃ na labhatī</bold>ti seyyāpariyantabhāgitāya vassaggena gaṇhituṃ na labhati. <bold>Assā</bold>ti bhaveyya. ‘‘Āgantukena ārocetabbaṃ, āgantukassa ārocetabba’’nti avisesena vuttattā sace dve pārivāsikā gataṭṭhāne aññamaññaṃ passanti, ubhohipi aññamaññassa ārocetabbaṃ. Yathā bahi disvā ārocitassa bhikkhuno vihāraṃ āgate puna ārocanakiccaṃ natthi, evaṃ aññaṃ vihāraṃ gatenapi tattha pubbe ārocitassa puna ārocanakiccaṃ natthīti vadanti.</paragraph>
<paragraph line="7" number="81"><bold>Avisesenā</bold>ti pārivāsikassa ukkhittakassa ca avisesena. <bold>Obaddha</bold>nti palibuddhaṃ.</paragraph>
<paragraph line="8" number="83"><bold>Sahavāso</bold>ti vuttappakāre channe pakatattena bhikkhunā saddhiṃ sayanameva adhippetaṃ, na sesairiyāpathakappanaṃ. Sesamettha suviññeyyameva.</paragraph>
<centered line="9">Pārivāsikakkhandhakavaṇṇanā niṭṭhitā.</centered>
</body>
</document>