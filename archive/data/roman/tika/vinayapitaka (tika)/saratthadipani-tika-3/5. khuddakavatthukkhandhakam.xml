<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02t.tik24.xml</normativeSource>
<archivePath>roman/tika/vinayapitaka (tika)/saratthadipani-tika-3/5. khuddakavatthukkhandhakam.xml</archivePath>
<titlePath>5. Khuddakavatthukkhandhakaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">5. Khuddakavatthukkhandhakaṃ</chapter>
<subhead line="2">Khuddakavatthukathāvaṇṇanā</subhead>
<paragraph line="3" number="243"> Khuddakavatthukkhandhake <pageBreak edition="M" number="3.0381" /><pageBreak edition="V" number="3.0348" /><bold>aṭṭhapadākārenā</bold>ti aṭṭhapadaphalakākārena, jūtaphalakasadisanti vuttaṃ hoti. <bold>Mallakamūlasaṇṭhānenā</bold>ti kheḷamallakamūlasaṇṭhānena.</paragraph>
<paragraph line="4" number="245"><bold>Muttolambakādīna</bold>nti <bold>ādi</bold>-saddena kuṇḍalādiṃ saṅgaṇhāti. <bold>Palambakasutta</bold>nti yaññopacitākārena olambakasuttaṃ.</paragraph>
<paragraph line="5" number="246"><bold>Cikkalenā</bold>ti silesena.</paragraph>
<paragraph line="6" number="248"><bold>Sādhugīta</bold>nti aniccatādipaṭisaṃyuttagītaṃ.</paragraph>
<paragraph line="7" number="249"><bold>Caturassena vattenā</bold>ti paripuṇṇena uccāraṇavattena. Taraṅgavattādīnaṃ uccāraṇavidhānāni naṭṭhappayogāni. <bold>Bāhiralomi</bold>nti bhāvanapuṃsakaniddeso, yathā tassa uṇṇapāvārassa bahiddhā lomāni dissanti, tathā dhārentassa dukkaṭanti vuttaṃ hoti.</paragraph>
<paragraph line="8" number="251"><bold>Imāni cattāri ahirājakulānī</bold>ti (a. ni. aṭṭha. 2.4.67) idaṃ daṭṭhavise sandhāya vuttaṃ. Ye hi keci daṭṭhavisā, sabbe te imesaṃ catunnaṃ ahirājakulānaṃ abbhantaragatāva honti. <bold>Attaguttiyā</bold>ti attano guttatthāya. <bold>Attarakkhāyā</bold>ti attano rakkhaṇatthāya. <bold>Attaparittaṃkātu</bold>nti attano parittāṇatthāya attaparittaṃ nāma kātuṃ anujānāmīti attho.</paragraph>
<paragraph line="9">Idāni yathā taṃ parittaṃ kātabbaṃ, taṃ dassetuṃ <bold>‘‘evañca pana bhikkhave’’</bold>tiādimāha. Tattha <pageBreak edition="V" number="3.0349" /> (jā. aṭṭha. 2.2.105) <bold>virūpakkhehī</bold>ti virūpakkhanāgakulehi. Sesesupi eseva nayo. Sahayoge cetaṃ karaṇavacanaṃ, etehi saha mayhaṃ mittabhāvoti vuttaṃ hoti <bold>apādakehī</bold>ti apādakasattehi. Sesesupi eseva nayo. <bold>Sabbe sattā</bold>ti ito pubbe ettakena ṭhānena <pageBreak edition="M" number="3.0382" /> odissakamettaṃ kathetvā idāni anodissakamettaṃ kathetuṃ idamāraddhaṃ. Tattha <bold>sattā pāṇā bhūtā</bold>ti sabbānetāni puggalavevacanāneva. <bold>Bhadrāni passantū</bold>ti bhadrāni ārammaṇāni passantu. <bold>Mā kañci pāpamāgamā</bold>ti kañci sattaṃ pāpakaṃ lāmakaṃ mā āgacchatu.</paragraph>
<paragraph line="10"><bold>Appamāṇo buddho</bold>ti ettha <bold>buddho</bold>ti buddhaguṇā veditabbā, te hi appamāṇā nāma. Sesadvayesupi eseva nayo, <bold>pamāṇavantānī</bold>ti guṇappamāṇena yuttāni. <bold>Uṇṇanābhī</bold>ti lomasanābhiko makkaṭako. <bold>Sarabū</bold>ti gharagoḷikā. <bold>Katā me rakkhā kataṃ me paritta</bold>nti mayā ettakassa janassa rakkhā ca parittāṇañca kataṃ. <bold>Paṭikkamantu bhūtānī</bold>ti sabbepi me kataparittāṇā sattā apagacchantu, mā maṃ viheṭhayiṃsūti attho. <bold>Soha</bold>nti yassa mama etehi sabbehipi mettaṃ, so ahaṃ bhagavato namo karomi, vipassīādīnañca sattannaṃ sammāsambuddhānaṃ namo karomīti sambandho.</paragraph>
<paragraph line="11"><bold>Aññamhi chetabbamhī</bold>ti rāgānusayaṃ sandhāya vadati. <bold>Tādisaṃ vā dukkha</bold>nti muṭṭhiādīhi dukkhaṃ uppādentassa.</paragraph>
<paragraph line="12" number="252"><bold>Jālāni parikkhipāpetvā</bold>ti parissayamocanatthañceva pamādena gaḷitānaṃ ābharaṇādīnaṃ rakkhaṇatthañca jālāni karaṇḍakākārena parikkhipāpetvā. <bold>Candanagaṇṭhi āgantvā jāle laggā</bold>ti eko kira rattacandanarukkho gaṅgāya uparitīre jāto gaṅgodakena dhotamūlo patitvā tattha tattha pāsāṇesu sambhijjamāno vippakiri. Tato ekā ghaṭappamāṇā ghaṭikā pāsāṇesu ghaṃsiyamānā udakaūmīhi pothiyamānā maṭṭhā hutvā anupubbena vuyhamānā sevālapariyonaddhā āgantvā tasmiṃ jāle laggi. Taṃ sandhāyetaṃ vuttaṃ. <bold>Lekha</bold>nti likhitagahitaṃ cuṇṇaṃ. <bold>Uḍḍitvā</bold>ti veḷuparamparāya uddhaṃ pāpetvā, uṭṭhāpetvāti vuttaṃ hoti. <bold>Oharatū</bold>ti iddhiyā otāretvā gaṇhatu.</paragraph>
<paragraph line="13">Pūraṇakassapādayo <bold>cha satthāro</bold>. Tattha (dī. ni. aṭṭha. 1.151-152; ma. ni. aṭṭha. 1.312) <bold>pūraṇo</bold>ti tassa satthupaṭiññassa nāmaṃ. <bold>Kassapo</bold>ti gottaṃ. So kira aññatarassa kulassa ekūnadāsasataṃ pūrayamāno jāto. Tenassa ‘‘pūraṇo’’ti nāmaṃ akaṃsu. Maṅgaladāsattā <pageBreak edition="V" number="3.0350" /> cassa kataṃ ‘‘dukkaṭa’’nti vattā natthi, akataṃ vā ‘‘na kata’’nti <pageBreak edition="M" number="3.0383" />. So ‘‘kimahaṃ ettha vasāmī’’ti palāyi. Athassa corā vatthāni acchindiṃsu. So paṇṇena vā tiṇena vā paṭicchādetumpi ajānanto jātarūpeneva ekaṃ gāmaṃ pāvisi. Manussā taṃ disvā ‘‘ayaṃ samaṇo arahā appiccho, natthi iminā sadiso’’ti pūvabhattādīni gahetvā upasaṅkamanti. So ‘‘mayhaṃ sāṭakaṃ anivatthabhāvena idaṃ uppanna’’nti tato paṭṭhāya sāṭakaṃ labhitvāpi na nivāsesi, tadeva pabbajjaṃ aggahesi. Tassa santike aññepi aññepīti pañcasatā manussā pabbajiṃsu. Evamayaṃ gaṇācariyo hutvā ‘‘satthā’’ti loke pākaṭo ahosi.</paragraph>
<paragraph line="14"><bold>Makkhalī</bold>ti tassa nāmaṃ. Gosālāya jātattā <bold>gosālo</bold>ti dutiyanāmaṃ. Taṃ kira sakaddamāya bhūmiyā telaghaṭaṃ gahetvā gacchantaṃ ‘‘tāta mā khalī’’ti sāmiko āha. So pamādena khalitvā patitvā sāmikassa bhayena palāyituṃ āraddho. Sāmiko upadhāvitvā sāṭakakaṇṇe aggahesi, so sāṭakaṃ chaḍḍetvā acelako hutvā palāyi. Sesaṃ pūraṇasadisameva.</paragraph>
<paragraph line="15"><bold>Ajito</bold>ti tassa nāmaṃ. Kesakambalaṃ dhāretīti <bold>kesakambalo</bold>. Iti nāmadvayaṃ saṃsanditvā ‘‘ajito kesakambalo’’ti vuccati. Tattha <bold>kesakambalo</bold> nāma manussānaṃ kesehi katakambalo. Tato paṭikiṭṭhataraṃ vatthaṃ nāma natthi. Yathāha ‘‘seyyathāpi, bhikkhave, yāni kānici tantāvutānaṃ vatthānaṃ, kesakambalo tesaṃ paṭikiṭṭho akkhāyati. Kesakambalo, bhikkhave, sīte sīto uṇhe uṇho dubbaṇṇo duggandho dukkhasamphasso’’ti (a. ni. 3.138).</paragraph>
<paragraph line="16"><bold>Pakudho</bold>ti tassa nāmaṃ. <bold>Kaccāyano</bold>ti gottaṃ. Iti nāmagottaṃ saṃsanditvā ‘‘pakudho kaccāyano’’ti vuccati. Sītūdakapaṭikkhittako esa, vaccaṃ katvāpi udakakiccaṃ na karoti, uṇhodakaṃ vā kañjiyaṃ vā labhitvā karoti, nadiṃ vā maggodakaṃ vā atikkamma ‘‘sīlaṃ me bhinna’’nti vālikathūpaṃ katvā sīlaṃ adhiṭṭhāya gacchati. Evarūpanissirikaladdhiko esa.</paragraph>
<paragraph line="17"><bold>Sañcayo</bold>ti tassa nāmaṃ. Belaṭṭhassa putto <bold>belaṭṭhaputto</bold>. ‘‘Amhākaṃ gaṇṭhanakileso palibundhanakileso natthi, kilesagaṇṭhirahitā maya’’nti <pageBreak edition="M" number="3.0384" /> evaṃvāditāya laddhanāmavasena <bold>nigaṇṭho</bold>. Nāṭassa puttoti <bold>nāṭaputto</bold>.</paragraph>
<paragraph line="18"><bold>Piṇḍolabhāradvājo</bold>ti <pageBreak edition="V" number="3.0351" /> (udā. aṭṭha. 36) piṇḍaṃ ulamāno pariyesamāno pabbajitoti <bold>piṇḍolo</bold>. So kira parijiṇṇabhogo brāhmaṇo hutvā mahantaṃ bhikkhusaṅghassa lābhasakkāraṃ disvā piṇḍatthāya nikkhamitvā pabbajito. So mahantaṃ kapallapattaṃ ‘‘patta’’nti gahetvā carati, kapallapūraṃ yāguṃ pivati, bhattaṃ bhuñjati, pūvakhajjakañca khādati. Athassa mahagghasabhāvaṃ satthu ārocayiṃsu. Satthā tassa pattatthavikaṃ nānujāni. Thero heṭṭhāmañce pattaṃ nikujjitvā ṭhapeti. So ṭhapentopi ghaṃsentova paṇāmetvā ṭhapeti, gaṇhantopi ghaṃsentova ākaḍḍhitvā gaṇhāti. Taṃ gacchante gacchante kāle ghaṃsanena parikkhīṇaṃ nāḷikodanamattasseva gaṇhanakaṃ jātaṃ. Tato satthu ārocesuṃ. Athassa satthā pattatthavikaṃ anujāni. Thero aparena samayena indriyabhāvanaṃ bhāvento aggaphale arahatte patiṭṭhāsi. Iti so pubbe savisesaṃ piṇḍatthāya ulatīti <bold>piṇḍolo</bold>. Gottena pana <bold>bhāradvājo</bold>ti ubhayaṃ ekato katvā ‘‘piṇḍolabhāradvājo’’ti vuccati.</paragraph>
<paragraph line="19">‘‘Atha kho āyasmā piṇḍolabhāradvājo…pe… etadavocā’’ti kasmā evamāhaṃsu? So kira (dha. pa. aṭṭha. 2.180 devorohaṇavatthu) seṭṭhi neva sammādiṭṭhi, na micchādiṭṭhi, majjhattadhātuko. So cintesi ‘‘mayhaṃ gehe candanaṃ bahu, kiṃ nu kho iminā karissāmī’’ti. Athassa etadahosi ‘‘imasmiṃ loke ‘mayaṃ arahanto, mayaṃ arahanto’ti vattāro bahū, ahaṃ ekaṃ arahantampi na jānāmi, gehe bhamaṃ yojetvā pattaṃ likhāpetvā sikkāya ṭhapetvā veḷuparamparāya saṭṭhihatthamatte ākāse olambāpetvā ‘sace arahā atthi, ākāsenāgantvā gaṇhātū’ti vakkhāmi. Yo taṃ gahessati, tassa saputtadāro saraṇaṃ gamissāmī’’ti. So cintitaniyāmeneva pattaṃ likhāpetvā veḷuparamparāya ussāpetvā ‘‘yo imasmiṃ loke arahā, so ākāsena āgantvā imaṃ pattaṃ gaṇhātū’’ti āha.</paragraph>
<paragraph line="20">Tadā <pageBreak edition="M" number="3.0385" /> cha satthāro ‘‘amhākaṃ esa anucchaviko, amhākameva naṃ dehī’’ti vadiṃsu. So ‘‘ākāsenāgantvā gaṇhathā’’ti āha. Chaṭṭhe divase nigaṇṭho nāṭaputto antevāsike pesesi ‘‘gacchatha seṭṭhiṃ evaṃ vadetha ‘amhākaṃ ācariyasseva anucchaviko, mā appamattakassa kāraṇā ākāsena āgamanaṃ kari, dehi kira te patta’nti’’. Te gantvā seṭṭhiṃ tathā vadiṃsu. Seṭṭhi ‘‘ākāsenāgantvā gaṇhituṃ samatthova gaṇhātū’’ti āha. Nāṭaputto sayaṃ gantukāmo hutvā antevāsikānaṃ saññaṃ adāsi ‘‘ahaṃ ekaṃ hatthañca pādañca ukkhipitvā uppatitukāmo viya bhavissāmi, tumhe maṃ ‘ācariya kiṃ karotha, dārumayapattassa kāraṇā paṭicchannaṃ arahattaguṇaṃ mahājanassa mā dassayitthā’ti vatvā maṃ hatthesu ca pādesu ca gahetvā ākaḍḍhantā <pageBreak edition="V" number="3.0352" /> bhūmiyaṃ pāteyyāthā’’ti. So tattha gantvā seṭṭhiṃ āha ‘‘mahāseṭṭhi ayaṃ patto aññesaṃ nānucchaviko, mā te appamattakassa kāraṇā mama ākāse uppatanaṃ rucci, dehi me patta’’nti. Bhante, ākāsena uppatitvāva gaṇhathāti. Tato nāṭaputto ‘‘tena hi apetha apethā’’ti antevāsike apanetvā ‘‘ākāse uppatissāmī’’ti ekaṃ hatthañca pādañca ukkhipi. Atha naṃ antevāsikā ‘‘ācariya, kiṃ nāmetaṃ karotha, chavassa dārumayapattassa kāraṇā paṭicchannaguṇena tumhehi mahājanassa dassitena ko attho’’ti taṃ hatthapādesu gahetvā ākaḍḍhitvā bhūmiyaṃ pātesuṃ. So seṭṭhiṃ āha ‘‘mahāseṭṭhi, ime me uppatituṃ na denti, dehi me patta’’nti. Uppatitvāva gaṇhatha bhanteti. Evaṃ titthiyā cha divasāni vāyamitvāpi pattaṃ na labhiṃsuyeva.</paragraph>
<paragraph line="21">Atha sattame divase āyasmato ca moggallānassa āyasmato ca piṇḍolabhāradvājassa ‘‘rājagahe piṇḍāya carissāmā’’ti gantvā ekasmiṃ piṭṭhipāsāṇe ṭhatvā cīvaraṃ pārupanakāle dhuttakā kathaṃ samuṭṭhāpesuṃ ‘‘hambho pubbe cha satthāro ‘mayaṃ arahantāmhā’ti vicariṃsu, rājagahaseṭṭhino pana ajja sattamo divaso pattaṃ ussāpetvā ṭhapayato ‘sace arahā atthi, ākāsenāgantvā gaṇhātū’ti vadantassa, ekopi ‘ahaṃ arahā’ti ākāse uppatanto natthi, ajja no loke arahantānaṃ natthibhāvo ñāto’’ti. Taṃ kathaṃ sutvā āyasmā mahāmoggallāno āyasmantaṃ piṇḍolabhāradvājaṃ <pageBreak edition="M" number="3.0386" /> āha ‘‘sutaṃ te, āvuso bhāradvāja, imesaṃ vacanaṃ, ime buddhasāsanaṃ pariggaṇhantā viya vadanti, tvañca mahiddhiko mahānubhāvo, gacchetaṃ pattaṃ ākāsena gantvā gaṇhāhī’’ti. ‘‘Āvuso moggallāna, tvaṃ ‘iddhimantānaṃ aggo’ti pākaṭo, tvaṃ etaṃ gaṇha, tayi pana aggaṇhante ahaṃ gaṇhissāmī’’ti āha. Atha āyasmā mahāmoggallāno ‘‘gaṇhāvuso’’ti āha. Iti te lokassa arahantehi asuññabhāvadassanatthaṃ evamāhaṃsu.</paragraph>
<paragraph line="22"><bold>Tikkhattuṃ rājagahaṃ anupariyāyī</bold>ti tikkhattuṃ rājagahaṃ anugantvā paribbhami. ‘‘Sattakkhattu’’ntipi vadanti. Thero kira abhiññāpādakaṃ jhānaṃ samāpajjitvā uṭṭhāya tigāvutaṃ piṭṭhipāsāṇaṃ antantena paricchindanto tūlapicu viya ākāse uṭṭhāpetvā rājagahanagarassa upari sattakkhattuṃ anupariyāyi. So tigāvutappamāṇassa nagarassa apidhānaṃ viya paññāyi. Nagaravāsino ‘‘pāsāṇo no avattharitvā gaṇhātī’’ti bhītā suppādīni matthake katvā tattha tattha nilīyiṃsu. Sattame vāre thero piṭṭhipāsāṇaṃ bhinditvā attānaṃ dasseti. Mahājano theraṃ disvā ‘‘bhante piṇḍolabhāradvāja, tava pāsāṇaṃ gāḷhaṃ katvā gaṇha, mā <pageBreak edition="V" number="3.0353" /> no sabbe nāsayī’’ti āha. Thero pāsāṇaṃ pādantena khipitvā vissajjesi. So gantvā yathāṭhāneyeva patiṭṭhāsi. Thero seṭṭhissa gehamatthake aṭṭhāsi. Taṃ disvā seṭṭhi urena nipajjitvā ‘‘otara sāmī’’ti vatvā ākāsato otiṇṇaṃ theraṃ nisīdāpetvā pattaṃ gahetvā catumadhurapuṇṇaṃ katvā therassa adāsi. Thero pattaṃ gahetvā vihārābhimukho pāyāsi. Athassa ye araññagatā pāṭihāriyaṃ nāddasaṃsu, te sannipatitvā ‘‘bhante, amhākampi pāṭihāriyaṃ dassehī’’ti theraṃ anubandhiṃsu. So tesaṃ tesaṃ pāṭihāriyaṃ dassento vihāraṃ agamāsi. Satthā taṃ anubandhitvā unnādentassa mahājanassa saddaṃ sutvā ‘‘ānanda, kasseso saddo’’ti pucchi. Tena vuttaṃ <bold>‘‘assosi kho bhagavā…pe… kiṃ nu kho so, ānanda, uccāsaddo mahāsaddo’’</bold>ti.</paragraph>
<paragraph line="23"><bold>Vikubbaniddhiyā pāṭihāriyaṃ paṭikkhitta</bold>nti ettha <bold>vikubbaniddhi</bold> nāma ‘‘so pakativaṇṇaṃ vijahitvā kumārakavaṇṇaṃ vā dasseti nāgavaṇṇaṃ vā, vividhampi senābyūhaṃ dassetī’’ti (paṭi. ma. 3.13) evamāgatā pakativaṇṇavijahanavikāravasena pavattā <pageBreak edition="M" number="3.0387" /> iddhi. <bold>Adhiṭṭhāniddhi</bold> pana ‘‘pakatiyā eko bahukaṃ āvajjati sataṃ vā sahassaṃ vā satasahassaṃ vā, āvajjitvā ñāṇena adhiṭṭhāti ‘bahuko homī’’’ti (paṭi. ma. 3.10 dasaiddhiniddesa) evaṃ vibhajitvā dassitā adhiṭṭhānavasena nipphannā iddhi.</paragraph>
<paragraph line="24" number="253-254"><bold>Na acchupiyantī</bold>ti na suphassitāni honti. <bold>Rūpakākiṇṇānī</bold>ti itthirūpādīhi ākiṇṇāni. <bold>Bhūmiādhārake</bold>ti valayādhārake. <bold>Dāruādhārakadaṇḍādhārakesū</bold>ti ekadārunā kataādhārake bahūhi daṇḍakehi kataādhārake vāti attho, tīhi daṇḍehi kato pana na vaṭṭati. <bold>Bhūmiyaṃ pana nikkujjitvā ekameva ṭhapetabba</bold>nti ettha dve ṭhapentena upari ṭhapitapattaṃ ekena passena bhūmiyaṃ phusāpetvā ṭhapetuṃ vaṭṭatīti vadanti. <bold>Ālindakamiḍḍhikādīna</bold>nti pamukhamiḍḍhikānaṃ. <bold>Parivattitvā tattheva patiṭṭhātī</bold>ti ettha ‘‘parivattitvā tatiyavāre tattheva miḍḍhiyā patiṭṭhātī’’ti <bold>gaṇṭhipadesu</bold> vuttaṃ. <bold>Paribhaṇḍaṃ</bold> nāma gehassa bahi kuṭṭapādassa thirabhāvatthaṃ katā tanukamiḍḍhikā vuccati. <bold>Tanukamiḍḍhikāyā</bold>ti khuddakamiḍḍhikāya. Miḍḍhantepi ādhārake ṭhapetuṃ vaṭṭati. ‘‘Anujānāmi, bhikkhave, ādhāraka’’nti hi vacanato miḍḍhādīsu yattha katthaci ādhārakaṃ ṭhapetvā tattha pattaṃ ṭhapetuṃ vaṭṭati ādhārake ṭhapanokāsassa aniyamitattāti vadanti. ‘‘Pattamāḷo nāma vaṭṭetvā pattānaṃ agamanatthaṃ vaṭṭaṃ vā caturassaṃ vā iṭṭhakādīhi parikkhipitvā kato’’ti <bold>gaṇṭhipadesu</bold> vuttaṃ.</paragraph>
<paragraph line="25" number="255"><bold>Ghaṭika</bold>nti upari yojitaṃ aggaḷaṃ. <bold>Tāvakālikaṃ paribhuñjituṃ vaṭṭatī</bold>ti sakideva gahetvā <pageBreak edition="V" number="3.0354" /> tena āmisaṃ paribhuñjitvā chaḍḍetuṃ vaṭṭatīti adhippāyo. <bold>Ghaṭikaṭāhe</bold>ti bhājanakapāle. <bold>Abhuṃ me</bold>ti ettha bhavatīti <bold>bhū,</bold> vaḍḍhi. Na bhūti <bold>abhū,</bold> avaḍḍhi. Bhayavasena pana sā itthī ‘‘abhu’’nti āha, vināso mayhanti attho. <bold>Chavasīsassa patta</bold>nti chavasīsamayaṃ pattaṃ. Pakativikārasambandhe cetaṃ sāmivacanaṃ, abhedepi vā bhedūpacārenāyaṃ vohāro ‘‘silāputtakassa sarīra’’ntiādīsu viya.</paragraph>
<paragraph line="26"><bold>Cabbetvā</bold>ti khāditvā. <bold>Ekaṃ udakagaṇḍusaṃ gahetvā</bold>ti vāmahattheneva pattaṃ ukkhipitvā mukhena gaṇḍusaṃ gahetvā. <bold>Ucchiṭṭhahatthenā</bold>ti sāmisena hatthena. <bold>Ettāvatā</bold>ti ekagaṇḍusagahaṇamattena. <bold>Luñcitvā</bold>ti tato maṃsaṃ <pageBreak edition="M" number="3.0388" /> uddharitvā. Etesu sabbesu paṇṇattiṃ jānātu vā mā vā, āpattiyeva.</paragraph>
<paragraph line="27" number="256"><bold>Kiṇṇacuṇṇenā</bold>ti surākiṇṇacuṇṇena. <bold>‘‘Anuvātaṃ paribhaṇḍa</bold>nti kilañjādīsu karontī’’ti <bold>gaṇṭhipadesu</bold> vuttaṃ. <bold>Bidalaka</bold>nti duguṇakaraṇasaṅkhātassa kiriyāvisesassa adhivacanaṃ. Kassa duguṇakaraṇaṃ? Yena kilañjādinā mahantaṃ kathinaṃ atthataṃ, tassa. Tañhi daṇḍakathinappamāṇena pariyante saṃharitvā duguṇaṃ kātabbaṃ. <bold>Paṭiggaha</bold>nti aṅgulikañcukaṃ.</paragraph>
<paragraph line="28" number="257-259"><bold>Pāti</bold> nāma paṭiggahaṇasaṇṭhānena kato bhājanaviseso. <bold>Na sammatī</bold>ti nappahoti.</paragraph>
<paragraph line="29" number="260-262"><bold>Nīcavatthukaṃ cinitu</bold>nti bahikuṭṭassa samantato nīcavatthukaṃ katvā cinituṃ. <bold>Arahaṭaghaṭiyantaṃ</bold> nāma sakaṭacakkasaṇṭhānaṃ are are ghaṭikāni bandhitvā ekena dvīhi vā paribbhamiyamānaṃ yantaṃ.</paragraph>
<paragraph line="30" number="263"><bold>Āviddhapakkhapāsaka</bold>nti kaṇṇikamaṇḍalassa samantā ṭhapitapakkhapāsakaṃ. <bold>Maṇḍale</bold>ti kaṇṇikamaṇḍale. <bold>Pakkhapāsake ṭhapetvā</bold>ti samantā pakkhapāsakaphalakāni ṭhapetvā.</paragraph>
<paragraph line="31" number="264"> ‘‘Namatakaṃ santhatasadisa’’nti <bold>gaṇṭhipadesu</bold> vuttaṃ. <bold>Cammakhaṇḍaparihārena paribhuñjitabba</bold>nti anadhiṭṭhahitvā paribhuñjitabbaṃ. <bold>Ettheva paviṭṭhānī</bold>ti maḷorikāya eva antogadhāni. Pubbe pattasaṅgopanatthaṃ ādhārako anuññāto, idāni bhuñjanatthaṃ.</paragraph>
<paragraph line="32" number="265"><bold>Nikkujjitabbo</bold>ti <pageBreak edition="V" number="3.0355" /> tena dinnassa deyyadhammassa appaṭiggahaṇatthaṃ pattanikkujjanakammavācāya nikkujjitabbo, na adhomukhaṭhapanena. Tenevāha <bold>‘‘evañca pana, bhikkhave, nikkujjitabbo’’</bold>tiādi. <bold>Alābhāyā</bold>ti catunnaṃ paccayānaṃ alābhatthāya. <bold>Anatthāyā</bold>ti upaddavāya avaḍḍhiyā.</paragraph>
<paragraph line="33" number="266"><bold>Pasādessāmā</bold>ti āyācissāma. <bold>Etadavocā</bold>ti ‘‘appatirūpaṃ mayā kataṃ, bhagavā pana mahantepi aguṇe acintetvā mayhaṃ accayaṃ paṭiggaṇhissatī’’ti maññamāno etaṃ ‘‘accayo maṃ bhante’’tiādivacanaṃ avoca <pageBreak edition="M" number="3.0389" />. Tattha ñāyapaṭipattiṃ aticca eti pavattatīti <bold>accayo,</bold> aparādho. <bold>Maṃ accagamā</bold>ti maṃ atikkamma abhibhavitvā pavatto. Purisena madditvā abhibhavitvā pavattitopi hi aparādho atthato purisaṃ aticca abhibhavitvā pavatto nāma hoti. <bold>Paṭiggaṇhātū</bold>ti khamatu. <bold>Āyatiṃ saṃvarāyā</bold>ti anāgate saṃvaraṇatthāya puna evarūpassa aparādhassa dosassa khalitassa akaraṇatthāya. <bold>Tagghā</bold>ti ekaṃsena. <bold>Yathādhammaṃ paṭikarosī</bold>ti yathā dhammo ṭhito, tatheva karosi, khamāpesīti vuttaṃ hoti. <bold>Taṃ te mayaṃ paṭiggaṇhāmā</bold>ti taṃ tava aparādhaṃ mayaṃ khamāma. <bold>Vuḍḍhi hesā, āvuso vaḍḍha, ariyassa vinaye</bold>ti esā, āvuso vaḍḍha, ariyassa vinaye buddhassa bhagavato sāsane vuḍḍhi nāma. Katamā? Accayaṃ accayato disvā yathādhammaṃ paṭikaritvā āyatiṃ saṃvarāpajjanā. Desanaṃ pana puggalādhiṭṭhānaṃ karonto <bold>‘‘yo accayaṃ accayato disvā yathādhammaṃ paṭikaroti, āyatiṃ saṃvaraṃ āpajjatī’’</bold>ti āha.</paragraph>
<paragraph line="34" number="268"> Bodhirājakumāravatthumhi (ma. ni. aṭṭha. 2.324 ādayo) <bold>kokanado</bold>ti <bold>kokanadaṃ</bold> vuccati padumaṃ, so ca maṅgalapāsādo olokanapadumaṃ dassetvā kato, tasmā ‘‘kokanado’’ti saṅkhaṃ labhi. <bold>Yāva pacchimasopānakaḷevarā</bold>ti ettha <bold>pacchimasopānakaḷevara</bold>nti paṭhamasopānaphalakaṃ vuttaṃ tassa sabbapacchā dussena santhatattā. Uparimasopānaphalakato paṭṭhāya hi sopānaṃ santhataṃ. <bold>Addasā kho</bold>ti olokanatthaṃyeva dvārakoṭṭhake ṭhito addasa.</paragraph>
<paragraph line="35"><bold>Bhagavā tuṇhī ahosī</bold>ti ‘‘kissa nu kho atthāya rājakumārena ayaṃ mahāsakkāro kato’’ti āvajjento puttapatthanāya katabhāvaṃ aññāsi. So hi rājaputto aputtako. Sutañcānena ahosi ‘‘buddhānaṃ kira adhikāraṃ katvā manasā icchitaṃ labhantī’’ti. So ‘‘sacāhaṃ puttaṃ labhissāmi, sammāsambuddho imaṃ celapaṭikaṃ akkamissati. No ce labhissāmi, na akkamissatī’’ti patthanaṃ katvā santharāpesi. Atha bhagavā ‘‘nibbattissati nu kho etassa putto’’ti āvajjetvā ‘‘na nibbattissatī’’ti addasa. Pubbe kira so ekasmiṃ <pageBreak edition="V" number="3.0356" /> dīpe vasamāno <pageBreak edition="M" number="3.0390" /> samānacchandena sakuṇapotake khādi. Sacassa mātugāmo puññavā bhaveyya, puttaṃ labheyya. Ubhohi pana samānacchandehi hutvā pāpakammaṃ kataṃ, tenassa putto na nibbattissatīti aññāsi. Dusse pana akkante ‘‘buddhānaṃ adhikāraṃ katvā patthitaṃ labhantīti loke anussavo, mayā ca mahāadhikāro kato, na ca puttaṃ labhāmi, tucchaṃ idaṃ vacana’’nti micchāgahaṇaṃ gaṇheyya. Titthiyāpi ‘‘natthi samaṇānaṃ akattabbaṃ nāma, celapaṭikaṃ maddantā āhiṇḍantī’’ti ujjhāyeyyuṃ. Etarahi ca akkamantesu bahū bhikkhū paracittaviduno, te bhabbataṃ jānitvā akkamissanti, abhabbataṃ jānitvā na akkamissanti. Anāgate pana upanissayo mando bhavissati, anāgataṃ na jānissanti, tesu akkamantesu sace patthitaṃ ijjhissati, iccetaṃ kusalaṃ. No ce ijjhissati, ‘‘pubbe bhikkhusaṅghassa adhikāraṃ katvā icchiticchitaṃ labhanti, idāni na labhanti, teyeva maññe bhikkhū paṭipattipūrakā ahesuṃ, ime pana paṭipattiṃ pūretuṃ na sakkontī’’ti manussā vippaṭisārino bhavissantīti imehi tīhi kāraṇehi bhagavā akkamituṃ anicchanto tuṇhī ahosi. <bold>Pacchimaṃ janataṃ tathāgato anukampatī</bold>ti idaṃ pana thero vuttesu kāraṇesu tatiyaṃ kāraṇaṃ sandhāyāha. Maṅgalaṃ icchantīti <bold>maṅgalikā</bold>.</paragraph>
<paragraph line="36" number="269"><bold>Bījani</bold>nti caturassabījaniṃ. <bold>Tālavaṇṭa</bold>nti tālapattādīhi kataṃ maṇḍalikabījaniṃ.</paragraph>
<paragraph line="37" number="270-275"><bold>‘‘Ekapaṇṇacchattaṃ</bold> nāma tālapatta’’nti <bold>gaṇṭhipadesu</bold> vuttaṃ. <bold>Kammasatenā</bold>ti ettha <bold>sata</bold>-saddo anekapariyāyo, anekena kammenāti attho, mahatā ussāhenāti vuttaṃ hoti. <bold>Rudhī</bold>ti khuddakavaṇaṃ.</paragraph>
<paragraph line="38" number="278"> ‘‘Akāyabandhanena sañcicca asañcicca vā gāmappavesane āpatti. Saritaṭṭhānato bandhitvā pavisitabbaṃ nivattitabbaṃ vā’’ti <bold>gaṇṭhipadesu</bold> vuttaṃ. <bold>Murajavaṭṭisaṇṭhānaṃ veṭhetvā kata</bold>nti bahū rajjuke ekato katvā nānāvaṇṇehi suttehi veṭhetvā murajavaṭṭisadisaṃ kataṃ. Teneva <bold>dutiyapārājikavaṇṇanāyaṃ</bold> (pārā. aṭṭha. 1.85 pāḷimuttakavinicchaya) vuttaṃ ‘‘bahū rajjuke ekato katvā ekena <pageBreak edition="M" number="3.0391" /> nirantaraṃ veṭhetvā kataṃ bahurajjukanti na vattabbaṃ, taṃ vaṭṭatī’’ti. Tattha yaṃ vattabbaṃ, taṃ heṭṭhā vuttameva. <bold>Muddikakāyabandhanaṃ</bold> nāma caturassaṃ akatvā sajjitaṃ. <bold>Pāmaṅgadasā</bold> caturassā. <bold>Mudiṅgasaṇṭhānenā</bold>ti varakasīsākārena. <bold>Pāsanto</bold>ti dasāmūlaṃ.</paragraph>
<paragraph line="39" number="280-282"><bold>Muṇḍavaṭṭī</bold>ti <pageBreak edition="V" number="3.0357" /> mallakammakarādayo. <bold>Pamāṇaṅgulenā</bold>ti vaḍḍhakīaṅgulaṃ sandhāya vuttaṃ. Sesamettha pāḷito aṭṭhakathāto ca suviññeyyameva.</paragraph>
<centered line="40">Khuddakavatthukkhandhakavaṇṇanā niṭṭhitā.</centered>
</body>
</document>