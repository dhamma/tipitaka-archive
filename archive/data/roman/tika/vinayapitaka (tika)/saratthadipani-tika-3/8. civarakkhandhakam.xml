<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin02t.tik16.xml</normativeSource>
    <source>roman/tika/vinayapitaka (tika)/saratthadipani-tika-3/8. civarakkhandhakam.xml</source>
    <script>roman</script>
    <directory>/tika/vinayapitaka (tika)/saratthadipani-tika-3</directory>
    <basename>8. civarakkhandhakam</basename>
    <titlePath>8. Cīvarakkhandhakaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">8. Cīvarakkhandhakaṃ</chapter>
    <subhead line="2">Jīvakavatthukathāvaṇṇanā</subhead>
    <paragraph line="3" number="329-330"> Cīvarakkhandhake <pageBreak edition="Myanmar" number="3.0339" /><pageBreak edition="Vipassana Research Institut" number="3.0309" /><bold>kammavipāka</bold>nti kammajarogaṃ. <bold>Saṃyamassā</bold>ti ānisaṃsassa, upayogatthe cetaṃ sāmivacanaṃ.</paragraph>
    <subhead line="4">Pajjotarājavatthukathādivaṇṇanā</subhead>
    <paragraph line="5" number="334-336"><bold>Vicchikassa jāto</bold>ti tassa kira mātuyā utusamaye sayanagatāya vicchiko nābhippadesaṃ āruḷho, sā tassa samphassena gabbhaṃ gaṇhi. Taṃ sandhāya vuttaṃ ‘‘vicchikassa jāto’’ti. <bold>Ussannadoso</bold>ti sañcitapittādidoso.</paragraph>
    <subhead line="6">Varayācanakathāvaṇṇanā</subhead>
    <paragraph line="7" number="337"><bold>Itarītarenā</bold>ti itarena itarena. <bold>Itara</bold>-saddo pana aniyamavacano dvikkhattuṃ vuccamāno yaṃkiñci-saddehi samānattho hotīti vuttaṃ <bold>‘‘appagghenapi mahagghenapi yena kenacī’’</bold>ti. <bold>Mahāpiṭṭhiyakojava</bold>nti hatthipiṭṭhīsu attharitabbatāya mahāpiṭṭhiyanti laddhasamaññaṃ caturaṅgulapupphaṃ kojavaṃ.</paragraph>
    <subhead line="8">Kambalānujānanādikathāvaṇṇanā</subhead>
    <paragraph line="9" number="340"><bold>Upacāre</bold>ti susānassa āsanne padese. <bold>Chaḍḍetvā gatā</bold>ti kiñci avatvāyeva chaḍḍetvā gatā. <bold>So eva sāmī</bold>ti akatāya katikāya yena gahitaṃ, sova sāmī.</paragraph>
    <subhead line="10">Cīvarapaṭiggāhakasammutiādikathāvaṇṇanā</subhead>
    <paragraph line="11" number="342-343"><bold>Dhuravihāraṭṭhāne</bold>ti <pageBreak edition="Vipassana Research Institut" number="3.0310" /> vihāradvārassa sammukhaṭṭhāne. <bold>Vihāramajjheyeva sammannitabba</bold>nti sabbesaṃ jānanatthāya vihāramajjheyeva nisinnehi sammannitabbaṃ. <bold>Tulābhūto</bold>ti tulāsadiso. <bold>Vaṇṇāvaṇṇaṃ katvā</bold>ti sabbakoṭṭhāse agghato samake katvā. Tenevāha <bold>‘‘same paṭivīse ṭhapetvā’’</bold>ti. <bold>Ida</bold>nti sāmaṇerānaṃ upaḍḍhapaṭivīsassa dānaṃ. <bold>Phātikamma</bold>nti sammuñjanībandhanādihatthakammaṃ <pageBreak edition="Myanmar" number="3.0340" />. <bold>Ukkuṭṭhiṃ karontī</bold>ti mahāsaddaṃ karonti. <bold>Samapaṭivīso dātabbo</bold>ti karissāmāti yācantānaṃ paṭiññāmattenapi samakoṭṭhāso dātabbo.</paragraph>
    <subhead line="12">Cīvararajanakathāvaṇṇanā</subhead>
    <paragraph line="13" number="344"><bold>Rajanakumbhiyā majjhe ṭhapetvā</bold>ti antorajanakumbhiyā majjhe ṭhapetvā evaṃ vaṭṭādhārake antorajanakumbhiyā pakkhitte majjhe udakaṃ tiṭṭhati, vaṭṭādhārakato bahi samantā antokumbhiyaṃ rajanacchalli. <bold>Rajanaṃ pakkhipitu</bold>nti rajanacchalliṃ pakkhipituṃ.</paragraph>
    <subhead line="14">Ticīvarānujānanakathāvaṇṇanā</subhead>
    <paragraph line="15" number="346"><bold>Uddhaste aruṇe</bold>ti uggate aruṇasīse. <bold>Nandimukhiyā</bold>ti tuṭṭhamukhiyā.</paragraph>
    <subhead line="16">Atirekacīvarādikathāvaṇṇanā</subhead>
    <paragraph line="17" number="348"><bold>Acchupeyya</bold>nti patiṭṭhapeyyaṃ. <bold>Hatavatthakāna</bold>nti kālātītavatthānaṃ. <bold>Uddharitvā allīyāpanakhaṇḍa</bold>nti dubbalaṭṭhānaṃ apanetvā allīyāpanavatthakhaṇḍaṃ.</paragraph>
    <subhead line="18">Visākhāvatthukathāvaṇṇanā</subhead>
    <paragraph line="19" number="349-351"> Visākhāvatthumhi <bold>kallakāyā</bold>ti akilantakāyā pītisomanassehi phuṭasarīrā. <bold>Gatī</bold>ti ñāṇagati ñāṇādhigamo. <bold>Abhisamparāyo</bold>ti ñāṇābhisamparāyo ñāṇasahito peccabhāvo.</paragraph>
    <paragraph line="20"><bold>Taṃ</bold><pageBreak edition="Vipassana Research Institut" number="3.0311" /><bold>bhagavā byākarissatī</bold>ti ‘‘so bhikkhu sotāpanno sakadāgāmī’’tiādinā tassa taṃ ñāṇagatiṃ, tato paraṃ ‘‘niyato sambodhiparāyaṇo sakideva imaṃ lokaṃ āgantvā dukkhassantaṃ karissatī’’tiādinā (saṃ. ni. 5.1004) ñāṇābhisamparāyañca āvi karissati. <bold>Sovaggika</bold>nti saggasaṃvattanikaṃ. Sokaṃ nudati vinodetīti <bold>sokanudaṃ</bold>.</paragraph>
    <subhead line="21">Nisīdanādianujānanakathāvaṇṇanā</subhead>
    <paragraph line="22" number="353"><bold>Dukkhaṃ</bold><pageBreak edition="Myanmar" number="3.0341" /><bold>supatī</bold>ti nānāvidhasupinaṃ passanto dukkhaṃ supati. <bold>Dukkhaṃ paṭibujjhatī</bold>ti paṭibujjhantopi uttasitvā salomahaṃso dukkhaṃ paṭibujjhati.</paragraph>
    <subhead line="23">Pacchimavikappanupagacīvarādikathāvaṇṇanā</subhead>
    <paragraph line="24" number="359-362"><bold>Aṭṭhapadakacchannena pattamukhaṃ sibbitu</bold>nti aṭṭhapadaphalakākārena pattamukhe tattha tattha gabbhaṃ dassetvā sibbituṃ. <bold>Aggaḷaguttiyeva pamāṇa</bold>nti imehi catūhi nikkhepakāraṇehi ṭhapentenapi aggaḷaguttivihāreyeva ṭhapetuṃ vaṭṭatīti adhippāyo.</paragraph>
    <subhead line="25">Saṅghikacīvaruppādakathāvaṇṇanā</subhead>
    <paragraph line="26" number="363"><bold>Pañca māse</bold>ti accantasaṃyoge upayogavacanaṃ. <bold>Vaḍḍhiṃ payojetvā ṭhapitaupanikkhepato</bold>ti vassāvāsikatthāya veyyāvaccakarehi vaḍḍhiṃ payojetvā ṭhapitaupanikkhepato. <bold>Tatruppādato</bold>ti nāḷikeraārāmāditatruppādato. ‘‘Vassāvāsikalābhavasena vā matakacīvaravasena vā tatruppādavasena vā aññena vā kenaci ākārena saṅghaṃ uddissa uppannacīvaraṃ, sabbaṃ tasseva atthatakathinassa pañca māse, anatthatakathinassa ekaṃ cīvaramāsaṃ pāpuṇātī’’ti avisesato vatvāpi puna vassāvāsikalābhavasena uppanne labbhamānavisesaṃ dassetuṃ <bold>‘‘yaṃ pana ida’’</bold>ntiādi āraddhaṃ. Tattha <bold>idhā</bold>ti abhilāpamattametaṃ. ‘‘Vassaṃvutthasaṅghassa demā’’ti vuttepi soyeva nayo. <bold>Anatthatakathinassapi pañca māse pāpuṇātī</bold>ti vassāvāsikalābhavasena uppannattā anatthatakathinassapi vutthavassassa pañca māse pāpuṇāti. <bold>Kenaci</bold> pana ‘‘idha-saddena niyamitattā’’ti kāraṇaṃ vuttaṃ, taṃ akāraṇaṃ. Tathā hi idha-saddena aniyametvāpi ‘‘vassaṃvutthasaṅghassa demā’’ti vā ‘‘vassāvāsikaṃ demā’’ti vā antohemante vassāvāsikalābhavasena dinnaṃ cīvaraṃ anatthatakathinassapi vutthavassassa pañca māse pāpuṇāti, teneva <pageBreak edition="Vipassana Research Institut" number="3.0312" /> parato aṭṭhasu mātikāsu ‘‘vassaṃvutthasaṅghassa detī’’ti imassa mātikāpadassa vinicchaye (mahāva. aṭṭha. 379) ‘‘cīvaramāsato paṭṭhāya yāva hemantassa pacchimo divaso, tāva vassāvāsikaṃ <pageBreak edition="Myanmar" number="3.0342" /> demāti vutte kathinaṃ atthataṃ vā hotu anatthataṃ vā, atītavassaṃvutthānameva pāpuṇātī’’ti vuttaṃ. <bold>Tato para</bold>nti pañcamāsato paraṃ, gimhānassa paṭhamadivasato paṭṭhāyāti attho.</paragraph>
    <paragraph line="27">‘‘Kasmā? Piṭṭhisamaye uppannattā’’ti idaṃ ‘‘udāhu anāgatavasse’’ti imassānantaraṃ daṭṭhabbaṃ. Gimhānassa paṭhamadivasato paṭṭhāya uppannameva hi piṭṭhisamaye uppannattā ‘‘kiṃ atītavasse idaṃ vassāvāsika’’ntiādinā pucchitabbaṃ, teneva paratopi vakkhati ‘‘gimhānaṃ paṭhamadivasato paṭṭhāya vutte pana mātikā āropetabbā ‘atītavassāvāsassa pañca māsā atikkantā, anāgato cātumāsaccayena bhavissati, kataravassāvāsassa desī’ti. Sace ‘atītavassaṃvutthānaṃ dammī’ti vadati, taṃantovassaṃvutthānameva pāpuṇātī’’ti (mahāva. aṭṭha. 379). Potthakesu pana ‘‘anatthatakathinassapi pañca māse pāpuṇātī’’ti imassānantaraṃ ‘‘kasmā? Piṭṭhisamaye uppannattā’’ti idaṃ likhanti, taṃ na yujjati. Na hi piṭṭhisamaye uppannaṃ sandhāya ‘‘anatthatakathinassapi pañca māse pāpuṇātī’’ti vuttaṃ, na ca piṭṭhisamaye uppannaṃ vutthavassasseva pāpuṇāti, sammukhībhūtānaṃ sabbesaṃ pāpuṇāti, teneva parato vakkhati ‘‘asukavihāre vassaṃvutthasaṅghassāti vadati, tatra vassaṃvutthānameva yāva kathinassubbhārā pāpuṇāti. Sace pana gimhānaṃ paṭhamadivasato paṭṭhāya evaṃ vadati, tatra sammukhībhūtānaṃ sabbesaṃ pāpuṇāti. Kasmā? Piṭṭhisamaye uppannattā’’ti (mahāva. aṭṭha. 379).</paragraph>
    <paragraph line="28"><bold>Ṭhitikā pana na tiṭṭhatī</bold>ti ettha aṭṭhitāya ṭhitikāya puna aññasmiṃ cīvare uppanne sace eko bhikkhu āgacchati, majjhe chinditvā dvīhipi gahetabbaṃ. Ṭhitāya pana ṭhitikāya puna aññasmiṃ cīvare uppanne sace navakataro āgacchati, ṭhitikā heṭṭhā gacchati. Sace vuḍḍhataro āgacchati, ṭhitikā uddhamārohati. Atha añño natthi, puna attano pāpetvā gahetabbaṃ. <bold>Duggahitāni hontī</bold>ti ettha saṅghikāneva hontīti adhippāyo. <bold>Gahitameva nāmā</bold>ti ‘‘imassa idaṃ patta’’nti kiñcāpi na viditaṃ, te pana bhāgā atthato tesaṃ pattāyevāti adhippāyo. <bold>Itovā</bold>ti therānaṃ dātabbatoyeva.</paragraph>
    <centered line="29">Saṅghikacīvaruppādakathāvaṇṇanā niṭṭhitā.</centered>
    <subhead line="30">Upanandasakyaputtavatthukathāvaṇṇanā</subhead>
    <paragraph line="31" number="364"><bold>Sattāhavārena</bold><pageBreak edition="Myanmar" number="3.0343" /><pageBreak edition="Vipassana Research Institut" number="3.0313" /><bold>aruṇameva uṭṭhāpetī</bold>ti etaṃ vacanamattameva ekasmiṃ vihāre sattāhakiccābhāvato. <bold>Ida</bold>nti ekādhippāyadānaṃ. <bold>Nānālābhehī</bold>tiādīsu nānā visuṃ visuṃ lābho etesūti nānālābhā, dve vihārā, tehi <bold>nānālābhehi</bold>. Nānā visuṃ visuṃ pākārādīhi paricchinno upacāro etesanti nānūpacārā, tehi <bold>nānūpacārehi. Ekasīmavihārehī</bold>ti ekūpacārasīmāyaṃ dvīhi vihārehi.</paragraph>
    <subhead line="32">Gilānavatthukathāvaṇṇanā</subhead>
    <paragraph line="33" number="365"><bold>Palipanno</bold>ti nimuggo, makkhitoti attho. <bold>Uccāretvā</bold>ti ukkhipitvā. <bold>Samānācariyako</bold>ti ettha sacepi ekassa ācariyassa eko antevāsiko hoti, eko saddhivihāriko, etepi aññamaññaṃ samānācariyakā evāti vadanti.</paragraph>
    <paragraph line="34" number="366"><bold>Bhesajjaṃ yojetuṃ asamattho hotī</bold>ti vejjena ‘‘idañcidañca bhesajjaṃ gahetvā iminā yojetvā dātabba’’nti vutte tathā kātuṃ asamatthoti attho. <bold>Nīhātu</bold>nti nīharituṃ, chaḍḍetunti attho.</paragraph>
    <subhead line="35">Matasantakakathāvaṇṇanā</subhead>
    <paragraph line="36" number="367-369"><bold>Bhikkhussa kālakate</bold>ti ettha <bold>kālakata</bold>-saddo bhāvasādhanoti āha <bold>‘‘kālakiriyāyā’’</bold>ti. <bold>Tattha tattha saṅghassā</bold>ti tasmiṃ tasmiṃ vihāre saṅghassa.</paragraph>
    <subhead line="37">Saṅghe bhinne cīvaruppādakathāvaṇṇanā</subhead>
    <paragraph line="38" number="376"><bold>Yattha pana dakkhiṇodakaṃ pamāṇa</bold>nti bhikkhū yasmiṃ raṭṭhe dakkhiṇodakapaaggahaṇamattenapi deyyadhammassa sāmino hontīti adhippāyo. <bold>Parasamudde</bold>ti jambudīpe.</paragraph>
    <paragraph line="39" number="378"><bold>Matakacīvaraṃ adhiṭṭhātī</bold>ti ettha maggaṃ gacchanto tassa kālakiriyaṃ sutvā avihāraṭṭhāne <pageBreak edition="Vipassana Research Institut" number="3.0314" /> ce dvādasaratanabbhantare aññesaṃ bhikkhūnaṃ abhāvaṃ ñatvā ‘‘idaṃ cīvaraṃ mayhaṃ pāpuṇātī’’ti adhiṭṭhāti, svādhiṭṭhitaṃ.</paragraph>
    <subhead line="40">Aṭṭhacīvaramātikākathāvaṇṇanā</subhead>
    <paragraph line="41" number="379"><bold>Puggalādhiṭṭhānanayena</bold><pageBreak edition="Myanmar" number="3.0344" /><bold>vutta</bold>nti ‘‘sīmāyadāna’’ntiādinā vattabbe ‘‘sīmāya detī’’tiādi puggalādhiṭṭhānanayena vuttaṃ. <bold>Parikkhepārahaṭṭhānena paricchinnā</bold>ti iminā aparikkhittassa vihārassa dhuvasannipātaṭṭhānādito paṭhamaleḍḍupātassa anto upacārasīmāti dasseti. Idāni dutiyaleḍḍupātassa antopi upacārasīmāyevāti dassetuṃ <bold>‘‘apicā’’</bold>tiādi āraddhaṃ. Dhuvasannipātaṭṭhānampi pariyantagatameva gahetabbaṃ. Bhikkhunīnaṃ ārāmappavesanasenāsanāpucchanādi parivāsamānattārocanavassacchedanissayasenāsanaggāhādi vidhānanti idaṃ sabbaṃ imissāyeva upacārasīmāya vasena veditabbaṃ. Lābhatthāya ṭhapitasīmā <bold>lābhasīmā</bold>. Samānasaṃvāsaavippavāsasīmāsu dinnassa idaṃ nānattaṃ – ‘‘avippavāsasīmāya dammī’’ti dinnaṃ gāmaṭṭhānaṃ na pāpuṇāti. Kasmā? ‘‘Ṭhapetvā gāmañca gāmūpacārañcā’’ti vuttattā. ‘‘Samānasaṃvāsakasīmāya dammī’’ti dinnaṃ pana gāme ṭhitānampi pāpuṇātīti.</paragraph>
    <paragraph line="42"><bold>Buddhādhivuttho</bold>ti buddhena bhagavatā adhivuttho. <bold>Ekasmi</bold>nti ekasmiṃ vihāre. <bold>Pākavaṭṭa</bold>nti dānavaṭṭaṃ. <bold>Vattatī</bold>ti pavattati. <bold>Paṃsukūlikānampi vaṭṭatī</bold>ti ‘‘tuyhaṃ demā’’ti avatvā ‘‘bhikkhūnaṃ dema, therānaṃ demā’’ti vuttattā paṃsukūlikānaṃ vaṭṭati. <bold>Vicāritamevā</bold>ti upāhanatthavikādīnamatthāya vicāritameva.</paragraph>
    <paragraph line="43"><bold>Upaḍḍhaṃ dātabba</bold>nti yaṃ ubhatosaṅghassa dinnaṃ, tato upaḍḍhaṃ bhikkhūnaṃ, upaḍḍhaṃ bhikkhunīnaṃ dātabbaṃ. Sacepi eko bhikkhu hoti ekā vā bhikkhunī, antamaso anupasampannassapi upaḍḍhameva dātabbaṃ. <bold>‘‘Bhikkhusaṅghassa ca bhikkhunīnañca tuyhañcā’’ti vutte pana puggalo visuṃ na labhatī</bold>ti idaṃ aṭṭhakathāpamāṇeneva gahetabbaṃ. Na hettha visesakāraṇaṃ upalabbhati. Tathā hi ‘‘ubhatosaṅghassa ca tuyhañca dammī’’ti vutte sāmaññavisesavacanehi saṅgahitattā yathā puggalo visuṃ labhati, evamidhāpi ‘‘bhikkhusaṅghassa ca tuyhañcā’’ti sāmaññavisesavacanasabbhāvato bhavitabbameva visuṃ puggalapaṭivīsenāti viññāyati, tasmā aṭṭhakathāvacanamevettha pamāṇaṃ. <bold>Pāpuṇanaṭṭhānato ekameva labhatī</bold>ti attano vassaggena pattaṭṭhānato ekameva <pageBreak edition="Myanmar" number="3.0345" /> koṭṭhāsaṃ labhati. Tattha kāraṇamāha <bold>‘‘kasmā? Bhikkhusaṅghaggahaṇena gahitattā’’</bold>ti, bhikkhusaṅghaggahaṇeneva puggalassapi gahitattāti <pageBreak edition="Vipassana Research Institut" number="3.0315" /> adhippāyo. <bold>Bhikkhusaṅghassa harāti vuttepi haritabba</bold>nti īdisaṃ gihiveyyāvaccaṃ na hotīti katvā vuttaṃ.</paragraph>
    <paragraph line="44"><bold>Lakkhaṇaññū vadantī</bold>ti idaṃ sanniṭṭhānavacanaṃ, aṭṭhakathāsu anāgatattā pana evaṃ vuttaṃ. <bold>Bahiupacārasīmāyaṃ…pe… sabbesaṃ pāpuṇātī</bold>ti yattha katthaci vutthavassānaṃ sabbesaṃ pāpuṇātīti adhippāyo. Teneva <bold>mātikāṭṭhakathāya</bold>mpi (kaṅkhā. aṭṭha. akālacīvarasikkhāpadavaṇṇanā) ‘‘sace pana bahiupacārasīmāyaṃ ṭhito ‘vassaṃvutthasaṅghassā’ti vadati, yattha katthaci vutthavassānaṃ sabbesaṃ sampattānaṃ pāpuṇātī’’ti vuttaṃ. <bold>Gaṇṭhipadesu</bold> pana ‘‘vassāvāsassa ananurūpe padese ṭhatvā vuttattā vassaṃvutthānaṃ avutthānañca sabbesaṃ pāpuṇātī’’ti vuttaṃ, taṃ na gahetabbaṃ. Na hi ‘‘vassaṃvutthasaṅghassa dammī’’ti vutte avutthavassānaṃ pāpuṇāti. <bold>Evaṃ vadatī</bold>ti ‘‘vassaṃvutthasaṅghassa dammī’’ti vadati. <bold>Uddesaṃ gahetuṃ āgato</bold>ti tassa santike uddesaṃ agahitapubbassapi uddesaṃ gaṇhissāmīti āgatakālato paṭṭhāya antevāsikabhāvūpagamanato vuttaṃ. Sesamettha suviññeyyameva.</paragraph>
    <centered line="45">Aṭṭhacīvaramātikākathāvaṇṇanā niṭṭhitā.</centered>
    <centered line="46">Cīvarakkhandhakavaṇṇanā niṭṭhitā.</centered>
  </content>
</document>