<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin02t.tik35.xml</normativeSource>
    <source>roman/tika/vinayapitaka (tika)/saratthadipani-tika-3/antarapeyyalam.xml</source>
    <script>roman</script>
    <directory>/tika/vinayapitaka (tika)/saratthadipani-tika-3</directory>
    <basename>antarapeyyalam</basename>
    <titlePath>Antarapeyyālaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">Antarapeyyālaṃ</chapter>
    <subhead line="2">Katipucchāvāravaṇṇanā</subhead>
    <paragraph line="3" number="271"><bold>Veraṃ</bold><pageBreak edition="Myanmar" number="3.0458" /><pageBreak edition="Vipassana Research Institut" number="3.0419" /><bold>maṇatī</bold>ti rāgādiveraṃ maṇati vināseti. <bold>Etāyā</bold>ti viratiyā. <bold>Niyyāna</bold>nti maggaṃ. <bold>Kāyapāgabbiya</bold>nti kāyapāgabbiyavasena pavattaṃ kāyaduccaritaṃ.</paragraph>
    <paragraph line="4" number="274"><bold>Sāraṇīyā</bold>ti saritabbayuttā anussaraṇārahā addhāne atikkantepi na sammussitabbā. Mijjati siniyhati etāyāti mettā, mittabhāvo. Mettā etassa atthīti <bold>mettaṃ</bold> kāyakammaṃ, taṃ pana yasmā mettāsahagatacittasamuṭṭhānaṃ, tasmā vuttaṃ <bold>‘‘mettacittena kataṃ kāyakamma’’</bold>nti. <bold>Āvī</bold>ti pakāsaṃ. Pakāsabhāvo cettha yaṃ uddissa taṃ kāyakammaṃ karīyati, tassa sammukhabhāvatoti āha <bold>‘‘sammukhā’’</bold>ti. <bold>Raho</bold>ti apakāsaṃ. Apakāsatā ca yaṃ uddissa taṃ kammaṃ karīyati, tassa apaccakkhabhāvatoti āha <bold>‘‘parammukhā’’</bold>ti. <bold>Ubhayehī</bold>ti navakehi therehi ca. Piyaṃ piyāyitabbaṃ karotīti <bold>piyakaraṇo</bold>. Garuṃ garuṭṭhāniyaṃ karotīti <bold>garukaraṇo. Saṅgahāyā</bold>ti saṅgahavatthuvisesabhāvato sabrahmacārīnaṃ saṅgahaṇatthāya. <bold>Avivādāyā</bold>ti saṅgahavatthubhāvato eva na vivādāya. Sati ca avivādahetubhūtasaṅgahakatte tesaṃ vasena sabrahmacārīnaṃ samaggabhāvo bhedābhāvo siddhoyevāti āha <bold>‘‘samaggabhāvāyā’’</bold>tiādi.</paragraph>
    <paragraph line="5"><bold>Paggayha vacana</bold>nti kevalaṃ ‘‘devo’’ti avatvā ‘‘devatthero’’ti guṇehi thirabhāvajotanaṃ paggaṇhitvā uccaṃ katvā vacanaṃ. Mamattabodhanavacanaṃ <bold>mamāyanavacanaṃ</bold>. Ekantatirokkhassa manokammassa sammukhatā nāma viññattisamuṭṭhāpanavaseneva hoti, tañca kho loke kāyakammanti pākaṭaṃ paññātaṃ hatthavikārādiṃ anāmasitvāyeva dassento <bold>‘‘nayanāni ummīletvā’’</bold>tiādimāha. Kāmañcettha mettāsinehasiniddhānaṃ nayanānaṃ ummīlanā pasannena mukhena olokanañca mettaṃ kāyakammameva, yassa pana cittassa vasena nayanānaṃ mettāsinehasiniddhatā mukhassa ca pasannatā, taṃ sandhāya vuttaṃ <bold>‘‘mettaṃ manokammaṃ nāmā’’</bold>ti.</paragraph>
    <paragraph line="6">Imāni <pageBreak edition="Myanmar" number="3.0459" /><pageBreak edition="Vipassana Research Institut" number="3.0420" /> (dī. ni. aṭṭha. 2.141; ma. ni. aṭṭha. 1.492; a. ni. aṭṭha. 3.6.11) ca mettakāyakammādīni pāḷiyaṃ bhikkhūnaṃ vasena āgatāni gihīsupi labbhantiyeva. Bhikkhūnañhi mettacittena ācariyupajjhāyavattādiābhisamācārikadhammapūraṇaṃ mettaṃ kāyakammaṃ nāma. Sabbañca anavajjakāyakammaṃ ābhisamācārikakammantogadhamevāti veditabbaṃ. Gihīnaṃ cetiyavandanatthāya bodhivandanatthāya saṅghanimantanatthāya gamanaṃ, gāmaṃ vā piṇḍāya paviṭṭhe bhikkhū disvā paccuggamanaṃ, pattapaṭiggahaṇaṃ, āsanapaññāpanaṃ, anugamananti evamādikaṃ mettaṃ kāyakammaṃ nāma. Bhikkhūnaṃ mettacittena ācārapaññattisikkhāpana kammaṭṭhānakathana dhammadesanā paripucchana aṭṭhakathākathanavasena pavattiyamānaṃ tepiṭakampi buddhavacanaṃ mettaṃ vacīkammaṃ nāma. Gihīnaṃ ‘‘cetiyavandanatthāya gacchāma, bodhivandanatthāya gacchāma, dhammassavanaṃ karissāma, dīpamālāpupphapūjaṃ karissāma, tīṇi sucaritāni samādāya vattissāma, salākabhattādīni dassāma, vassāvāsikaṃ dassāma, ajja saṅghassa cattāro paccaye dassāma, saṅghaṃ nimantetvā khādanīyādīni saṃvidahatha, āsanāni paññapetha, pānīyaṃ upaṭṭhāpetha, saṅghaṃ paccuggantvā ānetha, paññattāsane nisīdāpetha, chandajātā ussāhajātā veyyāvaccaṃ karothā’’tiādikathanakāle mettaṃ vacīkammaṃ nāma. Bhikkhūnaṃ pātova uṭṭhāya sarīrapaṭijagganaṃ cetiyaṅgaṇavattādīni ca katvā vivittāsane nisīditvā ‘‘imasmiṃ vihāre bhikkhū sukhī hontu averā abyāpajjā’’ti cintanaṃ mettaṃ manokammaṃ nāma. Gihīnaṃ ‘‘ayyā sukhī hontu averā abyāpajjā’’ti cintanaṃ mettaṃ manokammaṃ nāma.</paragraph>
    <paragraph line="7"><bold>Lābhā</bold>ti cīvarādayo laddhapaccayā. <bold>Dhammikā</bold>ti kuhanādibhedaṃ micchājīvaṃ vajjetvā dhammena samena bhikkhācariyavattena uppannā. <bold>Antamaso pattapariyāpannamattampī</bold>ti pacchimakoṭiyā patte pariyāpannaṃ pattassa antogataṃ dvattikaṭacchubhikkhāmattampi. Deyyaṃ dakkhiṇeyyañca appaṭivibhattaṃ katvā bhuñjatīti <bold>appaṭivibhattabhogī</bold>. Ettha hi dve paṭivibhattāni nāma āmisapaṭivibhattaṃ puggalapaṭivibhattañca. Tattha ‘‘ettakaṃ dassāmi, ettakaṃ na dassāmī’’ti evaṃ cittena vibhajanaṃ <bold>āmisapaṭivibhattaṃ</bold> nāma. ‘‘Asukassa dassāmi, asukassa na dassāmī’’ti evaṃ cittena vibhajanaṃ pana <bold>puggalapaṭivibhattaṃ</bold> nāma. Tadubhayampi akatvā yo appaṭivibhattaṃ bhuñjati, ayaṃ <bold>appaṭivibhattabhogī</bold> nāma. Tenāha <bold>‘‘neva āmisaṃ paṭivibhajitvā bhuñjatī’’</bold>tiādi. <bold>Adātumpī</bold>ti <bold>pi</bold>-saddena <pageBreak edition="Myanmar" number="3.0460" /> dātumpi vaṭṭatīti dasseti. Dānañhi nāma na kassaci nivāritaṃ, tena dussīlassapi atthikassa sati sambhave dātabbaṃ, tañca kho karuṇāyanavasena, na vattapūraṇavasena. Sāraṇīyadhammapūrakassa appaṭivibhattabhogitāya <bold>‘‘sabbesaṃ dātabbamevā’’</bold>ti vuttaṃ. Gilānādīnaṃ pana odissakaṃ katvā dānaṃ appaṭivibhāgapakkhikaṃ ‘‘asukassa <pageBreak edition="Vipassana Research Institut" number="3.0421" /> na dassāmī’’ti paṭikkhepassa abhāvato. Byatirekappadhāno hi paṭivibhāgo. Tenāha <bold>‘‘gilānagilānupaṭṭhāka…pe… viceyya dātumpi vaṭṭatī’’</bold>ti.</paragraph>
    <paragraph line="8"><bold>Sādhāraṇabhogī</bold>ti ettha sādhāraṇabhogino idaṃ lakkhaṇaṃ – yaṃ yaṃ paṇītaṃ labhati, taṃ taṃ neva lābhena lābhaṃ nijigīsanamukhena gihīnaṃ deti attano ājīvasuddhiṃ rakkhamāno, na attanāva paribhuñjati ‘‘mayhaṃ asādhāraṇabhogitā mā hotū’’ti. Taṃ paṭiggaṇhanto ca ‘‘saṅghena sādhāraṇaṃ hotū’’ti gahetvā ghaṇṭiṃ paharitvā paribhuñjitabbaṃ saṅghasantakaṃ viya passati. Iminā ca tassa lābhassa tīsupi kālesu sādhāraṇato ṭhapanaṃ dassitaṃ. ‘‘Taṃ paṭiggaṇhanto ca saṅghena sādhāraṇaṃ hotū’’ti iminā paṭiggahaṇakālo dassito, ‘‘gahetvā…pe… passatī’’ti iminā paṭiggahitakālo. Tadubhayaṃ pana tādisena pubbabhāgena vinā na hotīti atthasiddho purimakālo. Tayidampi paṭiggahaṇato pubbevassa hoti ‘‘saṅghena sādhāraṇaṃ hotūti paṭiggahessāmī’’ti, paṭiggaṇhantassa hoti ‘‘saṅghena sādhāraṇaṃ hotūti paṭiggaṇhāmī’’ti, paṭiggahetvā hoti ‘‘saṅghena sādhāraṇaṃ hotūti paṭiggahitaṃ mayā’’ti evaṃ tilakkhaṇasampannaṃ katvā laddhalābhaṃ osānalakkhaṇaṃ avikopetvā paribhuñjanto sādhāraṇabhogī appaṭivibhattabhogī ca hoti.</paragraph>
    <paragraph line="9">Imaṃ (dī. ni. aṭṭha. 2.141; ma. ni. aṭṭha. 1.492; a. ni. aṭṭha. 3.6.11) pana sāraṇīyadhammaṃ ko pūreti, ko na pūreti? Dussīlo tāva na pūreti. Na hi tassa santakaṃ sīlavanto gaṇhanti. Parisuddhasīlo pana vattaṃ akhaṇḍento pūreti. Tatridaṃ vattaṃ – yo odissakaṃ katvā mātu vā pitu vā ācariyupajjhāyādīnaṃ vā deti, so dātabbaṃ detu, sāraṇīyadhammo panassa na hoti, palibodhajagganaṃ nāma hoti. Sāraṇīyadhammo hi muttapalibodhasseva vaṭṭati. Tena pana <pageBreak edition="Myanmar" number="3.0461" /> odissakaṃ dentena gilānagilānupaṭṭhākaāgantukagamikānañceva navapabbajitassa ca saṅghāṭipattaggahaṇaṃ ajānantassa dātabbaṃ. Etesaṃ datvā avasesaṃ therāsanato paṭṭhāya thokaṃ thokaṃ adatvā yo yattakaṃ gaṇhāti, tassa tattakaṃ dātabbaṃ. Avasiṭṭhe asati puna piṇḍāya caritvā therāsanato paṭṭhāya yaṃ yaṃ paṇītaṃ, taṃ taṃ datvā sesaṃ bhuñjitabbaṃ.</paragraph>
    <paragraph line="10">Ayaṃ pana sāraṇīyadhammo sāraṇīyadhammapūraṇavidhimhi susikkhitāya parisāya supūro hoti. Susikkhitāya hi parisāya yo aññato labhati, so na gaṇhāti. Aññato alabhantopi pamāṇayuttameva gaṇhāti, na atirekaṃ. Ayañca pana sāraṇīyadhammo evaṃ punappunaṃ piṇḍāya <pageBreak edition="Vipassana Research Institut" number="3.0422" /> caritvā laddhaṃ laddhaṃ dentassapi dvādasahi vassehi pūrati, na tato oraṃ. Sace hi dvādasamepi vasse sāraṇīyadhammapūrako piṇḍapātapūraṃ pattaṃ āsanasālāyaṃ ṭhapetvā nahāyituṃ gacchati, saṅghatthero ca ‘‘kasseso patto’’ti vatvā ‘‘sāraṇīyadhammapūrakassā’’ti vutte ‘‘āharatha na’’nti sabbaṃ piṇḍapātaṃ vicāretvā bhuñjitvāva rittapattaṃ ṭhapeti. Atha so bhikkhu rittapattaṃ disvā ‘‘mayhaṃ anavasesetvāva paribhuñjiṃsū’’ti domanassaṃ uppādeti, sāraṇīyadhammo bhijjati, puna dvādasa vassāni pūretabbo hoti. Titthiyaparivāsasadiso hesa, sakiṃ khaṇḍe jāte puna pūretabbova. Yo pana ‘‘lābhā vata me, suladdhaṃ vata me, yassa me pattagataṃ anāpucchāva sabrahmacārino paribhuñjantī’’ti somanassaṃ janeti, tassa puṇṇo nāma hoti.</paragraph>
    <paragraph line="11">Evaṃ pūritasāraṇīyadhammassa pana neva issā, na macchariyaṃ hoti, manussānaṃ piyo hoti sulabhapaccayo, pattagatamassa diyyamānampi na khīyati, bhājanīyabhaṇḍaṭṭhāne aggabhaṇḍaṃ labhati, bhaye vā chātake vā sampatte devatā ussukkaṃ āpajjanti.</paragraph>
    <paragraph line="12">Tatrimāni vatthūni – leṇagirivāsī tissatthero kira mahākhīragāmaṃ upanissāya vasati. Paññāsamattā therā nāgadīpaṃ cetiyavandanatthāya gacchantā khīragāme piṇḍāya caritvā kiñci aladdhā nikkhamiṃsu. Thero pavisanto te disvā pucchi ‘‘laddhaṃ, bhante’’ti. Vicarimha, āvusoti. So aladdhabhāvaṃ ñatvā āha ‘‘bhante, yāvāhaṃ āgacchāmi, tāva idheva hothā’’ti <pageBreak edition="Myanmar" number="3.0462" />. Mayaṃ, āvuso, paññāsa janā pattatemanamattampi na labhimhāti. Bhante, nevāsikā nāma paṭibalā honti, alabhantāpi bhikkhācāramaggasabhāgaṃ jānantīti. Therā āgamiṃsu. Thero gāmaṃ pāvisi. Dhurageheyeva mahāupāsikā khīrabhattaṃ sajjetvā theraṃ olokayamānā ṭhitā therassa dvāraṃ sampattasseva pattaṃ pūretvā adāsi. So taṃ ādāya therānaṃ santikaṃ gantvā ‘‘gaṇhatha, bhante’’ti saṅghattheraṃ āha. Thero ‘‘amhehi ettakehi kiñci na laddhaṃ, ayaṃ sīghameva gahetvā āgato, kiṃ nu kho’’ti sesānaṃ mukhaṃ olokesi. Thero olokanākāreneva ñatvā ‘‘bhante, dhammena samena laddho piṇḍapāto, nikkukkuccā gaṇhathā’’tiādito paṭṭhāya sabbesaṃ yāvadatthaṃ datvā attanāpi yāvadatthaṃ bhuñji. Atha naṃ bhattakiccāvasāne therā pucchiṃsu ‘‘kadā, āvuso, lokuttaradhammaṃ paṭivijjhī’’ti? Natthi me, bhante, lokuttaradhammoti. Jhānalābhīsi āvusoti? Etampi me, bhante, natthīti. Nanu, āvuso, pāṭihāriyanti? Sāraṇīyadhammo me, bhante, pūrito, tassa me pūritakālato paṭṭhāya sacepi bhikkhusatasahassaṃ hoti, pattagataṃ na khīyatīti. Sādhu sādhu sappurisa anucchavikamidaṃ tuyhanti. Idaṃ tāva <bold>pattagataṃ na khīyatī</bold>ti ettha vatthu.</paragraph>
    <paragraph line="13">Ayameva <pageBreak edition="Vipassana Research Institut" number="3.0423" /> pana thero cetiyapabbate giribhaṇḍamahāpūjāya dānaṭṭhānaṃ gantvā ‘‘imasmiṃ dāne kiṃ varabhaṇḍa’’nti pucchi. Dve sāṭakā, bhanteti. Ete mayhaṃ pāpuṇissantīti. Taṃ sutvā amacco rañño ārocesi ‘‘eko daharo evaṃ vadatī’’ti. ‘‘Daharassa evaṃ cittaṃ, mahātherānaṃ pana sukhumā sāṭakā vaṭṭantī’’ti vatvā ‘‘mahātherānaṃ dassāmī’’ti ṭhapesi. Tassa bhikkhusaṅghe paṭipāṭiyā ṭhite dentassa matthake ṭhapitāpi te sāṭakā hatthaṃ nārohanti, aññeva ārohanti. Daharassa dānakāle pana hatthaṃ āruḷhā. So tassa hatthe ṭhapetvā amaccassa mukhaṃ oloketvā daharaṃ nisīdāpetvā dānaṃ datvā saṅghaṃ vissajjetvā daharassa santike nisīditvā ‘‘bhante, imaṃ dhammaṃ kadā paṭivijjhitthā’’ti āha. So pariyāyenapi asantaṃ avadanto ‘‘natthi mayhaṃ, mahārāja, lokuttaradhammo’’ti āha. Nanu, bhante, pubbeva avacutthāti. Āma mahārāja, sāraṇīyadhammapūrako ahaṃ, tassa me dhammassa pūritakālato paṭṭhāya bhājanīyaṭṭhāne aggabhaṇḍaṃ pāpuṇātīti. ‘‘Sādhu sādhu bhante, anucchavikamidaṃ tumhāka’’nti <pageBreak edition="Myanmar" number="3.0463" /> vanditvā pakkāmi. Idaṃ <bold>bhājanīyaṭṭhāne aggabhaṇḍaṃ pāpuṇātī</bold>ti ettha vatthu.</paragraph>
    <paragraph line="14">Caṇḍālatissabhayena pana bhātaragāmavāsino nāgattheriyā anārocetvāva palāyiṃsu. Therī paccūsasamaye ‘‘ati viya appanigghoso gāmo, upadhāretha tāvā’’ti daharabhikkhuniyo āha. Tā gantvā sabbesaṃ gatabhāvaṃ ñatvā āgamma theriyā ārocesuṃ. Sā sutvā ‘‘mā tumhe tesaṃ gatabhāvaṃ cintayittha, attano uddesaparipucchāyonisomanasikāresuyeva yogaṃ karothā’’ti vatvā bhikkhācāravelāyaṃ pārupitvā attadvādasamā gāmadvāre nigrodhamūle aṭṭhāsi. Rukkhe adhivatthā devatā dvādasannampi bhikkhunīnaṃ piṇḍapātaṃ datvā ‘‘ayye aññattha mā gacchatha, niccaṃ idheva ethā’’ti āha. Theriyā pana kaniṭṭhabhātā nāgatthero nāma atthi, so ‘‘mahantaṃ bhayaṃ, na sakkā yāpetuṃ, paratīraṃ gamissāmī’’ti attadvādasamo attano vasanaṭṭhānā nikkhanto ‘‘theriṃ disvā gamissāmī’’ti bhātaragāmaṃ āgato. Therī ‘‘therā āgatā’’ti sutvā tesaṃ santikaṃ gantvā ‘‘kiṃ ayyā’’ti pucchi. So taṃ pavattiṃ ācikkhi. Sā ‘‘ajja ekadivasaṃ vihāre vasitvā sveva gamissathā’’ti āha. Therā vihāraṃ āgamaṃsu.</paragraph>
    <paragraph line="15">Therī punadivase rukkhamūle piṇḍāya caritvā theraṃ upasaṅkamitvā ‘‘imaṃ piṇḍapātaṃ paribhuñjathā’’ti āha. Thero ‘‘vaṭṭissati therī’’ti vatvā tuṇhī aṭṭhāsi. Dhammiko tāta piṇḍapāto, kukkuccaṃ akatvā paribhuñjathāti. Vaṭṭissati therīti. Sā pattaṃ gahetvā ākāse khipi. Patto ākāse aṭṭhāsi. Thero ‘‘sattatālamatte ṭhitampi bhikkhunībhattameva therī’’ti vatvā ‘‘bhayaṃ nāma sabbakālaṃ na hoti, bhaye vūpasante ariyavaṃsaṃ kathayamāno ‘bho piṇḍapātika <pageBreak edition="Vipassana Research Institut" number="3.0424" /> bhikkhunībhattaṃ bhuñjitvā vītināmayitthā’ti cittena anuvadiyamāno santhambhituṃ na sakkhissāmi, appamattā hotha theriyo’’ti maggaṃ āruhi. Rukkhadevatāpi ‘‘sace thero theriyā hatthato piṇḍapātaṃ paribhuñjissati, na naṃ nivattessāmi, sace na paribhuñjissati, nivattessāmī’’ti cintayamānā ṭhatvā therassa gamanaṃ disvā rukkhā oruyha ‘‘pattaṃ, bhante, dethā’’ti pattaṃ gahetvā theraṃ rukkhamūlaṃyeva ānetvā āsanaṃ paññapetvā piṇḍapātaṃ datvā katabhattakiccaṃ paṭiññaṃ kāretvā dvādasa bhikkhuniyo dvādasa ca bhikkhū satta vassāni upaṭṭhahi <pageBreak edition="Myanmar" number="3.0464" />. Idaṃ <bold>devatā ussukkaṃ āpajjantī</bold>ti ettha vatthu. Tatra hi therī sāraṇīyadhammapūrikā ahosi.</paragraph>
    <paragraph line="16">Natthi etesaṃ khaṇḍanti <bold>akhaṇḍāni,</bold> taṃ pana nesaṃ khaṇḍaṃ dassetuṃ <bold>‘‘yassā’’</bold>tiādi vuttaṃ. Tattha upasampannasīlānaṃ uddesakkamena ādiantā veditabbā. Tenāha <bold>‘‘sattasū’’</bold>tiādi. Anupasampannasīlānaṃ pana samādānakkamenapi ādiantā labbhanti. <bold>Pariyante chinnasāṭako viyā</bold>ti vatthante dasante vā chinnavatthaṃ viya. Visadisudāharaṇañcetaṃ ‘‘akhaṇḍānī’’ti imassa adhikatattā. Evaṃ sesānipi udāharaṇāni. <bold>Khaṇḍa</bold>nti khaṇḍavantaṃ, khaṇḍitaṃ vā. <bold>Chidda</bold>ntiādīsupi eseva nayo. Visabhāgavaṇṇena gāvī viyāti sambandho. Visabhāgavaṇṇena upaḍḍhaṃ tatiyabhāgaṃ vā sambhinnavaṇṇaṃ <bold>sabalaṃ,</bold> visabhāgavaṇṇeheva pana bindūhi antarantarā vimissaṃ <bold>kammāsaṃ</bold>. Ayaṃ imesaṃ viseso.</paragraph>
    <paragraph line="17"><bold>Bhujissabhāvakaraṇato</bold>ti taṇhādāsabyato mocetvā bhujissabhāvakaraṇato. Sīlassa ca taṇhādāsabyato mocanaṃ vivaṭṭūpanissayabhāvāpādanaṃ, tenassa vivaṭṭūpanissayatā dassitā. ‘‘Bhujissabhāvakaraṇato’’ti ca iminā bhujissakarāni <bold>bhujissānī</bold>ti uttarapadalopenāyaṃ niddesoti dasseti. Yasmā ca taṃsamaṅgīpuggalo serī sayaṃvasī bhujisso nāma hoti, tasmāpi bhujissāni. Suparisuddhabhāvena pāsaṃsattā <bold>viññupasatthāni</bold>. Aviññūnaṃ pasaṃsāya appamāṇabhāvato viññūgahaṇaṃ kataṃ. <bold>Taṇhādiṭṭhīhi aparāmaṭṭhattā</bold>ti ‘‘imināhaṃ sīlena devo vā bhavissāmi devaññataro vā’’ti taṇhāparāmāsena ‘‘imināhaṃ sīlena devo hutvā tattha nicco dhuvo sassato bhavissāmī’’ti diṭṭhiparāmāsena ca aparāmaṭṭhattā. Atha vā ‘‘ayaṃ te sīlesu dāso’’ti catūsu vipattīsu yaṃ vā taṃ vā vipattiṃ dassetvā ‘‘imaṃ nāma tvaṃ āpannapubbo’’ti kenaci parāmaṭṭhuṃ anuddhaṃsetuṃ asakkuṇeyyattā <bold>aparāmaṭṭhānī</bold>ti evamettha attho daṭṭhabbo. Sīlaṃ nāma avippaṭisārādipārampariyena yāvadeva samādhisampādanatthanti āha <bold>‘‘samādhisaṃvattanikānī’’</bold>ti. Samādhisaṃvattanappayojanāni <bold>samādhisaṃvattanikāni</bold>.</paragraph>
    <paragraph line="18">Samānabhāvo <pageBreak edition="Myanmar" number="3.0465" /><pageBreak edition="Vipassana Research Institut" number="3.0425" /> sāmaññaṃ, paripuṇṇacatupārisuddhibhāvena majjhe bhinnasuvaṇṇassa viya bhedābhāvato sīlena sāmaññaṃ sīlasāmaññaṃ, taṃ gato upagatoti <bold>sīlasāmaññagato</bold>. Tenāha <bold>‘‘samānabhāvūpagatasīlo’’</bold>ti, sīlasampattiyā samānabhāvaṃ upagatasīlo sabhāgavuttikoti attho. Sotāpannādīnañhi sīlaṃ samuddantarepi devalokepi vasantānaṃ aññesaṃ sotāpannādīnaṃ sīlena samānameva hoti, natthi maggasīle nānattaṃ. Kāmañhi puthujjanānampi catupārisuddhisīle nānattaṃ na siyā, taṃ pana na ekantikanti idha nādhippetaṃ, maggasīlaṃ pana ekantikaṃ niyatabhāvatoti tameva sandhāya <bold>‘‘yāni tāni sīlānī’’</bold>tiādi vuttaṃ.</paragraph>
    <paragraph line="19"><bold>Yāya</bold>nti yā ayaṃ mayhañceva tumhākañca paccakkhabhūtā. <bold>Diṭṭhī</bold>ti maggasammādiṭṭhi. <bold>Niddosā</bold>ti niddhutadosā, samucchinnarāgādipāpadhammāti attho. <bold>Niyyātī</bold>ti vaṭṭadukkhato nissarati nigacchati. Sayaṃ niyantīyeva hi taṃmaggasamaṅgīpuggalaṃ vaṭṭadukkhato niyyāpetīti vuccati. Yā satthu anusiṭṭhi, taṃ karotīti <bold>takkaro,</bold> tassa, yathānusiṭṭhaṃ paṭipajjanakassāti attho. <bold>Diṭṭhisāmaññagato</bold>ti saccasampaṭivedhena samānadiṭṭhibhāvaṃ upagato.</paragraph>
    <centered line="20">Katipucchāvāravaṇṇanā niṭṭhitā.</centered>
    <subhead line="21">Chaāpattisamuṭṭhānavārakathāvaṇṇanā</subhead>
    <paragraph line="22" number="276"><bold>Paṭhamena āpattisamuṭṭhānenā</bold>tiādi sabbaṃ uddesaniddesādivasena pavattapāḷiṃ anusāreneva sakkā viññātuṃ.</paragraph>
    <title line="23">Samathabhedaṃ</title>
    <subhead line="24">Adhikaraṇapariyāyavārakathāvaṇṇanā</subhead>
    <paragraph line="25" number="293"><bold>Lobho</bold><pageBreak edition="Myanmar" number="3.0466" /><pageBreak edition="Vipassana Research Institut" number="3.0426" /><bold>pubbaṅgamo</bold>tiādīsu pana lobhahetu vivadanato ‘‘lobho pubbaṅgamo’’ti vuttaṃ. Evaṃ sesesupi. <bold>Ṭhānānī</bold>ti kāraṇāni. Tiṭṭhanti etthāti <bold>ṭhānaṃ</bold>. Ke tiṭṭhanti? Vivādādhikaraṇādayo. Vasanti etthāti <bold>vatthu</bold>. Bhavanti etthāti <bold>bhūmi</bold>. Kusalākusalābyākatacittasamaṅgino vivadanato <bold>‘‘nava hetū’’</bold>ti vuttaṃ. <bold>Dvādasa mūlānī</bold>ti ‘‘kodhano hoti upanāhī’’tiādīni dvādasa mūlāni.</paragraph>
    <paragraph line="26" number="294-295"> Imāneva dvādasa kāyavācāhi saddhiṃ <bold>‘‘cuddasa mūlānī’’</bold>ti vuttāni. <bold>Satta āpattikkhandhā ṭhānānī</bold>ti ettha āpattiṃ āpajjitvā paṭicchādentassa yā āpatti, tassā pubbe āpannā āpattiyo ṭhānānīti veditabbaṃ. ‘‘Natthi āpattādhikaraṇaṃ kusala’’nti vacanato āpattādhikaraṇe akusalābyākatavasena cha hetū vuttā. Kusalacittaṃ pana aṅgaṃ hoti, na hetu.</paragraph>
    <paragraph line="27" number="296"><bold>Cattāri kammāni ṭhānānī</bold>ti ettha ‘‘evaṃ kattabba’’nti itikattabbatādassanavasena pavattapāḷi <bold>kammaṃ</bold> nāma, yathāṭhitapāḷivasena karontānaṃ kiriyā <bold>kiccādhikaraṇaṃ</bold> nāma. Ñattiñattidutiyañatticatutthakammāni ñattito jāyanti, apalokanakammaṃ apalokanatovāti āha <bold>‘‘ñattito vā apalokanato vā’’</bold>ti. Kiccādhikaraṇaṃ ekena samathena <bold>sammati,</bold> sampajjatīti attho. Tehi sametabbattā ‘‘vivādādhikaraṇassa sādhāraṇā’’ti vuttaṃ.</paragraph>
    <subhead line="28">Tabbhāgiyavārakathāvaṇṇanā</subhead>
    <paragraph line="29" number="298"><bold>Vivādādhikaraṇassa tabbhāgiyā</bold>ti vivādādhikaraṇassa vūpasamato tappakkhikā.</paragraph>
    <subhead line="30">Samathā samathassa sādhāraṇavārakathāvaṇṇanā</subhead>
    <paragraph line="31" number="299"> Ekaṃ <pageBreak edition="Vipassana Research Institut" number="3.0427" /> adhikaraṇaṃ sabbe samathā ekato hutvā sametuṃ sakkonti na sakkontīti pucchanto <bold>‘‘samathā samathassa sādhāraṇā, samathā</bold><pageBreak edition="Myanmar" number="3.0467" /><bold>samathassa asādhāraṇā’’</bold>ti āha. Yebhuyyasikāya samanaṃ sammukhāvinayaṃ vinā na hotīti āha <bold>‘‘yebhuyyasikā sammukhāvinayassa sādhāraṇā’’</bold>ti. Sativinayādīhi samanassa yebhuyyasikāya kiccaṃ natthīti āha <bold>‘‘sativinayassa…pe… asādhāraṇā’’</bold>ti. Evaṃ sesesupi. Tabbhāgiyavārepi eseva nayo.</paragraph>
    <subhead line="32">Vinayavārakathāvaṇṇanā</subhead>
    <paragraph line="33" number="302"> Sabbesampi samathānaṃ vinayapariyāyo labbhatīti <bold>‘‘vinayo sammukhāvinayo’’</bold>tiādinā vinayavāro uddhaṭo. <bold>Siyā na sammukhāvinayo</bold>ti ettha sammukhāvinayaṃ ṭhapetvā sativinayādayo sesasamathā adhippetā. Esa nayo sesesupi.</paragraph>
    <subhead line="34">Kusalavārakathāvaṇṇanā</subhead>
    <paragraph line="35" number="303"> Saṅghassa sammukhā paṭiññāte taṃ paṭijānanaṃ saṅghasammukhatā nāma. Tassa paṭijānanacittaṃ sandhāya <bold>‘‘sammukhāvinayo kusalo’’</bold>tiādi vuttanti vadanti. <bold>Natthi sammukhāvinayo akusalo</bold>ti dhammavinayapuggalasammukhatāhi tivaṅgiko sammukhāvinayo etehi vinā natthi. Tattha kusalacittehi karaṇakāle kusalo, arahantehi karaṇakāle abyākato. Etesaṃ saṅghasammukhatādīnaṃ akusalapaṭipakkhattā akusalassa sambhavo natthi, tasmā ‘‘natthi sammukhāvinayo akusalo’’ti vuttaṃ. ‘‘Yebhuyyasikā adhammavādīhi vūpasamanakāle, dhammavādīnampi adhammavādimhi salākaggāhāpake jāte akusalā. Sativinayo anarahato sañcicca sativinayadāne akusalo. Amūḷhavinayo anummattakassa dāne, paṭiññātakaraṇaṃ mūḷhassa ajānato paṭiññāya karaṇe, tassapāpiyasikā suddhassa karaṇe, tiṇavatthārakaṃ mahākalahe sañcicca karaṇe ca akusalaṃ. Sabbattha arahato vaseneva abyākata’’nti sabbametaṃ <bold>gaṇṭhipadesu</bold> vuttaṃ.</paragraph>
    <subhead line="36">Samathavāravissajjanāvārakathāvaṇṇanā</subhead>
    <paragraph line="37" number="304-305"><bold>Yattha yebhuyyasikā labbhati, tattha sammukhāvinayo labbhatī</bold>tiādi pucchā. <bold>Yasmiṃ</bold><pageBreak edition="Vipassana Research Institut" number="3.0428" /><bold>samaye sammukhāvinayena cā</bold>tiādi tassā <pageBreak edition="Myanmar" number="3.0468" /> vissajjanaṃ, yasmiṃ samaye sammukhāvinayena ca yebhuyyasikāya ca adhikaraṇaṃ vūpasammati, tasmiṃ samaye yattha yebhuyyasikā labbhati, tattha sammukhāvinayo labbhatīti evaṃ sabbattha sambandho. <bold>Yattha paṭiññātakaraṇaṃ labbhati, tattha sammukhāvinayo labbhatī</bold>ti ettha ekaṃ vā dve vā bahū vā bhikkhū ‘‘imaṃ nāma āpattiṃ āpannosī’’ti pucchite sati ‘‘āmā’’ti paṭijānane dvepi paṭiññātakaraṇasammukhāvinayā labbhanti. Tattha ‘‘saṅghasammukhatā dhammavinayapuggalasammukhatā’’ti evaṃ vuttasammukhāvinaye saṅghassa purato paṭiññātaṃ ce, saṅghasammukhatā. Tattheva desitaṃ ce, dhammavinayasammukhatāyopi laddhā honti. Atha vivadantā aññamaññaṃ paṭijānanti ce, puggalasammukhatā. Tasseva santike desitaṃ ce, dhammavinayasammukhatāyopi laddhā honti. Ekasseva vā ekassa santike āpattidesanakāle ‘‘passasi, passāmī’’ti vutte tattha dhammavinayapuggalasammukhatāsaññito sammukhāvinayo ca paṭiññātakaraṇañca laddhaṃ hoti.</paragraph>
    <subhead line="38">Saṃsaṭṭhavārakathāvaṇṇanā</subhead>
    <paragraph line="39" number="306"> Adhikaraṇānaṃ vūpasamova <bold>samatho</bold> nāma, tasmā adhikaraṇena vinā samathā natthīti āha <bold>‘‘mā hevantissa vacanīyo…pe… vinibbhujitvā nānākaraṇaṃ paññāpetu’’</bold>nti.</paragraph>
    <subhead line="40">Samathādhikaraṇavārakathāvaṇṇanā</subhead>
    <paragraph line="41" number="309-310"><bold>Samathā samathehi sammantī</bold>tiādi pucchā. <bold>Siyā samathā samathehi sammantī</bold>tiādi vissajjanaṃ. Tattha <bold>samathā samathehi sammantī</bold>ti ettha <bold>sammantī</bold>ti sampajjanti, adhikaraṇā vā pana sammanti vūpasamaṃ gacchanti, tasmā <bold>yebhuyyasikā sammukhāvinayena sammatī</bold>ti ettha sammukhāvinayena saddhiṃ yebhuyyasikā sampajjati, na sativinayādīhi saddhiṃ tesaṃ tassā anupakārattāti evamattho daṭṭhabbo.</paragraph>
    <paragraph line="42" number="311"> ‘‘Sammukhāvinayo vivādādhikaraṇena sammatī’’ti pāṭho. ‘‘Sammukhāvinayo na kenaci sammatī’’ti hi avasāne vuttattā sammukhāvinayo <pageBreak edition="Myanmar" number="3.0469" /> sayaṃ samathena vā adhikaraṇena vā sametabbo na hoti.</paragraph>
    <paragraph line="43" number="313"><bold>Vivādādhikaraṇaṃ…pe… kiccādhikaraṇena sammatī</bold>ti ettha ‘‘suṇātu me bhante <pageBreak edition="Vipassana Research Institut" number="3.0429" /> …pe… paṭhamaṃ salākaṃ nikkhipāmī’’ti evaṃ vivādādhikaraṇaṃ kiccādhikaraṇena sammatīti daṭṭhabbaṃ.</paragraph>
    <subhead line="44">Samuṭṭhāpanavārakathāvaṇṇanā</subhead>
    <paragraph line="45" number="314"><bold>Vivādādhikaraṇaṃ na katamaṃ adhikaraṇaṃ samuṭṭhāpetī</bold>ti ‘‘nāyaṃ dhammo’’ti vuttamatteneva kiñci adhikaraṇaṃ na samuṭṭhāpetīti attho.</paragraph>
    <subhead line="46">Bhajativārakathāvaṇṇanā</subhead>
    <paragraph line="47" number="318-9"><bold>Katamaṃ adhikaraṇaṃ pariyāpanna</bold>nti katamādhikaraṇapariyāpannaṃ, ayameva vā pāṭho. <bold>Vivādādhikaraṇaṃ vivādādhikaraṇaṃ bhajatī</bold>ti paṭhamuppannavivādaṃ pacchā uppanno bhajati. <bold>Vivādādhikaraṇaṃ dve samathe bhajatī</bold>ti ‘‘maṃ vūpasametuṃ samatthā tumhe’’ti vadantaṃ viya bhajati. <bold>Dvīhi samathehi saṅgahita</bold>nti ‘‘mayaṃ taṃ vūpasamessāmā’’ti vadantehi viya dvīhi samathehi saṅgahitaṃ.</paragraph>
    <title line="48">Khandhakapucchāvāro</title>
    <subhead line="49">Pucchāvissajjanāvaṇṇanā</subhead>
    <paragraph line="50" number="320"><bold>Nidānena</bold><pageBreak edition="Myanmar" number="3.0470" /><pageBreak edition="Vipassana Research Institut" number="3.0430" /><bold>ca niddesena ca saddhi</bold>nti ettha <bold>nidānenā</bold>ti sikkhāpadapaññattidesasaṅkhātena nidānena. <bold>Niddesenā</bold>ti puggalādiniddesena. Ubhayenapi tassa tassa sikkhāpadassa vatthu dassitaṃ, tasmā vatthunā saddhiṃ khandhakaṃ pucchissāmīti ayamettha attho. <bold>Tatthā</bold>ti tasmiṃ upasampadakkhandhake. <bold>Uttamāni padāni vuttānī</bold>ti ‘‘na, bhikkhave, ūnavīsativasso puggalo upasampādetabbo’’tiādinā (mahāva. 99, 124) nayena uttamapadāni vuttāni. <bold>Cammasaṃyutte</bold>ti cammakkhandhake.</paragraph>
  </content>
</document>