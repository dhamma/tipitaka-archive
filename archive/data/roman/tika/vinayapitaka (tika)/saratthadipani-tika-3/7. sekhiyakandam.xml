<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02t.tik2.xml</normativeSource>
<archivePath>roman/tika/vinayapitaka (tika)/saratthadipani-tika-3/7. sekhiyakandam.xml</archivePath>
<titlePath>7. Sekhiyakaṇḍaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">7. Sekhiyakaṇḍaṃ</chapter>
<subhead line="2">1. Parimaṇḍalavaggavaṇṇanā</subhead>
<paragraph line="3">Sekhiyesu <pageBreak edition="M" number="3.0104" /><pageBreak edition="V" number="3.0095" /><bold>sikkhitasikkhenā</bold>ti catūhi maggehi tisso sikkhā sikkhitvā ṭhitena, sabbaso pariniṭṭhitakiccenāti vuttaṃ hoti. <bold>Tādinā</bold>ti aṭṭhahi lokadhammehi akampiyaṭṭhena tādinā.</paragraph>
<paragraph line="4" number="576"><bold>Sikkhā karaṇīyā</bold>ti ‘‘evaṃ nivāsessāmī’’ti ārāmepi antaragharepi sabbattha sikkhā kattabbā. Ettha ca yasmā vattakkhandhake vuttavattānipi sikkhitabbattā sekhiyāneva honti, tasmā pārājikādīsu viya paricchedo na kato, cārittanayadassanatthañca ‘‘yo pana bhikkhu olambento nivāseyya, dukkaṭa’’nti evaṃ āpattināmena avatvā ‘‘sikkhā karaṇīyā’’ti evaṃ sabbasikkhāpadesu pāḷi āropitā. Padabhājane pana ‘‘āpatti dukkaṭassā’’ti vuttattā sabbattha anādariyakaraṇe dukkaṭaṃ veditabbaṃ. <bold>Vutta</bold>nti mahāaṭṭhakathāyaṃ vuttaṃ. Yasmā aṭṭhaṅgulamattaṃ otāretvā nivatthameva nisinnassa caturaṅgulamattaṃ hoti, tasmā ubhopete aṭṭhakathāvādā ekaparicchedā. <bold>Te sabbe</bold>ti nivāsanadosā.</paragraph>
<paragraph line="5"><bold>Taṃ panā</bold>ti taṃ anādariyaṃ. Kiñcāpi kurundivādaṃ pacchā vadantena ‘‘parimaṇḍalaṃ nivāsetuṃ ajānantassa anāpattī’’ti ayamattho patiṭṭhāpito, tathāpi nivāsanavattaṃ sādhukaṃ uggahetabbameva. Sañcicca anuggaṇhantassa anādariyaṃ siyā. Teneva <bold>mātikāṭṭhakathāyaṃ</bold> (kaṅkhā. aṭṭha. parimaṇḍalasikkhāpadavaṇṇanā) vuttaṃ ‘‘ajānantassāti parimaṇḍalaṃ nivāsetuṃ ajānantassa anāpatti, apica nivāsanavattaṃ uggahetabba’’nti.</paragraph>
<paragraph line="6"><bold>Sacittaka</bold>nti vatthuvijānanacittena paṇṇattivijānanacittena ca sacittakaṃ ‘‘anādariyaṃ paṭiccā’’ti vuttattā. ‘‘Pāṇātipātādi viya nivāsanadoso lokagarahito na hotīti paṇṇattivajja’’nti <pageBreak edition="V" number="3.0096" /><bold>phussadevatthero</bold> āha. <bold>Upatissatthero</bold> pana ‘‘yasmā anādariyavaseneva āpajjitabbattā kevalaṃ akusalameva, tañca pakatiyā vajjaṃ, sañcicca vītikkamanañca <pageBreak edition="M" number="3.0105" /> domanassitasseva hoti, tasmā lokavajjaṃ akusalacittaṃ dukkhavedana’’nti āha. Anādariyaṃ, anāpattikāraṇābhāvo, aparimaṇḍalanivāsananti imāni panettha tīṇi aṅgāni. Yathā cettha, evaṃ sabbattha purimāni dve tattha tattha vuttapaṭipakkhakaraṇañcāti tīṇiyeva honti.</paragraph>
<paragraph line="7" number="577"> Dutiyādīsu <bold>anekappakāraṃ gihipāruta</bold>nti setapaṭapārutaṃ paribbājakapārutaṃ ekasāṭakapārutantiādi anekappabhedaṃ gihipārutaṃ. Tassattho khandhakeyeva āvi bhavissati. <bold>Vihārepī</bold>ti buddhupaṭṭhānādikālaṃ sandhāya vuttaṃ.</paragraph>
<paragraph line="8" number="578"> ‘‘Suppaṭicchanno’’ti vuttattā ‘‘sasīsaṃ pāruto sabbathā suppaṭicchannattā suppaṭicchanno nāma hotī’’ti yassa siyā, taṃ sandhāyāha <bold>‘‘na sasīsaṃ pārutenā’’</bold>tiādi.</paragraph>
<paragraph line="9" number="582"><bold>Ekasmiṃ pana ṭhāne ṭhatvā</bold>ti ettha ‘‘gacchantopi parissayābhāvaṃ oloketuṃ labhatiyeva, tathā gāme pūja’’nti tīsupi <bold>gaṇṭhipadesu</bold> vuttaṃ.</paragraph>
<centered line="10">Parimaṇḍalavaggavaṇṇanā niṭṭhitā.</centered>
<subhead line="11">2. Ujjagghikavaggavaṇṇanā</subhead>
<paragraph line="12" number="586"> Dutiyavagge <bold>hasanīyasmiṃ vatthusmi</bold>nti hāsajanake kāraṇe.</paragraph>
<centered line="13">Ujjagghikavaggavaṇṇanā niṭṭhitā.</centered>
<subhead line="14">3. Khambhakatavaggavaṇṇanā</subhead>
<paragraph line="15" number="603"> Tatiyavagge patte saññā pattasaññā, sā assa atthīti <bold>pattasaññī,</bold> attano bhājane upanibandhasaññī hutvāti attho. Byañjanaṃ pana anādiyitvā atthamattameva dassetuṃ <bold>‘‘patte saññaṃ katvā’’</bold>ti vuttaṃ.</paragraph>
<paragraph line="16" number="604"><bold>Oloṇī</bold>ti <pageBreak edition="V" number="3.0097" /> ekā byañjanavikati. ‘‘Yo koci suddho kañjikatakkādirasao’’ti keci. <bold>Sākasūpeyya</bold>-ggahaṇena yā kāci sūpeyyasākehi <pageBreak edition="M" number="3.0106" /> katā byañjanavikati vuttā. <bold>Maṃsarasādīnī</bold>ti <bold>ādi</bold>-saddena avasesā sabbāpi byañjanavikati saṅgahitāti daṭṭhabbaṃ. Teneva <bold>mātikāṭṭhakathāyaṃ</bold> (kaṅkhā. aṭṭha. samasūpakapaṭiggahaṇasikkhāpadavaṇṇanā) vuttaṃ ‘‘ṭhapetvā pana sūpaṃ avasesā sabbāpi sūpeyyā byañjanavikati rasaraso nāma hotī’’ti.</paragraph>
<paragraph line="17" number="605"><bold>Samapuṇṇa</bold>nti adhiṭṭhānupagassa pattassa antomukhavaṭṭilekhaṃ anatikkāmetvā racitaṃ. <bold>Samabharita</bold>nti tasseva vevacanaṃ. <bold>Phalāphalādī</bold>ti <bold>ādi</bold>-saddena odanādimpi saṅgaṇhāti. <bold>Heṭṭhā orohatī</bold>ti samantā okāsasabbhāvato cāliyamānaṃ heṭṭhā bhassati. Matthake thūpīkataṃ pūvameva vaṭaṃsakasadisattā <bold>‘‘pūvavaṭaṃsaka’’</bold>nti vuttaṃ. <bold>Pupphavaṭaṃsakā</bold>dīsupi eseva nayo.</paragraph>
<paragraph line="18">Yasmā ‘‘samatittiko piṇḍapāto paṭiggahetabbo’’ti vacanaṃ piṇḍapāto sampuṇṇo paṭiggahetabboti dīpeti, tasmā attano hatthagate patte piṇḍapāto diyyamāno thūpīkatopi ce hoti, vaṭṭatīti dīpeti. ‘‘Thūpīkataṃ piṇḍapātaṃ paṭiggaṇhāti, āpatti dukkaṭassā’’ti hi vacanaṃ paṭhamaṃ thūpīkataṃ piṇḍapātaṃ pacchā paṭiggaṇhato āpattīti dīpeti. ‘‘Patte paṭiggaṇhato ca thūpīkataṃ hoti, vaṭṭati athūpīkatassa paṭiggahitattā, payogo pana natthi aññatra pubbadesā’’ti <bold>kenaci</bold> vuttaṃ, taṃ na sārato paccetabbaṃ. ‘‘Na thūpīkataṃ piṇḍapātaṃ paṭiggaṇhātī’’ti vacanaṃ paṭhamaṃ thūpīkatasseva pacchā paṭiggaṇhanaṃ dīpeti. Na hi hatthagatepi patte diyyamānaṃ thūpīkataṃ gaṇhanto thūpīkataṃ piṇḍapātaṃ paṭiggaṇhanto nāma na hoti, na ca tena samatittiko piṇḍapāto paṭiggahitoti sakkā viññātuṃ. ‘‘Thūpīkata’’nti ca bhāvanapuṃsakaniddese gayhamāne ayamattho suṭṭhutaraṃ pākaṭoyevāti.</paragraph>
<centered line="19">Khambhakatavaggavaṇṇanā niṭṭhitā.</centered>
<subhead line="20">4. Sakkaccavaggavaṇṇanā</subhead>
<paragraph line="21" number="608"> Catutthavagge <bold>sapadāna</bold>nti ettha dānaṃ vuccati avakhaṇḍanaṃ, apetaṃ dānato apadānaṃ, anavakhaṇḍananti attho. Saha apadānena sapadānaṃ, avakhaṇḍanavirahitaṃ <pageBreak edition="M" number="3.0107" />, anupaṭipāṭiyāti vuttaṃ hoti. Tenāha <bold>‘‘tattha tattha odhiṃ akatvā anupaṭipāṭiyā’’</bold>ti.</paragraph>
<paragraph line="22" number="611"> Yasmiṃ <pageBreak edition="V" number="3.0098" /> samaye ‘‘pāṇo na hantabbo’’ti rājāno bheriṃ carāpenti, ayaṃ <bold>māghātasamayo</bold> nāma. Idha anāpattiyaṃ gilāno na āgato, tasmā gilānassapi āpatti. Sūpodanaviññattisikkhāpade <bold>asañcicca assatiyā</bold>ti ettha ‘‘mukhe pakkhipitvā puna vippaṭisārī hutvā chaḍḍentassa aruciyā pavisante ‘asañciccā’ti vuccati, viññattimpi aviññattimpi etasmiṃ ṭhāne ṭhitaṃ sahasā gahetvā bhuñjante ‘assatiyā’ti vuccatī’’ti tīsupi <bold>gaṇṭhipadesu</bold> vuttaṃ.</paragraph>
<paragraph line="23" number="614-615"> Ujjhāne saññā ujjhānasaññā, sā assa atthīti <bold>ujjhānasaññī</bold>. ‘‘Mayūraṇḍaṃ atimahanta’’nti vacanato mayūraṇḍappamāṇo kabaḷo na vaṭṭati. Keci pana ‘‘mayūraṇḍato mahanto na vaṭṭatī’’ti vadanti, taṃ na gahetabbaṃ, ‘‘nātimahanta’’nti ca atimahantasseva paṭikkhittattā khuddake āpatti na dissati. ‘‘Mayūraṇḍaṃ atimahantaṃ, kukkuṭaṇḍaṃ atikhuddakaṃ, tesaṃ vemajjhappamāṇo’’ti iminā pana sāruppavasena khuddakampi paṭikkhipitvā paricchedo na dassitoti veditabbaṃ.</paragraph>
<centered line="24">Sakkaccavaggavaṇṇanā niṭṭhitā.</centered>
<subhead line="25">5. Kabaḷavaggavaṇṇanā</subhead>
<paragraph line="26" number="618"> Pañcamavagge <bold>sabbaṃ hattha</bold>nti ettha <bold>hattha</bold>-saddo tadekadesesu aṅgulīsu daṭṭhabbo ‘‘hatthamuddā’’tiādīsu viya, samudāye pavattavohārassa avayavepi vattanato ekaṅgulimpi mukhe pakkhipituṃ na vaṭṭati.</paragraph>
<centered line="27">Kabaḷavaggavaṇṇanā niṭṭhitā.</centered>
<subhead line="28">6. Surusuruvaggavaṇṇanā</subhead>
<paragraph line="29" number="627"> Chaṭṭhavagge <bold>sītīkato</bold>ti sītaṭṭo, sītapīḷitoti vuttaṃ hoti. <bold>Silakabuddho</bold>ti parihāsavacanametaṃ. Silakañhi kañci disvā ‘‘buddho aya’’nti voharanti.</paragraph>
<paragraph line="30" number="634"><bold>Vilīvacchatta</bold>nti <pageBreak edition="M" number="3.0108" /> veṇuvilīvehi kataṃ chattaṃ. <bold>Tatthajātakadaṇḍakena kata</bold>nti tālapaṇṇaṃ saha daṇḍakena chinditvā tameva chattadaṇḍaṃ karonti gopālakādayo viya, taṃ sandhāyetaṃ <pageBreak edition="V" number="3.0099" /> vuttaṃ. <bold>Chattapādukāya vā ṭhitaṃ hotī</bold>ti ettha chattapādukā vuccati chattādhāro. Yasmiṃ chattaṃ apatamānaṃ katvā ṭhapenti, tādisikāya chattapādukāya ṭhitaṃ chattaṃ ‘‘chatta’’nti ajjhāharitabbaṃ. ‘‘Chattaṃ chattapādukāya ṭhita’’ntipi paṭhanti, tatthāpi ayamevattho.</paragraph>
<paragraph line="31" number="637"><bold>Cāpo</bold>ti majjhe vaṅkā kācadaṇḍasadisā dhanuvikati. <bold>Kodaṇḍo</bold>ti vaṭṭaladaṇḍā dhanuvikati. <bold>Paṭimukka</bold>nti pavesitaṃ laggitaṃ.</paragraph>
<centered line="32">Surusuruvaggavaṇṇanā niṭṭhitā.</centered>
<subhead line="33">7. Pādukavaggavaṇṇanā</subhead>
<paragraph line="34" number="647"> Sattamavagge <bold>paṭicchanno hutvā</bold>ti so kira rattibhāge uyyānaṃ gantvā ambaṃ abhiruhitvā sākhāya sākhaṃ ambaṃ olokento vicari. Tassa tathā karontasseva ratti vibhāyi. So cintesi ‘‘sace idāni otaritvā gamissāmi, disvā maṃ coroti gahessanti, rattibhāge gamissāmī’’ti. Athekaṃ viṭapaṃ abhiruhitvā nilīno acchi. Taṃ sandhāyetaṃ vuttaṃ. So rukkhato otaranto ekaṃ olambinisākhaṃ gahetvā tesaṃ ubhinnampi antare patiṭṭhāsi. Taṃ sandhāya vuttaṃ <bold>‘‘tesaṃ dvinnampi antarā rukkhato patito’’</bold>ti. <bold>Pāḷiyā atthaṃ na jānantī</bold>ti attano gahaṇassa atthaṃ na jānanti.</paragraph>
<paragraph line="35"><bold>Jātakapāḷiyaṃ</bold> (jā. 1.4.33) pana ayaṃ gāthā –</paragraph>
<gatha1 line="36">‘‘Sabbamidaṃ carimaṃ kataṃ, ubho dhammaṃ na passare;</gatha1>
<gatha2 line="37">Ubho pakatiyā cutā, yo cāyaṃ mantejjhāpeti;</gatha2>
<gathalast line="38">Yo ca mantaṃ adhīyatī’’ti. –</gathalast>
<unindented line="39">Evamāgatā. Tassāyamattho (jā. aṭṭha. 3.4.33) – <bold>sabbamidaṃ carimaṃ kata</bold>nti yaṃ amhehi tīhi janehi kataṃ, sabbamidaṃ kiccaṃ lāmakaṃ nimmariyādaṃ adhammikaṃ. Evaṃ attano <pageBreak edition="M" number="3.0109" /> corabhāvaṃ tesañca mantesu agāravaṃ garahitvā puna itare dveyeva garahanto <bold>‘‘ubho dhammaṃ na passare’’</bold>tiādimāha. Tattha <bold>ubho</bold>ti ime dvepi janā garukārārahaṃ porāṇakadhammaṃ na passanti, tatova dhammapakatito cutā. Dhammo hi paṭhamuppattivasena <bold>pakati</bold> nāma. Vuttampi cetaṃ –</unindented>
<gatha1 line="40">‘‘Dhammo <pageBreak edition="V" number="3.0100" /> have pāturahosi pubbe,</gatha1>
<gathalast line="41">Pacchā adhammo udapādi loke’’ti. (jā. 1.11.28);</gathalast>
<unindented line="42"><bold>Yo cāya</bold>nti yo ca ayaṃ nīce nisīditvā mante ajjhāpeti, yo ca ucce nisīditvā adhīyatīti.</unindented>
<paragraph line="43"><bold>Sālīna</bold>nti ayaṃ gāthāpi –</paragraph>
<gatha1 line="44">‘‘Sālīnaṃ odanaṃ bhuñje, suciṃ maṃsūpasecanaṃ;</gatha1>
<gathalast line="45">Tasmā etaṃ na sevāmi, dhammaṃ isīhi sevita’’nti. (jā. 1.4.34) –</gathalast>
<unindented line="46">Evaṃ jātake āgatā. Tattha <bold>suci</bold>nti paṇḍaraṃ parisuddhaṃ. <bold>Maṃsūpasecana</bold>nti nānappakārāya maṃsavikatiyā sittaṃ bhuñje, bhuñjāmīti attho. Sesaṃ pākaṭameva.</unindented>
<paragraph line="47"><bold>Dhiratthū</bold>ti dhi atthu, nindā bhavatūti attho, garahāma taṃ mayanti vuttaṃ hoti. <bold>Laddhalābho</bold>ti dhanalābhaṃ yasalābhañca sandhāya vadati. <bold>Vinipātanahetunā</bold>ti vinipātanassa hetubhāvena. <bold>Vutti nāma hotī</bold>ti yathāvutto duvidhopi lābho apāyasaṃvattanikatāya samparāye vinipātanahetubhāvena pavattanato sampati adhammacaraṇena pavattanato ca vutti nāma hotīti attho. <bold>Evarūpā yā vuttī</bold>ti evarūpā dhanalābhayasalābhasaṅkhātā yā vutti. <bold>Adhammacaraṇena vā</bold>ti <bold>vā</bold>-saddo sampiṇḍanattho. <bold>Tva</bold>nti upayogatthe paccattavacanaṃ, taṃ icceva vā pāṭho. <bold>Asmā</bold>ti pāsāṇādhivacanametaṃ.</paragraph>
<centered line="48">Pādukavaggavaṇṇanā niṭṭhitā.</centered>
<centered line="49">Sesaṃ uttānameva.</centered>
<centered line="50">Sekhiyakaṇḍaṃ niṭṭhitaṃ.</centered>
<paragraph line="51">Adhikaraṇasamathesu <pageBreak edition="M" number="3.0110" /><pageBreak edition="V" number="3.0101" /> yaṃ vattabbaṃ, taṃ aṭṭhakathāyaṃ āgataṭṭhāneyeva dassayissāma.</paragraph>
<centered line="52">Iti samantapāsādikāya vinayaṭṭhakathāya sāratthadīpaniyaṃ</centered>
<centered line="53">Bhikkhuvibhaṅgavaṇṇanā niṭṭhitā.</centered>
<centered line="54">Mahāvibhaṅgo niṭṭhito.</centered>
<centered line="55"> Namo tassa bhagavato arahato sammāsambuddhassa</centered>
<title line="56">Bhikkhunīvibhaṅgavaṇṇanā</title>
</body>
</document>