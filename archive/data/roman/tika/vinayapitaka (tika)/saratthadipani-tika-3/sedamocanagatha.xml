<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02t.tik46.xml</normativeSource>
<archivePath>roman/tika/vinayapitaka (tika)/saratthadipani-tika-3/sedamocanagatha.xml</archivePath>
<title>Sedamocanagāthā - Sāratthadīpanī-ṭīkā-3 - Vinayapiṭaka (ṭīkā) - Tīkā</title>
</metadata>
<body>
<chapter line="1">Sedamocanagāthā</chapter>
<subhead line="2">Avippavāsādipañhavaṇṇanā</subhead>
<paragraph line="3" number="479">Sedamocanagāthāsu <pageBreak edition="M" number="3.0491" /><bold>tahi</bold>nti tasmiṃ puggale. ‘‘Akappiyasambhogo nāma methunadhammādī’’ti <bold>gaṇṭhipadesu</bold>vuttaṃ. <bold>Esā pañhā kusalehi cintitā</bold>ti liṅgavipallāsavasenetaṃ vuttaṃ, eso pañho kusalehi cintitoti attho.</paragraph>
<paragraph line="4"><bold>Dasā</bold>ti avandiye dasa. <bold>Ekādasā</bold>ti paṇḍakādayo ekādasa. <bold>Ubbhakkhake na vadāmī</bold>ti iminā mukhe methunadhammābhāvaṃ dīpeti. <bold>Adhonābhiṃ vivajjiyā</bold>ti iminā vaccamaggapassāvamaggesu.</paragraph>
<paragraph line="5"><bold>Gāmantarapariyāpannaṃ nadīpāraṃ okkantabhikkhuniṃ sandhāyā</bold>ti ettha nadī bhikkhuniyā gāmapariyāpannā, paratīraṃ gāmantarapariyāpannaṃ. Tattha paratīre paṭhamaleḍḍupātappamāṇo gāmūpacāro nadīpariyantena paricchinno, tasmā paratīre ratanamattampi araññaṃ natthi, paratīrañca tiṇādīhi paṭicchannattā dassanūpacāravirahitaṃ karoti. Tattha attano gāme āpatti natthi, paratīre pana paṭhamaleḍḍupātasaṅkhāte gāmūpacāreyeva pādaṃ ṭhapeti. Antare <bold>abhidhamme</bold>vuttanayena araññabhūtaṃ sakagāmaṃ atikkamati nāma, tasmā gaṇamhā ohīyanā nāma hotīti veditabbaṃ.</paragraph>
<paragraph line="6"><bold>Bhikkhūnaṃ santike ekatoupasampannā</bold>nāma mahāpajāpatipamukhā pañcasatasākiniyo bhikkhuniyo. Mahāpajāpatipi hi ānandattherena dinnaovādassa paṭiggahitattā bhikkhūnaṃ santike upasampannā nāma.</paragraph>
<subhead line="7">Pārājikādipañhavaṇṇanā</subhead>
<paragraph line="8" number="480">Saha <pageBreak edition="V" number="3.0450" />dussena methunavītikkamassa sakkuṇeyyatāya <bold>‘‘dussakuṭiādīni sandhāyā’’</bold>ti vuttaṃ. <bold>Liṅgaparivattaṃ sandhāya vuttā</bold>ti ‘‘liṅgaparivatte sati paṭiggahaṇassa vijahanato sāmaṃ gahetvā bhuñjituṃ na vaṭṭatī’’ti liṅgaparivattanaṃ sandhāya vuttā.</paragraph>
<paragraph line="9" number="481"><bold>Suppatiṭṭhitanigrodhasadisa</bold>nti yojanadviyojanādiparamaṃ mahānigrodhaṃ sandhāya vuttaṃ.</paragraph>
<centered line="10">Sedamocanagāthāvaṇṇanā niṭṭhitā.</centered>
</body>
</document>