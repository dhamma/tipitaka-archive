<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02t.tik25.xml</normativeSource>
<archivePath>roman/tika/vinayapitaka (tika)/saratthadipani-tika-3/6. senasanakkhandhakam.xml</archivePath>
<titlePath>6. Senāsanakkhandhakaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">6. Senāsanakkhandhakaṃ</chapter>
<subhead line="2">Vihārānujānanakathāvaṇṇanā</subhead>
<paragraph line="3" number="294"> Senāsanakkhandhake <pageBreak edition="M" number="3.0392" /><pageBreak edition="V" number="3.0358" /><bold>senāsanaṃ apaññattaṃ hotī</bold>ti vihārasenāsanaṃ sandhāya vuttaṃ. Catubbidhañhi (ma. ni. aṭṭa. 1.296) senāsanaṃ vihārasenāsanaṃ mañcapīṭhasenāsanaṃ santhatasenāsanaṃ okāsasenāsananti. Tattha ‘‘mañcopi senāsanaṃ, pīṭhampi bhisipi bimbohanampi vihāropi aḍḍhayogopi pāsādopi hammiyampi guhāpi aṭṭopi māḷopi leṇampi veḷugumbopi rukkhamūlampi maṇḍapopi senāsanaṃ. Yattha vā pana bhikkhū paṭikkamanti, sabbametaṃ senāsana’’nti (vibha. 527) vacanato vihāro aḍḍhayogo pāsādo hammiyaṃ guhāti idaṃ <bold>vihārasenāsanaṃ</bold> nāma. Mañco pīṭhaṃ bhisi bimbohananti idaṃ <bold>mañcapīṭhasenāsanaṃ</bold> nāma. Cimilikā cammakhaṇḍo tiṇasanthāro paṇṇasanthāroti idaṃ <bold>santhatasenāsanaṃ</bold> nāma. Yattha vā pana bhikkhū paṭikkamantīti idaṃ <bold>okāsasenāsanaṃ</bold> nāma.</paragraph>
<paragraph line="4"><bold>Rukkhamūle</bold>tiādīsu <bold>rukkhamūlasenāsanaṃ</bold> nāma yaṃkiñci sandacchāyaṃ vivittaṃ rukkhamūlaṃ. <bold>Pabbato</bold> nāma selo. Tattha hi udakasoṇḍīsu udakakiccaṃ katvā sītāya rukkhacchāyāya nisinnā nānādisāsu khāyamānāsu sītena vātena bījiyamānā samaṇadhammaṃ karonti. <bold>Kandare</bold>ti <bold>kaṃ</bold> vuccati udakaṃ, tena dārito udakena bhinno pabbatappadeso <bold>kandaraṃ</bold>. Yaṃ ‘‘nitamba’’ntipi ‘‘nadīkuñja’’ntipi vadanti. Tattha hi rajatapaṭṭasadisā vālikā hoti, matthake maṇivitānaṃ viya vanagahanaṃ, maṇikkhandhasadisaṃ udakaṃ sandati, evarūpaṃ kandaraṃ oruyha pānīyaṃ pivitvā gattāni sītaṃ katvā vālikaṃ ussāpetvā paṃsukūlacīvaraṃ paññapetvā tattha nisinnā te bhikkhū samaṇadhammaṃ karonti. <bold>Giriguhā</bold> nāma dvinnaṃ pabbatānaṃ antarā, ekasmiṃyeva vā umaṅgasadisaṃ mahāvivaraṃ.</paragraph>
<paragraph line="5">‘‘Vanapatthanti dūrānametaṃ senāsanānaṃ adhivacana’’ntiādivacanato (vibha. 531) yattha na <pageBreak edition="V" number="3.0359" /> kasanti na vapanti, tādisaṃ manussānaṃ upacāraṭṭhānaṃ atikkamitvā ṭhitaṃ araññakasenāsanaṃ ‘‘vanapattha’’nti vuccati. <bold>Ajjhokāso</bold> nāma kenaci <pageBreak edition="M" number="3.0393" /> acchanno padeso. Ākaṅkhamānā panettha cīvarakuṭiṃ katvā vasanti. <bold>Palālapuñje</bold>ti palālarāsimhi. Mahāpalālapuñjato hi palālaṃ nikkaḍḍhitvā pabbhāraleṇasadise ālaye karonti, gacchagumbādīnampi upari palālaṃ parikkhipitvā heṭṭhā nisinnā samaṇadhammaṃ karonti, taṃ sandhāyetaṃ vuttaṃ. <bold>Pañca leṇānī</bold>ti pañca līyanaṭṭhānāni. Nilīyanti ettha bhikkhūti leṇāni, vihārādīnametaṃ adhivacanaṃ. <bold>Supaṇṇavaṅkageha</bold>nti garuḷapakkhasaṇṭhānena katagehaṃ.</paragraph>
<paragraph line="6" number="295"> Anumodanagāthāsu <bold>sīta</bold>nti ajjhattadhātukkhobhavasena vā bahiddhautuvipariṇāmavasaena vā uppajjanakasītaṃ. <bold>Uṇha</bold>nti aggisantāpaṃ, tassa vanadāhādīsu vā sambhavo daṭṭhabbo. <bold>Paṭihantī</bold>ti bādhati. Yathā tadubhayavasena kāyacittānaṃ bādhanaṃ na hoti, evaṃ karoti. Sītuṇhabbhāhate hi sarīre vikkhittacitto bhikkhu yoniso padahituṃ na sakkoti. <bold>Vāḷamigānī</bold>ti sīhabyagghādivāḷamige. Guttasenāsanañhi pavisitvā dvāraṃ pidhāya nisinnassa te parissayā na honti. <bold>Sarīsape</bold>ti ye keci sarante gacchante dīghajātike. <bold>Makase</bold>ti nidassanamattametaṃ, ḍaṃsādīnampi eteneva saṅgaho daṭṭhabbo. <bold>Sisire</bold>ti sisirakālavasena sattāhavaddhalikādivasena ca uppanne sisirasamphasse. <bold>Vuṭṭhiyo</bold>ti yadā tadā uppannā vassavuṭṭhiyo.</paragraph>
<paragraph line="7"><bold>Vātātapo ghoro</bold>ti rukkhagacchādīnaṃ ummūlabhañjanādivasena pavattiyā ghoro sarajaarajādibhedo vāto ceva gimhapariḷāhasamayesu uppattiyā ghoro sūriyātapo ca <bold>paṭihaññati</bold> paṭibāhīyati. <bold>Leṇattha</bold>nti nānārammaṇato cittaṃ nivattetvā paṭisallānārāmatthaṃ. <bold>Sukhattha</bold>nti vuttaparissayābhāvena phāsuvihāratthaṃ. <bold>Jhāyitu</bold>nti aṭṭhatiṃsārammaṇesu yattha katthaci cittaṃ upanijjhāyituṃ. <bold>Vipassitu</bold>nti aniccādito saṅkhāre sammasituṃ.</paragraph>
<paragraph line="8"><bold>Vihāre</bold>ti patissaye. <bold>Kāraye</bold>ti kārāpeyya. <bold>Ramme</bold>ti manorame nivāsasukhe. <bold>Vāsayettha bahussute</bold>ti kāretvā pana ettha vihāresu bahussute sīlavante kalyāṇadhamme nivāseyya. Te nivāsento pana tesaṃ bahussutānaṃ yathā paccayehi kilamatho na hoti, evaṃ annañca <pageBreak edition="M" number="3.0394" /> pānañca vatthasenāsanāni ca dadeyya ujubhūtesu ajjhāsayasampannesu kammaphalānaṃ ratanattayaguṇānañca saddahanena vippasannena cetasā.</paragraph>
<paragraph line="9">Idāni gahaṭṭhapabbajitānaṃ aññamaññupakāritaṃ dassetuṃ <bold>‘‘te tassā’’</bold>ti gāthamāha. Tattha <bold>te</bold>ti <pageBreak edition="V" number="3.0360" /> te bahussutā. <bold>Tassā</bold>ti upāsakassa. <bold>Dhammaṃ desentī</bold>ti sakalavaṭṭadukkhāpanūdanaṃ saddhammaṃ desenti. <bold>Yaṃ so dhammaṃ idhaññāyā</bold>ti so puggalo yaṃ saddhammaṃ imasmiṃ sāsane sammā paṭipajjanena jānitvā aggamaggādhigamena anāsavo hutvā parinibbāyati.</paragraph>
<paragraph line="10"><bold>So ca sabbadado hotī</bold>ti āvāsadānasmiṃ dinne sabbadānaṃ dinnameva hotīti katvā vuttaṃ. Tathā hi (saṃ. ni. aṭṭha. 1.1.42) dve tayo gāme piṇḍāya caritvā kiñci aladdhā āgatassapi chāyūdakasampannaṃ ārāmaṃ pavisitvā nahāyitvā patissaye muhuttaṃ nipajjitvā uṭṭhāya nisinnassa kāye balaṃ āharitvā pakkhittaṃ viya hoti, bahi vicarantassa ca kāye vaṇṇadhātu vātātapehi kilamati, patissayaṃ pavisitvā dvāraṃ pidhāya muhuttaṃ nipannassa visabhāgasantati vūpasammati, sabhāgasantati patiṭṭhāti, vaṇṇadhātu āharitvā pakkhittā viya hoti, bahi vicarantassa ca pāde kaṇṭako vijjhati, khāṇu paharati, sarīsapādiparissayā ceva corabhayañca uppajjati, patissayaṃ pavisitvā dvāraṃ pidhāya nipannassa sabbe parissayā na honti, sajjhāyantassa dhammapītisukhaṃ, kammaṭṭhānaṃ manasikarontassa upasamasukhañca uppajjati bahiddhāvikkhepābhāvato, bahi vicarantassa ca sedā muccanti, akkhīni phandanti, senāsanaṃ pavisanakkhaṇe mañcapīṭhāni na paññāyanti, muhuttaṃ nisinnassa pana akkhipasādo āharitvā pakkhitto viya hoti, dvāravātapānamañcapīṭhādīni paññāyanti, etasmiñca āvāse vasantaṃ disvā manussā catūhi paccayehi sakkaccaṃ upaṭṭhahanti. Tena vuttaṃ ‘‘so ca sabbadado hoti, yo dadāti upassaya’’nti.</paragraph>
<paragraph line="11" number="296"><bold>Āviñchanacchidda</bold>nti yattha aṅguliṃ pavesetvā dvāraṃ ākaḍḍhantā dvārabāhaṃ phusāpenti, tassetaṃ adhivacanaṃ. <bold>Āviñchanarajju</bold>nti kavāṭeyeva chiddaṃ katvā tattha pavesetvā yena rajjukena kaḍḍhantā dvāraṃ phusāpenti, taṃ āviñchanarajjukaṃ. Senāsanaparibhoge akappiyacammaṃ nāma natthīti <pageBreak edition="M" number="3.0395" /> dassanatthaṃ <bold>‘‘sacepi dīpinaṅguṭṭhena katā hoti, vaṭṭatiyevā’’</bold>ti vuttaṃ. <bold>Cetiye vedikāsadisa</bold>nti vātapānabāhāsu cetiye vedikāya viya paṭṭikādīhi dassetvā kataṃ. <bold>Thambhakavātapānaṃ</bold> nāma tiriyaṃ dārūni adatvā ujukaṃ ṭhitehi eva veṇusalākādīhi kataṃ.</paragraph>
<centered line="12">Vihārānujānanakathāvaṇṇanā niṭṭhitā.</centered>
<subhead line="13">Mañcapīṭhādianujānanakathāvaṇṇanā</subhead>
<paragraph line="14" number="297"><bold>Poṭakitūla</bold>nti <pageBreak edition="V" number="3.0361" /> erakatiṇatūlaṃ. Poṭakigahaṇañcettha tiṇajātīnaṃ nidassanamattanti āha <bold>‘‘yesaṃ kesañci tiṇajātikāna’’</bold>nti. <bold>Pañcavidhaṃ uṇṇāditūlampi vaṭṭatī</bold>ti etthāpi ‘‘bimbohane’’ti ānetvā sambandhitabbaṃ. ‘‘Tūlapūritaṃ bhisiṃ apassayituṃ na vaṭṭatī’’ti keci vadanti, vaṭṭatīti apare. <bold>Upadahantī</bold>ti ṭhapenti. <bold>Sīsappamāṇa</bold>nti yattha galavāṭakato paṭṭhāya sabbasīsaṃ upadahanti, taṃ sīsappamāṇaṃ. Tañca ukkaṭṭhaparicchedato tiriyaṃ muṭṭhiratanaṃ hotīti dassetuṃ <bold>‘‘yassa vitthārato tīsu kaṇṇesū’’</bold>tiādimāha. <bold>Majjhaṭṭhānaṃ muṭṭhiratanaṃ hotī</bold>ti bimbohanassa majjhaṭṭhānaṃ tiriyato muṭṭhiratanappamāṇaṃ hoti. <bold>Masūrake</bold>ti cammamayabhisiyaṃ. <bold>Phusitāni dātu</bold>nti saññākaraṇatthaṃ bindūni dātuṃ.</paragraph>
<paragraph line="15" number="298"> Na nibandhatīti <bold>anibandhanīyo,</bold> na allīyatīti attho. <bold>Paṭibāhetvā</bold>ti maṭṭhaṃ katvā.</paragraph>
<subhead line="16">Iṭṭhakācayādianujānanakathāvaṇṇanā</subhead>
<paragraph line="17" number="300"><bold>Rukkhaṃ vijjhitvā</bold>ti rukkhadāruṃ vijjhitvā. <bold>Khāṇuke ākoṭetvā</bold>ti dve dve khāṇuke ākoṭetvā. <bold>Taṃ āharimaṃ bhittipāda</bold>nti vuttanayena khāṇuke ākoṭetvā kataṃyeva sandhāya vuttaṃ. <bold>Bhūmiyaṃ patiṭṭhāpetu</bold>nti mūlena bhūmiyaṃ patiṭṭhāpetvā bhittipādassa upatthambhanavasena ussāpetvā khāṇukehi bhittipādaṃ ussāpetvā ṭhapetunti adhippāyo. <bold>Ubhato kuṭṭaṃ nīharitvā katapadesassā</bold>ti yathā antodvārasamīpe <pageBreak edition="M" number="3.0396" /> nisinnehi ujukaṃ bahi oloketuṃ na sakkā hoti, evaṃ ubhohi passehi kuṭṭaṃ nīharitvā abhimukhe bhittiṃ upaṭṭhapetvā katapadesassa. <bold>Samantā pariyāgāro</bold>ti samantato āviddhapamukhaṃ. <bold>Ugghāṭanakiṭika</bold>nti daṇḍehi ukkhipitvā ṭhapanakapadarakiṭikaṃ.</paragraph>
<subhead line="18">Anāthapiṇḍikavatthukathāvaṇṇanā</subhead>
<paragraph line="19" number="304"> Anāthapiṇḍikaseṭṭhivatthumhi (saṃ. ni. aṭṭha. 1.1.242) <bold>kenacideva karaṇīyenā</bold>ti vāṇijjakammaṃ adhippetaṃ. Anāthapiṇḍiko kira rājagahaseṭṭhi ca aññamaññaṃ bhaginipatikā honti. Yadā rājagahe uṭṭhānakabhaṇḍaṃ samagghaṃ hoti, tadā rājagahaseṭṭhi taṃ gahetvā <pageBreak edition="V" number="3.0362" /> sakaṭasatehi sāvatthiṃ gantvā yojanamatte ṭhito attano āgatabhāvaṃ jānāpeti. Anāthapiṇḍiko paccuggantvā tassa mahāsakkāraṃ katvā ekaṃ yānaṃ āropetvā sāvatthiṃ pavisati. So sace bhaṇḍaṃ lahukaṃ vikkīyati, vikkiṇāti. No ce, bhaginighare ṭhapetvā pakkamati. Anāthapiṇḍikopi tatheva karoti. Svāyaṃ tadāpi teneva karaṇīyena agamāsi. Taṃ sandhāyetaṃ vuttaṃ.</paragraph>
<paragraph line="20">Taṃ divasaṃ pana rājagahaseṭṭhi yojanamatte ṭhitena anāthapiṇḍikena āgatabhāvajānanatthaṃ pesitaṃ paṇṇaṃ na suṇi, dhammassavanatthāya vihāraṃ agamāsi. So dhammakathaṃ sutvā svātanāya buddhappamukhaṃ bhikkhusaṅghaṃ nimantetvā attano ghare uddhanakhaṇāpanadāruphālanādīni kāresi. Anāthapiṇḍikopi ‘‘idāni mayhaṃ paccuggamanaṃ karissati, idāni karissatī’’ti gharadvārepi paccuggamanaṃ alabhitvā antogharaṃ paviṭṭho paṭisanthārampi na bahuṃ alattha. ‘‘Kiṃ mahāseṭṭhi kusalaṃ dārakarūpānaṃ, nasi magge kilanto’’ti ettakova paṭisanthāro ahosi. Tena vuttaṃ <bold>‘‘atha kho anāthapiṇḍikassa gahapatissa etadahosī’’</bold>tiādi.</paragraph>
<paragraph line="21"><bold>Buddhoti tvaṃ gahapati vadesī</bold>ti tassa kira mukhato buddhasaddaṃ sutvā anāthapiṇḍiko pañcavaṇṇaṃ pītiṃ paṭilabhati, sā tassa sīse uṭṭhahitvā yāva pādapiṭṭhiyā, pādapiṭṭhiyā uṭṭhāya yāva sīsā gacchati, ubhato uṭṭhāya majjhe osarati, majjhe uṭṭhāya ubhato gacchati. So pītiyā nirantaraṃ phuṭo ‘‘buddhoti tvaṃ gahapati vadesī’’ti evaṃ tikkhattuṃ pucchi. <bold>Akālo kho, gahapati, imaṃ kālaṃ taṃ bhagavantaṃ</bold><pageBreak edition="M" number="3.0397" /><bold>dassanāya upasaṅkamitu</bold>nti ‘‘buddhā nāma durāsadā āsīvisasadisā honti, satthā ca sivathikāya samīpe vasati, na sakkā tattha imāya velāya iminā gantu’’nti maññamāno evamāha. <bold>Buddhagatāya satiyā nipajjī</bold>ti aññaṃ kiñci acintetvā buddhagatāya eva satiyā nipajji. Taṃ divasaṃ kirassa bhaṇḍasakaṭesu vā upaṭṭhākesu vā cittampi nuppajji, sāyamāsampi na akāsi. Sattabhūmikaṃ pana pāsādaṃ āruyha supaññattālaṅkatavarasayane ‘‘buddho buddho’’ti sajjhāyaṃ karontova nipajjitvā niddaṃ okkami. <bold>Tikkhattuṃ vuṭṭhāsi pabhātaṃ maññamāno</bold>ti paṭhamayāme tāva vītivatte uṭṭhāya buddhaṃ anussari, athassa balavappasādo udapādi, pītiāloko ahosi, sabbatamaṃ vigacchi, dīpasahassujjalanaṃ viya canduṭṭhānasūriyuṭṭhānaṃ viya ca jātaṃ. So ‘‘pamādaṃ āpannomhi, vañcitomhi, sūriyo uggato’’ti uṭṭhāya ākāsatale ṭhatvā candaṃ oloketvā ‘‘ekova yāmo gato, aññe dve atthī’’ti puna pavisitvā nipajji, etenupāyena majjhimayāmāvasānepi pacchimayāmāvasānepi tikkhattuṃ uṭṭhāsi. Pacchimayāmāvasāne pana balavapaccūseyeva <pageBreak edition="V" number="3.0363" /> uṭṭhāya ākāsatalaṃ āgantvā mahādvārābhimukho ahosi, sattabhūmikadvāraṃ sayameva vivaṭaṃ ahosi, pāsādā oruyha antaravīthiṃ paṭipajji.</paragraph>
<paragraph line="22" number="305"><bold>Amanussā</bold>ti adhigatavisesā devatā. Tathā hi tā seṭṭhissa bhāvinisampattiṃ paccakkhato sampassamānā ‘‘ayaṃ mahāseṭṭhi ‘buddhupaṭṭhānaṃ gamissāmī’ti nikkhanto paṭhamadassaneneva sotāpattiphale patiṭṭhāya tiṇṇaṃ ratanānaṃ aggupaṭṭhāko hutvā asadisaṃ saṅghārāmaṃ katvā cātuddisassa ariyasaṅghassa anāvaṭadvāro bhavissati, na yuttamassa dvāraṃ pidahitu’’nti cintetvā dvāraṃ vivariṃsu. <bold>Antaradhāyī</bold>ti rājagahaṃ kira ākiṇṇamanussaṃ, antonagare nava koṭiyo bahinagare navāti taṃ upanissāya aṭṭhārasa manussakoṭiyo vasanti. Avelāya matamanusse bahi nīharituṃ asakkontā aṭṭālake ṭhatvā bahidvāre khipanti. Mahāseṭṭhi nagarato bahi nikkhantamattova allasarīraṃ pādena akkami, aparampi piṭṭhipādena pahari, makkhikā uppatitvā pakiriṃsu, duggandho nāsāpuṭaṃ abhihani, buddhappasādo tanuttaṃ gato. Tenassa āloko antaradhāyi andhakāro pāturahosi pītivegassa tanubhāve taṃsamuṭṭhitarūpānaṃ paridubbalabhāvato <pageBreak edition="M" number="3.0398" />. <bold>Saddamanussāvesī</bold>ti ‘‘seṭṭhissa ussāhaṃ janessāmī’’ti suvaṇṇakiṅkiṇikaṃ ghaṭṭento viya madhurassarena saddaṃ anussāvesi.</paragraph>
<paragraph line="23"><bold>Sataṃ kaññāsahassānī</bold>ti purimapadānipi imināva sahassa-padena saddhiṃ sambandhitabbāni. Yatheva hi sataṃ kaññāsahassāni, evaṃ sataṃ sahassāni hatthī, sataṃ sahassāni assā, sataṃ sahassāni rathāti ayamettha attho, iti ekekaṃ satasahassaṃ dīpitaṃ hoti. <bold>Padavītihārassā</bold>ti padaṃ vītiharati etthāti <bold>padavītihāro</bold>. So dutavilambitaṃ akatvā samagamane dvinnaṃ padānaṃ antare muṭṭhiratanamattaṃ. <bold>Kalaṃ nāgghanti soḷasi</bold>nti taṃ ekaṃ padavītihāraṃ soḷasa bhāge katvā tato eko koṭṭhāso puna soḷasadhā, tato eko soḷasadhāti evaṃ soḷasa vāre soḷasadhā bhinnassa eko koṭṭhāso soḷasī kalā nāma, taṃ soḷasiṃ kalaṃ etāni cattāri satasahassāni na agghanti. Idaṃ vuttaṃ hoti – sataṃ hatthisahassāni sataṃ assasahassāni sataṃ rathasahassāni sataṃ kaññāsahassāni, tā ca kho āmukkamaṇikuṇḍalā sakalajambudīparājadhītarovāti imasmā ettakā lābhā vihāraṃ gacchantassa tasmiṃ soḷasikalāsaṅkhāte padese laṅghanasādhanavasena pavattacetanāva uttaritarāti. Padaṃ vā vītiharati etenāti <bold>padavītihāro,</bold> tathāpavattā kusalacetanā, tassā phalaṃ soḷasadhā katvāti ca vadanti. Idaṃ pana vihāragamanaṃ kassa vasena gahitanti? Vihāraṃ gantvā anantarāyena sotāpattiphale patiṭṭhahantassa vasena gahitaṃ. ‘‘Gandhamālādīhi pūjaṃ karissāmi, cetiyaṃ vandissāmi, dhammaṃ sossāmi, <pageBreak edition="V" number="3.0364" /> dīpapūjaṃ karissāmi, saṅghaṃ nimantetvā dānaṃ dassāmi, sikkhāpadesu vā saraṇesu vā patiṭṭhahissāmī’’ti gacchatopi vasena vaṭṭatiyeva.</paragraph>
<paragraph line="24"><bold>Andhakāro antaradhāyī</bold>ti so kira cintesi ‘‘ahaṃ ekakoti saññaṃ karomi, amanussā ca me anugāmino sahāyā atthi, kasmā bhāyāmī’’ti sūro ahosi. Athassa balavā buddhappasādo udapādi, tasmā andhakāro antaradhāyi. Sesavāresupi eseva nayo. <bold>Āloko pāturahosī</bold>ti purimabuddhesu cirakālaparicayasambhūtassa balavato pasādassa vasena uppannāya uḷārāya buddhārammaṇāya pītiyā samuṭṭhāpito <pageBreak edition="M" number="3.0399" /> vipassanobhāsasadiso sātisayo cittapaccayautusamuṭṭhāno āloko pāturahosi. Devatāhi katotipi vadanti, purimoyevettha yuttataro. <bold>Ehi sudattā</bold>ti so kira seṭṭhi gacchamānova cintesi ‘‘imasmiṃ loke bahū pūraṇakassapādayo titthiyā ‘mayaṃ buddhā, mayaṃ buddhā’ti vadanti, kathaṃ nu kho ahaṃ satthu buddhabhāvaṃ jāneyya’’nti. Athassa etadahosi ‘‘mayhaṃ guṇavasena uppannaṃ nāmaṃ mahājano jānāti, kuladattiyaṃ pana me nāmaṃ aññatra mayā na koci jānāti, sace buddho bhavissati, kuladattikanāmena maṃ ālapissatī’’ti. Satthā tassa cittaṃ ñatvā evamāha.</paragraph>
<paragraph line="25"><bold>Parinibbuto</bold>ti kilesaparinibbānena parinibbuto. <bold>Āsattiyo</bold>ti rūpādīsu āsañjanaṭṭhena āsattiyo, taṇhāyo. <bold>Santi</bold>nti kilesavūpasamaṃ. <bold>Pappuyyā</bold>ti aggamaggena patvā. Sesamettha pāḷianusāreneva veditabbaṃ. Yañcettha anuttānamatthaṃ, taṃ aṭṭhakathāyaṃ vuttameva.</paragraph>
<paragraph line="26" number="306"> Vayameva <bold>veyyāyika</bold>nti āha <bold>‘‘veyyāyikanti vayakaraṇaṃ vuccatī’’</bold>ti.</paragraph>
<centered line="27">Anāthapiṇḍikavatthukathāvaṇṇanā niṭṭhitā.</centered>
<subhead line="28">Aggāsanādianujānanakathāvaṇṇanā</subhead>
<paragraph line="29" number="310-311"><bold>Dakkhiṇodaka</bold>nti aggato upanīyamānaṃ dakkhiṇodakaṃ. <bold>Atha kho bhagavā bhikkhū āmantesī</bold>ti (jā. aṭṭha. 1.1.36 tittirajātakavaṇṇanā) tehi bhikkhūhi attano attano rucivasena aggāsanādirahānaṃ kathitakāle ‘‘na, bhikkhave, mayhaṃ sāsane aggāsanādīni patvā khattiyakulā pabbajito pamāṇaṃ, na brāhmaṇakulā, na gahapatikulā pabbajito, na vinayadharo, na suttantiko, na ābhidhammiko, na paṭhamajjhānādilābhino, na sotāpannādayo <pageBreak edition="V" number="3.0365" /> pamāṇaṃ, atha kho, bhikkhave, imasmiṃ sāsane yathāvuḍḍhaṃ abhivādanaṃ paccuṭṭhānaṃ añjalikammaṃ sāmīcikammaṃ kattabbaṃ, aggāsanaṃ aggodakaṃ aggapiṇḍo laddhabbo, idamettha pamāṇaṃ, tasmā vuḍḍhataro bhikkhu etesaṃ anucchaviko. Idāni kho pana, bhikkhave, sāriputto mayhaṃ aggasāvako anudhammacakkappavattako <pageBreak edition="M" number="3.0400" /> mamānantarasenāsanaṃ laddhuṃ arahati. So imaṃ rattiṃ senāsanaṃ alabhanto rukkhamūle vītināmesi. Tumhe idāneva evaṃ agāravā appatissā, gacchante gacchante kāle kinti katvā viharissathā’’ti vatvā atha nesaṃ ovādadānatthāya ‘‘pubbe, bhikkhave, tiracchānagatāpi ‘na kho panetaṃ amhākaṃ patirūpaṃ, yaṃ mayaṃ aññamaññaṃ agāravā appatissā asabhāgavuttino vihareyyāma, amhesu mahallakataraṃ jānitvā tassa abhivādanādīni karissāmā’ti sādhukaṃ vīmaṃsitvā ‘ayaṃ mahallako’ti ñatvā tassa abhivādanādīni katvā devapathaṃ pūrayamānā gatā’’ti vatvā atītaṃ āharitvā dassetuṃ bhikkhū āmantesi.</paragraph>
<paragraph line="30"><bold>Ye vuḍḍhamapacāyantī</bold>ti jātivuḍḍho vayovuḍḍho guṇavuḍḍhoti tayo vuḍḍhā. Tesu jātisampanno <bold>jātivuḍḍho</bold> nāma, vaye ṭhito <bold>vayovuḍḍho</bold> nāma, guṇasampanno <bold>guṇavuḍḍho</bold> nāma. Tesu guṇasampanno vayovuḍḍho imasmiṃ ṭhāne vuḍḍhoti adhippeto. <bold>Apacāyantī</bold>ti jeṭṭhāpacāyikakammena pūjenti. <bold>Dhammassa kovidā</bold>ti jeṭṭhāpacāyanadhammassa kovidā kusalā. <bold>Diṭṭheva dhamme</bold>ti imasmiṃyeva attabhāve. <bold>Pāsaṃsā</bold>ti pasaṃsārahā. <bold>Samparāye ca suggatī</bold>ti samparetabbe imaṃ lokaṃ hitvā gantabbe paralokepi tesaṃ sugatiyeva hotīti attho. Ayaṃ panettha piṇḍattho – bhikkhave, khattiyā vā hontu brāhmaṇā vā vessā vā suddā vā gahaṭṭhā vā pabbajitā vā tiracchānagatā vā, ye keci sattā jeṭṭhāpacitikamme chekā kusalā guṇasampannānaṃ vayovuḍḍhānaṃ apacitiṃ karonti, te imasmiñca attabhāve jeṭṭhāpacitikārakāti pasaṃsaṃ vaṇṇanaṃ thomanaṃ labhanti, kāyassa ca bhedā sagge nibbattantīti.</paragraph>
<centered line="31">Aggāsanādianujānanakathāvaṇṇanā niṭṭhitā.</centered>
<subhead line="32">Āsanappaṭibāhanādikathāvaṇṇanā</subhead>
<paragraph line="33" number="313-4"><bold>Uddissakata</bold>nti gihīhi saṅghaṃ uddissa kataṃ. <bold>Gihivikata</bold>nti gihīhi kataṃ paññattaṃ, gihisantakanti vuttaṃ hoti. <bold>Atisamīpaṃ agantvā</bold>ti bhikkhūnaṃ āsannataraṃ ṭhānaṃ agantvā.</paragraph>
<subhead line="34">Senāsanaggāhāpakasammutikathāvaṇṇanā</subhead>
<paragraph line="35" number="318"><bold>Paccayeneva</bold><pageBreak edition="M" number="3.0401" /><pageBreak edition="V" number="3.0366" /><bold>hi taṃ paṭijagganaṃ labhissatī</bold>ti tasmiṃ senāsane mahātherā tassa paccayassa kāraṇā aññattha agantvā vasantāyeva naṃ paṭijaggissantīti attho. <bold>Ubbhaṇḍikā bhavissantī</bold>ti ukkhittabhaṇḍā bhavissanti, attano attano parikkhāre gahetvā tattha tattha vicarissantīti attho. <bold>Dīghasālā</bold>ti caṅkamanasālā. <bold>Maṇḍalamāḷo</bold> upaṭṭhānasālā. <bold>Anudahatī</bold>ti pīḷeti. <bold>Jambudīpe panā</bold>ti ariyadese bhikkhū sandhāya vuttaṃ. Te kira tathā paññāpenti. <bold>Na gocaragāmo ghaṭṭetabbo</bold>ti vuttamevatthaṃ vibhāveti <bold>‘‘na tattha manussā vattabbā’’</bold>tiādinā. <bold>Vitakkaṃ chinditvā</bold>ti ‘‘iminā nīhārena gacchantaṃ disvā nivāretvā paccaye dassantī’’ti evarūpaṃ vitakkaṃ anuppādetvā. <bold>Tesu ce eko</bold>ti tesu manussesu eko paṇḍitapuriso. <bold>Bhaṇḍapaṭicchādana</bold>nti paṭicchādanakabhaṇḍaṃ, sarīrapaṭicchādanaṃ cīvaranti attho.</paragraph>
<paragraph line="36"><bold>Paṭijaggitabbānī</bold>ti sammajjanādīhi paṭijaggitabbāni. <bold>Muṇḍavedikāyā</bold>ti cetiyassa hammiyavedikāya. <bold>Hammiyavedikā</bold>ti ca cetiyassa upari caturassavediyo vuccati. <bold>Paṭikkammā</bold>ti vihārato apasakkitvā. <bold>Upanikkhepa</bold>nti khettaṃ vā nāḷikerādiārāmaṃ vā kahāpaṇādīni vā ārāmikādīnaṃ niyyātetvā ‘‘ito uppannā vaḍḍhi vassāvāsikatthāya hotū’’ti dinnaṃ. <bold>Vattaṃ katvā</bold>ti tasmiṃ senāsane kattabbavattaṃ katvā.</paragraph>
<paragraph line="37"><bold>Puggalavaseneva kātabba</bold>nti parato vakkhamānanayena ‘‘bhikkhū cīvarena kilamanti, ettakaṃ nāma taṇḍulabhāgaṃ bhikkhūnaṃ cīvaraṃ kātuṃ ruccatī’’tiādinā puggalaparāmāsavaseneva kātabbaṃ, ‘‘saṅgho cīvarena kilamatī’’tiādinā pana saṅghaparāmāsavasena na kātabbaṃ. <bold>Cīvarapaccaya</bold>nti cīvarasaṅkhātaṃ paccayaṃ. <bold>Vutta</bold>nti <bold>mahāaṭṭhakathāyaṃ</bold>vuttaṃ. Kasmā evaṃ vuttanti āha <bold>‘‘evañhi navako vuḍḍhatarassa, vuḍḍho ca navakassa gāhessatī’’</bold>ti, yasmā attanāva attano pāpetuṃ na sakkā, tasmā dvīsu sammatesu navako vuḍḍhatarassa, vuḍḍho ca navakassāti ubho aññamaññaṃ gāhessantīti adhippāyo. Sammatasenāsanaggāhāpakassa āṇattiyā aññena gāhitepi gāho ruhatiyevāti veditabbaṃ. <bold>Aṭṭhapi soḷasapi jane</bold><pageBreak edition="M" number="3.0402" /><bold>sammannituṃ vaṭṭatī</bold>ti kiṃ visuṃ visuṃ sammannituṃ vaṭṭati, udāhu ekatoti? Ekatopi vaṭṭati. Niggahakammameva hi saṅgho saṅghassa na karoti, sammutidānaṃ pana bahūnampi ekato kātuṃ vaṭṭati, teneva sattasatikakkhandhake ubbāhikasammutiyaṃ aṭṭhapi janā ekato sammatāti.</paragraph>
<paragraph line="38"><bold>Maggo</bold>ti <pageBreak edition="V" number="3.0367" /> magge katadīghasālā. <bold>Pokkharaṇī</bold>ti nahāyantānaṃ pokkharaṇiyaṃ katasālā. <bold>Rukkhamūlā</bold>dayo channā kavāṭabaddhāva senāsanaṃ. <bold>Vijaṭetvā</bold>ti viyojetvā, visuṃ visuṃ katvāti attho. <bold>Āvāsesū</bold>ti senāsanesu. <bold>Pakkhipitvā</bold>ti ettha <bold>pakkhipanaṃ</bold> nāma tesu vasantānaṃ ito uppannavassāvāsikadānaṃ. <bold>Pavisitabba</bold>nti aññehi bhikkhūhi tasmiṃ mahālābhe pariveṇe vasitvā cetiye vattaṃ katvāva lābho gahetabboti adhippāyo.</paragraph>
<paragraph line="39"><bold>Paccayaṃ vissajjetī</bold>ti cīvarapaccayaṃ nādhivāseti. <bold>Ayampī</bold>ti tena vissaṭṭhapaccayopi. <bold>Upanibandhitvā gāhetabba</bold>nti ‘‘imasmiṃ rukkhe vā maṇḍape vā vasitvā cetiye vattaṃ katvā gaṇhathā’’ti evaṃ upanibandhitvā gāhetabbaṃ. ‘‘Kattha nu kho vasissāmi, kattha vasantassa phāsu bhavissati, kattha vā paccayo bhavissatī’’ti evaṃ uppannena vitakkena caratīti <bold>vitakkacāriko</bold>. Araññavihāresu parissayavijānanatthaṃ icchitabbattā <bold>‘‘pañca pañca ukkā koṭṭetabbā’’</bold>ti vuttaṃ.</paragraph>
<paragraph line="40"><bold>Vatta</bold>nti katikavattaṃ. <bold>Tividhampī</bold>ti pariyattipaṭipattipaṭivedhavasena tividhampi. <bold>Sodhetvā pabbājethā</bold>ti bhabbe ācārakulaputte upaparikkhitvā pabbājetha. <bold>Dasavatthukakathā</bold> nāma appicchakathā santuṭṭhikathā pavivekakathā asaṃsaggakathā vīriyārambhakathā sīlakathā samādhikathā paññākathā vimuttikathā vimuttiñāṇadassanakathā.</paragraph>
<paragraph line="41">Viggahasaṃvattanikavacanaṃ <bold>viggāhikaṃ. Caturārakkhaṃ ahāpentā</bold>ti buddhānussati mettā asubhaṃ maraṇassatīti imaṃ caturārakkhaṃ aparihāpentā. <bold>Dantakaṭṭhakhādanavattaṃ ācikkhitabba</bold>nti ettha <bold>dantakaṭṭhakhādanavattaṃ</bold> yo devasikaṃ saṅghamajjhe osarati, tena sāmaṇerādīhi āharitvā bhikkhūnaṃ yathāsukhaṃ paribhuñjanatthāya dantakaṭṭhamāḷake nikkhittesu dantakaṭṭhesu divase divase ekameva dantakaṭṭhaṃ gahetabbaṃ. Yo <pageBreak edition="M" number="3.0403" /> pana devasikaṃ na osarati, padhānaghare vasitvā dhammassavane vā uposathagge vā dissati, tena pamāṇaṃ sallakkhetvā cattāri pañca dantakaṭṭhāni attano vasanaṭṭhāne ṭhapetvā khāditabbāni. Tesu khīṇesu sace punapi dantakaṭṭhamāḷake bahūni hontiyeva, punapi āharitvā khāditabbāni. Yadi pana pamāṇaṃ asallakkhetvā āharati, tesu akhīṇesuyeva māḷake khīyati, tato keci therā ‘‘yehi gahitāni, te paṭiharantū’’ti vadeyyuṃ, keci ‘‘khādantu, puna sāmaṇerā āharissantī’’ti. Tasmā vivādaparihāratthaṃ pamāṇaṃ sallakkhetabbaṃ. Gahaṇe pana doso natthi, maggaṃ gacchantenapi ekaṃ vā dve vā thavikāya pakkhipitvā gantabbanti. <bold>Bhikkhācāravattaṃ</bold> vattakkhandhake piṇḍacārikavatte āvi bhavissati.</paragraph>
<paragraph line="42"><bold>Pattaṭṭhāne</bold>ti <pageBreak edition="V" number="3.0368" /> vassaggena āgantukabhikkhuno pattaṭṭhāne. Tesaṃ chinnavassattā ‘‘sādiyantāpi hi te neva vassāvāsikassa sāmino’’ti vuttaṃ, paṭhamaṃyeva katikāya katattā khīyantāpi ca āvāsikā neva adātuṃ labhantīti vuttaṃ. <bold>Bhatiniviṭṭha</bold>nti bhatiṃ katvā viya niviṭṭhaṃ pariyiṭṭhaṃ. <bold>Saṅghikaṃ pana apalokanakammaṃ katvā gāhita</bold>nti tatruppādaṃ sandhāya vuttaṃ. <bold>Paccayavasena gāhita</bold>nti dāyakānaṃ vassāvāsikapaccayavasena gāhitaṃ sandhāya vuttaṃ. ‘‘Idha, bhikkhave, vassaṃvuttho bhikkhu vibbhamati, saṅghasseveta’’nti (mahāva. 374-375) vacanato <bold>‘‘gataṭṭhāne…pe… saṅghikaṃ hotī’’</bold>ti vuttaṃ. <bold>Manusse</bold>ti dāyakamanusse. <bold>Varabhāgaṃ sāmaṇerassā</bold>ti paṭhamabhāgassa gāhitattā vuttaṃ.</paragraph>
<centered line="43">Senāsanaggāhāpakasammutikathāvaṇṇanā niṭṭhitā.</centered>
<subhead line="44">Upanandavatthukathāvaṇṇanā</subhead>
<paragraph line="45" number="319"><bold>Yaṃ tayā tattha senāsanaṃ gahitaṃ…pe… idha muttaṃ hotī</bold>ti yaṃ tayā tattha gāmakāvāse pacchā senāsanaṃ gahitaṃ, taṃ te gaṇhanteneva idha sāvatthiyaṃ paṭhamagahitasenāsanaṃ muttaṃ hoti. <bold>Idha dānāhaṃ</bold><pageBreak edition="M" number="3.0404" /><bold>…pe… tatrāpi mutta</bold>nti ‘‘idānāhaṃ, āvuso, imasmiṃ gāmakāvāse gahitasenāsanaṃ muñcāmī’’ti vadantena tatrāpi gāmakāvāse gahitasenāsanaṃ muttaṃ.</paragraph>
<paragraph line="46" number="320"><bold>Dīghāsanaṃ</bold> nāma mañcapīṭhavinimuttaṃ yaṃ kiñci ekato sukhaṃ nisīdituṃ pahoti. Hatthimhi nakho assāti <bold>hatthinakho</bold>. ‘‘Pāsādassa nakho nāma heṭṭhimaparicchedo, so ca hatthikumbhe patiṭṭhito’’ti <bold>gaṇṭhipadesu</bold> vuttaṃ. <bold>Gihivikatanīhārena labbhantī</bold>ti gihivikatanīhārena paribhuñjituṃ labbhanti, tehi attharitvā dinnāneva nisīdituṃ labbhanti, na sayaṃ atthatāni attharāpitāni vā.</paragraph>
<subhead line="47">Avissajjiyavatthukathāvaṇṇanā</subhead>
<paragraph line="48" number="321"><bold>Arañjaro</bold>ti bahuudakagaṇhanakā mahācāṭi. Jalaṃ gaṇhituṃ alanti <bold>arañjaro</bold>. ‘‘Vaṭṭacāṭi viya hutvā thokaṃ dīghamukho majjhe paricchedaṃ dassetvā kato’’ti <bold>gaṇṭhipadesu</bold> vuttaṃ. <bold>Pañcanimmalalocano</bold>ti maṃsadibbadhammabuddhasamantacakkhuvasena pañcalocano.</paragraph>
<paragraph line="49"><bold>Thāvarena</bold><pageBreak edition="V" number="3.0369" /><bold>ca thāvaraṃ garubhaṇḍena ca garubhaṇḍa</bold>nti ettha pañcasu koṭṭhāsesu purimadvayaṃ thāvaraṃ, pacchimattayaṃ garubhaṇḍanti veditabbaṃ. <bold>Jānāpetvā</bold>ti bhikkhusaṅghaṃ jānāpetvā. <bold>Kappiyamañcā sampaṭicchitabbā</bold>ti ‘‘saṅghassa demā’’ti dinnaṃ sandhāya vuttaṃ. Sace pana ‘‘vihārassa demā’’ti vadanti, suvaṇṇarajatamayādiakappiyamañcepi sampaṭicchituṃ vaṭṭati. <bold>Na kevalaṃ…pe… parivattetuṃ vaṭṭantī</bold>ti iminā athāvarena thāvarampi athāvarampi parivattetuṃ vaṭṭatīti dasseti. Thāvarena athāvarameva hi parivattetuṃ na vaṭṭati. <bold>Akappiyaṃ vā mahagghaṃ kappiyaṃ vā</bold>ti ettha <bold>akappiyaṃ</bold> nāma suvaṇṇamayamañcādi akappiyabhisibimbohanāni ca. <bold>Mahagghaṃ kappiyaṃ</bold> nāma dantamayamañcādi pāvārādikappiyaattharaṇādīni ca.</paragraph>
<paragraph line="50"><bold>Pārihāriyaṃ na vaṭṭatī</bold>ti attano santakaṃ viya gahetvā pariharituṃ na vaṭṭati. ‘‘Gihivikatanīhāreneva paribhuñjitabba’’nti iminā sace ārāmikādayo paṭisāmetvā paṭidenti, paribhuñjituṃ vaṭṭatīti dasseti. <bold>‘‘Paṇṇasūci</bold> nāma lekhanī’’ti <bold>mahāgaṇṭhipade</bold> vuttaṃ.</paragraph>
<paragraph line="51"><bold>‘‘Aḍḍhabāhū</bold>ti <pageBreak edition="M" number="3.0405" /> kapparato paṭṭhāya yāva aṃsakūṭa’’nti <bold>gaṇṭhipadesu</bold> vuttaṃ. <bold>Aḍḍhabāhu</bold> nāma vidatthicaturaṅgulantipi vadanti. <bold>Tatthajātakā</bold>ti saṅghikabhūmiyaṃ jātā. <bold>Aṭṭhaṅgulasūcidaṇḍamatto</bold>ti dīghato aṭṭhaṅgulamatto pariṇāhato paṇṇasūcidaṇḍamatto. Muñjapabbajānaṃyeva pāḷiyaṃ visuṃ āgatattā <bold>‘‘muñjaṃ pabbajañca ṭhapetvā’’</bold>ti vuttaṃ. <bold>Aṭṭhaṅgulappamāṇo</bold>ti dīghato aṭṭhaṅgulappamāṇo. <bold>Ghaṭṭanaphalakaṃ</bold> nāma yattha ṭhapetvā rajitacīvaraṃ hatthena ghaṭṭenti. <bold>Ghaṭṭanamuggaro</bold> nāma anuvātādighaṭṭanatthaṃ katoti vadanti. <bold>Ambaṇa</bold>nti phalakehi pokkharaṇīsadisaṃ katapānīyabhājanaṃ. <bold>Rajanadoṇī</bold>ti yattha pakkarajanaṃ ākiritvā ṭhapenti. <bold>Bhūmattharaṇaṃ kātuṃ vaṭṭatī</bold>ti akappiyacammaṃ sandhāya vuttaṃ. <bold>Paccattharaṇagatika</bold>nti iminā mañcapīṭhepi attharituṃ vaṭṭatīti dīpeti. Pāvārādipaccattharaṇampi garubhaṇḍanti eke, noti apare, vīmaṃsitvā gahetabbaṃ. <bold>Muṭṭhipaṇṇa</bold>nti tālapaṇṇaṃ sandhāya vuttaṃ.</paragraph>
<subhead line="52">Navakammadānakathāvaṇṇanā</subhead>
<paragraph line="53" number="323"><bold>Kiñcideva samādapetvā kāressatī</bold>ti sāmikoyeva kañci bhikkhuṃ samādapetvā kāressati. <bold>Utukāle paṭibāhituṃ na labhatī</bold>ti hemantagimhesu aññe sampattabhikkhū paṭibāhituṃ na labhati. <bold>Tibhāga</bold>nti tatiyabhāgaṃ. <bold>Sace saddhivihārikānaṃ dātukāmo hotī</bold>ti sace so saṅghassa bhaṇḍakaṭhapanaṭṭhānaṃ vā navakānaṃ vā vasanaṭṭhānaṃ dātuṃ na icchati, attano saddhivihārikānaññeva <pageBreak edition="V" number="3.0370" /> dātukāmo hotīti attho. <bold>Etañhi saddhivihārikānaṃ dātuṃ labhatī</bold>ti etaṃ tatiyabhāgaṃ upaḍḍhabhāgaṃ vā dātuṃ labhati. <bold>Akataṭṭhāne</bold>ti senāsanato bahi cayādīnaṃ akataṭṭhāne. <bold>Bahikuṭṭe</bold>ti kuṭṭato bahi.</paragraph>
<subhead line="54">Aññatraparibhogapaṭikkhepādikathāvaṇṇanā</subhead>
<paragraph line="55" number="324"><bold>Cakkalika</bold>nti kambalādīhi veṭhetvā cakkasaṇṭhānena pādapuñchanayoggaṃ kataṃ. <bold>Paribhaṇḍakatā bhūmi</bold> nāma saṇhamattikāhi katā kāḷavaṇṇādibhūmi. <bold>Senāsanaṃ</bold> mañcapīṭhādi. <bold>Tatheva vaḷañjetuṃ vaṭṭatī</bold>ti aññehi āvāsikabhikkhūhi paribhuttanīhārena paribhuñjituṃ vaṭṭati. ‘‘Nevāsikā pakatiyā anatthatāya bhūmiyā ṭhapenti ce, tesampi anāpattiyevā’’ti <bold>gaṇṭhipadesu</bold> vuttaṃ. <bold>Dvārampī</bold>tiādinā vuttadvāravātapānādayo aparikammakatāpi na apassayitabbā. <bold>Lomesū</bold>ti lomesu phusantesu.</paragraph>
<subhead line="56">Saṅghabhattādianujānanakathāvaṇṇanā</subhead>
<paragraph line="57" number="325"><bold>Uddesabhattaṃ</bold><pageBreak edition="M" number="3.0406" /><bold>nimantananti imaṃ vohāraṃ pattānī</bold>ti ettha <bold>iti</bold>-saddo ādiattho, ‘‘uddesabhattaṃ nimantana’’ntiādivohāraṃ pattānīti ayamettha attho. <bold>Tampi anto katvā</bold>ti āyatiṃ bhikkhūnaṃ kukkuccavinodanatthāya tampi saṅghabhattaṃ anto katvā.</paragraph>
<subhead line="58">Uddesabhattakathāvaṇṇanā</subhead>
<paragraph line="59"><bold>Attano vihāradvāre</bold>ti vihārassa dvārakoṭṭhakasamīpaṃ sandhāya vuttaṃ. <bold>Bhojanasālāyā</bold>ti bhattuddesaṭṭhānabhūtāya bhojanasālāya. <bold>‘‘Dinnaṃ panā’’</bold>ti vatvā yathā so dāyako deti, taṃ vidhiṃ dassetuṃ <bold>‘‘saṅghato bhante’’</bold>tiādimāha. <bold>Antaraghare</bold>ti antogehe. <bold>Antoupacāragatāna</bold>nti ettha gāmadvāravīthicatukkesu dvādasahatthabbhantaraṃ antoupacāro nāma. Antaragharassa upacāre pana labbhamānavisesaṃ dassetuṃ <bold>‘‘gharūpacāro cetthā’’</bold>tiādimāha. <bold>Ekavaḷañja</bold>nti ekena dvārena vaḷañjitabbaṃ. <bold>Nānānivesanesū</bold>ti nānākulassa nivesanesu. Lajjī pesalo agatigamanaṃ vajjetvā medhāvī ca upaparikkhitvā uddisissatīti āha <bold>‘‘pesalo lajjī medhāvī icchitabbo’’</bold>ti. <bold>Nisinnassapi niddāyantassapī</bold>ti anādare sāmivacanaṃ. <bold>Ticīvaraparivāra</bold>nti ettha ‘‘udakapattalābhī viya aññopi uddesabhattaṃ alabhitvā vatthādimanekappakārakaṃ labhati ce, tasseva <pageBreak edition="V" number="3.0371" /> ta’’nti <bold>gaṇṭhipadesu</bold> vuttaṃ. Attano rucivasena yaṃ kiñci vatvā āharituṃ vissajjitattā <bold>vissaṭṭhadūto</bold> nāma. <bold>Yaṃ icchatī</bold>ti ‘‘uddesapattaṃ dethā’’tiādīni vadanto yaṃ icchati. <bold>Pucchāsabhāgenā</bold>ti pucchāsadisena.</paragraph>
<paragraph line="60"><bold>‘‘Ekā kūṭaṭṭhitikā nāma hotī’’</bold>ti vatvā tameva ṭhitikaṃ vibhāvento <bold>‘‘rañño vā hī’’</bold>tiādimāha. Aññehi uddesabhattehi amissetvā visuṃyeva ṭhitikāya gahetabbattā <bold>‘‘ekacārikabhattānī’’</bold>ti vuttaṃ. <bold>Theyyāya harantī</bold>ti pattahārakā haranti. <bold>Gīvā hotī</bold>ti āṇāpakassa gīvā hoti. <bold>‘‘Manussānaṃ vacanaṃ kātuṃ vaṭṭatī’’ti gacchantī</bold>ti ‘‘manussānaṃ vacanaṃ kātuṃ vaṭṭatī’’ti tena bhikkhunā vuttā gacchanti. <bold>Akatabhāgo nāmā</bold>ti āgantukabhāgo nāma. <bold>‘‘Sabbo saṅgho paribhuñjatū’’ti</bold><pageBreak edition="M" number="3.0407" /><bold>vutte</bold>ti ettha ‘‘paṭhamameva ‘sabbaṃ saṅghikaṃ pattaṃ dethā’ti vatvā pacchā ‘sabbo saṅgho paribhuñjatū’ti avuttepi bhājetvāva paribhuñjitabba’’nti <bold>gaṇṭhipadesu</bold> vuttaṃ.</paragraph>
<subhead line="61">Nimantanabhattakathāvaṇṇanā</subhead>
<paragraph line="62">‘‘Ettake bhikkhū saṅghato uddisitvā dethā’’tiādīni avatvā ‘‘ettakānaṃ bhikkhūnaṃ bhattaṃ gaṇhathā’’ti vatvā dinnaṃ <bold>saṅghikaṃ nimantanaṃ</bold> nāma. <bold>Piṇḍapātikānampi vaṭṭatī</bold>ti bhikkhāpariyāyena vuttattā vaṭṭati. <bold>Paṭipāṭiyā</bold>ti laddhapaṭipāṭiyā. <bold>Vicchinditvā</bold>ti ‘‘bhattaṃ gaṇhathā’’ti padaṃ avatvā. Tenevāha <bold>‘‘bhattanti avadantenā’’</bold>ti. <bold>Ālopasaṅkhepenā</bold>ti ekekapiṇḍavasena. Ayañca nayo nimantaneyeva, na uddesabhatte. Tattha hi ekassa pahonakappamāṇaṃyeva bhājetabbaṃ, tasmā uddesabhatte ālopaṭṭhitikā nāma natthi. <bold>Acchatī</bold>ti tiṭṭhati. <bold>‘‘Ekavāra</bold>nti yāva tasmiṃ āvāse vasanti bhikkhū, sabbe labhantī’’ti <bold>gaṇṭhipadesu</bold> vuttaṃ. Ayaṃ panettha adhippāyo – ekavāranti na ekadivasaṃ sandhāya vuttaṃ, yattakā pana bhikkhū tasmiṃ āvāse vasanti, te sabbe. Ekasmiṃ divase gahitabhikkhū aññadā aggahetvā yāva ekavāraṃ sabbe bhikkhū bhojitā honti, tāva ye jānanti, te gahetvā gantabbanti.</paragraph>
<subhead line="63">Salākabhattakathāvaṇṇanā</subhead>
<paragraph line="64"><bold>Upanibandhitvā</bold>ti likhitvā. <bold>Niggahena datvā</bold>ti anicchantampi niggahena sampaṭicchāpetvā <pageBreak edition="V" number="3.0372" />. <bold>Ekagehavasenā</bold>ti ekāya gharapāḷiyā vasena. <bold>Uddisitvā</bold>ti ‘‘tuyhañca tuyhañca pāpuṇātī’’ti vatvā. Dūrattā niggahetvāpi vārena gāhetabbagāmo <bold>vāragāmo</bold>. Vihāravāre niyuttā <bold>vihāravārikā,</bold> vārena vihārarakkhaṇakā. <bold>Aññathatta</bold>nti pasādaññathattaṃ. <bold>Phātikammameva bhavantī</bold>ti vihārarakkhaṇatthāya saṅghena dātabbaatirekalābhā honti. <bold>Saṅghanavakena laddhakāle</bold>ti divase divase ekekassa pāpitāni dve tīṇi ekacārikabhattāni teneva niyāmena attano pāpuṇanaṭṭhāne saṅghanavakena laddhakāle. <bold>Yassa kassaci sammukhībhūtassa pāpetvā</bold>ti ettha ‘‘yebhuyyena ce bhikkhū bahisīmagatā honti, sammukhībhūtassa <pageBreak edition="M" number="3.0408" /> yassa kassaci pāpetabbaṃ sabhāgattā ekena laddhaṃ sabbesaṃ hoti, tasmimpi asati attano pāpetvā dātabba’’nti <bold>gaṇṭhipadesu</bold> vuttaṃ. <bold>Rasasalāka</bold>nti ucchurasasalākaṃ.</paragraph>
<paragraph line="65">‘‘Saṅghato nirāmisasalākāpi vihāre pakkabhattampi vaṭṭatiyevā’’ti sādhāraṇaṃ katvā <bold>visuddhimagge</bold> (visuddhi. 1.26) vuttattā ‘‘evaṃ gāhite sāditabbaṃ, evaṃ na sāditabba’’nti visesetvā avuttattā ca bhesajjādisalākāyo cettha kiñcāpi piṇḍapātikānampi vaṭṭanti, salākavasena gāhitattā pana na sāditabbāti ettha adhippāyo vīmaṃsitabbo. Yadi hi bhesajjādisalākā salākavasena gāhitā na sāditabbā siyā, saṅghato nirāmisasalākā vaṭṭatiyevāti na vadeyya, ‘‘atirekalābho saṅghabhattaṃ uddesabhatta’’ntiādivacanato (mahāva. 128) ‘‘atirekalābhaṃ paṭikkhipāmī’’ti salākavasena gāhetabbaṃ bhattameva paṭikkhittaṃ, na bhesajjaṃ. Saṅghabhattādīni hi cuddasa bhattāniyeva tena na sāditabbānīti vuttāni, khandhakabhāṇakānaṃ vā matena idha evaṃ vuttanti gahetabbaṃ. Aggato dātabbabhikkhā <bold>aggabhikkhā. Laddhā vā aladdhā vā</bold>ti labhitvā vā alabhitvā vā. Nibaddhāya aggabhikkhāya appamattikāya eva sambhavato labhitvāpi punadivase gaṇhituṃ vuttaṃ. <bold>Aggabhikkhāmatta</bold>nti hi ettha <bold>matta</bold>-saddo bahubhāvaṃ nivatteti.</paragraph>
<paragraph line="66">Salākabhattaṃ nāma vihāreyeva uddisīyati vihārameva sandhāya diyyamānattāti āha <bold>‘‘vihāre apāpitaṃ panā’’</bold>tiādi. <bold>Tatra āsanasālāyā</bold>ti tasmiṃ gāme āsanasālāya. <bold>Vihāraṃ ānetvā gāhetabba</bold>nti tathā vatvā tasmiṃ divase dinnabhattaṃ vihārameva ānetvā ṭhitikāya gāhetabbaṃ. <bold>Tatthā</bold>ti tasmiṃ disābhāge. <bold>Taṃ gahetvā</bold>ti taṃ vāragāmasalākaṃ attanā gahetvā. <bold>Tenā</bold>ti yo attano pattaṃ vāragāmasalākaṃ disaṃgamikassa adāsi, tena. <bold>Anatikkanteyeva tasmiṃ tassa salākā gāhetabbā</bold>ti yasmā upacārasīmaṭṭhasseva salākā pāpuṇāti, tasmā tasmiṃ disaṃgamike <pageBreak edition="V" number="3.0373" /> upacārasīmaṃ anatikkanteyeva tassa disaṃgamikassa pattasalākā attano pāpetvā gahetabbā.</paragraph>
<paragraph line="67"><bold>Anāgatadivase</bold>ti <pageBreak edition="M" number="3.0409" /> ettha kathaṃ tesaṃ bhikkhūnaṃ āgatānāgatabhāvo viññāyatīti ce? Yasmā tato tato āgatā bhikkhū tasmiṃ gāme āsanasālāya sannipatanti, tasmā tesaṃ āgatānāgatabhāvo sakkā viññātuṃ. <bold>Amhākaṃ gocaragāme</bold>ti salākabhattadāyakānaṃ gāme. <bold>Bhuñjituṃ āgacchantī</bold>ti ‘‘mahāthero ekakova vihāre ohīno avassaṃ sabbasalākā attano pāpetvā ṭhito’’ti maññamānā āgacchanti.</paragraph>
<subhead line="68">Pakkhikabhattādikathāvaṇṇanā</subhead>
<paragraph line="69">Abhilakkhitesu catūsu pakkhadivasesu dātabbabhattaṃ <bold>pakkhikaṃ. Abhilakkhitesū</bold>ti ettha <bold>abhī</bold>ti upasaggamattaṃ, lakkhaṇīyesu icceva attho, uposathasamādānadhammassavanapūjāsakkārādikaraṇatthaṃ lakkhitabbesu sallakkhetabbesu upalakkhetabbesūti vuttaṃ hoti. <bold>Sve pakkho</bold>ti ‘‘ajja pakkhikaṃ na gāhetabba’’nti pakkhikassa aniyamattā vuttaṃ. ‘‘Sve amhākaṃ ghare lūkhabhattaṃ bhavissatī’’ti potthakesu likhanti, ‘‘pakkhabhattaṃ bhavissatī’’ti pāṭhena bhavitabbaṃ. Uposathe dātabbaṃ bhattaṃ <bold>uposathikaṃ. Nibandhāpita</bold>nti ‘‘asukavihārassā’’ti niyamitaṃ. <bold>Gāhetvā bhuñjitabba</bold>nti tasmiṃ senāsane vasantehi ṭhitikāya gāhetvā bhuñjitabbaṃ. <bold>Taṇḍulādīnipesenti…pe… vaṭṭatī</bold>ti abhihaṭabhikkhattā vaṭṭati. <bold>Tathā paṭiggahitattā</bold>ti bhikkhānāmena paṭiggahitattā. <bold>Pattaṃ pūretvā thaketvā dinna</bold>nti ‘‘guḷakabhattaṃ demā’’ti dinnaṃ. <bold>Guḷapiṇḍepi…pe… dātabbo</bold>ti ettha <bold>guḷapiṇḍaṃ</bold> tālapakkappamāṇanti veditabbaṃ. Sesamettha suviññeyyamevāti.</paragraph>
<centered line="70">Senāsanakkhandhakavaṇṇanā niṭṭhitā.</centered>
</body>
</document>