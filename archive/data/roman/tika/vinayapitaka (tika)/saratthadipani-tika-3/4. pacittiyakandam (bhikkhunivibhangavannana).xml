<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin02t.tik6.xml</normativeSource>
    <source>roman/tika/vinayapitaka (tika)/saratthadipani-tika-3/4. pacittiyakandam (bhikkhunivibhangavannana).xml</source>
    <script>roman</script>
    <directory>/tika/vinayapitaka (tika)/saratthadipani-tika-3</directory>
    <basename>4. pacittiyakandam (bhikkhunivibhangavannana)</basename>
    <titlePath>4. Pācittiyakaṇḍaṃ (bhikkhunīvibhaṅgavaṇṇanā) - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">4. Pācittiyakaṇḍaṃ (bhikkhunīvibhaṅgavaṇṇanā)</chapter>
    <subhead line="2">1. Lasuṇavaggavaṇṇanā</subhead>
    <paragraph line="3" number="793-797"> Pācittiyesu <pageBreak edition="Myanmar" number="3.0123" /><pageBreak edition="Vipassana Research Institut" number="3.0114" /> lasuṇavaggassa paṭhame jātiṃ saratīti <bold>jātissaro. Sabhāvenevā</bold>ti sūpasampākādiṃ vināva. <bold>Badarasāḷavaṃ</bold> nāma badaraphalāni sukkhāpetvā cuṇṇetvā kattabbā khādanīyavikati. Sesamettha uttānameva. Āmakalasuṇañceva ajjhoharaṇañcāti imāni panettha dve aṅgāni.</paragraph>
    <paragraph line="4" number="798-802"> Dutiyatatiyacatutthāni uttānatthāneva.</paragraph>
    <paragraph line="5" number="812"> Pañcame <bold>dvinnaṃ pabbānaṃ uparī</bold>ti ettha dvinnaṃ aṅgulīnaṃ saha pavesane ekekāya aṅguliyā ekekaṃ pabbaṃ katvā dvinnaṃ pabbānaṃ upari. Ekaṅgulipavesane dvinnaṃ pabbānaṃ upari na vaṭṭatīti veditabbaṃ. <bold>Mahāpaccariyampi</bold> ayameva nayo dassito. Udakasuddhipaccayena pana satipi phassasādiyane yathāvuttaparicchede anāpatti.</paragraph>
    <paragraph line="6" number="815-817"> Chaṭṭhe <bold>āsumbhitvā</bold>ti pātetvā. <bold>Dadhimatthū</bold>ti dadhimaṇḍaṃ dadhimhi pasannodakaṃ. Bhuñjantassa bhikkhuno hatthapāse ṭhānaṃ, pānīyassa vā vidhūpanassa vā gahaṇanti imāni panettha dve aṅgāni.</paragraph>
    <paragraph line="7" number="822"> Sattame ‘‘paṭiggaṇhāti, āpatti dukkaṭassā’’ti idaṃ pubbapayogadukkaṭassa nidassanamattanti āha <bold>‘‘na kevalaṃ paṭiggahaṇeyeva hotī’’</bold>tiādi. <bold>Pamāṇa</bold>nti pācittiyāpattiyā pamāṇaṃ. Imehiyeva dvīhi pācittiyaṃ hoti, nāññehi bhajjanādīhīti attho. Vuttamevatthaṃ vitthārato dassetuṃ <bold>‘‘tasmā’’</bold>tiādimāha. <bold>Taṃ pubbāparaviruddha</bold>nti punapi vuttanti vuttavādaṃ sandhāyāha. Aññāya viññattiyā laddhampi hi anāṇattiyā viññattiyā imissā <pageBreak edition="Vipassana Research Institut" number="3.0115" /> aviññattiyā laddhapakkhaṃ bhajati, tasmā heṭṭhā aviññattiyā laddhe karaṇakārāpanesu visesaṃ avatvā idha visesavacanaṃ pubbāparaviruddhaṃ. Yadi cettha karaṇe pācittiyaṃ, kārāpanepi pācittiyeneva bhavitabbaṃ. Atha kārāpane dukkaṭaṃ, karaṇepi dukkaṭeneva bhavitabbaṃ. Na hi karaṇe vā kārāpane vā viseso atthi, tasmā aññāya viññattiyā <pageBreak edition="Myanmar" number="3.0124" /> laddhaṃ sayaṃ bhajjanādīni katvāpi kārāpetvāpi bhuñjantiyā dukkaṭamevāti idamettha sanniṭṭhānaṃ. <bold>Avisesena vutta</bold>nti karaṇakārāpanānaṃ sāmaññato vuttaṃ. Sesamettha uttānameva. Sattannaṃ dhaññānaṃ aññatarassa viññāpanaṃ vā viññāpāpanaṃ vā, paṭilābho, bhajjanādīni katvā vā kāretvā vā ajjhoharaṇanti imāni panettha tīṇi aṅgāni.</paragraph>
    <paragraph line="8" number="824"> Aṭṭhame <bold>nibbiṭṭho</bold>ti patiṭṭhāpito. <bold>Keṇī</bold>ti rañño dātabbassa āyassetaṃ adhivacanaṃ. <bold>Ṭhānantara</bold>nti gāmajanapadādiṭhānantaraṃ. Sesamettha uttānameva. Uccārādibhāvo, anavalokanaṃ, vaḷañjanaṭṭhānaṃ, tirokuṭṭapākāratā, chaḍḍanaṃ vā chaḍḍāpanaṃ vāti imāni panettha pañca aṅgāni.</paragraph>
    <paragraph line="9" number="830"> Navame <bold>sabbesa</bold>nti bhikkhussa bhikkhuniyā ca. Idha khettapālakā ārāmādigopakā ca <bold>sāmikā</bold> eva.</paragraph>
    <paragraph line="10" number="836"> Dasame <bold>ekapayogenā</bold>ti ekadisāvalokanapayogena. <bold>Tesaṃyevā</bold>ti yesaṃ naccaṃ passati. Kiñcāpi sayaṃ naccanādīsu pācittiyaṃ pāḷiyaṃ na vuttaṃ, tathāpi aṭṭhakathāpamāṇena gahetabbanti dassetuṃ <bold>‘‘sabbaaṭṭhakathāsu vutta’’</bold>nti āha. <bold>‘‘Ārāme ṭhatvā</bold>ti na kevalaṃ ṭhatvā, tato tato gantvāpi sabbiriyāpathehi labhati, ‘ārāme ṭhitā’ti pana ārāmapariyāpannabhāvadassanatthaṃ vuttaṃ. Itarathā nisinnāpi na labheyyā’’ti tīsupi <bold>gaṇṭhipadesu</bold> vuttaṃ. Sesamettha uttānameva. Naccādīnaṃ aññataratā, aññatra anuññātakāraṇā gamanaṃ, dassanaṃ vā savanaṃ vāti imāni panettha tīṇi aṅgāni.</paragraph>
    <centered line="11">Lasuṇavaggavaṇṇanā niṭṭhitā.</centered>
    <subhead line="12">2. Andhakāravaggavaṇṇanā</subhead>
    <paragraph line="13" number="841"> Andhakāravaggassa paṭhame <bold>dāne vā pūjāya vā</bold>ti dānanimittaṃ vā pūjānimittaṃ vā. <pageBreak edition="Vipassana Research Institut" number="3.0116" /><bold>Mantetī</bold>ti katheti. Rattandhakāratā, purisassa hatthapāse ṭhānaṃ vā sallapanaṃ vā, sahāyābhāvo, rahopekkhatāti imāni panettha cattāri aṅgāni.</paragraph>
    <paragraph line="14" number="842-846"> Dutiyatatiyacatutthāni uttānatthāneva.</paragraph>
    <paragraph line="15" number="856-857"> Pañcame <pageBreak edition="Myanmar" number="3.0125" /><bold>anovassakaṃ atikkāmentiyā</bold>ti channassa anto nisīditvā pakkamantiṃ sandhāya vuttaṃ. ‘‘Upacāro dvādasahattho’’ti vadanti. <bold>Pallaṅkassa anokāse</bold>ti ūrubaddhāsanassa anokāse appahonte. Purebhattatā, antaraghare nisajjā, āsanassa pallaṅkokāsatā, aññatra anuññātakāraṇā anāpucchanaṃ, vuttaparicchedātikkamoti imāni panettha pañca aṅgāni.</paragraph>
    <paragraph line="16" number="859-864"> Chaṭṭhasattamādīni uttānatthāneva.</paragraph>
    <centered line="17">Andhakāravaggavaṇṇanā niṭṭhitā.</centered>
    <subhead line="18">3. Naggavaggavaṇṇanā</subhead>
    <paragraph line="19" number="883-887"> Naggavaggassa paṭhamadutiyāni uttānatthāneva.</paragraph>
    <paragraph line="20" number="893"> Tatiye <bold>visibbetvā</bold>ti dussibbitaṃ puna sibbanatthāya visibbetvā vijaṭetvā. <bold>Aññatra catūhapañcāhā</bold>ti visibbitadivasato pañca divase atikkamitvā. Nivāsanapāvuraṇūpagacīvaratā, upasampannāya santakatā, sibbanatthāya visibbanaṃ vā visibbāpanaṃ vā, aññatra anuññātakāraṇā pañcāhātikkamo, dhuranikkhepoti imāni panettha pañca aṅgāni.</paragraph>
    <paragraph line="21" number="898"> Catutthe <bold>pañcannaṃ cīvarāna</bold>nti ticīvaraṃ udakasāṭikā saṅkaccikāti imesaṃ pañcannaṃ cīvarānaṃ. Pañcannaṃ cīvarānaṃ aññataratā, pañcāhātikkamo, anuññātakāraṇābhāvo, aparivattananti imāni panettha cattāri aṅgāni.</paragraph>
    <paragraph line="22" number="902"> Pañcamaṃ uttānatthameva.</paragraph>
    <paragraph line="23" number="907"> Chaṭṭhe <pageBreak edition="Vipassana Research Institut" number="3.0117" /><bold>cīvaralābha</bold>nti labhitabbacīvaraṃ. Vikappanupagapacchimatā, saṅghassa pariṇatabhāvo, vinā ānisaṃsadassanena antarāyakaraṇanti imāni panettha tīṇi aṅgāni.</paragraph>
    <paragraph line="24" number="911"> Sattamaṃ uttānatthameva.</paragraph>
    <paragraph line="25" number="916"> Aṭṭhame <pageBreak edition="Myanmar" number="3.0126" /><bold>kumbhathūṇaṃ</bold> nāma kumbhasaddo, tena caranti kīḷanti, taṃ vā sippaṃ etesanti <bold>kumbhathūṇikā</bold>. Tenāha <bold>‘‘ghaṭakena kīḷanakā’’</bold>ti. <bold>Dīghanikāyaṭṭhakathāyaṃ</bold> (dī. ni. aṭṭha. 1.13) pana ‘‘kumbhathūṇaṃ nāma caturassaambaṇakatāḷa’’nti vuttaṃ. <bold>Caturassaambaṇakatāḷaṃ</bold> nāma rukkhasāradantādīsu yena kenaci caturassaambaṇaṃ katvā catūsu passesu cammena onandhitvā katavāditabhaṇḍaṃ. <bold>Bimbisaka</bold>ntipi tasseva vevacanaṃ, taṃ vādenti, taṃ vā sippaṃ etesanti <bold>kumbhathūṇikā</bold>. Tenāha <bold>‘‘bimbisakavādakātipi vadantī’’</bold>ti. Samaṇacīvaratā, ṭhapetvā sahadhammike mātāpitaro ca aññesaṃ dānaṃ, atāvakālikatāti imāni panettha tīṇi aṅgāni.</paragraph>
    <paragraph line="26" number="920"> Navamaṃ uttānatthameva.</paragraph>
    <paragraph line="27" number="927"> Dasame <bold>dhammikaṃ kathinuddhāra</bold>nti sabbāsaṃ bhikkhunīnaṃ akālacīvaraṃ dātukāmena upāsakena yattako atthāramūlako ānisaṃso, tato adhikaṃ vā samakaṃ vā datvā yācitakena samaggena bhikkhunisaṅghena yaṃ kathinaṃ ñattidutiyena kammena antarā uddharīyati, tassa so uddhāro dhammikoti vuccati, evarūpaṃ kathinuddhāranti attho. Sesaṃ uttānatthameva.</paragraph>
    <centered line="28">Naggavaggavaṇṇanā niṭṭhitā.</centered>
    <paragraph line="29" number="932"> Tuvaṭṭavagge sabbaṃ uttānameva.</paragraph>
    <subhead line="30">5. Cittāgāravaggavaṇṇanā</subhead>
    <paragraph line="31" number="978"> Cittāgāravaggassa paṭhame <bold>kīḷanaupavana</bold>nti antonagare ṭhitaṃ sandhāya vuttaṃ, <bold>kīḷanuyyāna</bold>nti bahinagare ṭhitaṃ sandhāya. <bold>Pāṭekkā āpattiyo</bold>ti gīvāya parivaṭṭanappayogagaṇanāya āpattiyo, na ummīlanagaṇanāya. <bold>‘‘Ajjhārāme rājāgārādīni karonti</bold><pageBreak edition="Vipassana Research Institut" number="3.0118" />, <bold>tāni passantiyā anāpattī’’</bold>ti vacanato ‘‘antoārāme tattha tattha gantvā naccādīni passituṃ labhatī’’tipi siddhaṃ.</paragraph>
    <paragraph line="32" number="982"> Dutiyādīni <pageBreak edition="Myanmar" number="3.0127" /> uttānatthāneva.</paragraph>
    <paragraph line="33" number="1015"> Navame hatthiādīsu <bold>sippa</bold>-saddo paccekaṃ yojetabbo, tathā āthabbaṇādīsu <bold>manta</bold>-saddo. Tattha <bold>āthabbaṇamanto</bold> nāma āthabbaṇavedavihito parūpaghātakaro manto, <bold>khīlanamanto</bold> nāma dārusārakhīlaṃ mantetvā pathaviyaṃ pavesetvā māraṇamanto, <bold>agadappayogo</bold> visayojanaṃ. <bold>Nāgamaṇḍala</bold>nti sappānaṃ pavesanivāraṇatthaṃ maṇḍalabaddhamanto.</paragraph>
    <paragraph line="34" number="1018"> Dasamaṃ uttānatthameva.</paragraph>
    <centered line="35">Cittāgāravaggavaṇṇanā niṭṭhitā.</centered>
    <paragraph line="36" number="1021"> Ārāmavagge sabbaṃ uttānatthameva.</paragraph>
    <paragraph line="37" number="1067"> Gabbhinivaggepi sabbaṃ suviññeyyameva.</paragraph>
    <subhead line="38">8. Kumāribhūtavaggavaṇṇanā</subhead>
    <paragraph line="39" number="1119"> Kumāribhūtavaggassa paṭhame <bold>sabbapaṭhamā dve mahāsikkhamānā</bold>ti gabbhinivagge sabbapaṭhamaṃ vuttā dve sikkhamānā. <bold>Sikkhamānā icceva vattabbā</bold>ti sammutikammādīsu evaṃ vattabbā. <bold>Gihigatāti vā kumāribhūtāti vā na vattabbā</bold>ti sace vadanti, kammaṃ kuppatīti adhippāyo. Ito paraṃ navamapariyosānaṃ uttānatthameva.</paragraph>
    <paragraph line="40" number="1163"> Dasame <bold>apubbasamuṭṭhānasīsa</bold>nti paṭhamapārājikasamuṭṭhānādīsu terasasu samuṭṭhānesu ananuññātasamuṭṭhānaṃ sandhāya vuttaṃ. Tañhi ito pubbe tādisassa samuṭṭhānasīsassa anāgatattā ‘‘apubbasamuṭṭhānasīsa’’nti vuttaṃ.</paragraph>
    <paragraph line="41" number="1166"> Ekādasamādīni <pageBreak edition="Vipassana Research Institut" number="3.0119" /> uttānatthāneva.</paragraph>
    <centered line="42">Kumāribhūtavaggavaṇṇanā niṭṭhitā.</centered>
    <subhead line="43">9. Chattupāhanavaggavaṇṇanā</subhead>
    <paragraph line="44" number="1214"> Chattupāhanavaggassa <pageBreak edition="Myanmar" number="3.0128" /> ekādasame <bold>upacāraṃ sandhāyā</bold>ti samantā dvādasahatthupacāraṃ sandhāya. Sesaṃ sabbattha uttānameva.</paragraph>
    <centered line="45">Chattupāhanavaggavaṇṇanā niṭṭhitā.</centered>
    <paragraph line="46">Giraggasamajjādīni acittakāni lokavajjānīti vuttattā naccanti vā vaṇṇakanti vā ajānitvāva passantiyā vā nahāyantiyā vā āpattisambhavato vatthuajānanacittena <bold>acittakāni,</bold> naccanti vā vaṇṇakanti vā jānitvā passantiyā vā nahāyantiyā vā akusaleneva āpajjanato <bold>lokavajjānī</bold>ti veditabbāni. Corīvuṭṭhāpanādīni <bold>corī</bold>tiādinā vatthuṃ jānitvā karaṇe eva āpattisambhavato <bold>sacittakāni,</bold> upasampadādīnaṃ ekantaakusalacitteneva akattabbattā <bold>paṇṇattivajjāni</bold>. ‘‘Idha sacittakācittakatā paṇṇattijānanājānanatāya aggahetvā vatthujānanājānanatāya gahetabbā’’ti tīsupi <bold>gaṇṭhipadesu</bold> vuttaṃ. Sesamettha uttānatthameva.</paragraph>
    <centered line="47">Bhikkhunīvibhaṅge khuddakavaṇṇanā niṭṭhitā.</centered>
    <centered line="48">Pācittiyakaṇḍaṃ niṭṭhitaṃ.</centered>
  </content>
</document>