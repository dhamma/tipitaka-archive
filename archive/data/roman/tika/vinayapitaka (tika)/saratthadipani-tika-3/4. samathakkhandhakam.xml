<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02t.tik23.xml</normativeSource>
<archivePath>roman/tika/vinayapitaka (tika)/saratthadipani-tika-3/4. samathakkhandhakam.xml</archivePath>
<title>4. Samathakkhandhakaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</title>
</metadata>
<body>
<chapter line="1">4. Samathakkhandhakaṃ</chapter>
<subhead line="2">Sammukhāvinayakathāvaṇṇanā</subhead>
<paragraph line="3" number="187">Samathakkhandhake <pageBreak edition="M" number="3.0375" /><pageBreak edition="V" number="3.0342" /><bold>saññāpetī</bold>ti ettha <bold>saṃ</bold>-saddūpapado <bold>ñā</bold>-saddo tosanavisiṭṭhe avabodhane vattatīti āha <bold>‘‘paritosetvā jānāpetī’’</bold>ti.</paragraph>
<subhead line="4">Sativinayādikathāvaṇṇanā</subhead>
<paragraph line="5" number="195-200"><bold>Desanāmattameveta</bold>nti ‘‘pañcimānī’’ti etaṃ desanāmattaṃ. Sativepullappattassa khīṇāsavassa dātabbo vinayo <bold>sativinayo</bold>. Amūḷhassa dātabbo vinayo <bold>amūḷhavinayo</bold>. Paṭiññātena karaṇaṃ <bold>paṭiññātakaraṇaṃ</bold>.</paragraph>
<paragraph line="6" number="212"><bold>Tiṇavatthārakasadisattā</bold>ti taṃsadisatāya tabbohāroti dasseti yathā ‘‘esa brahmadatto’’ti.</paragraph>
<subhead line="7">Adhikaraṇakathāvaṇṇanā</subhead>
<paragraph line="8" number="216"><bold>Vivādādhikaraṇassa kiṃ mūla</bold>ntiādīsu <bold>vivādamūlānī</bold>ti vivādassa mūlāni. <bold>Kodhano</bold>ti kujjhanalakkhaṇena kodhena samannāgato. <bold>Upanāhī</bold>ti veraappaṭinissaggalakkhaṇena upanāhena samannāgato. <bold>Agāravo</bold>ti (dī. ni. aṭṭha. 3.323; ma. ni. aṭṭha. 3.44) gāravavirahito. <bold>Appatisso</bold>ti appatissayo anīcavutti. Ettha pana yo bhikkhu satthari dharamāne tīsu kālesu upaṭṭhānaṃ na yāti, satthari anupāhane caṅkamante saupāhano caṅkamati, nīce caṅkame caṅkamante ucce caṅkamati, heṭṭhā vasante upari vasati, satthu dassanaṭṭhāne ubho aṃse pārupati, chattaṃ dhāreti, upāhanaṃ dhāreti, nahāyati, uccāraṃ vā passāvaṃ vā karoti, parinibbute <pageBreak edition="V" number="3.0343" />vā pana cetiyaṃ vandituṃ na gacchati, cetiyassa paññāyanaṭṭhāne satthudassanaṭṭhāne vuttaṃ sabbaṃ karoti, aññehi ca bhikkhūhi ‘‘kasmā evaṃ karosi, na idaṃ vaṭṭati, sammāsambuddhassa nāma lajjituṃ vaṭṭatī’’ti vutte ‘‘tuṇhī hohi, buddho buddhoti vadasi, kiṃ buddho nāmā’’ti bhaṇati, ayaṃ <bold>satthari agāravo</bold>nāma.</paragraph>
<paragraph line="9">Yo <pageBreak edition="M" number="3.0376" />pana dhammasavane saṅghuṭṭhe sakkaccaṃ na gacchati, sakkaccaṃ dhammaṃ na suṇāti, niddāyati vā sallapanto vā nisīdati, sakkaccaṃ na gaṇhāti na vāceti, ‘‘kiṃ dhamme agāravaṃ karosī’’ti vutte ‘‘tuṇhī hohi, dhammo dhammoti vadasi, kiṃ dhammo nāmā’’ti vadati, ayaṃ <bold>dhamme agāravo</bold>nāma. Yo pana therena bhikkhunā anajjhiṭṭho dhammaṃ deseti uddisati pañhaṃ katheti, vuḍḍhe bhikkhū ghaṭṭento gacchati tiṭṭhati nisīdati, dussapallatthikaṃ vā hatthapallatthikaṃ vā karoti, saṅghamajjhe ubho aṃse pārupati, chattupāhanaṃ dhāreti, ‘‘bhikkhusaṅghassa lajjituṃ vaṭṭatī’’ti vuttepi ‘‘tuṇhī hohi, saṅgho saṅghoti vadasi, kiṃ saṅgho, migasaṅgho ajasaṅgho’’tiādīni vadati, ayaṃ <bold>saṅghe agāravo</bold>nāma. Ekabhikkhusmimpi hi agārave kate saṅghe katoyeva hoti. Tisso sikkhā pana apūrayamāno <bold>sikkhāya na paripūrakārī</bold>nāma.</paragraph>
<paragraph line="10"><bold>Ahitāya dukkhāya devamanussāna</bold>nti (dī. ni. aṭṭha. 3.325; ma. ni. aṭṭha. 3.42; a. ni. aṭṭha. 3.6.36) ekasmiṃ vihāre dvinnaṃ bhikkhūnaṃ uppannavivādo kathaṃ devamanussānaṃ ahitāya dukkhāya saṃvattati? Kosambakakkhandhake viya hi dvīsu bhikkhūsu vivādaṃ āpannesu tasmiṃ vihāre tesaṃ antevāsikā vivadanti, tesaṃ ovādaṃ gaṇhanto bhikkhunisaṅgho vivadati, tato tesaṃ upaṭṭhākā vivadanti, atha manussānaṃ ārakkhadevatā dve koṭṭhāsā honti. Tattha dhammavādīnaṃ ārakkhadevatā dhammavādiniyo honti, adhammavādīnaṃ adhammavādiniyo. Tato ārakkhadevatānaṃ mittā bhummadevatā bhijjanti. Evaṃ paramparāya yāva brahmalokā ṭhapetvā ariyasāvake sabbe devamanussā dve koṭṭhāsā honti. Dhammavādīhi pana adhammavādinova bahutarā honti. Tato ‘‘yaṃ bahukehi gahitaṃ, taṃ taccha’’nti dhammaṃ vissajjetvā bahutarā adhammaṃ gaṇhanti. Te adhammaṃ purakkhatvā viharantā apāyesu nibbattanti. Evaṃ ekasmiṃ vihāre dvinnaṃ bhikkhūnaṃ uppanno vivādo bahūnaṃ ahitāya dukkhāya hoti. <bold>Ajjhattaṃ vā</bold>ti attani vā attano parisāya vā. <bold>Bahiddhā vā</bold>ti parasmiṃ vā parassa parisāya vā. <bold>Āyatiṃ anavassavāyā</bold>ti āyatiṃ anuppādāya.</paragraph>
<paragraph line="11"><bold>Makkhī</bold>ti <pageBreak edition="V" number="3.0344" />paresaṃ guṇamakkhanalakkhaṇena makkhena samannāgato. <bold>Paḷāsī</bold>ti yugaggāhalakkhaṇena paḷāsena samannāgato. <bold>Issukī</bold>ti parasakkārādīnaṃ issāyanalakkhaṇāya <pageBreak edition="M" number="3.0377" />issāya samannāgato. <bold>Maccharī</bold>ti āvāsamacchariyādīhi samannāgato. <bold>Saṭho</bold>ti kerāṭiko. <bold>Māyāvī</bold>ti katapāpapaṭicchādako. <bold>Pāpiccho</bold>ti asantasambhāvanicchako dussīlo. <bold>Micchādiṭṭhī</bold>ti natthikavādī ahetukavādī akiriyavādī. <bold>Sandiṭṭhiparāmāsī</bold>ti sayaṃ diṭṭhameva parāmasati gaṇhāti. <bold>Ādhānaggāhī</bold>ti daḷhaggāhī. <bold>Duppaṭinissaggī</bold>ti na sakkā hoti gahitaṃ nissajjāpetuṃ. Ettha ca <bold>kodhano hoti upanāhī</bold>tiādinā puggalādhiṭṭhānanayena kodhūpanāhādayo akusaladhammā vivādamūlānīti dassitāni, tathā <bold>duṭṭhacittā vivadantī</bold>tiādinā lobhadosamohā. <bold>Aduṭṭhacittā vivadantī</bold>tiādinā ca alobhādayo vivādamūlānīti dassitāni.</paragraph>
<paragraph line="12" number="217"><bold>Dubbaṇṇo</bold>ti paṃsupisācako viya jhāmakhāṇuvaṇṇo. <bold>Duddassiko</bold>ti vijātamātuyāpi amanāpadassano. <bold>Okoṭimako</bold>ti lakuṇḍako. <bold>Kāṇo</bold>ti ekakkhikāṇo vā ubhayakkhikāṇo vā. <bold>Kuṇī</bold>ti ekahatthakuṇī vā ubhayahatthakuṇī vā. <bold>Khañjo</bold>ti ekapādakhañjo vā ubhayapādakhañjo vā. <bold>Pakkhahato</bold>ti hatapakkho pīṭhasappī.</paragraph>
<paragraph line="13" number="220"><bold>Vivādādhikaraṇaṃ kusalaṃ akusalaṃ abyākata</bold>nti vivādādhikaraṇaṃ kiṃ kusalaṃ akusalaṃ udāhu abyākatanti pucchati. <bold>Vivādādhikaraṇaṃ siyā kusala</bold>ntiādi vissajjanaṃ. Esa nayo sesesupi. Vivadanti etenāti <bold>vivādo</bold>ti āha <bold>‘‘yena vivadanti, so cittuppādo vivādo’’</bold>ti. Kathaṃ pana so cittuppādo adhikaraṇaṃ nāmāti āha <bold>‘‘samathehi ca adhikaraṇīyatāya adhikaraṇa’’</bold>nti, samathehi sametabbatāya adhikaraṇanti attho. Vivādahetubhūtassa hi cittuppādassa vūpasamena tappabhavassa saddassapi vūpasamo hotīti cittuppādassa samathehi adhikaraṇīyatā pariyāyo sambhavati.</paragraph>
<paragraph line="14" number="222"><bold>Āpattādhikaraṇaṃ siyā akusalaṃ siyā abyākata</bold>nti ayaṃ vikappo paññattivajjaṃyeva sandhāya vutto, na lokavajjanti dassetuṃ <bold>‘‘sandhāyabhāsitavasenā’’</bold>tiādimāha. Kasmā panettha sandhāyabhāsitavasena attho veditabboti āha <bold>‘‘yasmiṃ hī’’</bold>tiādi. <bold>Pathavīkhaṇanādike</bold>ti ettha <bold>ādi</bold>-saddena bhūtagāmapātabyatādipaññattivajjaṃ sikkhāpadaṃ <pageBreak edition="M" number="3.0378" />saṅgaṇhāti. Yo vinaye apakataññutāya vattasīsena sammuñjaniādinā pathavīkhaṇanādīni karoti, tadā tassuppannacittaṃ sandhāya vuttaṃ <bold>‘‘kusalacittaṃ aṅgaṃ hotī’’</bold>ti. <bold>Aṅgaṃ hotī</bold>ti ca vattasīsena karontassapi ‘‘imaṃ pathaviṃ khaṇāmī’’tiādinā vītikkamajānanavasena <pageBreak edition="V" number="3.0345" />pavattattā taṃ kusalacittaṃ āpattādhikaraṇaṃ, kusalacittaṃ āpattiyā kāraṇaṃ hotīti attho. Na hi vītikkamaṃ ajānantassa pathavīkhaṇanādīsu āpatti sambhavati. <bold>Tasmiṃ satī</bold>ti tasmiṃ kusalacitte āpattibhāvena gahite satīti adhippāyo. <bold>Tasmā</bold>ti yasmā kusalacitte āpattibhāvena gahite sati ‘‘natthi āpattādhikaraṇaṃ kusala’’nti na sakkā vattuṃ, tasmā. <bold>Nayidaṃ aṅgappahonakacittaṃ sandhāya vutta</bold>nti ‘‘āpattādhikaraṇaṃ siyā akusalaṃ siyā abyākataṃ, natthi āpattādhikaraṇaṃ kusala’’nti idaṃ āpattisamuṭṭhāpakabhāvena aṅgappahonakaṃ āpattiyā kāraṇabhūtaṃ cittaṃ sandhāya na vuttaṃ. Kiṃ pana sandhāya vuttanti āha <bold>‘‘idaṃ panā’’</bold>tiādi. Bhikkhumhi kammaṭṭhānagatacittena nipanne niddāyante vā mātugāmo ce seyyaṃ kappeti, tasmiṃ khaṇe seyyākārena vattamānarūpameva āpatti, na kusalādivasappavattaṃ cittanti āha <bold>‘‘asañcicca…pe… sahaseyyādivasena āpajjato</bold>(pari. 323 atthato samānaṃ) <bold>abyākataṃ hotī’’</bold>ti. Tasmiñhi khaṇe uṭṭhātabbe jāte anuṭṭhānato tadākārapavatto rūpakkhandhova āpatti.</paragraph>
<paragraph line="15">‘‘Āpattiṃ āpajjanto kusalacitto vā āpajjati akusalābyākatacitto vā’’ti vacanato kusalampi āpattādhikaraṇaṃ siyāti ce? Na. Yo hi āpattiṃ āpajjatīti vuccati, so tīsu cittesu aññataracittasamaṅgī hutvā āpajjati, na aññathāti dassanatthaṃ <bold>‘‘kusalacitto vā’’</bold>tiādi vuttaṃ. Ayañhettha attho – pathavīkhaṇanādīsu kusalacittakkhaṇe vītikkamādivasena pavattarūpasambhavato kusalacitto vā tathāpavattarūpasaṅkhātaṃ abyākatāpattiṃ āpajjati, tathā abyākatacitto vā abyākatarūpasaṅkhātaṃ abyākatāpattiṃ āpajjati. Pāṇātipātādiṃ akusalacitto vā akusalāpattiṃ āpajjati, rūpaṃ panettha abbohārikaṃ. Supinante ca pāṇātipātādiṃ karonto sahaseyyādivasena āpajjitabbāpattiṃ āpajjanto akusalacitto abyākatāpattiṃ āpajjatīti.</paragraph>
<paragraph line="16"><bold>Kusalacittaṃ</bold><pageBreak edition="M" number="3.0379" /><bold>āpajjeyyā</bold>ti eḷakalomaṃ gahetvā kammaṭṭhānamanasikārena tiyojanaṃ atikkamantassa paññattiṃ ajānitvā padaso dhammaṃ vācentassa ca āpajjitabbāpattiyā kusalacittaṃ āpajjeyya. <bold>Na ca tattha vijjamānampi kusalacittaṃ āpattiyā aṅga</bold>nti tasmiṃ vijjamānampi kusalacittaṃ āpattiyā aṅgaṃ na hoti, sayaṃ āpatti na hotīti attho. <bold>Calitappavattāna</bold>nti calitānaṃ pavattānañca. Calito kāyo, pavattā vācā. <bold>Aññatarameva aṅga</bold>nti kāyavācānaṃ aññatarameva āpattīti attho. <bold>Tañca rūpakkhandhapariyāpannattā abyākata</bold>nti iminā abyākatamāpattādhikaraṇaṃ, nāññanti dasseti.</paragraph>
<paragraph line="17">Yadi <pageBreak edition="V" number="3.0346" />evaṃ ‘‘sāpattikassa, bhikkhave, nirayaṃ vā vadāmi tiracchānayoniṃ vā’’ti vacanato abyākatassapi vipākadhammatā āpajjeyyāti? Nāpajjeyya. Asañcicca āpannā hi āpattiyo yāva so na jānāti, tāva anantarāyakarā, jānitvā chādento pana chādanappaccayā aññaṃ dukkaṭasaṅkhātaṃ akusalamāpattādhikaraṇamāpajjati, tañca akusalasabhāvattā saggamokkhānaṃ antarāyakaraṇanti sāpattikassa apāyagāmitā vuttā. Abyākataṃ pana āpattādhikaraṇaṃ avipākadhammamevāti niṭṭhamettha gantabbaṃ. Teneva <bold>porāṇagaṇṭhipadesu</bold>pi ‘‘puthujjano kalyāṇaputhujjano sekkho arahāti cattāro puggale dassetvā tesu arahato āpattādhikaraṇaṃ abyākatameva, tathā sekkhānaṃ, tathā kalyāṇaputhujjanassa asañcicca vītikkamakāle abyākatameva. Itarassa akusalampi hoti abyākatampi. Yasmā cassa sañcicca vītikkamakāle akusalameva hoti, tasmā vuttaṃ ‘natthi āpattādhikaraṇaṃ kusala’nti. Sabbattha evaṃ abyākatanti vipākābhāvamattaṃ sandhāya vutta’’nti likhitaṃ. Yañca āpattādhikaraṇaṃ akusalaṃ, tampi desitaṃ vuṭṭhitaṃ vā anantarāyakaraṃ. Yathā hi ariyūpavādakammaṃ akusalampi samānaṃ accayaṃ desetvā khamāpanena payogasampattipaṭibāhitattā avipākadhammataṃ āpannaṃ ahosikammaṃ hoti, evamidampi desitaṃ vuṭṭhitaṃ vā payogasampattipaṭibāhitattā avipākadhammatāya ahosikammabhāvena anantarāyakaraṃ jātaṃ. Teneva ‘‘sāpattikassa, bhikkhave, nirayaṃ vā vadāmi tiracchānayoniṃ vā’’ti sāpattikasseva apāyagāmitā vuttā.</paragraph>
<subhead line="18">Adhikaraṇavūpasamanasamathakathāvaṇṇanā</subhead>
<paragraph line="19" number="228">Vivādasaṅkhāte <pageBreak edition="M" number="3.0380" />atthe paccatthikā <bold>atthapaccatthikā</bold>.</paragraph>
<paragraph line="20" number="229"><bold>Sammukhāvinayasmi</bold>nti sammukhāvinayabhāve.</paragraph>
<paragraph line="21" number="230"><bold>Antarenā</bold>ti kāraṇena.</paragraph>
<paragraph line="22" number="231">Ubbāhikāya khīyanake pācitti na vuttā tattha chandadānassa natthitāya.</paragraph>
<paragraph line="23" number="236"><bold>Tassa kho ta</bold>nti ettha <bold>kho ta</bold>nti nipātamattaṃ.</paragraph>
<paragraph line="24" number="238">‘‘Kā <pageBreak edition="V" number="3.0347" />ca tattha tassapāpiyasikāyā’’ti potthakesu likhanti. ‘‘Kā ca tassapāpiyasikā’’ti evaṃ panettha pāṭho veditabbo.</paragraph>
<paragraph line="25" number="242"><bold>Kiccādhikaraṇaṃ ekena samathena sammatī</bold>ti ettha ‘‘kiccameva kiccādhikaraṇa’’nti (pārā. aṭṭha. 2.385-86) vacanato apalokanakammādīnametaṃ adhivacanaṃ. Taṃ vivādādhikaraṇādīni viya samathehi sametabbaṃ na hoti, kintu sammukhāvinayena sampajjati, tasmā <bold>sammatī</bold>ti ettha sampajjatīti attho gahetabbo. Sesamettha suviññeyyameva.</paragraph>
<centered line="26">Samathakkhandhakavaṇṇanā niṭṭhitā.</centered>
</body>
</document>