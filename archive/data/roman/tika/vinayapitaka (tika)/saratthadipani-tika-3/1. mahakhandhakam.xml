<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02t.tik9.xml</normativeSource>
    <archivePath>roman/tika/vinayapitaka (tika)/saratthadipani-tika-3/1. mahakhandhakam.xml</archivePath>
    <baseFileName>1. mahakhandhakam</baseFileName>
    <titlePath>1. Mahākhandhakaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">1. Mahākhandhakaṃ</chapter>
    <subhead line="2">Bodhikathāvaṇṇanā</subhead>
    <paragraph line="3">Idāni <pageBreak edition="Myanmar" number="3.0131" /><pageBreak edition="Vipassana Research Institut" number="3.0121" /> ubhatovibhaṅgānantaraṃ saṅgahamāropitassa mahāvaggacūḷavaggasaṅgahitassa khandhakassa atthasaṃvaṇṇanaṃ ārabhitukāmo <bold>‘‘ubhinnaṃ pātimokkhāna’’</bold>ntiādimāha. Tattha <bold>ubhinnaṃ pātimokkhāna</bold>nti ubhinnaṃ pātimokkhavibhaṅgānaṃ. Pātimokkhaggahaṇena hettha tesaṃ vibhaṅgo abhedena gahito. Yaṃ khandhakaṃ saṅgāyiṃsūti sambandho. Khandhānaṃ samūho <bold>khandhako,</bold> khandhānaṃ vā pakāsanato dīpanato <bold>khandhako</bold>. ‘‘Khandhā’’ti cettha pabbajjupasampadādivinayakammasaṅkhātā cārittavārittasikkhāpadasaṅkhātā ca paññattiyo adhippetā. Pabbajjādīni hi bhagavatā paññattattā ‘‘paññattiyo’’ti vuccanti. Paññattiyañca khandhasaddo dissati ‘‘dārukkhandho aggikkhandho’’tiādīsu viya. Apica bhāgarāsaṭṭhatāpettha yujjatiyeva tāsaṃ paññattīnaṃ bhāgato rāsito ca vibhattattā. <bold>Khandhakovidā</bold>ti paññattibhāgarāsaṭṭhavasena khandhaṭṭhe kovidā.</paragraph>
    <paragraph line="4">Padabhājanīye <pageBreak edition="Vipassana Research Institut" number="3.0122" /> yesaṃ padānaṃ atthā yehi aṭṭhakathānayehi pakāsitāti yojetabbaṃ. <bold>Te ce puna vadeyyāmā</bold>ti te ce aṭṭhakathānaye punapi vadeyyāma. Atha vā padabhājanīye yesaṃ padānaṃ ye atthā heṭṭhā pakāsitā, te ce atthe puna vadeyyāmāti yojetabbaṃ. Imasmiṃ pakkhe hi-saddo padapūraṇe daṭṭhabbo. <bold>Pariyosāna</bold>nti saṃvaṇṇanāpariyosānaṃ. <bold>Uttānā ceva ye atthā</bold>ti ye atthā pubbe apakāsitāpi uttānā agambhīrā.</paragraph>
    <paragraph line="5" number="1"><bold>Visesakāraṇaṃ natthī</bold>ti ‘‘yena samayena āyasmato sāriputtattherassa sikkhāpadapaññattiyācanahetubhūto parivitakko udapādi, tena <pageBreak edition="Myanmar" number="3.0132" /> samayenā’’tiādinā vuttakāraṇaṃ viya idha visesakāraṇaṃ natthi. <bold>Ayamabhilāpo</bold>ti ‘‘tena samayenā’’ti ayamabhilāpo. <bold>Kiṃ panetassa vacane payojana</bold>nti yadi visesakāraṇaṃ natthi, etassa vacane kiṃ payojananti adhippāyo. Nidānadassanaṃ payojananti yojetabbaṃ. Tameva vibhāvetuṃ <bold>‘‘yā hi bhagavatā’’</bold>tiādi vuttaṃ.</paragraph>
    <paragraph line="6">Mahāvelā viya <bold>mahāvelā,</bold> vipulavālukapuñjatāya mahanto velātaṭo viyāti attho. Tenāha <bold>‘‘mahante vālikarāsimhīti attho’’</bold>ti. Uru maru sikatā vālukā vaṇṇu vālikāti ime saddā samānatthā, byañjanameva nānaṃ. Tenāha <bold>‘‘urūti vālikā vuccatī’’</bold>ti.</paragraph>
    <paragraph line="7">Ito paṭṭhāya ca –</paragraph>
    <gatha1 line="8">Yasmā suttantapāḷīnaṃ, attho saṅkhepavaṇṇito;</gatha1>
    <gathalast line="9">Tasmā mayaṃ karissāma, tāsaṃ atthassa dīpanaṃ.</gathalast>
    <paragraph line="10"><bold>Najjā</bold>ti (udā. aṭṭha. 1) nadati sandatīti nadī, tassā najjā, nadiyā ninnagāyāti attho. <bold>Nerañjarāyā</bold>ti ‘‘nelañjalāyā’’ti vattabbe la-kārassa ra-kāraṃ katvā ‘‘nerañjarāyā’’ti vuttaṃ, kaddamasevālapaṇakādidosarahitasalilāyāti attho. Keci ‘‘nīlaṃjalāyāti vattabbe nerañjarāyāti vutta’’nti vadanti, nāmameva vā etaṃ tassā nadiyāti veditabbaṃ. Tassā nadiyā tīre yattha bhagavā vihāsi, taṃ dassetuṃ <bold>‘‘bodhirukkhamūle’’</bold>ti vuttaṃ. ‘‘Bodhi vuccati catūsu maggesu ñāṇa’’nti (cūḷava. khaggavisāṇasuttaniddesa 121) ettha maggañāṇaṃ bodhīti vuttaṃ, ‘‘pappoti bodhiṃ varabhūrimedhaso’’ti (dī. ni. 3.217) ettha sabbaññutaññāṇaṃ. Tadubhayampi bodhiṃ bhagavā ettha pattoti rukkhopi ‘‘bodhirukkho’’tveva nāmaṃ labhi. Atha vā satta bojjhaṅge bujjhatīti bhagavā <bold>bodhi</bold>. Tena bujjhantena sannissitattā so rukkho <pageBreak edition="Vipassana Research Institut" number="3.0123" /> ‘‘bodhirukkho’’ti nāmaṃ labhi. Aṭṭhakathāyaṃ pana ekadeseneva atthaṃ dassetuṃ <bold>‘‘bodhi vuccati catūsu maggesu ñāṇa’’</bold>ntiādi vuttaṃ. <bold>Mūle</bold>ti samīpe. <bold>Paṭhamābhisambuddho</bold>ti anunāsikalopenāyaṃ niddesoti āha <bold>‘‘paṭhamaṃ abhisambuddho’’</bold>ti. <bold>Paṭhama</bold>nti ca bhāvanapuṃsakaniddeso, tasmā abhisambuddho hutvā sabbapaṭhamaṃ bodhirukkhamūle viharatīti evamettha sambandho veditabbo.</paragraph>
    <paragraph line="11"><bold>Atha</bold><pageBreak edition="Myanmar" number="3.0133" /><bold>kho bhagavā</bold>ti ettha <bold>athā</bold>ti tasmiṃ samayeti evamattho gahetabbo anekatthattā nipātānaṃ, yasmiṃ samaye abhisambuddho hutvā bodhirukkhamūle viharati, tasmiṃ samayeti attho. Teneva <bold>udānapāḷiyaṃ</bold> (udā. 2) ‘‘tena kho pana samayena bhagavā sattāhaṃ ekapallaṅkena nisinno hoti vimuttisukhapaṭisaṃvedī’’ti vuttaṃ. <bold>Athā</bold>ti vā pacchāti imasmiṃ atthe nipāto, tasmā abhisambodhito pacchāti evamattho gahetabbo. <bold>Kho</bold>ti padapūraṇe nipāto. Satta ahāni <bold>sattāhaṃ</bold>. Accantasaṃyoge cetaṃ upayogavacanaṃ. Yasmā bhagavā taṃ sattāhaṃ nirantaratāya accantameva phalasamāpattisukhena vihāsi, tasmā ‘‘sattāha’’nti accantasaṃyogavasena upayogavacanaṃ vuttaṃ. <bold>Ekapallaṅkenā</bold>ti visākhapuṇṇamāya anatthaṅgateyeva sūriye aparājitapallaṅkavasena vajirāsane nisinnakālato paṭṭhāya sakimpi anuṭṭhahitvā yathābhujitena ekeneva pallaṅkena.</paragraph>
    <paragraph line="12"><bold>Vimuttisukhapaṭisaṃvedī</bold>ti ettha tadaṅgavikkhambhanasamucchedapaṭippassaddhinissaraṇavimuttīsu pañcasu paṭippassaddhivimuttisaṅkhātā bhagavato phalavimutti adhippetāti āha <bold>‘‘vimuttisukhaṃ phalasamāpattisukhaṃ paṭisaṃvedayamāno’’</bold>ti. <bold>Vimuttī</bold>ti ca upakkilesehi paṭippassaddhivasena cittassa vimuttabhāvo, cittameva vā tathā vimuttaṃ veditabbaṃ. Tāya vimuttiyā jātaṃ, sampayuttaṃ vā sukhaṃ vimuttisukhaṃ. ‘‘Yāyaṃ, bhante, upekkhā sante sukhe vuttā bhagavatā’’ti (ma. ni. 2.88) vacanato upekkhāpi cettha sukhamicceva veditabbā. Tathā hi vuttaṃ <bold>sammohavinodaniyaṃ</bold> (vibha. aṭṭha. 232) ‘‘upekkhā pana santattā, sukhamicceva bhāsitā’’ti. Bhagavā hi catutthajjhānikaṃ arahattaphalasamāpattiṃ samāpajjati, na itaraṃ. Atha vā ‘‘tesaṃ vūpasamo sukho’’tiādīsu (dī. ni. 2.221, 272) yathā saṅkhāradukkhavūpasamo ‘‘sukho’’ti vuccati, evaṃ sakalakilesadukkhūpasamabhāvato aggaphale labbhamānā paṭippassaddhivimutti eva idha ‘‘sukha’’nti veditabbā.</paragraph>
    <paragraph line="13"><bold>Athā</bold>ti adhikāratthe nipāto, <bold>kho</bold>ti padapūraṇe. Tesu adhikāratthena ‘‘athā’’ti iminā vimuttisukhapaṭisaṃvedanato <pageBreak edition="Vipassana Research Institut" number="3.0124" /> aññaṃ adhikāraṃ dasseti. Ko panesoti? Paṭiccasamauppādamanasikāro. <bold>Rattiyā</bold>ti avayavasambandhe sāmivacanaṃ. <bold>Paṭhama</bold>nti accantasaṃyogatthe upayogavacanaṃ <pageBreak edition="Myanmar" number="3.0134" />. Bhagavā hi tassā rattiyā sakalampi paṭhamaṃ yāmaṃ teneva manasikārena yutto ahosīti.</paragraph>
    <paragraph line="14"><bold>Paccayākāra</bold>nti avijjādipaccayadhammaṃ. <bold>Paṭiccā</bold>ti paṭimukhaṃ gantvā, kāraṇasāmaggiṃ apaṭikkhipitvāti attho. Paṭimukhagamanañca paccayassa kāraṇasāmaggiyā aṅgabhāvena phalassa uppādanameva. <bold>Apaṭikkhipitvā</bold>ti pana vinā tāya kāraṇasāmaggiyā aṅgabhāvaṃ agantvā sayameva na uppādetīti attho. Etena kāraṇabahutā dassitā. Avijjādiekekahetusīsena hi hetusamūho niddiṭṭho. <bold>Sahite</bold>ti samudite, avinibbhutteti attho. Avijjādiko hi paccayadhammo sahiteyeva aññamaññaṃ avinibbhogavuttidhamme uppādeti. Iminā paccayuppannadhammabahutā dassitā. Ubhayenapi ‘‘ekaṃ na ekato’’tiādinayo (vibha. aṭṭha. 226 saṅkhārapadaniddesa; visuddhi. 2.617) dīpito hoti. Ekato hi kāraṇato na idha kiñci ekaṃ phalamatthi, na anekaṃ, nāpi anekehi kāraṇehi ekaṃ, anekehi pana kāraṇehi anekameva hoti. Tathā hi anekehi utupathavībījasalilasaṅkhātehi kāraṇehi anekameva rūpagandharasādiaṅkurasaṅkhātaṃ phalamuppajjamānaṃ dissati. Yaṃ panetaṃ ‘‘avijjāpaccayā saṅkhārā, saṅkhārapaccayā viññāṇa’’nti ekekahetuphaladīpanaṃ kataṃ, tattha payojanaṃ na vijjati.</paragraph>
    <paragraph line="15">Bhagavā hi katthaci padhānattā katthaci pākaṭattā katthaci asādhāraṇattā desanāvilāsassa ca veneyyānañca anurūpato ekameva hetuṃ vā phalaṃ vā dīpeti. ‘‘Phassapaccayā vedanā’’ti hi ekameva hetuṃ phalañcāha. Phasso hi vedanāya padhānahetu yathāphassaṃ vedanāvavatthānato. Vedanā ca phassassa padhānaphalaṃ yathāvedanaṃ phassavavatthānato. ‘‘Semhasamuṭṭhānā ābādhā’’ti (mahāni. 5) pākaṭattā ekaṃ hetuṃ āha. Pākaṭo hi ettha semho, na kammādayo. ‘‘Ye keci, bhikkhave, akusalā dhammā, sabbete ayonisomanasikāramūlakā’’ti asādhāraṇattā ekaṃ hetuṃ āha. Asādhāraṇo hi ayonisomanasikāro akusalānaṃ, sādhāraṇāni vatthārammaṇādīnīti. Tasmā avijjā tāvettha vijjamānesupi aññesu vatthārammaṇasahajātadhammādīsu saṅkhārakāraṇesu ‘‘assādānupassino taṇhā pavaḍḍhatī’’ti (saṃ. ni. 2.52) ca ‘‘avijjāsamudayā āsavasamudayo’’ti <pageBreak edition="Myanmar" number="3.0135" /> (ma. ni. 1.104) ca vacanato aññesampi taṇhādīnaṃ saṅkhārahetūnaṃ hetūti padhānattā, ‘‘avidvā, bhikkhave, avijjāgato puññābhisaṅkhārampi abhisaṅkharotī’’ti pākaṭattā asādhāraṇattā ca saṅkhārānaṃ hetubhāvena dīpitāti <pageBreak edition="Vipassana Research Institut" number="3.0125" /> veditabbā. Evaṃ sabbattha ekekahetuphaladīpane yathāsambhavaṃ nayo netabbo. Tenāhu porāṇā –</paragraph>
    <gatha1 line="16">‘‘Ekaṃ na ekato idha, nānekamanekatopi no ekaṃ;</gatha1>
    <gathalast line="17">Phalamatthi atthi pana eka-hetuphaladīpane attho’’ti.</gathalast>
    <paragraph line="18">Paccetumarahatīti <bold>paṭicco</bold>. Yo hi naṃ pacceti abhisameti, tassa accantameva dukkhavūpasamāya saṃvattati. Sammā saha ca uppādetīti <bold>samuppādo</bold>. Paccayadhammo hi attano phalaṃ uppādento sampuṇṇameva uppādeti, na vikalaṃ. Ye ca dhamme uppādeti, te sabbe saheva uppādeti, na ekekaṃ. Iti paṭicco ca so samuppādo cāti <bold>paṭiccasamuppādo</bold>ti evampettha attho daṭṭhabbo. <bold>Vitthāro</bold>ti paṭiccasamuppādapadavaṇṇanāpapañco. Mayampi taṃ atipapañcabhayā idha na dassayissāma, evaṃ parato vakkhamānampi vitthāraṃ. <bold>Anulomapaṭiloma</bold>nti bhāvanapuṃsakaniddeso ‘‘visamaṃ candimasūriyā parivattantī’’tiādīsu (a. ni. 4.70) viya. <bold>Svevā</bold>ti so eva paccayākāro. <bold>Purimanayena vā vutto</bold>ti ‘‘avijjāpaccayā saṅkhārā’’tiādinā nayena vutto paccayākāro. <bold>Pavattiyā</bold>ti saṃsārappavattiyā. <bold>Manasi akāsī</bold>ti yo yo paccayadhammo yassa yassa paccayuppannadhammassa yathā yathā hetupaccayādinā paccayabhāvena paccayo hoti, taṃ sabbaṃ aviparītaṃ aparihāpetvā anavasesato paccavekkhaṇavasena citte akāsīti attho.</paragraph>
    <paragraph line="19"><bold>Avijjāpaccayā</bold>tiādīsu (vibha. aṭṭha. 225; visuddhi. 2.586-587; udā. aṭṭha. 1) avindiyaṃ kāyaduccaritādiṃ vindatīti <bold>avijjā,</bold> vindiyaṃ kāyasucaritādiṃ na vindatīti avijjā, dhammānaṃ aviparītasabhāvaṃ aviditaṃ karotīti avijjā, antavirahite saṃsāre bhavādīsu satte javāpetīti avijjā, avijjamānesu javati, vijjamānesu na javatīti avijjā, vijjāpaṭipakkhāti vā avijjā. Sā ‘‘dukkhe aññāṇa’’ntiādinā catubbidhā veditabbā. Paṭicca naṃ na vinā phalaṃ eti uppajjati ceva pavattati cāti <bold>paccayo,</bold> upakāraṭṭho vā paccayo. Avijjā ca sā paccayo cāti avijjāpaccayo <pageBreak edition="Myanmar" number="3.0136" />, tasmā <bold>avijjāpaccayā</bold>. Saṅkharontīti <bold>saṅkhārā,</bold> lokiyā kusalākusalacetanā. Te puññāpuññāneñcābhisaṅkhāravasena tividhā veditabbā. Vijānātīti <bold>viññāṇaṃ,</bold> taṃ lokiyavipākaviññāṇavasena bāttiṃsavidhaṃ. Namatīti <bold>nāmaṃ,</bold> vedanādikkhandhattayaṃ. Ruppatīti <bold>rūpaṃ,</bold> bhūtarūpaṃ cakkhādiupādārūpañca. Āyatanti, āyatañca saṃsāradukkhaṃ nayatīti <bold>āyatanaṃ</bold><pageBreak edition="Vipassana Research Institut" number="3.0126" />. Phusatīti <bold>phasso</bold>. Vedayatīti <bold>vedanā</bold>. Idampi dvayaṃ dvāravasena chabbidhaṃ, vipākavasena gahaṇe bāttiṃsavidhaṃ. Tassati paritassatīti <bold>taṇhā,</bold> sā kāmataṇhādivasena saṅkhepato tividhā, vitthārato aṭṭhasatavidhā ca. Upādiyatīti <bold>upādānaṃ,</bold> taṃ kāmupādānādivasaena catubbidhaṃ.</paragraph>
    <paragraph line="20">Bhavati bhāvayati cāti <bold>bhavo,</bold> so kammopapattibhedato duvidho. Jananaṃ <bold>jāti</bold>. Jīraṇaṃ <bold>jarā</bold>. Maranti tenāti <bold>maraṇaṃ</bold>. Socanaṃ <bold>soko</bold>. Paridevanaṃ <bold>paridevo</bold>. Dukkhayatīti <bold>dukkhaṃ</bold>. Uppādaṭṭhitivasena dvedhā khanatīti vā <bold>dukkhaṃ</bold>. Dummanassa bhāvo <bold>domanassaṃ</bold>. Bhuso āyāso <bold>upāyāso. Sambhavantī</bold>ti nibbattanti. Na kevalañca sokādīheva, atha kho sabbapadehi ‘‘sambhavantī’’ti padassa yojanā kātabbā. Evañhi avijjāpaccayā saṅkhārā sambhavantīti paccayapaccayuppannavavatthānaṃ dassitaṃ hoti. Tenevāha <bold>‘‘avijjāpaccayā saṅkhārā sambhavantīti iminā nayena sabbapadesu attho veditabbo’’</bold>ti. <bold>Evametassa…pe… samudayo hotī</bold>ti ettha pana ayamattho. <bold>Eva</bold>nti niddiṭṭhanayanidassanaṃ. Tena avijjādīheva kāraṇehi, na issaranimmānādīhīti dasseti. <bold>Etassā</bold>ti yathāvuttassa. <bold>Kevalassā</bold>ti asammissassa, sakalassa vā. <bold>Dukkhakkhandhassā</bold>ti dukkhasamūhassa, na sattassa nāpi subhasukhādīnaṃ. <bold>Samudayo hotī</bold>ti nibbatti sambhavati.</paragraph>
    <paragraph line="21">Accantameva saṅkhārehi virajjati etenāti <bold>virāgo,</bold> ariyamaggoti āha <bold>‘‘virāgasaṅkhātena maggenā’’</bold>ti. Asesaṃ nirodhā <bold>asesanirodhā,</bold> asesetvā nissesetvā nirodhā samucchindanā anusayappahānavasena aggamaggena avijjāya accantasamugghātatoti attho. Yadipi heṭṭhimamaggehipi pahīyamānā avijjā accantasamugghātavaseneva pahīyati, tathāpi na anavasesato pahīyati. Apāyagamanīyā hi avijjā paṭhamamaggena pahīyati, tathā sakideva imasmiṃ loke sabbattha ca anariyabhūmiyaṃ upapattiyā paccayabhūtā avijjā yathākkamaṃ dutiyatatiyamaggehi pahīyati, na itarāti, arahattamaggeneva pana sā anavasesaṃ <pageBreak edition="Myanmar" number="3.0137" /> pahīyatīti. <bold>Anuppādanirodho hotī</bold>ti sabbesaṃ saṅkhārānaṃ anavasesaṃ anuppādanirodho hoti. Heṭṭhimena hi maggattayena keci saṅkhārā nirujjhanti, keci na nirujjhanti avijjāya sāvasesanirodhā, aggamaggena panassā anavasesanirodhā na keci saṅkhārā na nirujjhantīti. <bold>Evaṃ niruddhāna</bold>nti evaṃ anuppādanirodhena niruddhānaṃ. <bold>Kevala</bold>-saddo niravasesavācako ca hoti ‘‘kevalā aṅgamagadhā’’tiādīsu. Asammissavācako ca ‘‘kevalā sālayo’’tiādīsu. Tasmā ubhayathāpi <pageBreak edition="Vipassana Research Institut" number="3.0127" /> atthaṃ vadati <bold>‘‘sakalassa, suddhassa vā’’</bold>ti. Tattha <bold>sakalassā</bold>ti anavasesassa sabbabhavādigatassa. <bold>Sattavirahitassā</bold>ti paraparikappitajīvarahitassa.</paragraph>
    <paragraph line="22">Apicettha kiñcāpi ‘‘avijjānirodhā saṅkhāranirodho, saṅkhāranirodhā viññāṇanirodho’’ti ettāvatāpi sakalassa dukkhakkhandhassa anavasesato nirodho vutto hoti, tathāpi yathā anulome yassa yassa paccayadhammassa atthitāya yo yo paccayuppannadhammo na nirujjhati pavattati evāti imassa atthassa dassanatthaṃ ‘‘avijjāpaccayā saṅkhārā…pe… samudayo hotī’’ti vuttaṃ. Evaṃ tappaṭipakkhato tassa tassa paccayassa abhāve so so paccayuppannadhammo nirujjhati na pavattatīti dassanatthaṃ idha ‘‘avijjānirodhā saṅkhāranirodho, saṅkhāranirodhā viññāṇanirodho, viññāṇanirodhā nāmarūpanirodho…pe… dukkhakkhandhassa nirodho hotī’’ti vuttaṃ, na pana anulome viya kālattayapariyāpannassa dukkhakkhandhassa nirodhadassanatthaṃ. Anāgatasseva hi ariyamaggabhāvanāya asati uppajjanārahassa dukkhakkhandhassa ariyamaggabhāvanāya nirodho icchitoti ayampi viseso veditabbo.</paragraph>
    <paragraph line="23"><bold>Yadā have</bold>ti ettha <bold>have</bold>ti byattanti imasmiṃ atthe nipāto. Keci pana ‘‘haveti āhave yuddhe’’ti atthaṃ vadanti, ‘‘yodhetha māraṃ paññāvudhenā’’ti (dha. pa. 40) hi vacanato kilesamārena yujjhanasamayeti tesaṃ adhippāyo. <bold>Ārammaṇūpanijjhānalakkhaṇenā</bold>ti ārammaṇūpanijjhānasabhāvena. <bold>Lakkhaṇūpanijjhānalakkhaṇenā</bold>ti etthāpi eseva nayo. Tattha ārammaṇūpanijjhānaṃ nāma aṭṭha samāpattiyo kasiṇārammaṇassa upanijjhāyanato. Lakkhaṇūpanijjhānaṃ nāma vipassanāmaggaphalāni. Vipassanā hi tīṇi lakkhaṇāni upanijjhāyatīti <bold>lakkhaṇūpanijjhānaṃ,</bold> maggo <pageBreak edition="Myanmar" number="3.0138" /> vipassanāya āgatakiccaṃ sādhetīti <bold>lakkhaṇūpanijjhānaṃ,</bold> phalaṃ tathalakkhaṇaṃ nirodhasaccaṃ upanijjhāyatīti <bold>lakkhaṇūpanijjhānaṃ. No kallo pañho</bold>ti ayutto pañho, duppañho esoti attho. <bold>Ādi</bold>saddena –</paragraph>
    <indent line="24">‘‘Phusatīti ahaṃ na vadāmi. Phusatīti cāhaṃ vadeyyaṃ, tatrassa kallo pañho ‘ko nu kho, bhante, phusatī’ti? Evañcāhaṃ na vadāmi, evaṃ maṃ avadantaṃ yo evaṃ puccheyya ‘kiṃpaccayā nu kho, bhante, phasso’ti, esa kallo pañho. Tatra kallaṃ veyyākaraṇaṃ ‘saḷāyatanapaccayā phasso, phassapaccayā vedanā’ti. Ko nu kho, bhante, vedayatīti? No kallo pañhoti bhagavā avoca, vedayatīti ahaṃ na vadāmi, vedayatīti cāhaṃ vadeyyaṃ, tatrassa kallo pañho ‘ko nu kho, bhante, vedayatī’ti? Evañcāhaṃ <pageBreak edition="Vipassana Research Institut" number="3.0128" /> na vadāmi. Evaṃ maṃ avadantaṃ yo evaṃ puccheyya ‘kiṃpaccayā nu kho, bhante, vedanā’ti, esa kallo pañho. Tatra kallaṃ veyyākaraṇaṃ ‘phassapaccayā vedanā, vedanāpaccayā taṇhā’’’ti (saṃ. ni. 2.12) –</indent>
    <unindented line="25">Evamādiṃ pāḷisesaṃ saṅgaṇhāti.</unindented>
    <paragraph line="26"><bold>Ādinā ca nayenā</bold>ti ettha <bold>ādi</bold>-saddena pana ‘‘katamā nu kho, bhante, jāti, kassa ca panāyaṃ jātīti. ‘No kallo pañho’ti bhagavā avocā’’ti evamādiṃ saṅgaṇhāti. Nanu cettha ‘‘katamaṃ nu kho, bhante, jarāmaraṇa’’nti (saṃ. ni. 2.35) idaṃ supucchitanti? Kiñcāpi supucchitaṃ, yathā pana satasahassagghanake suvaṇṇathālake vaḍḍhitassa subhojanassa matthake āmalakamatte gūthapiṇḍe ṭhapite sabbaṃ bhojanaṃ dubbhojanaṃ hoti chaḍḍetabbaṃ, evameva ‘‘kassa ca panidaṃ jarāmaraṇa’’nti iminā sattūpaladdhivādapadena gūthapiṇḍena taṃ bhojanaṃ dubbhojanaṃ viya ayampi sabbo duppañho jātoti.</paragraph>
    <paragraph line="27"><bold>Soḷasa kaṅkhā</bold>ti ‘‘ahosiṃ nu kho ahaṃ atītamaddhānaṃ, na nu kho ahosiṃ, kiṃ nu kho ahosiṃ, kathaṃ nu kho ahosiṃ, kiṃ hutvā kiṃ ahosiṃ nu kho ahaṃ atītamaddhānaṃ, bhavissāmi nu kho ahaṃ anāgatamaddhānaṃ, na nu kho bhavissāmi, kiṃ nu kho bhavissāmi, kathaṃ nu kho bhavissāmi, kiṃ hutvā kiṃ bhavissāmi nu kho ahaṃ anāgatamaddhānaṃ, ahaṃ <pageBreak edition="Myanmar" number="3.0139" /> nu khosmi, no nu khosmi, kiṃ nu khosmi, kathaṃ nu khosmi, ayaṃ nu kho satto kuto āgato, so kuhiṃ gāmī bhavissatī’’ti (saṃ. ni. 2.20; ma. ni. 1.18) evamāgatā atītānāgatapaccuppannavisayā soḷasavidhā kaṅkhā.</paragraph>
    <paragraph line="28">Tattha (ma. ni. aṭṭha. 1.18; saṃ. ni. aṭṭha. 2.2.20) <bold>ahosiṃ nu kho, na nu kho</bold>ti sassatākārañca adhiccasamuppattiākārañca nissāya atīte attano vijjamānatañca avijjamānatañca kaṅkhati, kiṃ kāraṇanti na vattabbaṃ. Ummattako viya hi bālaputhujjano yathā tathā vā pavattati. Apica ayonisomanasikāroyevettha kāraṇaṃ. Evaṃ ayonisomanasikārassa pana kiṃ kāraṇanti? Sveva puthujjanabhāvo ariyānaṃ adassanādīni vā. Nanu ca puthujjanopi yoniso manasi karotīti. Ko vā evamāha ‘‘na manasi karotī’’ti. Na pana tattha puthujjanabhāvo kāraṇaṃ, saddhammasavanakalyāṇamittādīni tattha kāraṇāni <pageBreak edition="Vipassana Research Institut" number="3.0129" />. Na hi macchamaṃsādīni attano pakatiyā sugandhāni, abhisaṅkhārapaccayā pana sugandhānipi honti.</paragraph>
    <paragraph line="29"><bold>Kiṃ nu kho ahosi</bold>nti jātiliṅgupapattiyo nissāya ‘‘khattiyo nu kho ahosiṃ, brāhmaṇavessasuddagahaṭṭhapabbajitadevamanussānaṃ aññataro’’ti kaṅkhati.</paragraph>
    <paragraph line="30"><bold>Kathaṃ nu kho</bold>ti saṇṭhānākāraṃ nissāya ‘‘dīgho nu kho ahosiṃ, rassaodātakaṇhappamāṇikaappamāṇikādīnaṃ aññataro’’ti kaṅkhati. Keci pana ‘‘issaranimmānādiṃ nissāya ‘kena nu kho kāraṇena ahosi’nti hetuto kaṅkhatī’’ti vadanti.</paragraph>
    <paragraph line="31"><bold>Kiṃ hutvā kiṃ ahosi</bold>nti jātiādīni nissāya ‘‘khattiyo hutvā nu kho brāhmaṇo ahosiṃ…pe… devo hutvā manusso’’ti attano paramparaṃ kaṅkhati. Sabbattheva pana addhānanti kālādhivacanametaṃ, tañca bhummatthe upayogavacanaṃ daṭṭhabbaṃ.</paragraph>
    <paragraph line="32"><bold>Bhavissāmi nu kho, na nu kho</bold>ti sassatākārañca ucchedākārañca nissāya anāgate attano vijjamānatañca avijjamānatañca kaṅkhati. Sesamettha vuttanayameva.</paragraph>
    <paragraph line="33"><bold>Ahaṃ</bold><pageBreak edition="Myanmar" number="3.0140" /><bold>nu khosmī</bold>ti attano atthibhāvaṃ kaṅkhati. Yuttaṃ panetanti? Yuttaṃ ayuttanti kā ettha cintā. Apicettha idaṃ vatthumpi udāharanti, cūḷamātāya kira putto muṇḍo, mahāmātāya putto amuṇḍo. Taṃ suttaṃ muṇḍesuṃ. So uṭṭhāya ‘‘ahaṃ nu kho cūḷamātāya putto’’ti cintesi. Evaṃ ‘‘ahaṃ nu khosmī’’ti kaṅkhā hoti.</paragraph>
    <paragraph line="34"><bold>No nu khosmī</bold>ti attano natthibhāvaṃ kaṅkhati. Tatrāpi idaṃ vatthu – eko kira macche gaṇhanto udake ciraṭṭhānena sītibhūtaṃ attano ūruṃ ‘‘maccho’’ti cintetvā pahari. Aparo susānapasse khettaṃ rakkhanto bhīto saṅkuṭito sayi. So paṭibujjhitvā attano jaṇṇukāni ‘‘dve yakkhā’’ti cintetvā pahari, evaṃ ‘‘no nu khosmī’’ti kaṅkhati.</paragraph>
    <paragraph line="35"><bold>Kiṃ nu khosmī</bold>ti khattiyova samāno attano khattiyabhāvaṃ kaṅkhati kaṇṇo viya sūtaputtasaññī. Esa nayo sesesu. Devo pana samāno devabhāvaṃ ajānanto nāma natthi. Sopi pana ‘‘ahaṃ rūpī nu kho arūpī nu kho’’tiādinā nayena kaṅkhati. Khattiyādayo kasmā <pageBreak edition="Vipassana Research Institut" number="3.0130" /> na jānantīti ce? Appaccakkhā tesaṃ tattha tattha kule uppatti. Gahaṭṭhāpi ca pātalikādayo pabbajitasaññino. Pabbajitāpi ‘‘kuppaṃ nu kho me kamma’’ntiādinā nayena gahaṭṭhasaññino. Manussāpi ca ekacce rājāno viya attani devasaññino honti.</paragraph>
    <paragraph line="36"><bold>Kathaṃ nu khosmī</bold>ti vuttanayameva. Kevalañhettha abbhantare jīvo nāma atthīti gahetvā tassa saṇṭhānākāraṃ nissāya ‘‘dīgho nu khosmi, rassacaturassachaḷaṃsaaṭṭhaṃsasoḷasaṃsādīnaṃ aññatarappakāro’’ti kaṅkhanto ‘‘kathaṃ nu khosmī’’ti kaṅkhatīti veditabbo. Sarīrasaṇṭhānaṃ pana paccuppannaṃ ajānanto nāma natthi.</paragraph>
    <paragraph line="37"><bold>Kuto āgato, so kuhiṃ gāmī bhavissatī</bold>ti attabhāvassa āgatigatiṭṭhānaṃ kaṅkhati.</paragraph>
    <paragraph line="38"><bold>Vapayantī</bold>ti viapayanti, ikāralopenāyaṃ niddeso. Byapayantīti vuttaṃ hoti. Tenāha <bold>‘‘vapayanti apagacchantī’’</bold>ti. Apagamanañca anuppattinirodhavasenāti āha <bold>‘‘nirujjhantī’’</bold>ti.</paragraph>
    <paragraph line="39" number="3"> Kadā <pageBreak edition="Myanmar" number="3.0141" /> panassa bodhipakkhiyadhammā catusaccadhammā vā pātubhavanti uppajjanti pakāsantīti? Vipassanāmaggañāṇesu pavattamānesu. Tattha <bold>vipassanāñāṇe</bold> tāva vipassanāñāṇasampayuttā satiādayo vipassanāñāṇañca yathārahaṃ attano attano visayesu tadaṅgappahānavasena subhasaññādike pajahantā kāyānupassanādivasena visuṃ visuṃ uppajjanti. <bold>Maggakkhaṇe</bold> pana te nibbānamālambitvā samucchedavasena paṭipakkhe pajahantā catūsupi ariyasaccesu asammohapaṭivedhasādhanavasena sakideva uppajjanti. Evaṃ tāvettha bodhipakkhiyadhammānaṃ uppajjanaṭṭhena pātubhāvo veditabbo. Ariyasaccadhammānaṃ pana lokiyānaṃ <bold>vipassanākkhaṇe</bold> vipassanāya ārammaṇakaraṇavasena lokuttarānaṃ tadadhimuttatāvasena <bold>maggakkhaṇe</bold> nirodhasaccassa ārammaṇābhisamayavasena sabbesampi kiccābhisamayavasena pākaṭabhāvato pakāsanaṭṭhena pātubhāvo veditabbo.</paragraph>
    <paragraph line="40">Iti bhagavā satipi sabbākārena sabbadhammānaṃ attano ñāṇassa pākaṭabhāve paṭiccasamuppādamukhena vipassanābhinivesassa katattā nipuṇagambhīrasududdasatāya paccayākārassa taṃ paccavekkhitvā uppannabalavasomanasso paṭipakkhasamucchedavibhāvanena saddhiṃ attano tadabhisamayānubhāvadīpakamevettha udānaṃ udānesi.</paragraph>
    <paragraph line="41"><bold>‘‘Kāmā</bold><pageBreak edition="Vipassana Research Institut" number="3.0131" /><bold>te paṭhamā senā’’tiādinā nayena vuttappakāraṃ mārasena</bold>nti –</paragraph>
    <gatha1 line="42">‘‘Kāmā te paṭhamā senā, dutiyā arati vuccati;</gatha1>
    <gathalast line="43">Tatiyā khuppipāsā te, catutthī taṇhā pavuccati.</gathalast>
    <gatha1 line="44">‘‘Pañcamī thinamiddhaṃ te, chaṭṭhā bhīrū pavuccati;</gatha1>
    <gathalast line="45">Sattamī vicikicchā te, makkho thambho ca aṭṭhamā.</gathalast>
    <gatha1 line="46">‘‘Lābho siloko sakkāro, micchāladdho ca yo yaso;</gatha1>
    <gathalast line="47">Yo cattānaṃ samukkaṃse, pare ca avajānati.</gathalast>
    <gatha1 line="48">‘‘Esā <pageBreak edition="Myanmar" number="3.0142" /> namuci te senā, kaṇhassābhippahārinī;</gatha1>
    <gathalast line="49">Na naṃ asūro jināti, jetvā ca labhate sukha’’nti. (su. ni. 438-441; mahāni. 28) –</gathalast>
    <unindented line="50">Iminā nayena vuttappakāraṃ mārasenaṃ.</unindented>
    <paragraph line="51">Tattha (su. ni. aṭṭha. 2.439-41; mahāni. aṭṭha. 28) yasmā āditova agāriyabhūte satte vatthukāmesu kilesakāmā mohayanti, te abhibhuyya anagāriyabhāvaṃ upagatānaṃ pantesu vā senāsanesu aññataraññataresu vā adhikusalesu dhammesu <bold>arati</bold> uppajjati. Vuttampi cetaṃ ‘‘pabbajitena kho, āvuso, abhirati dukkarā’’ti (saṃ. ni. 4.331). Tato te parapaṭibaddhajīvikattā <bold>khuppipāsā</bold> bādhati, tāya bādhitānaṃ pariyesana <bold>taṇhā</bold> cittaṃ kilamayati, atha nesaṃ kilantacittānaṃ <bold>thinamiddhaṃ</bold> okkamati, tato visesamanadhigacchantānaṃ durabhisambhavesu araññavanapatthesu senāsanesu viharataṃ utrāsasaññitā <bold>bhīru</bold> jāyati, tesaṃ ussaṅkitaparisaṅkitānaṃ dīgharattaṃ vivekarasamanassādayamānānaṃ viharataṃ ‘‘na siyā nu kho esa maggo’’ti paṭipattiyaṃ <bold>vicikicchā</bold> uppajjati, taṃ vinodetvā viharataṃ appamattakena visesādhigamena <bold>mānamakkhathambhā</bold> jāyanti, tepi vinodetvā viharataṃ tato adhikataraṃ visesādhigamaṃ nissāya <bold>lābhasakkārasilokā</bold> uppajjanti, lābhādimucchitā dhammapatirūpakāni pakāsentā <bold>micchāyasaṃ</bold> adhigantvā tattha ṭhitā jātiādīhi <bold>attānaṃ ukkaṃsenti paraṃ vambhenti,</bold> tasmā kāmādīnaṃ paṭhamasenādibhāvo veditabbo.</paragraph>
    <paragraph line="52">Evametaṃ <pageBreak edition="Vipassana Research Institut" number="3.0132" /> dasavidhaṃ senaṃ uddisitvā yasmā sā kaṇhadhammasamannāgatattā kaṇhassa namucino upakārāya saṃvattati, tasmā naṃ ‘‘tava senā’’ti niddisantena ‘‘esā namuci te senā, kaṇhassābhippahārinī’’ti vuttaṃ. Tattha <bold>abhippahārinī</bold>ti samaṇabrāhmaṇānaṃ ghātanī nippothanī, antarāyakarīti attho. <bold>Na naṃ asūro jināti, jetvā ca labhate sukha</bold>nti evaṃ tava senaṃ asūro kāye ca jīvite ca sāpekkho puriso na jināti, sūro pana jināti, jetvā ca maggasukhaṃ phalasukhañca adhigacchatīti attho. <bold>Sopi brāhmaṇo</bold>ti sopi khīṇāsavabrāhmaṇo.</paragraph>
    <paragraph line="53">Idāni <pageBreak edition="Myanmar" number="3.0143" /> ‘‘tena kho pana samayena bhagavā sattāhaṃ ekapallaṅkena nisinno hoti vimuttisukhapaṭisaṃvedī. Atha kho bhagavā tassa sattāhassa accayena tamhā samādhimhā vuṭṭhahitvā rattiyā paṭhamaṃ yāmaṃ paṭiccasamuppādaṃ anulomaṃ sādhukaṃ manasākāsi. Rattiyā majjhimaṃ yāmaṃ paṭiccasamuppādaṃ paṭilomaṃ sādhukaṃ manasākāsi. Rattiyā pacchimaṃ yāmaṃ paṭiccasamuppādaṃ anulomapaṭilomaṃ sādhukaṃ manasākāsī’’ti evaṃ vuttāya udānapāḷiyā (udā. 1) imissā ca khandhakapāḷiyā avirodhaṃ dassetuṃ <bold>‘‘udāne panā’’</bold>tiādi āraddhaṃ. Ettha <bold>tassa vasenā</bold>ti tassa paccayākārapajānanassa paccayakkhayādhigamassa ca vasena. <bold>Ekekameva koṭṭhāsa</bold>nti anulomapaṭilomesu ekekameva koṭṭhāsaṃ. <bold>Pāṭipadarattiyā evaṃ manasākāsī</bold>ti rattiyā tīsupi yāmesu anulomapaṭilomaṃyeva manasākāsi. Bhagavā kira ṭhapetvā ratanagharasattāhaṃ sesesu chasu sattāhesu antarantarā dhammaṃ paccavekkhitvā yebhuyyena vimuttisukhapaṭisaṃvedī vihāsi, ratanagharasattāhe pana abhidhammapavicayavaseneva vihāsi. Tasmā antarantarā dhammapaccavekkhaṇavasena uppāditamanasikāresu pāṭipadarattiyā uppāditaṃ manasikāraṃ sandhāya imissaṃ khandhakapāḷiyaṃ evaṃ vuttanti adhippāyo.</paragraph>
    <centered line="54">Bodhikathāvaṇṇanā niṭṭhitā.</centered>
    <subhead line="55">Ajapālakathāvaṇṇanā</subhead>
    <paragraph line="56" number="4"><bold>Tassa sattāhassa accayenā</bold>ti pallaṅkasattāhassa apagamanena. <bold>Tamhā samādhimhā vuṭṭhahitvā</bold>ti tato arahattaphalasamāpattisamādhito yathākālaparicchedaṃ vuṭṭhahitvā. <bold>Aññepi buddhattakarā</bold>ti visākhapuṇṇamito paṭṭhāya rattindivaṃ evaṃ niccasamāhitabhāvahetubhūtānaṃ buddhaguṇānaṃ upari aññepi buddhattasādhakā. ‘‘Ayaṃ buddho’’ti buddhabhāvassa paresaṃ vibhāvanā dhammā kiṃ nu kho santīti yojanā. <bold>Ekaccānaṃ devatāna</bold>nti yā adhigatamaggā sacchikatanirodhā ekapadesena <pageBreak edition="Vipassana Research Institut" number="3.0133" /> buddhaguṇe jānanti, tā ṭhapetvā tadaññāsaṃ devatānaṃ. <bold>Animisehī</bold>ti dhammapītivipphāravasena <pageBreak edition="Myanmar" number="3.0144" /> pasādavibhāvaniccaladalatāya nimesarahitehi. <bold>Ratanacaṅkame</bold>ti devatāhi māpite ratanamayacaṅkame. ‘‘Ratanabhūtānaṃ sattannaṃ pakaraṇānaṃ tattha ca anuttarassa dhammaratanassa sammasanena taṃ ṭhānaṃ ratanagharacetiyaṃ nāma jāta’’ntipi vadanti. Teneva <bold>aṭṭhasāliniyaṃ</bold> (dha. sa. aṭṭha. nidānakathā) ‘‘ratanagharaṃ nāma na ratanamayaṃ gehaṃ, sattannaṃ pana pakaraṇānaṃ sammasitaṭṭhānaṃ ratanagharanti veditabba’’nti vuttaṃ.</paragraph>
    <paragraph line="57">Kasmā panāyaṃ ajapālanigrodho nāma jātoti āha <bold>‘‘tassa kirā’’</bold>tiādi. Keci pana ‘‘yasmā tattha vede sajjhāyituṃ asamatthā mahallakabrāhmaṇā pākāraparikkhepayuttāni nivesanāni katvā sabbe vasiṃsu, tasmāssa ‘ajapālanigrodho’ti nāmaṃ jāta’’nti vadanti. Tatrāyaṃ vacanattho – na japantīti ajapā, mantānaṃ anajjhāyakāti attho. Ajapā lanti ādiyanti nivāsaṃ etthāti <bold>ajapālo</bold>ti. Apare pana vadanti ‘‘yasmā majjhanhike samaye anto paviṭṭhe aje attano chāyāya pāleti rakkhati, tasmā ‘ajapālo’tissa nāmaṃ ruḷha’’nti. Sabbathāpi nāmametaṃ tassa rukkhassa.</paragraph>
    <paragraph line="58"><bold>Vimuttisukhaṃ paṭisaṃvedento</bold>ti dhammaṃ vicinantoyeva antarantarā vimuttisukhañca paṭisaṃvedento. ‘‘Dhammaṃ vicinanto vimuttisukhañca paṭisaṃvedento’’ti evaṃ vā ettha pāṭho gahetabbo. Udānaṭṭhakathāyampi (udā. aṭṭha. 4) hi ayameva pāṭho. Dhammaṃ vicinanto cettha evaṃ abhidhamme nayamaggaṃ sammasi paṭhamaṃ dhammasaṅgaṇīpakaraṇaṃ nāma, tato vibhaṅgappakaraṇaṃ, dhātukathāpakaraṇaṃ, puggalapaññattippakaraṇaṃ, kathāvatthuṃ nāma, yamakaṃ nāma, tato mahāpakaraṇaṃ paṭṭhānaṃ nāmāti. Tatthassa saṇhasukhumaṭṭhānamhi citte otiṇṇe pīti uppajji, pītiyā uppannāya lohitaṃ pasīdi, lohite pasanne chavi pasīdi, chaviyā pasannāya puratthimakāyato kūṭāgārādippamāṇā rasmiyo uṭṭhahitvā ākāse pakkhandaṃ chaddantanāgakulaṃ viya pācīnadisāya anantāni cakkavāḷāni pakkhandā. Pacchimakāyato uṭṭhahitvā pacchimadisāya, dakkhiṇaṃsakūṭato uṭṭhahitvā dakkhiṇadisāya, vāmaṃsakūṭato uṭṭhahitvā uttaradisāya anantāni cakkavāḷāni pakkhandā. Pādatalehi <pageBreak edition="Myanmar" number="3.0145" /> pavāḷaṅkuravaṇṇā rasmiyo nikkhamitvā mahāpathaviṃ vinibbijjha udakaṃ dvidhā bhinditvā vātakkhandhaṃ padāletvā ajaṭākāsaṃ pakkhandā. Sīsato saṃparivattiyamānaṃ maṇidāmaṃ viya nīlavaṇṇarasmivaṭṭi uṭṭhahitvā cha devaloke vinivijjhitvā nava brahmaloke atikkamma ajaṭākāsaṃ pakkhandā. Tasmiṃ divase aparimāṇesu cakkavāḷesu aparimāṇā sattā sabbe suvaṇṇavaṇṇāva ahesuṃ. Taṃ divasañca pana bhagavato sarīrā nikkhantā <pageBreak edition="Vipassana Research Institut" number="3.0134" /> yāvajjadivasāpi kira tā rasmiyo anantalokadhātuyo gacchantiyeva. Na kevalañca imasmiṃyeva sattāhe dhammaṃ vicinantassa sarīrato rasmiyo nikkhamiṃsu, atha kho ratanagharasattāhepi paṭṭhānaṃ sammasantassa evameva sarīrato rasmiyo nikkhantā evāti veditabbaṃ.</paragraph>
    <paragraph line="59">Vuttañhetaṃ <bold>aṭṭhasāliniyaṃ</bold> (dha. sa. aṭṭha. nidānakathā) –</paragraph>
    <indent line="60">‘‘Imesu ca ekavīsatiyā divasesu ekadivasepi satthu sarīrato rasmiyo na nikkhantā, catutthe pana sattāhe pacchimuttarāya disāya ratanaghare nisīdi. Tattha dhammasaṅgaṇiṃ sammasantassapi sarīrato rasmiyo na nikkhantā. Vibhaṅgappakaraṇaṃ, dhātukathaṃ, puggalapaññattiṃ, kathāvatthuppakaraṇaṃ, yamakappakaraṇaṃ sammasantassapi rasmiyo na nikkhantā. Yadā pana mahāpakaraṇaṃ oruyha ‘hetupaccayo ārammaṇapaccayo…pe… avigatapaccayo’ti sammasanaṃ ārabhi, athassa catuvīsatisamantapaṭṭhānaṃ sammasantassa ekantato sabbaññutaññāṇaṃ mahāpakaraṇe okāsaṃ labhi. Yathā hi timirapiṅgalamahāmaccho caturāsītiyojanasahassagambhīre mahāsamuddeyeva okāsaṃ labhati, evameva sabbaññutaññāṇaṃ ekantato mahāpakaraṇeyeva okāsaṃ labhi.</indent>
    <indent line="61">‘‘Satthu evaṃ laddhokāsena sabbaññutaññāṇena yathāsukhaṃ saṇhasukhumadhammaṃ sammasantassa sarīrato nīlapītalohitodātamañjiṭṭhapabhassaravasena chabbaṇṇarasmiyo nikkhamiṃsu. Kesamassūhi ceva akkhīnañca nīlaṭṭhānehi <bold>nīlarasmiyo</bold> nikkhamiṃsu, yāsaṃ vasena gaganatalaṃ añjanacuṇṇasamokiṇṇaṃ viya umāpupphanīluppaladalasañchannaṃ viya vītipatantamaṇitālavaṇṭaṃ viya sampasāritamecakapaṭaṃ <pageBreak edition="Myanmar" number="3.0146" /> viya ca ahosi. Chavito ceva akkhīnañca pītaṭṭhānehi <bold>pītarasmiyo</bold> nikkhamiṃsu, yāsaṃ vasena disābhāgā suvaṇṇarasanisiñcamānā viya suvaṇṇapaṭapasāritā viya kuṅkumacuṇṇakaṇikārapupphasamparikiṇṇā viya ca virociṃsu. Maṃsalohitehi ceva akkhīnañca rattaṭṭhānehi <bold>lohitarasmiyo</bold> nikkhamiṃsu, yāsaṃ vasena disābhāgā cīnapiṭṭhacuṇṇarañjitā viya supakkalākhārasanisiñcamānā viya rattakambalaparikkhittā viya jayasumanapāribaddhakabandhujīvakakusumasamparikiṇṇā viya ca virociṃsu. Aṭṭhīhi ceva dantehi ca akkhīnañca setaṭṭhānehi <bold>odātarasmiyo</bold> nikkhamiṃsu, yāsaṃ vasena disābhāgā rajatakuṭehi āsiñcamānakhīradhārāsamparikiṇṇā viya pasāritarajatapaṭavitānā viya vītipatantarajatatālavaṇṭā <pageBreak edition="Vipassana Research Institut" number="3.0135" /> viya kundakumudasindhuvārasumanamallikādikusumasañchannā viya ca virociṃsu. <bold>Mañjiṭṭhapabhassarā</bold> pana tamhā tamhā sarīrappadesā nikkhamiṃsu. Iti tā chabbaṇṇarasmiyo nikkhamitvā ghanamahāpathaviṃ gaṇhiṃsu.</indent>
    <indent line="62">‘‘Catunahutādhikadviyojanasatasahassabahalā mahāpathavī niddhantasuvaṇṇapiṇḍi viya ahosi. Pathaviṃ bhinditvā heṭṭhā udakaṃ gaṇhiṃsu. Pathavīsandhārakaṃ aṭṭhanahutādhikacatuyojanasatasahassabahalaṃ udakaṃ suvaṇṇakalasehi āsiñcamānavilīnasuvaṇṇaṃ viya ahosi. Udakaṃ vinivijjhitvā vātaṃ aggahesuṃ. Channavutādhikanavayojanasatasahassabahalo vāto samussitasuvaṇṇakkhandho viya ahosi. Vātaṃ vinivijjhitvā heṭṭhā ajaṭākāsaṃ pakkhandiṃsu. Uparibhāgena uggantvāpi catumahārājike gaṇhiṃsu. Te vinivijjhitvā tāvatiṃse, tato yāme, tato tusite, tato nimmānaratī, tato paranimmitavasavattī, tato nava brahmaloke, tato vehapphale, tato pañca suddhāvāse vinivijjhitvā cattāro āruppe gaṇhiṃsu. Cattāro ca āruppe vinivijjhitvā ajaṭākāsaṃ pakkhandiṃsu.</indent>
    <indent line="63">‘‘Tiriyabhāgehi <pageBreak edition="Myanmar" number="3.0147" /> anantā lokadhātuyo pakkhandiṃsu, ettake ṭhāne candamhi candappabhā natthi, sūriye sūriyappabhā natthi, tārakarūpesu tārakarūpappabhā natthi, devatānaṃ uyyānavimānakapparukkhesu sarīre ābharaṇesūti sabbattha pabhā natthi. Tisahassimahāsahassilokadhātuyā ālokapharaṇasamattho mahābrahmāpi sūriyuggamane khajjopanako viya ahosi, candasūriyatārakarūpadevatuyyānavimānakapparukkhānaṃ paricchedamattakameva paññāyittha. Ettakaṃ ṭhānaṃ buddharasmīhiyeva ajjhotthaṭaṃ ahosi. Ayañca neva buddhānaṃ adhiṭṭhāniddhi, na bhāvanāmayiddhi. Saṇhasukhumadhammaṃ pana sammasato lokanāthassa lohitaṃ pasīdi, vatthurūpaṃ pasīdi, chavivaṇṇo pasīdi. Cittasamuṭṭhānā vaṇṇadhātu samantā asītihatthamatte padese niccalā aṭṭhāsī’’ti.</indent>
    <paragraph line="64"><bold>Evaṃ nisinne</bold>ti tamhā samādhimhā vuṭṭhahitvā nisinne. <bold>Eko brāhmaṇo</bold>ti nāmagottavasena anabhiññāto apākaṭo eko brāhmaṇo. <bold>‘‘Huṃ hu’’nti karonto vicaratī</bold>ti sabbaṃ acokkhajātikaṃ passitvā jigucchanto ‘‘huṃ hu’’nti karonto vicarati. <bold>Etadavocā</bold>ti (udā. aṭṭha. 4) etaṃ idāni vattabbaṃ ‘‘kittāvatā nu kho’’tiādivacanaṃ avoca. Tattha <bold>kittāvatā</bold>ti kittakena pamāṇena. <bold>Nu</bold>-ti saṃsayatthe nipāto, <bold>kho</bold>-ti padapūraṇe. <bold>Bho</bold>-ti <pageBreak edition="Vipassana Research Institut" number="3.0136" /> brāhmaṇānaṃ jātisamudāgataṃ ālapanaṃ. Tathā hi vuttaṃ ‘‘bhovādi nāma so hoti, sace hoti sakiñcano’’ti (dha. pa. 396; su. ni. 625). <bold>Gotamā</bold>ti bhagavantaṃ gottena ālapati. Kathaṃ panāyaṃ brāhmaṇo sampati samāgato bhagavato gottaṃ jānātīti? Nāyaṃ sampati samāgato, chabbassāni padhānakaraṇakāle upaṭṭhahantehi pañcavaggiyehi saddhiṃ caramāno aparabhāge taṃ vataṃ chaḍḍetvā uruvelāyaṃ senanigame eko adutiyo hutvā piṇḍāya caramānopi tena brāhmaṇena diṭṭhapubbo ceva sallapitapubbo ca, tena so pubbe pañcavaggiyehi gayhamānaṃ bhagavato gottaṃ anussaranto ‘‘bho gotamā’’ti bhagavantaṃ gottena ālapati. Yato paṭṭhāya vā bhagavā mahābhinikkhamanaṃ nikkhanto anomānadītīre pabbaji, tato pabhuti ‘‘samaṇo <pageBreak edition="Myanmar" number="3.0148" /> gotamo’’ti cando viya sūriyo viya pākaṭo paññāto hoti, na ca tassa gottajānane kāraṇaṃ gavesitabbaṃ. <bold>Brāhmaṇakaraṇā</bold>ti brāhmaṇaṃ karontīti brāhmaṇakaraṇā, brāhmaṇabhāvakarāti attho. Ettha ca ‘‘kittāvatā’’ti etena yehi dhammehi brāhmaṇo hoti, tesaṃ dhammānaṃ parimāṇaṃ pucchati. <bold>‘‘Katame’’</bold>ti pana iminā tesaṃ sarūpaṃ pucchati.</paragraph>
    <paragraph line="65"><bold>Udānaṃ udānesī</bold>ti ‘‘yo brāhmaṇo’’tiādikaṃ udānaṃ udānesi, na pana tassa brāhmaṇassa dhammaṃ desesi. Kasmā? Dhammadesanāya abhājanabhāvato. Tathā hi tassa brāhmaṇassa imaṃ gāthaṃ sutvā na saccābhisamayo ahosi. Yathā ca imassa, evaṃ upakassa ājīvakassa buddhaguṇappakāsanaṃ sutvā. Dhammacakkappavattanato hi pubbabhāge bhagavatā bhāsitaṃ paresaṃ suṇantānampi tapussabhallikānaṃ saraṇadānaṃ viya vāsanābhāgiyameva jātaṃ, na asekkhabhāgiyaṃ vā nibbedhabhāgiyaṃ vā. Esā hi dhammatāti. <bold>Vedehi vā anta</bold>nti ettha <bold>antaṃ</bold> nāma sabbasaṅkhārapariyosānaṃ nibbānaṃ. <bold>Ime ussadā natthī</bold>ti sabbaso ime pahīnattā na santi.</paragraph>
    <centered line="66">Ajapālakathāvaṇṇanā niṭṭhitā.</centered>
    <subhead line="67">Mucalindakathāvaṇṇanā</subhead>
    <paragraph line="68" number="5"><bold>Mucalindamūle</bold>ti (udā. aṭṭha. 11) ettha <bold>mucalindo</bold> vuccati nīparukkho, yo ‘‘niculo’’tipi vuccati, tassa samīpeti attho. Keci pana ‘‘mucaloti tassa rukkhassa nāmaṃ, vanajeṭṭhakatāya pana mucalindoti vutta’’nti vadanti. <bold>Udapādī</bold>ti sakalacakkavāḷagabbhaṃ pūrento mahāmegho udapādi. Evarūpo kira megho dvīsuyeva kālesu vassati cakkavattimhi vā uppanne buddhe vā, idha buddhuppādakāle udapādi. <bold>Pokkharaṇiyā nibbatto</bold>ti pokkharaṇiyā heṭṭhā <pageBreak edition="Vipassana Research Institut" number="3.0137" /> nāgabhavanaṃ atthi, tattha nibbatto. <bold>Sakabhavanā</bold>ti attano nāgabhavanato. <bold>Evaṃ bhogehi parikkhipitvā</bold>ti satta vāre attano sarīrabhogehi bhagavato kāyaṃ parivāretvā. <bold>Uparimuddhani mahantaṃ phaṇaṃ</bold><pageBreak edition="Myanmar" number="3.0149" /><bold>vihaccā</bold>ti bhagavato muddhappadesassa upari attano mahantaṃ phaṇaṃ pasāretvā. ‘‘Phaṇaṃ karitvā’’tipi pāṭho, soyevattho.</paragraph>
    <paragraph line="69">Tassa kira nāgarājassa etadahosi ‘‘bhagavā ca mayhaṃ bhavanasamīpe rukkhamūle nisinno, ayañca sattāhavaddalikā vattati, vāsāgāramassa laddhuṃ vaṭṭatī’’ti. So sattaratanamayaṃ pāsādaṃ nimminituṃ sakkontopi ‘‘evaṃ kate kāyasāro gahito na bhavissati, dasabalassa kāyaveyyāvaccaṃ karissāmī’’ti mahantaṃ attabhāvaṃ katvā satthāraṃ sattakkhattuṃ bhogehi parikkhipitvā upari phaṇaṃ dhāresi. ‘‘Tassa parikkhepabbhantaraṃ lohapāsāde bhaṇḍāgāragabbhappamāṇaṃ ahosī’’ti idha vuttaṃ. <bold>Majjhimaṭṭhakathāyaṃ</bold> (ma. ni. aṭṭha. 1.284) pana –</paragraph>
    <indent line="70">‘‘Parikkhepassa anto okāso heṭṭhā lohapāsādappamāṇo ahosi, ‘icchiticchitena iriyāpathena satthā viharissatī’ti nāgarājassa ajjhāsayo ahosi, tasmā evaṃ mahantaṃ okāsaṃ parikkhipi, majjhe ratanapallaṅko paññatto hoti, upari suvaṇṇatārakavicittaṃ samosaritagandhadāmakusumacelavitānaṃ ahosi, catūsu koṇesu gandhatelena dīpā jalitā, catūsu disāsu vivaritvā candanakaraṇḍakā ṭhapitā’’ti –</indent>
    <unindented line="71">Vuttaṃ. <bold>Icchiticchitena iriyāpathena viharissatī</bold>ti ca nāgarājassa ajjhāsayamattametaṃ, bhagavā pana yathānisinnova sattāhaṃ vītināmesi.</unindented>
    <paragraph line="72"><bold>Kiñcāpi…pe… cintetuṃ yutta</bold>nti ettha keci vadanti ‘‘uṇhaggahaṇaṃ bhogaparikkhepassa vipulabhāvakaraṇe kāraṇakittanaṃ. Khuddake hi tasmiṃ bhagavantaṃ nāgarājassa sarīrasambhūtā usmā bādheyya, vipulabhāvakaraṇena pana tādisaṃ mā uṇhaṃ bādhayitthā’’ti. Saupasaggapadassa attho upasaggena vināpi viññāyatīti āha <bold>‘‘viddhanti ubbiddha’’</bold>nti, sā cassa ubbiddhatā upakkilesavigamena dūrabhāvena upaṭṭhānanti āha <bold>‘‘meghavigamena dūrībhūta’’</bold>nti. Indanīlamaṇi viya dibbati jotatīti <bold>devo,</bold> ākāso. <bold>Viditvā</bold>ti ‘‘idāni vigatavalāhako ākāso, natthi bhagavato sītādiupaddavo’’ti ñatvā. <bold>Viniveṭhetvā</bold>ti apanetvā. <bold>Attano</bold><pageBreak edition="Myanmar" number="3.0150" /><bold>rūpa</bold>nti attano nāgarūpaṃ. <bold>Paṭisaṃharitvā</bold>ti antaradhāpetvā. <bold>Māṇavakavaṇṇa</bold>nti kumārakarūpaṃ.</paragraph>
    <paragraph line="73"><bold>Etamatthaṃ</bold><pageBreak edition="Vipassana Research Institut" number="3.0138" /><bold>viditvā</bold>ti ‘‘vivekasukhapaṭisaṃvedino yattha katthaci sukhameva hotī’’ti etaṃ atthaṃ sabbākārena jānitvā. <bold>Imaṃ udāna</bold>nti imaṃ vivekasukhānubhāvadīpakaṃ udānaṃ udānesi. <bold>Sutadhammassā</bold>ti vissutadhammassa. Tenāha <bold>‘‘pakāsitadhammassā’’</bold>ti. <bold>Akuppanabhāvo</bold>ti akuppanasabhāvo.</paragraph>
    <centered line="74">Mucalindakathāvaṇṇanā niṭṭhitā.</centered>
    <subhead line="75">Rājāyatanakathāvaṇṇanā</subhead>
    <paragraph line="76" number="6"><bold>Osadhaharītakaṃ upanesī</bold>ti na kevalaṃ osadhaharītakameva, dantakaṭṭhampi upanesi. <bold>Paccagghe</bold>ti ettha purimaṃ atthavikappaṃ keci na icchanti, teneva <bold>ācariyadhammapālattherena</bold> vuttaṃ ‘‘paccaggheti abhinave. Paccekaṃ mahagghatāya paccaggheti keci, taṃ na sundaraṃ. Na hi buddhā bhagavanto mahagghaṃ paṭiggaṇhanti paribhuñjanti vā’’ti.</paragraph>
    <centered line="77">Rājāyatanakathāvaṇṇanā niṭṭhitā.</centered>
    <subhead line="78">Brahmayācanakathāvaṇṇanā</subhead>
    <paragraph line="79" number="7"><bold>Āciṇṇasamāciṇṇo</bold>ti ācarito ceva ācarantehi ca sammadeva ācaritoti attho. Etena ayaṃ parivitakko sabbabuddhānaṃ paṭhamābhisambodhiyaṃ uppajjatevāti ayamettha dhammatāti dasseti. Gambhīropi dhammo paṭipakkhavidhamanena supākaṭo bhaveyya, paṭipakkhavidhamanaṃ pana sammāpaṭipattipaṭibaddhaṃ, sā saddhammasavanādhīnā, taṃ satthari dhamme ca pasādāyattaṃ. So visesato loke sambhāvanīyassa garukātabbassa abhipatthanāhetukoti paramparāya sattānaṃ dhammasampaṭipattiyā brahmuno yācanānimittanti taṃ dassento <bold>‘‘brahmunā yācite desetukāmatāyā’’</bold>tiādimāha.</paragraph>
    <paragraph line="80"><bold>Adhigato</bold>ti <pageBreak edition="Myanmar" number="3.0151" /> paṭividdho, sayambhūñāṇena ‘‘idaṃ dukkha’’ntiādinā yathābhūtaṃ avabuddhoti attho. <bold>Dhammo</bold>ti catusaccadhammo tabbinimuttassa paṭivijjhitabbadhammassa abhāvato. <bold>Gambhīro</bold>ti mahāsamuddo viya makasatuṇḍasūciyā aññatra samupacitaparipakkañāṇasambhārehi aññesaṃ ñāṇena alabbhaneyyapatiṭṭho. Gambhīrattāva <bold>duddaso</bold> dukkhena daṭṭhabbo, na sakkā sukhena daṭṭhuṃ. Yo <pageBreak edition="Vipassana Research Institut" number="3.0139" /> hi alabbhaneyyapatiṭṭho, so ogāhituṃ asakkuṇeyyatāya sarūpato ca visesato ca sukhena passituṃ na sakkā, atha kho kicchena kenaci kadācideva daṭṭhabbo. Duddasattāva <bold>duranubodho</bold> dukkhena avabujjhitabbo, na sakkā sukhena avabujjhituṃ. Yañhi daṭṭhumeva na sakkā, tassa ogāhetvā anubujjhane kathā eva natthi avabodhassa dukkarabhāvato. Imasmiṃ ṭhāne ‘‘taṃ kiṃ maññatha, bhikkhave, katamaṃ nu kho dukkarataraṃ vā durabhisambhavataraṃ vā’’ti (saṃ. ni. 5.1115) <bold>suttapadaṃ</bold> vattabbaṃ.</paragraph>
    <paragraph line="81"><bold>Santo</bold>ti anupasantasabhāvānaṃ kilesānaṃ saṅkhārānañca abhāvato vūpasantasabbapariḷāhatāya santo nibbuto, santārammaṇatāya vā santo. Ettha ca nirodhasaccaṃ santaṃ ārammaṇanti santārammaṇaṃ, maggasaccaṃ santaṃ santārammaṇañcāti santārammaṇaṃ. Padhānabhāvaṃ nītoti <bold>paṇīto</bold>. Atha vā <bold>paṇīto</bold>ti atittikaraṇaṭṭhena atappako sādurasabhojanaṃ viya. Santapaṇītabhāveneva cettha asecanakatāya atappakatā daṭṭhabbā. Idañhi dvayaṃ lokuttarameva sandhāya vuttaṃ. <bold>Atakkāvacaro</bold>ti uttamañāṇavisayattā takkena avacaritabbo ogāhitabbo na hoti, ñāṇeneva avacaritabbo. Tato eva nipuṇañāṇagocaratāya saṇhasukhumasabhāvattā ca <bold>nipuṇo saṇho. Paṇḍitavedanīyo</bold>ti bālānaṃ avisayattā sammāpaṭipadaṃ paṭipannehi paṇḍitehi eva veditabbo.</paragraph>
    <paragraph line="82">Allīyanti abhiramitabbaṭṭhena seviyantīti <bold>ālayā,</bold> pañca kāmaguṇāti āha <bold>‘‘sattā pañcakāmaguṇe allīyanti, tasmā te ālayāti vuccantī’’</bold>ti. Tattha <bold>pañcakāmaguṇe allīyantī</bold>ti pañcakāmaguṇe sevantīti attho. <bold>Te</bold>ti pañca kāmaguṇā. <bold>Ramantī</bold>ti ratiṃ vindanti kīḷanti laḷanti. Ālīyanti abhiramaṇavasena sevantīti ālayā, aṭṭhasataṃ taṇhāvicaritāni, tehi ālayehi ramantīti <bold>ālayarāmā</bold>ti evampettha attho daṭṭhabbo. Ime hi sattā yathā kāmaguṇe, evaṃ rāgampi assādenti <pageBreak edition="Myanmar" number="3.0152" /> abhinandantiyeva. Yatheva hi susajjitapupphaphalabharitarukkhādisampannaṃ uyyānaṃ paviṭṭho rājā tāya tāya sampattiyā ramati, sammudito āmoditapamodito hoti, na ukkaṇṭhati, sāyampi nikkhamituṃ na icchati, evamimehi kāmālayataṇhālayehi sattā ramanti, saṃsāravaṭṭe sammoditā anukkaṇṭhitā vasanti. Tena nesaṃ bhagavā duvidhampi ālayaṃ uyyānabhūmiṃ viya dassento <bold>‘‘ālayarāmā’’</bold>tiādimāha. <bold>Ratā</bold>ti niratā. <bold>Suṭṭhu muditā</bold>ti ativiya muditā anukkaṇṭhanato.</paragraph>
    <paragraph line="83"><bold>Ṭhānaṃ sandhāyā</bold>ti ṭhānasaddaṃ sandhāya. Atthato pana <bold>ṭhāna</bold>nti ca paṭiccasamuppādo eva adhippeto <pageBreak edition="Vipassana Research Institut" number="3.0140" />. Tiṭṭhati ettha phalaṃ tadāyattavuttitāyāti <bold>ṭhānaṃ,</bold> saṅkhārādīnaṃ paccayabhūtā avijjādayo. Imesaṃ saṅkhārādīnaṃ paccayāti idappaccayā, avijjādayova. Idappaccayā eva <bold>idappaccayatā</bold> yathā devo eva devatā. Idappaccayānaṃ vā avijjādīnaṃ attano phalaṃ paṭicca paccayabhāvo uppādanasamatthatā <bold>idappaccayatā</bold>. Tena samatthapaccayalakkhaṇo paṭiccasamuppādo dassito hoti. Paṭicca samuppajjati phalaṃ etasmāti <bold>paṭiccasamuppādo</bold>. Padadvayenapi dhammānaṃ paccayaṭṭho eva vibhāvito. Saṅkhārādipaccayānañhi avijjādīnaṃ etaṃ adhivacanaṃ idappaccayatāpaṭiccasamuppādoti. <bold>Sabbasaṅkhārasamatho</bold>tiādi sabbaṃ atthato nibbānameva. Yasmā hi taṃ āgamma paṭicca ariyamaggassa ārammaṇapaccayabhāvahetu sabbasaṅkhāravipphanditāni sammanti vūpasammanti, tasmā ‘‘sabbasaṅkhārasamatho’’ti vuccati. Sabbasaṅkhatavisaṃyutte hi nibbāne saṅkhāravūpasamapariyāyo ñāyāgatoyevāti. Idaṃ panettha nibbacanaṃ – sabbe saṅkhārā sammanti etthāti <bold>sabbasaṅkhārasamatho</bold>ti.</paragraph>
    <paragraph line="84">Yasmā ca taṃ āgamma sabbe upadhayo paṭinissaṭṭhā samucchedavasena pariccattā honti, aṭṭhasatappabhedā sabbāpi taṇhā khīyanti, sabbe kilesarāgā virajjanti, jarāmaraṇādibhedaṃ sabbaṃ vaṭṭadukkhaṃ nirujjhati, tasmā <bold>‘‘sabbūpadhipaṭinissaggo taṇhākkhayo virāgo nirodho’’</bold>ti vuccati, yā panesā taṇhā tena tena bhavena bhavantaraṃ bhavanikantibhāvena vinati saṃsibbati, phalena vā saddhiṃ kammaṃ vinati saṃsibbatīti katvā vānanti vuccati, tato nikkhantaṃ vānatoti <bold>nibbānaṃ. Kilamatho</bold>ti kāyakilamatho. Vihesāpi kāyavihesāyeva, citte pana ubhayampetaṃ buddhānaṃ natthi bodhimūleyeva samucchinnattā. Ettha ca ciranisajjācirabhāsanehi <pageBreak edition="Myanmar" number="3.0153" /> piṭṭhiāgilāyanatālugalasosādivasena kāyakilamatho ceva kāyavihesā ca veditabbā, sā ca kho desanāya atthaṃ ajānantānañca appaṭipajjantānañca vasena. Jānantānaṃ pana paṭipajjantānañca desanāya kāyaparissamopi satthu aparissamova, tenāha bhagavā ‘‘na ca maṃ dhammādhikaraṇaṃ vihesetī’’ti. Teneva vuttaṃ <bold>‘‘yā ajānantānaṃ desanā nāma, so mama kilamatho assā’’</bold>ti.</paragraph>
    <paragraph line="85"><bold>Apissū</bold>ti sampiṇḍanatthe nipāto. So na kevalaṃ etadahosi, imāpi gāthā paṭibhaṃsūti dīpeti. <bold>Bhagavanta</bold>nti paṭisaddayogena sāmiatthe upayogavacananti āha <bold>‘‘bhagavato’’</bold>ti. Vuddhippattā acchariyā vā <bold>anacchariyā</bold>. Vuddhiatthopi hi a-kāro hoti yathā ‘‘asekkhā dhammā’’ti. Kappānaṃ cattāri asaṅkhyeyyāni satasahassañca sadevakassa lokassa dhammasaṃvibhāgakaraṇatthameva pāramiyo pūretvā idāni samadhigatadhammarajjassa tattha appossukkatāpattidīpanattā gāthātthassa <pageBreak edition="Vipassana Research Institut" number="3.0141" /> anuacchariyatā tassa vuddhippatti ca veditabbā. Atthadvārena hi gāthānaṃ anacchariyatā. <bold>Gocarā ahesu</bold>nti upaṭṭhahaṃsu, upaṭṭhānañca vitakkayitabbatāti āha <bold>‘‘parivitakkayitabbabhāvaṃ pāpuṇiṃsū’’</bold>ti.</paragraph>
    <paragraph line="86"><bold>Kicchenā</bold>ti na dukkhappaṭipadāya. Buddhānañhi cattāropi maggā sukhappaṭipadāva honti. Pāramīpūraṇakāle pana sarāgasadosasamohasseva sato āgatāgatānaṃ yācakānaṃ alaṅkatappaṭiyattaṃ sīsaṃ kantitvā galalohitaṃ nīharitvā suañjitāni akkhīni uppāṭetvā kulavaṃsappadīpaṃ puttaṃ manāpacāriniṃ bhariyanti evamādīni dentassa aññāni ca khantivādisadisesu attabhāvesu chejjabhejjādīni pāpuṇantassa āgamanīyapaṭipadaṃ sandhāyetaṃ vuttaṃ. <bold>Ha</bold>-iti vā byattanti etasmiṃ atthe nipāto. Ekaṃsattheti keci. <bold>Ha</bold> byattaṃ ekaṃsena vā <bold>alaṃ</bold> nippayojanaṃ evaṃ kicchena adhigataṃ dhammaṃ desetunti yojanā. <bold>Hala</bold>nti vā alanti iminā samānatthaṃ padaṃ ‘‘halanti vadāmī’’tiādīsu viya. ‘‘Pakāsita’’ntipi paṭhanti, desitanti attho. Evaṃ kicchena adhigatassa dhammassa alaṃ desitaṃ pariyattaṃ desitaṃ, ko attho desitenāti vuttaṃ hoti. <bold>Rāgadosaparetehī</bold>ti rāgadosaphuṭṭhehi, phuṭṭhavisena viya sappena rāgena dosena ca samphuṭṭhehi abhibhūtehīti <pageBreak edition="Myanmar" number="3.0154" /> attho. Atha vā <bold>rāgadosaparetehī</bold>ti rāgadosānugatehi, rāgena ca dosena ca anubandhehīti attho.</paragraph>
    <paragraph line="87"><bold>Paṭisotagāmi</bold>nti (dī. ni. aṭṭha. 2.65; ma. ni. aṭṭha. 1.281; saṃ. ni. aṭṭha. 1.1.172) niccagāhādīnaṃ paṭisotaṃ aniccaṃ dukkhamanattā asubhanti evaṃ gataṃ pavattaṃ catusaccadhammanti attho. <bold>Rāgarattā</bold>ti kāmarāgena bhavarāgena diṭṭhirāgena ca rattā. <bold>Na dakkhantī</bold>ti aniccaṃ dukkhamanattā asubhanti iminā sabhāvena na passissanti, te apassante ko sakkhissati aniccantiādinā sabhāvena yāthāvato dhammaṃ jānāpetunti adhippāyo. Rāgadosaparetatāpi nesaṃ sammuḷhabhāvenevāti āha <bold>‘‘tamokhandhena āvuṭā’’</bold>ti, avijjārāsinā ajjhotthaṭāti attho.</paragraph>
    <paragraph line="88"><bold>Appossukkatāya cittaṃ namatī</bold>ti kasmā panassa evaṃ cittaṃ nami, nanu esa ‘‘muttohaṃ mocessāmi, tiṇṇohaṃ tāressāmi,</paragraph>
    <gatha1 line="89">Kiṃ me aññātavesena, dhammaṃ sacchikatenidha;</gatha1>
    <gathalast line="90">Sabbaññutaṃ pāpuṇitvā, tārayissaṃ sadevaka’’nti. (bu. vaṃ. 2.55) –</gathalast>
    <unindented line="91">Patthanaṃ <pageBreak edition="Vipassana Research Institut" number="3.0142" /> katvā pāramiyo pūretvā sabbaññutaṃ pattoti? Saccameva, tadeva paccavekkhaṇānubhāvena panassa evaṃ cittaṃ nami. Tassa hi sabbaññutaṃ patvā sattānaṃ kilesagahanataṃ dhammassa ca gambhīrataṃ paccavekkhantassa sattānaṃ kilesagahanatā ca dhammagambhīratā ca sabbākārena pākaṭā jātā. Athassa ‘‘ime sattā kañjiyapuṇṇalābu viya takkabharitacāṭi viya vasātelapītapilotikā viya añjanamakkhitahattho viya ca kilesabharitā atisaṃkiliṭṭhā rāgarattā dosaduṭṭhā mohamuḷhā, te kiṃ nāma paṭivijjhissantī’’ti cintayato kilesagahanapaccavekkhaṇānubhāvenapi evaṃ cittaṃ nami.</unindented>
    <paragraph line="92">‘‘Ayaṃ dhammo pathavīsandhārakaudakakkhandho viya <bold>gambhīro,</bold> pabbatena paṭicchādetvā ṭhapito sāsapo viya <bold>duddaso,</bold> satadhā bhinnassa vālassa koṭi viya <bold>aṇu</bold>. Mayā hi imaṃ dhammaṃ paṭivijjhituṃ vāyamantena adinnaṃ dānaṃ nāma natthi, arakkhitaṃ sīlaṃ nāma natthi, aparipūritā kāci pāramī nāma natthi, tassa me nirussāhaṃ viya mārabalaṃ vidhamantassapi pathavī <pageBreak edition="Myanmar" number="3.0155" /> na kampittha, paṭhamayāme pubbenivāsaṃ anussarantassapi na kampittha, majjhimayāme dibbacakkhuṃ visodhentassapi na kampittha, pacchimayāme pana paṭiccasamuppādaṃ paṭivijjhantasseva me dasasahassilokadhātu kampittha. Iti mādisenapi tikkhañāṇena kicchenevāyaṃ dhammo paṭividdho, taṃ lokiyamahājanā kathaṃ paṭivijjhissantī’’ti dhammagambhīratāya paccavekkhaṇānubhāvenapi evaṃ cittaṃ namīti veditabbaṃ.</paragraph>
    <paragraph line="93">Apica brahmunā yācite desetukāmatāyapissa evaṃ cittaṃ nami. Jānāti hi bhagavā ‘‘mama appossukkatāya citte namamāne mahābrahmā dhammadesanaṃ yācissati, ime ca sattā brahmagarukā, te ‘satthā kira dhammaṃ na desetukāmo ahosi, atha naṃ mahābrahmā yācitvā desāpeti, santo vata bho dhammo paṇīto’ti maññamānā sussūsissantī’’ti. Idampissa kāraṇaṃ paṭicca appossukkatāya cittaṃ nami, no dhammadesanāyāti veditabbaṃ.</paragraph>
    <paragraph line="94" number="8"><bold>Sahampatissā</bold>ti so kira kassapassa bhagavato sāsane sahako nāma thero paṭhamajjhānaṃ nibbattetvā paṭhamajjhānabhūmiyaṃ kappāyukabrahmā hutvā nibbatto, tatra naṃ sahampati brahmāti sañjānanti. Taṃ sandhāyāha <bold>‘‘brahmuno sahampatissā’’</bold>ti. <bold>Nassati vatā</bold>ti so kira imaṃ saddaṃ tathā nicchāreti, yathā dasasahassilokadhātubrahmāno sutvā sabbe sannipatiṃsu. <bold>Apparajakkhajātikā</bold>ti paññāmaye akkhimhi appaṃ parittaṃ rāgadosamoharajaṃ etesaṃ evaṃsabhāvāti apparajakkhajātikā. Appaṃ rāgādirajaṃ yesaṃ te sabhāvā apparajakkhajātikāti <pageBreak edition="Vipassana Research Institut" number="3.0143" /> evamettha attho daṭṭhabbo. <bold>Assavanatā</bold>ti ‘‘sayaṃ abhiññā’’tiādīsu viya karaṇatthe paccattavacanaṃ, assavanatāyāti attho. <bold>Bhavissantī</bold>ti purimabuddhesu dasapuññakiriyavasena katādhikārā paripākagatapadumāni viya sūriyarasmisamphassaṃ dhammadesanaṃyeva ākaṅkhamānā catuppadikagāthāvasāne ariyabhūmiṃ okkamanārahā na eko, na dve, anekasatasahassā dhammassa aññātāro bhavissantīti dasseti.</paragraph>
    <paragraph line="95"><bold>Pāturahosī</bold>ti pātubhavi. <bold>Samalehi cintito</bold>ti samalehi pūraṇakassapādīhi chahi satthārehi cintito. Te hi puretaraṃ uppajjitvā sakalajambudīpe kaṇṭake pattharamānā viya visaṃ siñcamānā viya <pageBreak edition="Myanmar" number="3.0156" /> ca samalaṃ micchādiṭṭhidhammaṃ desayiṃsu. Te kira buddhakolāhalānussavena sañjātakutūhalā lokaṃ vañcetvā kohaññe ṭhatvā sabbaññutaṃ paṭijānantā yaṃ kiñci adhammaṃyeva dhammoti dīpesuṃ. <bold>Apāpureta</bold>nti vivara etaṃ. <bold>Amatassa dvāra</bold>nti amatassa nibbānassa dvārabhūtaṃ ariyamaggaṃ. Idaṃ vuttaṃ hoti – etaṃ kassapassa bhagavato sāsanantaradhānato pabhuti pihitaṃ nibbānanagarassa mahādvāraṃ ariyamaggaṃ saddhammadesanāhatthena apāpura vivara ugghāṭehīti. <bold>Suṇantu dhammaṃ vimalenānubuddha</bold>nti ime sattā rāgādimalānaṃ abhāvato vimalena sammāsambuddhena anubuddhaṃ catusaccadhammaṃ suṇantu tāva bhagavāti yācati.</paragraph>
    <paragraph line="96">Selapabbato ucco hoti thiro ca, na paṃsupabbato missakapabbato vāti āha <bold>‘‘sele yathā pabbatamuddhaniṭṭhito’’</bold>ti. Tassattho ‘‘selamaye ekagghane pabbatamuddhani yathāṭhitova. Na hi tattha ṭhitassa dassanatthaṃ gīvukkhipanapasāraṇādikiccaṃ atthī’’ti. <bold>Tathūpama</bold>nti tappaṭibhāgaṃ selapabbatūpamaṃ. <bold>Dhammamayaṃ pāsāda</bold>nti lokuttaradhammamāha. So hi sabbaso pasādāvaho sabbadhamme atikkamma abbhuggataṭṭhena pāsādasadiso ca, paññāpariyāyo vā idha dhamma-saddo. Paññā hi abbhuggataṭṭhena pāsādoti abhidhamme niddiṭṭhā. Tathā cāha –</paragraph>
    <gatha1 line="97">‘‘Paññāpāsādamāruyha, asoko sokiniṃ pajaṃ;</gatha1>
    <gathalast line="98">Pabbataṭṭhova bhūmaṭṭhe, dhīro bāle avekkhatī’’ti. (dha. pa. 28);</gathalast>
    <paragraph line="99">Ayaṃ panettha saṅkhepattho – yathā selapabbatamuddhani yathāṭhitova cakkhumā puriso samantato janataṃ passeyya, tathā tvampi sumedha sundarapañña sabbaññutaññāṇena samantacakkhu bhagavā dhammamayaṃ paññāmayaṃ pāsādamāruyha sayaṃ apetasoko sokāvatiṇṇaṃ jātijarābhibhūtaṃ janataṃ avekkhassu <pageBreak edition="Vipassana Research Institut" number="3.0144" /> upadhāraya upaparikkhāti. Ayaṃ panettha adhippāyo – yathā hi pabbatapāde samantā mahantaṃ khettaṃ katvā tattha kedārapāḷīsu kuṭikāyo katvā rattiṃ aggiṃ jāleyyuṃ, caturaṅgasamannāgatañca andhakāraṃ assa, atha tassa pabbatassa matthake ṭhatvā cakkhumato purisassa bhūmiṃ olokayato neva khettaṃ, na kedārapāḷiyo, na kuṭiyo, na tattha sayitamanussā paññāyeyyuṃ anujjalabhāvato, kuṭikāsu pana aggijālāmattameva <pageBreak edition="Myanmar" number="3.0157" /> paññāyeyya ujjalabhāvato, evaṃ dhammapāsādaṃ āruyha sattanikāyaṃ olokayato tathāgatassa ye te akatakalyāṇā sattā, te ekavihāre dakkhiṇajāṇupasse nisinnāpi buddhacakkhussa āpāthaṃ nāgacchanti ñāṇagginā anujjalabhāvato anuḷārabhāvato ca, rattiṃ khittā sarā viya honti. Ye pana katakalyāṇā veneyyapuggalā, te evassa dūrepi ṭhitā āpāthamāgacchanti paripakkañāṇaggitāya samujjalabhāvato uḷārasantānatāya ca, so aggi viya himavantapabbato viya ca. Vuttampi cetaṃ –</paragraph>
    <gatha1 line="100">‘‘Dūre santo pakāsenti, himavantova pabbato;</gatha1>
    <gathalast line="101">Asantettha na dissanti, rattiṃ khittā yathā sarā’’ti. (dha. pa. 304);</gathalast>
    <paragraph line="102"><bold>Uṭṭhehī</bold>ti bhagavato dhammadesanatthaṃ cārikacaraṇaṃ yācanto bhaṇati. <bold>Uṭṭhehī</bold>ti vā dhammadesanāya appossukkatāsaṅkhātasaṅkocāpattito kilāsubhāvato uṭṭhaha. <bold>Vīrā</bold>tiādīsu bhagavā sātisayacatubbidhasammappadhānavīriyavantatāya <bold>vīro,</bold> devaputtamaccukilesābhisaṅkhārānaṃ vijitattā <bold>vijitasaṅgāmo,</bold> jātikantārādito veneyyasatthaṃ vāhanasamatthatāya nibbānasaṅkhātaṃ khemappadesaṃ sampāpanasamatthatāya <bold>satthavāho,</bold> kāmacchandaiṇassa abhāvato <bold>aṇaṇo</bold>ti veditabbo. Yo hi paresaṃ iṇaṃ gahetvā vināseti, so tehi ‘‘iṇaṃ dehī’’ti tajjamānopi pharusaṃ vuccamānopi vambhamānopi vadhiyamānopi kiñci paṭippaharituṃ na sakkoti, sabbaṃ titikkhati. Titikkhakāraṇañhissa taṃ iṇaṃ hoti, evameva yo yamhi kāmacchandena rajjati, taṇhāgahaṇena taṃ vatthuṃ gaṇhāti, so tena pharusaṃ vuccamānopi vambhamānopi vadhiyamānopi kiñci paṭippaharituṃ na sakkoti, sabbaṃ titikkhati. Titikkhakāraṇañhissa so kāmacchando hoti gharasāmikehi viheṭhiyamānānaṃ itthīnaṃ viya. Kasmā? Iṇasadisattā kāmacchandassa.</paragraph>
    <paragraph line="103" number="9"><bold>Ajjhesana</bold>nti garuṭṭhānīyaṃ payirupāsitvā garutaraṃ payojanaṃ uddissa abhipatthanā ajjhesanā, sāpi atthato yācanā eva. <bold>Buddhacakkhunā</bold>ti indriyaparopariyattañāṇena ca āsayānusayañāṇena ca. Imesañhi dvinnaṃ ñāṇānaṃ <bold>buddhacakkhū</bold>ti nāmaṃ, sabbaññutaññāṇassa <bold>samantacakkhū</bold>ti <pageBreak edition="Vipassana Research Institut" number="3.0145" />. Heṭṭhimānaṃ <pageBreak edition="Myanmar" number="3.0158" /> tiṇṇaṃ maggañāṇānaṃ <bold>dhammacakkhū</bold>ti. <bold>Apparajakkhe</bold>tiādīsu yesaṃ vuttanayeneva paññācakkhumhi rāgādirajaṃ appaṃ, te <bold>apparajakkhā</bold>. Yesaṃ taṃ mahantaṃ, te <bold>mahārajakkhā</bold>. Yesaṃ saddhādīni indriyāni tikkhāni, te <bold>tikkhindriyā</bold>. Yesaṃ tāni mudūni, te <bold>mudindriyā</bold>. Yesaṃ teyeva saddhādayo ākārā sundarā, te <bold>svākārā</bold>. Ye kathitakāraṇaṃ sallakkhenti, sukhena sakkā honti viññāpetuṃ, te <bold>suviññāpayā</bold>. Ye paralokañceva vajjañca bhayato passanti, te <bold>paralokavajjabhayadassāvino</bold> nāma.</paragraph>
    <paragraph line="104">Uppalāni ettha santīti uppalinī, gacchopi jalāsayopi, idha pana jalāsayo adhippeto, tasmā <bold>uppaliniya</bold>nti uppalavaneti evamattho gahetabbo. Ito paresupi eseva nayo. <bold>Antonimuggaposīnī</bold>ti yāni udakassa anto nimuggāneva hutvā pussanti vaḍḍhanti, tāni antonimuggaposīni. <bold>Udakaṃ accuggamma tiṭṭhantī</bold>ti udakaṃ atikkamitvā tiṭṭhanti. Tattha yāni accuggamma ṭhitāni sūriyarasmisamphassaṃ āgamayamānāni, tāni ajja pupphanakāni. Yāni samodakaṃ ṭhitāni, tāni sve pupphanakāni. Yāni udakā anuggatāni antonimuggaposīni, tāni tatiyadivase pupphanakāni. Udakā pana anuggatāni aññānipi sarogauppalādīni nāma atthi, yāni neva pupphissanti macchakacchapabhakkhāneva bhavissanti, tāni pāḷiṃ nāruḷhāni, āharitvā pana dīpetabbānīti aṭṭhakathāyaṃ pakāsitāni. Yatheva hi tāni catubbidhāni pupphāni, evameva ugghaṭitaññū vipañcitaññū neyyo padaparamoti cattāro puggalā.</paragraph>
    <paragraph line="105">Tattha yassa puggalassa saha udāhaṭavelāya dhammābhisamayo hoti, ayaṃ ‘‘cattāro satipaṭṭhānā’’tiādinā nayena saṅkhittena mātikāya ṭhapiyamānāya desanānusārena ñāṇaṃ pesetvā arahattaṃ gaṇhituṃ samattho puggalo <bold>ugghaṭitaññū</bold>ti vuccati. Yassa puggalassa saṅkhittena bhāsitassa vitthārena atthe vibhajiyamāne dhammābhisamayo hoti, ayaṃ vuccati puggalo <bold>vipañcitaññū</bold>. Yassa puggalassa uddesato paripucchato yoniso manasikaroto kalyāṇamitte sevato bhajato payirupāsato anupubbena dhammābhisamayo hoti, ayaṃ vuccati puggalo <bold>neyyo</bold>. Yassa puggalassa bahumpi suṇato bahumpi bhaṇato bahumpi dhārayato <pageBreak edition="Myanmar" number="3.0159" /> bahumpi vācayato na tāya jātiyā dhammābhisamayo hoti, tena attabhāvena maggaṃ vā phalaṃ vā antamaso jhānaṃ vā vipassanaṃ vā nibbattetuṃ na sakkoti, ayaṃ vuccati puggalo <bold>padaparamo</bold>. Tattha bhagavā uppalavanādisadisaṃ dasasahassilokadhātuṃ olokento ajja pupphanakāni viya ugghaṭitaññū, sve pupphanakāni viya vipañcitaññū, tatiyadivase pupphanakāni viya neyye, macchakacchapabhakkhapupphāni <pageBreak edition="Vipassana Research Institut" number="3.0146" /> viya padaparame ca addasa, passanto ca ‘‘ettakā apparajakkhā, ettakā mahārajakkhā, tatrāpi ettakā ugghaṭitaññū’’ti evaṃ sabbākāratova addasa.</paragraph>
    <paragraph line="106">Tattha tiṇṇaṃ puggalānaṃ imasmiññeva attabhāve bhagavato dhammadesanā atthaṃ sādheti. Padaparamānaṃ anāgatatthāya vāsanā hoti. Atha bhagavā imesaṃ catunnaṃ puggalānaṃ atthāvahaṃ dhammadesanaṃ viditvā desetukamyataṃ uppādetvā puna sabbepi tīsu bhavesu satte bhabbābhabbavasena dve koṭṭhāse akāsi. Ye sandhāya vuttaṃ ‘‘ye te sattā kammāvaraṇena samannāgatā vipākāvaraṇena samannāgatā kilesāvaraṇena samannāgatā assaddhā acchandikā duppaññā abhabbā niyāmaṃ okkamituṃ kusalesu dhammesu sammattaṃ, ime te sattā abhabbā. Katame te sattā bhabbā? Ye te sattā na kammāvaraṇena…pe… ime te sattā bhabbā’’ti (vibha. 826-827). Tattha sabbepi abhabbapuggale pahāya bhabbapuggaleyeva ñāṇena pariggahetvā ‘‘ettakā rāgacaritā, ettakā dosa, moha, vitakka, saddhā, buddhicaritā’’ti cha koṭṭhāse akāsi, evaṃ katvā dhammaṃ desessāmīti cintesi. Ettha ca apparajakkhādibhabbādivasena āvajjentassa bhagavato te sattā puñjapuñjāva hutvā upaṭṭhahanti, na ekekāti daṭṭhabbaṃ.</paragraph>
    <paragraph line="107"><bold>Paccabhāsī</bold>ti patiabhāsi. <bold>Apārutā</bold>ti vivaṭā. <bold>Amatassa dvārā</bold>ti ariyamaggo. So hi amatasaṅkhātassa nibbānassa dvāraṃ, so mayā vivaritvā ṭhapito mahākaruṇūpanissayena sayambhūñāṇena adhigatattāti dasseti. ‘‘Apārutaṃ tesaṃ amatassa dvāra’’nti keci paṭhanti. <bold>Pamuñcantu saddha</bold>nti sabbe attano saddhaṃ muñcantu vissajjentu pavedentu, mayā desite dhamme mayi ca attano saddahanākāraṃ uṭṭhāpentūti attho. Pacchimapadadvaye ayamattho – ahañhi attano paguṇaṃ suppavattitampi imaṃ paṇītaṃ <pageBreak edition="Myanmar" number="3.0160" /> uttamaṃ dhammaṃ kāyavācākilamathasaññī hutvā na bhāsiṃ, na bhāsissāmīti cintesiṃ, idāni pana sabbo jano saddhābhājanaṃ upanetu, pūressāmi nesaṃ saṅkappanti. <bold>Antaradhāyī</bold>ti satthāraṃ gandhamālādīhi pūjetvā antarahito, sakaṭṭhānameva gatoti attho. Satthusantikañhi upagatānaṃ devānaṃ brahmānañca tassa purato antaradhānaṃ nāma sakaṭṭhānagamanameva.</paragraph>
    <centered line="108">Brahmayācanakathāvaṇṇanā niṭṭhitā.</centered>
    <subhead line="109">Pañcavaggiyakathāvaṇṇanā</subhead>
    <paragraph line="110" number="10"><bold>Etadahosī</bold>ti <pageBreak edition="Vipassana Research Institut" number="3.0147" /> etaṃ ahosi, ‘‘kassa nu kho ahaṃ paṭhamaṃ dhammaṃ deseyya’’nti ayaṃ dhammadesanāpaṭisaṃyutto vitakko udapādīti attho. <bold>Āḷāro</bold>ti tassa nāmaṃ. Dīghapiṅgalo kiresa. So hi tuṅgasarīratāya dīgho, piṅgalacakkhutāya piṅgalo, tenassa ‘‘āḷāro’’ti nāmaṃ ahosi. <bold>Kālāmo</bold>ti gottaṃ. <bold>Paṇḍito</bold>ti (ma. ni. aṭṭha. 1.284) paṇḍiccena samannāgato, samāpattipaṭilābhasaṃsiddhena adhigamabāhusaccasaṅkhātena paṇḍitabhāvena samannāgatoti attho. <bold>Byatto</bold>ti veyyattiyena samannāgato, samāpattipaṭilābhapaccayena pārihārikapaññāsaṅkhātena byattabhāvena samannāgatoti attho. <bold>Medhāvī</bold>ti ṭhānuppattiyā paññāya samannāgato. Atha vā <bold>medhāvī</bold>ti tihetukapaṭisandhipaññāsaṅkhātāya taṃtaṃitikattabbatāpaññāsaṅkhātāya ca medhāya samannāgatoti evamettha attho daṭṭhabbo. <bold>Apparajakkhajātiko</bold>ti samāpattiyā vikkhambhitattā nikkilesajātiko visuddhasatto. <bold>Ājānissatī</bold>ti sallakkhessati paṭivijjhissati.</paragraph>
    <paragraph line="111"><bold>Bhagavatopi kho ñāṇaṃ udapādī</bold>ti bhagavatopi sabbaññutaññāṇaṃ uppajji. Bhagavā kira devatāya kathiteneva niṭṭhaṃ agantvā sayampi sabbaññutaññāṇena olokento ito sattamadivasamatthake kālaṃ katvā ākiñcaññāyatane nibbattoti addasa. Taṃ sandhāyāha ‘‘bhagavatopi kho ñāṇaṃ udapādī’’ti. <bold>Mahājāniyo</bold>ti sattadivasabbhantare pattabbamaggaphalato <pageBreak edition="Myanmar" number="3.0161" /> parihīnattā mahatī jāni parihāni assāti mahājāniyo. Akkhaṇe nibbattatthā idha dhammadesanaṭṭhānaṃ āgamanapādāpi natthi, athāhaṃ tattha gaccheyyaṃ, gantvā desiyamānaṃ dhammampissa sotuṃ sotapasādopi natthi, evaṃ mahājāniyo jātoti dasseti. Kiṃ pana bhagavatā taṃ attano buddhānubhāvena dhammaṃ ñāpetuṃ na sakkāti? Āma na sakkā, na hi paratoghosamantarena sāvakānaṃ dhammābhisamayo sambhavati, aññathā itarapaccayarahitassapi dhammābhisamayena bhavitabbaṃ, na ca taṃ atthi. Vuttañhetaṃ – ‘‘dveme, bhikkhave, paccayā sammādiṭṭhiyā uppādāya parato ca ghoso ajjhattañca yonisomanasikāro’’ti (a. ni. 2.127).</paragraph>
    <paragraph line="112"><bold>Udako</bold>ti tassa nāmaṃ, rāmassa pana puttatāya <bold>rāmaputto. Abhidosakālakato</bold>ti aḍḍharatte kālakato. <bold>Bhagavatopi kho ñāṇaṃ udapādī</bold>ti idhāpi kira bhagavā devatāya kathitavacanena sanniṭṭhānaṃ akatvā sabbaññutaññāṇena olokento ‘‘hiyyo aḍḍharatte kālaṃ katvā udako rāmaputto <pageBreak edition="Vipassana Research Institut" number="3.0148" /> nevasaññānāsaññāyatane nibbatto’’ti addasa, tasmā evaṃ vuttaṃ. Sesaṃ purimasadisameva.</paragraph>
    <paragraph line="113"><bold>Bahūpakārā</bold>ti bahuupakārā. <bold>Padhānapahitattaṃ upaṭṭhahiṃsū</bold>ti padhānatthāya pesitattabhāvaṃ vasanaṭṭhāne pariveṇasammajjanena pattacīvaraṃ gahetvā anubandhanena mukhodakadantakaṭṭhadānādinā ca upaṭṭhahiṃsu. Ke panete pañcavaggiyā nāma? Ye te –</paragraph>
    <gatha1 line="114">Rāmo dhajo lakkhaṇo cāpi mantī;</gatha1>
    <gatha2 line="115">Koṇḍañño ca bhojo suyāmo sudatto;</gatha2>
    <gatha3 line="116">Ete tadā aṭṭha ahesuṃ brāhmaṇā;</gatha3>
    <gathalast line="117">Chaḷaṅgavā mantaṃ viyākariṃsūti. (ma. ni. aṭṭha. 1.284; jā. aṭṭha. 1.nidānakathā; apa. aṭṭha. 1.avidūrenidānakathā);</gathalast>
    <paragraph line="118">Bodhisattassa jātakāle supinapaṭiggāhakā ceva lakkhaṇapaṭiggāhakā ca aṭṭha brāhmaṇā. Tesu tayo dvedhā byākariṃsu ‘‘imehi lakkhaṇehi samannāgato agāraṃ ajjhāvasamāno rājā hohiti cakkavattī, pabbajamāno buddho’’ti. Pañca brāhmaṇā ekaṃsabyākaraṇā ahesuṃ <pageBreak edition="Myanmar" number="3.0162" /> ‘‘imehi lakkhaṇehi samannāgato agāre na tiṭṭhati, buddhova hotī’’ti. Tesu purimā tayo yathāmantapadaṃ gatā. Ete hi lakkhaṇamantasaṅkhātavedavacanānurūpaṃ paṭipannā dve gatiyo bhavanti anaññāti vuttaniyāmena nicchinituṃ asakkontā vuttameva paṭipajjiṃsu, na mahāpurisassa buddhabhāvappattiṃ paccāsīsiṃsu. Ime pana koṇḍaññādayo pañca ‘‘ekaṃsato buddho bhavissatī’’ti jātanicchayattā mantapadaṃ atikkantā. Te attanā laddhaṃ tuṭṭhidānaṃ ñātakānaṃ vissajjetvā ‘‘ayaṃ mahāpuriso agāre na ajjhāvasissati, ekantena buddho bhavissatī’’ti nibbematikā bodhisattaṃ uddissa samaṇapabbajjaṃ pabbajitā, tesaṃ puttātipi vadanti, taṃ aṭṭhakathāyaṃ paṭikkhittaṃ. Ete kira daharakāleva bahū mante jāniṃsu, tasmā ne brāhmaṇā ācariyaṭṭhāne ṭhapayiṃsu. Te ‘‘pacchā amhehi puttadārajaṭaṃ chinditvā na sakkā bhavissati pabbajitu’’nti daharakāleyeva pabbajitvā ramaṇīyāni senāsanāni paribhuñjantā vicariṃsu. Kālena kālaṃ pana ‘‘kiṃ bho mahāpuriso mahābhinikkhamanaṃ nikkhanto’’ti pucchanti. Manussā ‘‘kuhiṃ tumhe mahāpurisaṃ passissatha, tīsu pāsādesu vividhanāṭakamajjhe devo viya sampattiṃ anubhotī’’ti vadanti. Te sutvā ‘‘na tāva mahāpurisassa ñāṇaṃ paripākaṃ gacchatī’’ti appossukkā vihariṃsuyeva.</paragraph>
    <paragraph line="119">Kasmā <pageBreak edition="Vipassana Research Institut" number="3.0149" /> panettha bhagavā ‘‘bahukārā kho me pañcavaggiyā’’ti āha. Kiṃ upakārakānaṃyeva esa dhammaṃ deseti, anupakārakānaṃ na desetīti? No na deseti. Paricayavasena hesa āḷārañceva kālāmaṃ udakañca rāmaputtaṃ olokesi. Etasmiṃ pana buddhakkhette ṭhapetvā aññāsikoṇḍaññaṃ añño paṭhamaṃ dhammaṃ sacchikātuṃ samattho nāma natthi. Kasmā? Tathāvidhaupanissayattā. Pubbe kira puññakaraṇakāle dve bhātaro ahesuṃ. Te ca ekato sassaṃ akaṃsu. Tattha jeṭṭhassa ‘‘ekasmiṃ sasse nava vāre aggasassadānaṃ mayā dātabba’’nti ahosi. So vappakāle bījaggaṃ nāma datvā gabbhakāle kaniṭṭhena saddhiṃ mantesi ‘‘gabbhakāle gabbhaṃ phāletvā dassāmī’’ti. Kaniṭṭho ‘‘taruṇasassaṃ nāsetukāmosī’’ti āha. Jeṭṭho kaniṭṭhassa ananuvattanabhāvaṃ ñatvā khettaṃ vibhajitvā attano koṭṭhāsato gabbhaṃ phāletvā khīraṃ nīharitvā sappiphāṇitena yojetvā adāsi, puthukakāle puthukaṃ kāretvā adāsi <pageBreak edition="Myanmar" number="3.0163" />, lāyane lāyanaggaṃ, veṇikaraṇe veṇaggaṃ, veṇiyo purisabhāravasena bandhitvā kalāpakaraṇe kalāpaggaṃ, khale kalāpānaṃ ṭhapanadivase khalaggaṃ, madditvā vīhīnaṃ rāsikaraṇadivase khalabhaṇḍaggaṃ, koṭṭhāgāre dhaññassa pakkhipanadivase koṭṭhagganti evaṃ ekasmiṃ sasse nava vāre aggadānaṃ adāsi. Kaniṭṭho pana khalato dhaññaṃ uddharitvā gahaṇadivase adāsi. Tesu jeṭṭho aññāsikoṇḍaññatthero jāto, kaniṭṭho subhaddaparibbājako. Iti ekasmiṃ sasse navannaṃ aggadānānaṃ dinnattā ṭhapetvā theraṃ añño paṭhamaṃ dhammaṃ sacchikātuṃ samattho nāma natthi. ‘‘Navannaṃ aggadānānaṃ dinnattā’’ti idañca tassa rattaññūnaṃ aggabhāvatthāya katābhinīhārānurūpaṃ pavattitasāvakapāramiyā ciṇṇante pavattitattā vuttaṃ. Tiṇṇampi hi bodhisattānaṃ taṃtaṃpāramiyā sikhāppattakāle pavattitaṃ puññaṃ apuññaṃ vā garutaravipākameva hoti, dhammassa ca sabbapaṭhamaṃ sacchikiriyāya vinā kathaṃ rattaññūnaṃ aggabhāvasiddhīti? ‘‘Bahukārā kho me pañcavaggiyā’’ti idaṃ pana upakārānussaraṇamattakeneva vuttaṃ.</paragraph>
    <paragraph line="120"><bold>Isipatane migadāye</bold>ti tasmiṃ kira padese anuppanne buddhe paccekasambuddhā gandhamādanapabbate sattāhaṃ nirodhasamāpattiyā vītināmetvā nirodhā vuṭṭhāya nāgalatādantakaṭṭhaṃ khāditvā anotattadahe mukhaṃ dhovitvā pattacīvaramādāya ākāsena āgantvā nipatanti. Tattha cīvaraṃ pārupitvā nagare piṇḍāya caritvā katabhattakiccā gamanakālepi tatoyeva uppatitvā gacchanti. Iti isayo ettha nipatanti uppatanti cāti taṃ ṭhānaṃ ‘‘isipatana’’nti saṅkhaṃ gataṃ, migānaṃ pana abhayatthāya dinnattā ‘‘migadāyo’’ti vuccati. Tena vuttaṃ ‘‘isipatane migadāye’’ti. Aññe buddhā paṭhamaṃ dhammadesanatthāya gacchantā ākāsena gantvā tattheva otaranti, amhākaṃ pana bhagavā upakassa ājīvakassa upanissayaṃ disvā ‘‘upako imaṃ addhānaṃ <pageBreak edition="Vipassana Research Institut" number="3.0150" /> paṭipanno, so maṃ disvā sallapitvā gamissati, atha puna nibbinno āgamma arahattaṃ sacchikarissatī’’ti ñatvā aṭṭhārasayojanaṃ maggaṃ padasāva agamāsi. Tena vuttaṃ ‘‘yena bārāṇasī, tena cārikaṃ pakkāmī’’ti.</paragraph>
    <paragraph line="121" number="11"><bold>Antarā ca gayaṃ antarā ca bodhi</bold>nti gayāya ca bodhissa ca vivare tigāvutantare ṭhāne. Bodhimaṇḍato hi gayā tīṇi gāvutāni, bārāṇasī <pageBreak edition="Myanmar" number="3.0164" /> aṭṭhārasa yojanāni. Upako bodhimaṇḍassa ca gayāya ca antare bhagavantaṃ addasa. Antarā-saddena pana yuttattā upayogavacanaṃ kataṃ. Īdisesu ca ṭhānesu akkharacintakā ‘‘antarā gāmañca nadiñca yātī’’ti evaṃ ekameva antarā-saddaṃ payujjanti, so dutiyapadenapi yojetabbo hoti, ayojiyamāne upayogavacanaṃ na pāpuṇāti sāmivacanassa pasaṅge antarā-saddayogena upayogavacanassa icchitattā. Idha pana yojetvā eva vutto. <bold>Addhānamagga</bold>nti addhānasaṅkhātaṃ maggaṃ, dīghamagganti attho. Addhānagamanasamayassa vibhaṅge ‘‘addhayojanaṃ gacchissāmīti bhuñjitabba’’ntiādivacanato (pāci. 218) addhayojanampi addhānamaggo hoti. Bodhimaṇḍato pana gayā tigāvutaṃ. <bold>Vippasannānī</bold>ti suṭṭhu pasannāni. <bold>Indriyānī</bold>ti manacchaṭṭhāni indriyāni. <bold>Parisuddho</bold>ti niddoso. <bold>Pariyodāto</bold>ti tasseva vevacanaṃ. Nirupakkilesatāyeva hi esa ‘‘pariyodāto’’ti vutto, na setabhāvena. Etassa pariyodātataṃ disvāva indriyānaṃ vippasannataṃ aññāsi, nayaggāhīpaññā kiresā tassa ājīvakassa.</paragraph>
    <paragraph line="122"><bold>Sabbābhibhū</bold>ti sabbaṃ tebhūmakadhammaṃ abhibhavitvā ṭhito. <bold>Sabbavidū</bold>ti sabbaṃ catubhūmakadhammaṃ avediṃ aññāsiṃ sabbaso ñeyyāvaraṇassa pahīnattā. <bold>Sabbesu dhammesu anūpalitto</bold>ti sabbesu tebhūmakadhammesu rajjanadussanamuyhanādinā kilesalepena alitto. <bold>Sabbañjaho</bold>ti sabbaṃ tebhūmakadhammaṃ jahitvā ṭhito. Appahātabbampi hi kusalābyākataṃ tappaṭibaddhakilesappahānena pahīnattā na hotīti jahitameva hoti. <bold>Taṇhakkhaye vimutto</bold>ti taṇhakkhaye nibbāne ārammaṇakaraṇavasena vimutto. <bold>Sayaṃ abhiññāyā</bold>ti sabbaṃ catubhūmakadhammaṃ attanāva jānitvā. <bold>Kamuddiseyya</bold>nti kaṃ aññaṃ ‘‘ayaṃ me ācariyo’’ti uddiseyyaṃ.</paragraph>
    <paragraph line="123"><bold>Na me ācariyo atthī</bold>ti lokuttaradhamme mayhaṃ ācariyo nāma natthi. Kiñcāpi hi lokiyadhammānampi yādiso lokanāthassa adhigamo, na tādiso adhigamo parūpadeso atthi, lokuttaradhamme panassa lesopi natthi. <bold>Natthi me paṭipuggalo</bold>ti mayhaṃ sīlādīhi guṇehi paṭinidhibhūto puggalo nāma natthi. <bold>Sammāsambuddho</bold>ti hetunā nayena cattāri saccāni sayaṃ buddho <pageBreak edition="Vipassana Research Institut" number="3.0151" />. <bold>Sītibhūto</bold>ti sabbakilesagginibbāpanena sītibhūto, kilesānaṃ yeva nibbutattā <bold>nibbuto</bold>.</paragraph>
    <paragraph line="124"><bold>Kāsinaṃ</bold><pageBreak edition="Myanmar" number="3.0165" /><bold>pura</bold>nti kāsiraṭṭhe nagaraṃ. <bold>Āhañcha</bold>nti āhanissāmi. <bold>Amatadundubhi</bold>nti veneyyānaṃ amatādhigamāya ugghosanādiṃ katvā satthu dhammadesanā ‘‘amatadundubhī’’ti vuttā, dhammacakkapaṭilābhāya taṃ amatabheriṃ paharissāmīti gacchāmīti vuttaṃ hoti.</paragraph>
    <paragraph line="125"><bold>Arahasi anantajino</bold>ti anantajinopi bhavituṃ yuttoti attho. Anantañāṇo jitakilesoti <bold>anantajino. Hupeyyapāvuso</bold>ti āvuso evampi nāma bhaveyya, evaṃvidhe nāma rūparatane īdisena ñāṇena bhavitabbanti adhippāyo. Ayañhissa pabbajjāya paccayo jāto. Katādhikāro hesa. Tathā hi bhagavā tena samāgamanatthaṃ padasāva taṃ maggaṃ paṭipajji. <bold>Pakkāmī</bold>ti vaṅkahārajanapadaṃ nāma agamāsi.</paragraph>
    <paragraph line="126">Tatthekaṃ migaluddakagāmakaṃ nissāya vāsaṃ kappesi, jeṭṭhakaluddako taṃ upaṭṭhāsi. Tasmiñca janapade caṇḍā makkhikā honti. Atha naṃ ekāya cāṭiyā vasāpesuṃ. Migaluddako dūraṃ migavaṃ gacchanto ‘‘amhākaṃ arahante mā pamajjī’’ti cāpaṃ nāma dhītaraṃ āṇāpetvā agamāsi saddhiṃ puttabhātukehi. Sā cassa dhītā dassanīyā hoti koṭṭhāsasampannā. Dutiyadivase upako gharaṃ āgato taṃ dārikaṃ sabbaṃ upacāraṃ katvā parivisituṃ upagataṃ disvā rāgena abhibhūto bhuñjitumpi asakkonto bhājanena bhattaṃ ādāya vasanaṭṭhānaṃ gantvā bhattaṃ ekamantaṃ nikkhipitvā ‘‘sace cāpaṃ labhāmi, jīvāmi. No ce, marāmī’’ti nirāhāro sayi. Sattame divase māgaviko āgantvā dhītaraṃ upakassa pavattiṃ pucchi. Sā ‘‘ekadivasameva āgantvā puna nāgatapubbo’’ti āha.</paragraph>
    <paragraph line="127">Māgaviko āgataveseneva naṃ upasaṅkamitvā pucchissāmīti taṅkhaṇaṃyeva gantvā ‘‘kiṃ, bhante, aphāsuka’’nti pāde parāmasanto pucchi. Upako nitthunanto parivattatiyeva. So ‘‘vada bhante, yaṃ mayā sakkā kātuṃ, sabbaṃ karissāmī’’ti āha. Upako ‘‘sace cāpaṃ labhāmi, jīvāmi, no ce, mayhameva maraṇaṃ seyyo’’ti āha. Jānāsi kira, bhante, kiñci sippanti? Na jānāmīti. Na, bhante, kiñci sippaṃ ajānantena sakkā gharāvāsaṃ adhiṭṭhātunti. So āha ‘‘nāhaṃ kiñci sippaṃ jānāmi, apica <pageBreak edition="Myanmar" number="3.0166" /> tumhākaṃ maṃsahārako bhavissāmi, maṃsañca vikkiṇissāmī’’ti. Māgaviko ‘‘amhākampi etadeva ruccatī’’ti uttarasāṭakaṃ <pageBreak edition="Vipassana Research Institut" number="3.0152" /> datvā gharaṃ ānetvā dhītaraṃ adāsi. Tesaṃ saṃvāsamanvāya putto vijāyi, ‘‘subhaddo’’tissa nāmaṃ akaṃsu. Cāpā tassa rodanakāle ‘‘maṃsahārakassa putta migaluddakassa putta mā rodi mā rodī’’tiādīni vadamānā puttatosanagītena upakaṃ uppaṇḍesi. ‘‘Bhadde tvaṃ maṃ anāthoti maññasi, atthi me anantajino nāma sahāyo, tassāhaṃ santikaṃ gamissāmī’’ti āha. Cāpā ‘‘evamayaṃ aṭṭīyatī’’ti ñatvā punappunaṃ kathesi. So ekadivasaṃ anārocetvāva majjhimadesābhimukho pakkāmi.</paragraph>
    <paragraph line="128">Bhagavā ca tena samayena sāvatthiyaṃ viharati jetavane, atha kho bhagavā paṭikacceva bhikkhū āṇāpesi ‘‘yo, bhikkhave, anantajinoti pucchamāno āgacchati, tassa maṃ dasseyyāthā’’ti. Upakopi kho ‘‘kuhiṃ anantajino vasatī’’ti pucchanto anupubbena sāvatthiṃ āgantvā vihāramajjhe ṭhatvā ‘‘kuhiṃ anantajino’’ti pucchi. Taṃ bhikkhū bhagavato santikaṃ nayiṃsu. So ca bhagavantaṃ disvā ‘‘sañjānātha maṃ bhagavā’’ti āha. Āma upaka sañjānāmi, kuhiṃ pana tvaṃ vasitthāti. Vaṅkahārajanapade, bhanteti. Upaka mahallakosi jāto, pabbajituṃ sakkhissasīti. Pabbajissāmi, bhanteti. Bhagavā pabbājetvā tassa kammaṭṭhānaṃ adāsi. So kammaṭṭhāne kammaṃ karonto anāgāmiphale patiṭṭhāya kālaṃ katvā avihesu nibbatto, nibbattikkhaṇeyeva ca arahattaṃ pāpuṇi. Avihe nibbattamattā hi satta janā arahattaṃ pāpuṇiṃsu, tesaṃ so aññataro. Vuttañhetaṃ –</paragraph>
    <gatha1 line="129">‘‘Avihaṃ upapannāse, vimuttā satta bhikkhavo;</gatha1>
    <gathalast line="130">Rāgadosaparikkhīṇā, tiṇṇā loke visattikaṃ.</gathalast>
    <gatha1 line="131">‘‘Upako palagaṇḍo ca, pukkusāti ca te tayo;</gatha1>
    <gatha2 line="132">Bhaddiyo khaṇḍadevo ca, bāhuraggi ca saṅgiyo;</gatha2>
    <gathalast line="133">Te hitvā mānusaṃ dehaṃ, dibbayogaṃ upaccagu’’nti. (saṃ. ni. 1.50, 105);</gathalast>
    <paragraph line="134" number="12"><bold>Saṇṭhapesu</bold>nti ‘‘neva abhivādetabbo’’tiādinā katikaṃ akaṃsu. <bold>Bāhulliko</bold>ti cīvarabāhullādīnaṃ atthāya paṭipanno. <bold>Padhānavibbhanto</bold>ti <pageBreak edition="Myanmar" number="3.0167" /> padhānato pubbe anuṭṭhitadukkaracaraṇato vibbhanto bhaṭṭho parihīno. <bold>Āvatto bāhullāyā</bold>ti cīvarādibahubhāvatthāya āvatto. <bold>Apica kho āsanaṃ ṭhapetabba</bold>nti apica kho panassa uccakule nibbattassa āsanamattaṃ <pageBreak edition="Vipassana Research Institut" number="3.0153" /> ṭhapetabbanti vadiṃsu. <bold>Asaṇṭhahantā</bold>ti buddhānubhāvena buddhatejena abhibhūtā attano katikāya ṭhātuṃ asakkontā. <bold>Nāmena ca āvusovādena ca samudācarantī</bold>ti ‘‘gotamā’’ti ca ‘‘āvuso’’ti ca vadanti, ‘‘āvuso gotama, mayaṃ uruvelāyaṃ padhānakāle tuyhaṃ pattacīvaraṃ gahetvā vicarimha, mukhodakaṃ dantakaṭṭhaṃ adamha, vutthapariveṇaṃ sammajjimha, pacchā te ko vattapaṭipattiṃ akāsi, kacci amhesu pakkantesu na cintayitthā’’ti evarūpaṃ kathaṃ kathentīti attho.</paragraph>
    <paragraph line="135"><bold>Na cirassevā</bold>ti acireneva. <bold>Kulaputtā</bold>ti duvidhā kulaputtā jātikulaputtā ācārakulaputtā ca, ete pana ubhayathāpi kulaputtāyeva. <bold>Agārasmā</bold>ti gharā. Agārāya hitaṃ agāriyaṃ, kasigorakkhādi kuṭumbaposanakammaṃ vuccati. Natthi ettha agāriyanti <bold>anagāriyaṃ</bold>. Pabbajjāyetaṃ adhivacanaṃ. <bold>Pabbajantī</bold>ti upagacchanti upasaṅkamanti. <bold>Tadanuttara</bold>nti taṃ anuttaraṃ. <bold>Brahmacariyapariyosāna</bold>nti maggabrahmacariyassa pariyosānaṃ, arahattaphalanti vuttaṃ hoti. Tassa hi atthāya kulaputtā pabbajanti. <bold>Diṭṭheva dhamme</bold>ti tasmiṃyeva attabhāve. <bold>Sayaṃ abhiññā sacchikatvā</bold>ti attanoyeva paññāya paccakkhaṃ katvā, aparappaccayaṃ katvāti attho. <bold>Upasampajja viharissathā</bold>ti pāpuṇitvā sampādetvā viharissatha.</paragraph>
    <paragraph line="136"><bold>Iriyāyā</bold>ti dukkarairiyāya. <bold>Paṭipadāyā</bold>ti dukkarapaṭipattiyā. <bold>Dukkarakārikāyā</bold>ti pasatapasatamuggayūsādiāharaṇādinā dukkarakaraṇena. <bold>Uttari manussadhammā</bold>ti manussadhammato upari. Alaṃ ariyaṃ kātunti alamariyo, ariyabhāvāya samatthoti vuttaṃ hoti, ñāṇadassanameva ñāṇadassanaviseso, alamariyo ca so ñāṇadassanaviseso cāti <bold>alamariyañāṇadassanaviseso. Ñāṇadassana</bold>nti ca dibbacakkhupi vipassanāpi maggopi phalampi paccavekkhaṇañāṇampi sabbaññutaññāṇampi vuccati. ‘‘Appamatto samāno ñāṇadassanaṃ ārādhetī’’ti (ma. ni. 1.311) hi ettha dibbacakkhu ñāṇadassanaṃ nāma. ‘‘Ñāṇadassanāya cittaṃ abhinīharati abhininnāmetī’’ti (dī. ni. 1.235) ettha <pageBreak edition="Myanmar" number="3.0168" /> vipassanāñāṇaṃ. ‘‘Abhabbā te ñāṇadassanāya anuttarāya sambodhāyā’’ti (a. ni. 4.196) ettha maggo. ‘‘Ayamañño uttarimanussadhammā alamariyañāṇadassanaviseso adhigato phāsuvihāro’’ti (ma. ni. 1.328) ettha phalaṃ. ‘‘Ñāṇañca pana me dassanaṃ udapādi ‘akuppā me cetovimutti, ayamantimā jāti, natthi dāni punabbhavo’’’ti (saṃ. ni. 5.1081; mahāva. 16) ettha paccavekkhaṇañāṇaṃ. ‘‘Ñāṇañca pana me dassanaṃ udapādi ‘sattāhakālakato āḷāro kālāmo’’’ti (ma. ni. 1.284; 2.340; mahāva. 10) <pageBreak edition="Vipassana Research Institut" number="3.0154" /> ettha sabbaññutaññāṇaṃ. Idha pana sabbaññutaññāṇapadaṭṭhāno ariyamaggo sabbaññutaññāṇameva vā adhippetaṃ.</paragraph>
    <paragraph line="137"><bold>Abhijānātha me no</bold>ti abhijānātha nu me. <bold>Evarūpaṃ pabhāvitameta</bold>nti ettha evarūpaṃ vākyabhedanti attho, api nu ahaṃ uruvelāyaṃ padhāne tumhākaṃ saṅgaṇhanatthaṃ anukkaṇṭhanatthaṃ rattiṃ vā divā vā āgantvā ‘‘āvuso, mayaṃ yattha katthaci gamissāmāti mā vitakkayittha, mayhaṃ obhāso vā kammaṭṭhānanimittaṃ vā paññāyatī’’ti evarūpaṃ kañci vacanabhedaṃ akāsinti adhippāyo. Te ekapadeneva satiṃ labhitvā uppannagāravā ‘‘addhā esa buddho jāto’’ti saddahitvā ‘‘no hetaṃ bhante’’ti āhaṃsu. <bold>Asakkhi kho bhagavā pañcavaggiye bhikkhū saññāpetu</bold>nti bhagavā pañcavaggiye bhikkhū ‘‘buddho aha’’nti jānāpetuṃ asakkhi. <bold>Aññā cittaṃ upaṭṭhāpesu</bold>nti aññāya arahattappattiyā cittaṃ upaṭṭhapesuṃ abhinīhariṃsu.</paragraph>
    <subhead line="138">Dhammacakkappavattanasuttavaṇṇanā</subhead>
    <paragraph line="139" number="13"><bold>Dveme, bhikkhave, antā</bold>ti dve ime, bhikkhave, koṭṭhāsā, dve bhāgāti attho. Bhāgavacano hettha anta-saddo ‘‘pubbante ñāṇaṃ aparante ñāṇa’’ntiādīsu (dha. sa. 1063) viya. Imassa pana padassa uccāraṇasamakālaṃ pavattanigghoso buddhānubhāvena heṭṭhā avīciṃ upari bhavaggaṃ patvā dasasahassilokadhātuṃ pharitvā aṭṭhāsi. Tasmiṃyeva samaye paripakkakusalamūlā saccābhisambodhāya katādhikārā aṭṭhārasakoṭisaṅkhā brahmāno samāgacchiṃsu. Pacchimadisāya sūriyo atthameti, pācīnadisāya āsāḷhanakkhattena yutto puṇṇacando uggacchati. Tasmiṃ samaye bhagavā <pageBreak edition="Myanmar" number="3.0169" /> dhammacakkappavattanasuttaṃ ārabhanto ‘‘dveme, bhikkhave, antā’’tiādimāha.</paragraph>
    <paragraph line="140">Tattha <bold>pabbajitenā</bold>ti gihibandhanaṃ chetvā pabbajjupagatena. <bold>Na sevitabbā</bold>ti na vaḷañjetabbā nānuyuñjitabbā. <bold>Yo cāyaṃ kāmesu kāmasukhallikānuyogo</bold>ti yo ca ayaṃ vatthukāmesu kilesakāmasukhassa anuyogo, kilesakāmasaṃyuttassa sukhassa anugatoti attho. <bold>Hīno</bold>ti lāmako. <bold>Gammo</bold>ti gāmavāsīnaṃ santako tehi sevitabbatāya. <bold>Pothujjaniko</bold>ti puthujjanena andhabālajanena āciṇṇo. <bold>Anariyo</bold>ti na ariyo na visuddho na uttamo, na vā ariyānaṃ santako. <bold>Anatthasaṃhito</bold>ti na atthasaṃhito, hitasukhāvahakāraṇaṃ anissitoti attho. <bold>Attakilamathānuyogo</bold>ti attano kilamathassa anuyogo, dukkhakaraṇaṃ dukkhuppādananti attho. <bold>Dukkho</bold>ti <pageBreak edition="Vipassana Research Institut" number="3.0155" /> kaṇṭakāpassayaseyyādīhi attabādhanehi dukkhāvaho. <bold>Majjhimā paṭipadā</bold>ti ariyamaggaṃ sandhāya vuttaṃ. Maggo hi kāmasukhallikānuyogo eko anto, attakilamathānuyogo eko anto, ete dve ante na upeti na upagacchati, vimutto etehi antehi, tasmā ‘‘majjhimā paṭipadā’’ti vuccati. Etesaṃ majjhe bhavattā <bold>majjhimā,</bold> vaṭṭadukkhanissaraṇatthikehi paṭipajjitabbato ca <bold>paṭipadā</bold>ti, tathā lobho eko anto, doso eko anto. Sassataṃ ekaṃ antaṃ, ucchedo eko antoti purimanayeneva vitthāretabbaṃ.</paragraph>
    <paragraph line="141"><bold>Cakkhukaraṇī</bold>tiādīhi tameva paṭipadaṃ thometi. Paññācakkhuṃ karotīti cakkhukaraṇī. Sā hi catunnaṃ saccānaṃ dassanāya saṃvattati pariññābhisamayādibhedassa dassanassa pavattanaṭṭhenāti ‘‘cakkhukaraṇī’’ti vuccati. Tayidaṃ satipi paṭipadāya anaññatte avayavavasena sijjhamāno attho samudāyena kato nāma hotīti upacāravasena vuttanti daṭṭhabbaṃ. Dutiyapadaṃ tasseva vevacanaṃ. <bold>Upasamāyā</bold>ti kilesupasamatthāya. <bold>Abhiññāyā</bold>ti catunnaṃ saccānaṃ abhijānanatthāya. <bold>Sambodhāyā</bold>ti tesaṃyeva sambujjhanatthāya. <bold>Nibbānāyā</bold>ti nibbānasacchikiriyāya. Atha vā <bold>nibbānāyā</bold>ti anupādisesanibbānāya. ‘‘Upasamāyā’’ti hi iminā saupādisesanibbānaṃ gahitaṃ.</paragraph>
    <paragraph line="142">Idāni <pageBreak edition="Myanmar" number="3.0170" /> taṃ majjhimappaṭipadaṃ sarūpato dassetukāmo ‘‘katamā ca sā’’ti pucchitvā ‘‘ayamevā’’tiādinā nayena vissajjesi. Tattha <bold>ayamevā</bold>ti avadhāraṇavacanaṃ aññassa nibbānagāmimaggassa atthibhāvapaṭisedhanatthaṃ. Sattāpaṭikkhepo hi idha paṭisedhanaṃ alabbhamānattā aññassa maggassa. <bold>Ariyo</bold>ti kilesānaṃ ārakattā ariyo niruttinayena. Aripahānāya saṃvattatītipi <bold>ariyo</bold> arayo pāpadhammā yanti apagacchanti etenāti katvā. Ariyena bhagavatā desitattā ariyassa ayantipi <bold>ariyo,</bold> ariyabhāvappaṭilābhāya saṃvattatītipi <bold>ariyo</bold>. Ettha pana ariyakaro ariyotipi uttarapadalopena ariya-saddasiddhi veditabbā. Aṭṭhahi aṅgehi upetattā <bold>aṭṭhaṅgiko</bold>. Maggaṅgasamudāye hi maggavohāro, samudāyo ca samudāyīhi samannāgato nāma hoti. Ayaṃ panettha vacanattho – attano avayavabhūtāni aṭṭhaṅgāni etassa santīti aṭṭhaṅgikoti. Paramatthato pana aṅgāniyeva maggo pañcaṅgikatūriyādīni viya, na ca aṅgavinimutto chaḷaṅgo vedo viya. Kilese mārento gacchatīti <bold>maggo</bold> niruttinayena, nibbānaṃ maggati gavesatīti vā <bold>maggo</bold>. Ariyamaggo hi nibbānaṃ ārammaṇaṃ karonto gavesanto viya hoti. Nibbānatthikehi maggīyatīti vā <bold>maggo</bold> vivaṭṭūpanissayapuññakaraṇato <pageBreak edition="Vipassana Research Institut" number="3.0156" /> paṭṭhāya tadatthapaṭipattito. Gammati vā tehi paṭipajjīyatīti <bold>maggo</bold>. Ettha pana ādiantavipariyāyena saddasiddhi veditabbā.</paragraph>
    <paragraph line="143"><bold>Seyyathida</bold>nti nipāto, tassa katamo so iti ceti attho, katamāni vā tāni aṭṭhaṅgānīti. Sabbaliṅgavibhattivacanasādhāraṇo hi ayaṃ nipāto. Ekamekampi aṅgaṃ maggoyeva. Yathāha ‘‘sammādiṭṭhi maggo ceva hetu cā’’ti (dha. sa. 1039). Porāṇāpi bhaṇanti ‘‘dassanamaggo sammādiṭṭhi, abhiniropanamaggo sammāsaṅkappo…pe… avikkhepamaggo sammāsamādhī’’ti. Nanu ca aṅgāni samuditāni maggo antamaso sattaṅgavikalassa ariyamaggassa abhāvatoti? Saccametaṃ saccasampaṭivedhe, maggappaccayatāya pana yathāsakaṃ kiccakaraṇena paccekampi tāni maggoyeva, aññathā samuditānampi tesaṃ maggakiccaṃ na sambhaveyyāti. Sammādiṭṭhiādīsu sammā passatīti <bold>sammādiṭṭhi,</bold> sammā saṅkappeti sampayuttadhamme <pageBreak edition="Myanmar" number="3.0171" /> nibbānasaṅkhāte ārammaṇe abhiniropetīti <bold>sammāsaṅkappo,</bold> sammā vadati etāyāti <bold>sammāvācā,</bold> sammā karoti etenāti sammākammaṃ, tadeva <bold>sammākammanto,</bold> sammā ājīvati etenāti <bold>sammāājīvo,</bold> sammā vāyamati ussahatīti <bold>sammāvāyāmo,</bold> sammā sarati anussaratīti <bold>sammāsati,</bold> sammā samādhiyati cittaṃ etenāti <bold>sammāsamādhī</bold>ti evaṃ nibbacanaṃ veditabbaṃ. Idāni <bold>ayaṃ kho sā bhikkhave</bold>ti tameva paṭipadaṃ nigamento āha. Tassattho – yvāyaṃ cattāropi lokuttaramagge ekato katvā kathito aṭṭhaṅgiko maggo, ayaṃ kho sā bhikkhave…pe… nibbānāya saṃvattatīti.</paragraph>
    <paragraph line="144" number="14"> Evaṃ majjhimapaṭipadaṃ sarūpato dassetvā idāni cattāri ariyasaccāni dassetuṃ <bold>‘‘idaṃ kho pana, bhikkhave’’</bold>tiādimāha. Tattha (visuddhi. 2.530) <bold>dukkha</bold>nti ettha <bold>du</bold>-iti ayaṃ saddo kucchite dissati. Kucchitañhi puttaṃ ‘‘duputto’’ti vadanti, <bold>khaṃ</bold>-saddo pana tucche. Tucchañhi ākāsaṃ ‘‘kha’’nti vuccati. Idañca paṭhamasaccaṃ kucchitaṃ anekaupaddavādhiṭṭhānato, tucchaṃ bālajanaparikappitadhuvasubhasukhattabhāvavirahitato, tasmā kucchitattā tucchattā ca ‘‘dukkha’’nti vuccati. Yasmā panetaṃ buddhādayo ariyā paṭivijjhanti, tasmā <bold>‘‘ariyasacca’’</bold>nti vuccati. Ariyapaṭivijjhitabbañhi saccaṃ purimapade uttarapadalopena <bold>‘‘ariyasacca’’</bold>nti vuttaṃ. Ariyassa tathāgatassa saccantipi ariyasaccaṃ. Tathāgatena hi sayaṃ adhigatattā paveditattā tato eva ca aññehi adhigamanīyattā taṃ tassa hotīti. Atha vā etassa abhisambuddhattā ariyabhāvasiddhito ariyasādhakaṃ saccantipi <bold>ariyasaccaṃ</bold> pubbe viya uttarapadalopena <pageBreak edition="Vipassana Research Institut" number="3.0157" />. Avitathabhāvena vā araṇīyattā adhigantabbattā ariyaṃ saccantipi <bold>ariyasaccaṃ</bold>. Saccatthaṃ pana catunnampi saccānaṃ parato ekajjhaṃ dassayissāma.</paragraph>
    <paragraph line="145">Idāni taṃ dukkhaṃ ariyasaccaṃ sarūpato dassetuṃ <bold>‘‘jātipi dukkhā’’</bold>tiādimāha. Tatrāyaṃ <bold>jāti</bold>-saddo anekattho. Tathā hesa ‘‘ekampi jātiṃ dvepi jātiyo’’ti (dī. ni. 1.31; ma. ni. 1.148) ettha bhave āgato. ‘‘Atthi, visākhe, nigaṇṭhā nāma samaṇajātī’’ti (a. ni. 3.71) ettha nikāye. ‘‘Jāti dvīhi khandhehi saṅgahitā’’ti (dhātu. 71) ettha saṅkhatalakkhaṇe. ‘‘Yaṃ mātukucchismiṃ paṭhamaṃ cittaṃ <pageBreak edition="Myanmar" number="3.0172" /> uppannaṃ paṭhamaṃ viññāṇaṃ pātubhūtaṃ, tadupādāya sāvassa jātī’’ti (mahāva. 124) ettha paṭisandhiyaṃ. ‘‘Sampatijāto, ānanda, bodhisatto’’ti (dī. ni. 2.31; ma. ni. 3.207) ettha pasūtiyaṃ. ‘‘Akkhitto anupakuṭṭho jātivādenā’’ti (dī. ni. 1.303) ettha kule. Svāyamidha gabbhaseyyakānaṃ paṭisandhito paṭṭhāya yāva mātukucchimhā nikkhamanaṃ, tāva pavattesu khandhesu, itaresaṃ paṭisandhikkhaṇesvevāti daṭṭhabbo. Ayampi ca pariyāyakathāva, nippariyāyato pana tattha tattha nibbattamānānaṃ sattānaṃ ye khandhā pātubhavanti, tesaṃ paṭhamapātubhāvo jāti nāma.</paragraph>
    <paragraph line="146">Kasmā panesā dukkhāti ce? Anekesaṃ dukkhānaṃ vatthubhāvato. Anekāni hi dukkhāni. Seyyathidaṃ – dukkhadukkhaṃ vipariṇāmadukkhaṃ saṅkhāradukkhaṃ paṭicchannadukkhaṃ appaṭicchannadukkhaṃ pariyāyadukkhaṃ nippariyāyadukkhanti. Tattha kāyikacetasikā dukkhā vedanā sabhāvato ca nāmato ca dukkhattā <bold>dukkhadukkha</bold>nti vuccati. Sukhā vedanā vipariṇāmadukkhuppattihetuto <bold>vipariṇāmadukkhaṃ</bold>. Upekkhā vedanā ceva sesā ca tebhūmakā saṅkhārā udayabbayapīḷitattā <bold>saṅkhāradukkhaṃ</bold>. Kaṇṇasūladantasūlarāgajapariḷāhadosajapariḷāhādikāyikacetasikā ābādhā pucchitvā jānitabbato upakkamassa ca apākaṭabhāvato <bold>paṭicchannadukkhaṃ</bold>. Dvattiṃsakammakāraṇādisamuṭṭhāno ābādho apucchitvāva jānitabbato upakkamassa ca pākaṭabhāvato <bold>appaṭicchannadukkhaṃ</bold>. Ṭhapetvā dukkhadukkhaṃ sesadukkhaṃ saccavibhaṅge āgataṃ jātiādi sabbampi tassa tassa dukkhassa vatthubhāvato <bold>pariyāyadukkhaṃ</bold>. Dukkhadukkhaṃ pana <bold>nippariyāyadukkha</bold>nti vuccati. Tatrāyaṃ jāti yaṃ taṃ <bold>bālapaṇḍitasuttā</bold>dīsu (ma. ni. 3.246 ādayo) bhagavatāpi upamāvasena pakāsitaṃ āpāyikaṃ dukkhaṃ, yañca sugatiyampi manussaloke gabbhokkantimūlakādibhedaṃ dukkhaṃ uppajjati, tassa vatthubhāvato dukkhā. Tenāhu porāṇā –</paragraph>
    <gatha1 line="147">‘‘Jāyetha <pageBreak edition="Vipassana Research Institut" number="3.0158" /> no ce narakesu satto;</gatha1>
    <gatha2 line="148">Tatthaggidāhādikamappasayhaṃ;</gatha2>
    <gatha3 line="149">Labhetha dukkhaṃ na kuhiṃ patiṭṭhaṃ;</gatha3>
    <gathalast line="150">Iccāha dukkhāti munīdha jātiṃ.</gathalast>
    <gatha1 line="151">‘‘Dukkhaṃ <pageBreak edition="Myanmar" number="3.0173" /> tiracchesu kasāpatoda-</gatha1>
    <gatha2 line="152">Daṇḍābhighātādibhavaṃ anekaṃ;</gatha2>
    <gatha3 line="153">Yaṃ taṃ kathaṃ tattha bhaveyya jātiṃ;</gatha3>
    <gathalast line="154">Vinā tahiṃ jāti tatopi dukkhā.</gathalast>
    <gatha1 line="155">‘‘Petesu dukkhaṃ pana khuppipāsā-</gatha1>
    <gatha2 line="156">Vātātapādippabhavaṃ vicittaṃ;</gatha2>
    <gatha3 line="157">Yasmā ajātassa na tattha atthi;</gatha3>
    <gathalast line="158">Tasmāpi dukkhaṃ muni jātimāha.</gathalast>
    <gatha1 line="159">‘‘Tibbandhakāre ca asayha sīte;</gatha1>
    <gatha2 line="160">Lokantare yaṃ asuresu dukkhaṃ;</gatha2>
    <gatha3 line="161">Na taṃ bhave tattha na cassa jāti;</gatha3>
    <gathalast line="162">Yato ayaṃ jāti tatopi dukkhā.</gathalast>
    <gatha1 line="163">‘‘Yañcāpi gūthanarake viya mātu gabbhe;</gatha1>
    <gatha2 line="164">Satto vasaṃ ciramato bahi nikkhamañca;</gatha2>
    <gatha3 line="165">Pappoti dukkhamatighoramidampi natthi;</gatha3>
    <gathalast line="166">Jātiṃ vinā itipi jāti ayañhi dukkhā.</gathalast>
    <gatha1 line="167">‘‘Kiṃ bhāsitena bahunā nanu yaṃ kuhiñci;</gatha1>
    <gatha2 line="168">Atthīdha kiñcidapi dukkhamidaṃ kadāci;</gatha2>
    <gatha3 line="169">Nevatthi jātivirahena yato mahesi;</gatha3>
    <gathalast line="170">Dukkhāti sabbapaṭhamaṃ imamāha jāti’’nti. (visuddhi. 2.541; vibha. aṭṭha. 191; mahāni. aṭṭha. 5; paṭi. ma. aṭṭha. 1.1.32-33);</gathalast>
    <paragraph line="171"><bold>Jarāpi</bold><pageBreak edition="Vipassana Research Institut" number="3.0159" /><bold>dukkhā</bold>ti ettha pana duvidhā jarā saṅkhatalakkhaṇañca khaṇḍiccādisammato santatiyaṃ ekabhavapariyāpannakkhandhapurāṇabhāvo ca, sā idha adhippetā. Sā panesā jarā saṅkhāradukkhabhāvato ceva dukkhavatthuto ca dukkhā. Yañhi aṅgapaccaṅgasithilabhāvaindriyavikāravirūpatāyobbanavināsavīriyāvisādasatimativippavāsaparaparibhavādianekapaccayaṃ kāyikacetasikaṃ dukkhamuppajjati, jarā tassa vatthu. Tenāhu porāṇā –</paragraph>
    <gatha1 line="172">‘‘Aṅgānaṃ sithilībhāvā, indriyānaṃ vikārato;</gatha1>
    <gathalast line="173">Yobbanassa vināsena, balassa upaghātato.</gathalast>
    <gatha1 line="174">‘‘Vippavāsā <pageBreak edition="Myanmar" number="3.0174" /> satādīnaṃ, puttadārehi attano;</gatha1>
    <gathalast line="175">Appasādanīyato ceva, bhiyyo bālattapattiyā.</gathalast>
    <gatha1 line="176">‘‘Pappoti dukkhaṃ yaṃ macco, kāyikaṃ mānasaṃ tathā;</gatha1>
    <gathalast line="177">Sabbametaṃ jarāhetu, yasmā tasmā jarā dukhā’’ti. (visuddhi. 2.542; vibha. aṭṭha. 192; mahāni. aṭṭha. 5; paṭi. ma. aṭṭha. 1.1.32-33);</gathalast>
    <paragraph line="178"><bold>Byādhipi dukkho</bold>ti idaṃ padaṃ vibhaṅge dukkhasaccaniddesapāḷiyaṃ na āgataṃ, teneva <bold>visuddhimaggepi</bold> dukkhasaccaniddese taṃ na uddhaṭaṃ, <bold>dhammacakkapavattana</bold>suttantapāḷiyaṃyeva pana upalabbhati, tasmā tatthevimassa vacane aññattha ca avacane kāraṇaṃ vīmaṃsitabbaṃ.</paragraph>
    <paragraph line="179"><bold>Maraṇampi dukkha</bold>nti etthāpi duvidhaṃ maraṇaṃ saṅkhatalakkhaṇañca. Yaṃ sandhāya vuttaṃ ‘‘jarāmaraṇaṃ dvīhi khandhehi saṅgahita’’nti (dhātu. 71). Ekabhavapariyāpannajīvitindriyappabandhavicchedo ca. Yaṃ sandhāya vuttaṃ ‘‘niccaṃ maraṇato bhaya’’nti (su. ni. 581; jā. 1.11.88), taṃ idha adhippetaṃ. Jātipaccayamaraṇaṃ upakkamamaraṇaṃ sarasamaraṇaṃ āyukkhayamaraṇaṃ puññakkhayamaraṇantipi tasseva nāmaṃ. Tayidaṃ dukkhassa vatthubhāvato dukkhanti veditabbaṃ. Tenāhu porāṇā –</paragraph>
    <gatha1 line="180">‘‘Pāpassa <pageBreak edition="Vipassana Research Institut" number="3.0160" /> pāpakammādi-nimittamanupassato;</gatha1>
    <gatha2 line="181">Bhaddassāpasahantassa, viyogaṃ piyavatthukaṃ;</gatha2>
    <gathalast line="182">Mīyamānassa yaṃ dukkhaṃ, mānasaṃ avisesato.</gathalast>
    <gatha1 line="183">‘‘Sabbesañcāpi yaṃ sandhi-bandhanacchedanādikaṃ;</gatha1>
    <gathalast line="184">Vitujjamānamammānaṃ, hoti dukkhaṃ sarīrajaṃ.</gathalast>
    <gatha1 line="185">‘‘Asayhamappaṭikāraṃ, dukkhassetassidaṃ yato;</gatha1>
    <gathalast line="186">Maraṇaṃ vatthu tenetaṃ, dukkhamicceva bhāsita’’nti. (visuddhi. 2.543; vibha. aṭṭha. 193; mahāni. aṭṭha. 5; paṭi. ma. aṭṭha. 1.1.32-33);</gathalast>
    <paragraph line="187">Imasmiñca ṭhāne ‘‘sokaparidevadukkhadomanassupāyāsāpi dukkhā’’ti vibhaṅge dukkhasaccaniddese āgataṃ, idha pana taṃ natthi, tatthāpi kāraṇaṃ pariyesitabbaṃ.</paragraph>
    <paragraph line="188"><bold>Appiyehi sampayogo dukkho</bold>ti ettha appiyasampayogo nāma amanāpehi sattasaṅkhārehi samodhānaṃ. Sopi dukkhavatthuto dukkho. Tenāhu porāṇā –</paragraph>
    <gatha1 line="189">‘‘Disvāva <pageBreak edition="Myanmar" number="3.0175" /> appiye dukkhaṃ, paṭhamaṃ hoti cetasi;</gatha1>
    <gathalast line="190">Tadupakkamasambhūta-matha kāye yato idha.</gathalast>
    <gatha1 line="191">‘‘Tato dukkhadvayassāpi, vatthuto so mahesinā;</gatha1>
    <gathalast line="192">Dukkho vuttoti viññeyyo, appiyehi samāgamo’’ti.</gathalast>
    <paragraph line="193"><bold>Piyehi vippayogo dukkho</bold>ti ettha pana piyavippayogo nāma manāpehi sattasaṅkhārehi vinābhāvo. Sopi sokadukkhassa vatthuto dukkho. Tenāhu porāṇā –</paragraph>
    <gatha1 line="194">‘‘Ñātidhanādiviyogā;</gatha1>
    <gatha2 line="195">Sokasarasamappitā vitujjanti;</gatha2>
    <gatha3 line="196">Bālā <pageBreak edition="Vipassana Research Institut" number="3.0161" /> yato tatoyaṃ;</gatha3>
    <gathalast line="197">Dukkhoti mato piyavippayogo’’ti.</gathalast>
    <paragraph line="198"><bold>Yampicchaṃ na labhatī</bold>ti ettha ‘‘aho vata mayaṃ na jātidhammā assāmā’’tiādīsu alabbhaneyyavatthūsu icchāva ‘‘yampicchaṃ na labhati, tampi dukkha’’nti vuttā, sāpi dukkhavatthuto dukkhā. Tenāhu porāṇā –</paragraph>
    <gatha1 line="199">‘‘Taṃ taṃ patthayamānānaṃ, tassa tassa alābhato;</gatha1>
    <gathalast line="200">Yaṃ vighātamayaṃ dukkhaṃ, sattānaṃ idha jāyati.</gathalast>
    <gatha1 line="201">‘‘Alabbhaneyyavatthūnaṃ, patthanā tassa kāraṇaṃ;</gatha1>
    <gathalast line="202">Yasmā tasmā jino dukkhaṃ, icchitālābhamabravī’’ti.</gathalast>
    <paragraph line="203"><bold>Saṃkhittena pañcupādānakkhandhā dukkhā</bold>ti ettha pana yasmā indhanamiva pāvako, lakkhamiva paharaṇāni, gorūpaṃ viya ḍaṃsamakasādayo, khettamiva lāyakā, gāmaṃ viya gāmaghātakā, upādānakkhandhapañcakameva jātiādayo nānappakārehi vibādhentā tiṇalatādīni viya bhūmiyaṃ, pupphaphalapallavāni viya rukkhesu upādānakkhandhesuyeva nibbattanti, upādānakkhandhānañca ādidukkhaṃ jāti, majjhedukkhaṃ jarā, pariyosānadukkhaṃ maraṇaṃ, manorathavighātappattānañca icchāvighātadukkhaṃ icchitālābhoti evaṃ nānappakārato upaparikkhiyamānā upādānakkhandhāva dukkhāti yadetaṃ ekamekaṃ dassetvā vuccamānaṃ anekehipi kappehi na sakkā anavasesato vattuṃ, tasmā taṃ sabbampi dukkhaṃ ekajalabindumhi sakalasamuddajalarasaṃ viya yesu kesuci pañcupādānakkhandhesu saṅkhipitvā dassetuṃ ‘‘saṃkhittena <pageBreak edition="Myanmar" number="3.0176" /> pañcupādānakkhandhā dukkhā’’ti bhagavā avoca. Tenāhu porāṇā –</paragraph>
    <gatha1 line="204">‘‘Jātippabhutikaṃ dukkhaṃ, yaṃ vuttamidha tādinā;</gatha1>
    <gathalast line="205">Avuttaṃ yañca taṃ sabbaṃ, vinā ete na vijjati.</gathalast>
    <gatha1 line="206">‘‘Yasmā tasmā upādāna-kkhandhā saṅkhepato ime;</gatha1>
    <gathalast line="207">Dukkhāti vuttā dukkhanta-desakena mahesinā’’ti.</gathalast>
    <paragraph line="208">Evaṃ <pageBreak edition="Vipassana Research Institut" number="3.0162" /> sarūpato dukkhasaccaṃ dassetvā idāni samudayasaccaṃ dassetuṃ <bold>‘‘idaṃ kho pana, bhikkhave, dukkhasamudaya’’</bold>ntiādimāha. Tattha <bold>saṃ</bold>-iti ayaṃ saddo ‘‘samāgamo sameta’’ntiādīsu saṃyogaṃ dīpeti, <bold>u</bold>-iti ayaṃ ‘‘uppannaṃ udita’’ntiādīsu uppattiṃ. <bold>Aya</bold>-saddo pana kāraṇaṃ dīpeti. Idañcāpi dutiyasaccaṃ avasesapaccayasamāyoge sati dukkhassuppattikāraṇanti dukkhassa saṃyoge uppattikāraṇattā ‘‘dukkhasamudaya’’nti vuccati. <bold>Yāyaṃ taṇhā</bold>ti yā ayaṃ taṇhā. <bold>Ponobbhavikā</bold>ti punabbhavakaraṇaṃ punabbhavo uttarapadalopena, punabbhavo sīlametissāti ponobbhavikā. Nandīrāgena sahagatāti <bold>nandīrāgasahagatā</bold>. Idaṃ vuttaṃ hoti ‘‘nandanato rajjanato ca nandīrāgabhāvaṃ sabbāsu avatthāsu appaccakkhāya vuttiyā nandīrāgasahagatā’’ti. <bold>Tatratatrābhinandinī</bold>ti yatra yatra attabhāvo nibbattati, tatratatrābhinandinī.</paragraph>
    <paragraph line="209"><bold>Seyyathida</bold>nti nipāto, tassa sā katamāti ceti ayamattho. Rūpataṇhādibhedena chabbidhāyeva taṇhā pavattiākārabhedato kāmataṇhādivasena tividhā vuttā. Rūpataṇhāyeva hi yadā cakkhussa āpāthamāgataṃ rūpārammaṇaṃ kāmassādavasena assādayamānā pavattati, tadā <bold>kāmataṇhā</bold> nāma hoti. Yadā tadevārammaṇaṃ dhuvaṃ sassatanti pavattāya sassatadiṭṭhiyā saddhiṃ pavattati, tadā <bold>bhavataṇhā</bold> nāma hoti. Sassatadiṭṭhisahagato hi rāgo ‘‘bhavataṇhā’’ti vuccati. Yadā pana tadevārammaṇaṃ ucchijjati vinassatīti pavattāya ucchedadiṭṭhiyā saddhiṃ pavattati, tadā <bold>vibhavataṇhā</bold> nāma hoti. Ucchedadiṭṭhisahagato hi rāgo ‘‘vibhavataṇhā’’ti vuccati. Esa nayo saddataṇhādīsupi.</paragraph>
    <paragraph line="210">Kasmā <pageBreak edition="Myanmar" number="3.0177" /> panettha taṇhāva samudayasaccaṃ vuttāti? Visesahetubhāvato. Avijjā hi bhavesu ādīnavaṃ paṭicchādentī diṭṭhiādiupādānañca tattha tattha abhinivisamānaṃ taṇhaṃ abhivaḍḍheti, dosādayopi kammassa kāraṇaṃ honti, taṇhā pana taṃtaṃbhavayonigativiññāṇaṭṭhitisattāāvāsasattanikāyakulabhogissariyādivicittataṃ abhipatthentī kammavicittatāya upanissayataṃ kammassa ca sahāyabhāvaṃ upagacchantī bhavādivicittataṃ niyameti, tasmā dukkhassa visesahetubhāvato aññesupi avijjāupādānakammādīsu sutte abhidhamme ca avasesakilesākusalamūlādīsu vuttesu dukkhahetūsu vijjamānesu taṇhāva ‘‘samudayasacca’’nti vuttāti veditabbaṃ.</paragraph>
    <paragraph line="211">Idāni dukkhanirodhaṃ ariyasaccaṃ dassetuṃ <bold>‘‘idaṃ kho pana, bhikkhave, dukkhanirodha’’</bold>ntiādimāha. Tattha yasmā <bold>ni</bold>-saddo abhāvaṃ, <bold>rodha</bold>-saddo ca cārakaṃ dīpeti, tasmā abhāvo ettha saṃsāracārakasaṅkhātassa dukkharodhassa sabbagatisuññattā, samadhigate vā tasmiṃ saṃsāracārakasaṅkhātassa <pageBreak edition="Vipassana Research Institut" number="3.0163" /> dukkharodhassa abhāvo hoti tappaṭipakkhattātipi ‘‘dukkhanirodha’’nti vuccati. Dukkhassa vā anuppādanirodhapaccayattā <bold>dukkhanirodhaṃ</bold>. Dukkhanirodhaṃ dassentena cettha <bold>‘‘yo tassāyeva taṇhāyā’’</bold>tiādinā nayena samudayanirodho vutto, so kasmā vuttoti ce? Samudayanirodhena dukkhanirodho. Byādhinimittavūpasamena byādhivūpasamo viya hi hetunirodhena phalanirodho, tasmā samudayanirodheneva dukkhaṃ nirujjhati, na aññathā. Tenāha –</paragraph>
    <gatha1 line="212">‘‘Yathāpi mūle anupaddave daḷhe;</gatha1>
    <gatha2 line="213">Chinnopi rukkho punareva rūhati;</gatha2>
    <gatha3 line="214">Evampi taṇhānusaye anūhate;</gatha3>
    <gathalast line="215">Nibbattatī dukkhamidaṃ punappuna’’nti. (dha. pa. 338);</gathalast>
    <paragraph line="216">Iti yasmā samudayanirodheneva dukkhaṃ nirujjhati, tasmā bhagavā dukkhanirodhaṃ dassento samudayanirodhena desesi. Sīhasamānavuttino hi tathāgatā. Te dukkhaṃ nirodhentā dukkhanirodhañca desentā hetumhi paṭipajjanti, na phale. Yathā hi sīho yenattani saro khitto, tattheva attano <pageBreak edition="Myanmar" number="3.0178" /> balaṃ dasseti, na sare, tathā buddhānaṃ kāraṇe paṭipatti, na phale. Titthiyā pana suvānavuttino. Te dukkhaṃ nirodhentā dukkhanirodhañca desentā attakilamathānuyogadesanādīhi phale paṭipajjanti, na hetumhi. Yathā hi sunakhā kenaci leḍḍuppahāre dinne bhussantā leḍḍuṃ khādanti, na pahāradāyake uṭṭhahanti, evaṃ aññatitthiyā dukkhaṃ nirodhetukāmā kāyakhedamanuyujjanti, na kilesanirodhanaṃ, evaṃ tāva dukkhanirodhassa samudayanirodhavasena desanāya payojanaṃ veditabbaṃ.</paragraph>
    <paragraph line="217">Ayaṃ panettha attho. <bold>Tassāyeva taṇhāyā</bold>ti tassā ‘‘ponobbhavikā’’ti vatvā kāmataṇhādivasena vibhattataṇhāya. Virāgo vuccati maggo. ‘‘Virāgā vimuccatī’’ti (ma. ni. 1.245; saṃ. ni. 3.12, 59) hi vuttaṃ. Virāgena nirodho virāganirodho, anusayasamugghātato aseso virāganirodho <bold>asesavirāganirodho</bold>. Atha vā virāgoti pahānaṃ vuccati, tasmā anusayasamugghātato aseso virāgo aseso nirodhoti evampettha yojanā daṭṭhabbā, atthato pana sabbāneva etāni nibbānassa vevacanāni. Paramatthato hi dukkhanirodho ariyasaccanti nibbānaṃ vuccati. Yasmā pana taṃ āgamma taṇhā virajjati ceva nirujjhati ca, tasmā ‘‘virāgo’’ti ca ‘‘nirodho’’ti ca vuccati. Yasmā ca tadeva āgamma tassā cāgādayo <pageBreak edition="Vipassana Research Institut" number="3.0164" /> honti, kāmaguṇālayādīsu cettha ekopi ālayo natthi, tasmā <bold>cāgo paṭinissaggo mutti anālayo</bold>ti vuccati.</paragraph>
    <paragraph line="218">Idāni dukkhanirodhagāminipaṭipadāariyasaccaṃ dassetuṃ <bold>‘‘idaṃ kho pana, bhikkhave, dukkhanirodhagāminī’’</bold>tiādimāha. Yasmā panetaṃ ariyasaccaṃ dukkhanirodhaṃ gacchati ārammaṇavasaena tadabhimukhabhūtattā, paṭipadā ca hoti dukkhanirodhappattiyā, tasmā ‘‘dukkhanirodhagāminī paṭipadā’’ti vuccati. Sesamettha vuttanayameva. Ko pana nesaṃ dukkhādīnaṃ saccaṭṭhoti? Yo paññācakkhunā upaparikkhiyamānānaṃ māyāva viparīto, marīciva visaṃvādako, titthiyānaṃ attā viya anupalabbhasabhāvo ca na hoti, atha kho bādhanappabhavasantiniyyānappakārena tacchāviparītabhūtabhāvena ariyañāṇassa gocaro hotiyeva, esa aggilakkhaṇaṃ viya lokapakati viya ca tacchāviparītabhūtabhāvo saccaṭṭhoti veditabbo. Ettha ca aggilakkhaṇaṃ nāma uṇhattaṃ. Tañhi katthaci kaṭṭhādiupādānabhede visaṃvādakaṃ viparītaṃ <pageBreak edition="Myanmar" number="3.0179" /> abhūtaṃ vā kadācipi na hoti, ‘‘jātidhammā jarādhammā, atho maraṇadhammino’’ti (a. ni. 5.57) evaṃ vuttajātiādikā lokapakatīti veditabbā. ‘‘Ekaccānaṃ tiracchānānaṃ tiriyaṃ dīghatā, manussādīnaṃ uddhaṃ dīghatā, vuddhiniṭṭhappattānaṃ puna avaḍḍhananti evamādikā ca lokapakatī’’ti vadanti.</paragraph>
    <paragraph line="219">Apica –</paragraph>
    <gatha1 line="220">Nābādhakaṃ yato dukkhaṃ, dukkhā aññaṃ na bādhakaṃ;</gatha1>
    <gathalast line="221">Bādhakattaniyāmena, tato saccamidaṃ mataṃ.</gathalast>
    <gatha1 line="222">Taṃ vinā nāññato dukkhaṃ, na hoti na ca taṃ tato;</gatha1>
    <gathalast line="223">Dukkhahetuniyāmena, iti saccaṃ visattikā.</gathalast>
    <gatha1 line="224">Nāññā nibbānato santi, santaṃ na ca na taṃ yato;</gatha1>
    <gathalast line="225">Santabhāvaniyāmena, tato saccamidaṃ mataṃ.</gathalast>
    <gatha1 line="226">Maggā aññaṃ na niyyānaṃ, aniyyāno na cāpi so;</gatha1>
    <gathalast line="227">Tacchaniyyānabhāvattā, iti so saccasammato.</gathalast>
    <gatha1 line="228">Iti <pageBreak edition="Vipassana Research Institut" number="3.0165" /> tacchāvipallāsa-bhūtabhāvaṃ catūsupi;</gatha1>
    <gathalast line="229">Dukkhādīsvavisesena, saccaṭṭhaṃ āhu paṇḍitāti. (vibha. aṭṭha. 189);</gathalast>
    <paragraph line="230" number="15"><bold>Pubbe ananussutesū</bold>ti ito pubbe ‘‘idaṃ dukkha’’ntiādinā na anussutesu assutapubbesu catusaccadhammesu. <bold>Cakkhu</bold>ntiādīni ñāṇavevacanāneva. Ñāṇameva hettha paccakkhato dassanaṭṭhena cakkhu viyāti <bold>cakkhu,</bold> ñāṇaṭṭhena <bold>ñāṇaṃ,</bold> pakārato jānanaṭṭhena <bold>paññā,</bold> paṭivijjhanaṭṭhena <bold>vijjā,</bold> saccappaṭicchādakassa mohandhakārassa vidhamanato obhāsanaṭṭhena <bold>āloko</bold>ti vuttaṃ. Taṃ panetaṃ catūsu saccesu lokiyalokuttaramissakaṃ niddiṭṭhanti veditabbaṃ.</paragraph>
    <paragraph line="231" number="16"><bold>Yāvakīvañcā</bold>ti yattakaṃ kālaṃ. <bold>Tiparivaṭṭa</bold>nti saccañāṇakiccañāṇakatañāṇasaṅkhātānaṃ tiṇṇaṃ parivaṭṭānaṃ vasena tiparivaṭṭaṃ. Saccañāṇādivasena hi tayo parivaṭṭā etassāti tiparivaṭṭanti vuccati ñāṇadassanaṃ. Ettha ca ‘‘idaṃ dukkhaṃ ariyasaccaṃ, idaṃ dukkhasamudaya’’nti evaṃ catūsu saccesu yathābhūtañāṇaṃ <bold>saccañāṇaṃ</bold> nāma. Tesuyeva ‘‘pariññeyyaṃ <pageBreak edition="Myanmar" number="3.0180" /> pahātabbaṃ sacchikātabbaṃ bhāvetabba’’nti evaṃ kattabbakiccajānanañāṇaṃ <bold>kiccañāṇaṃ</bold> nāma. ‘‘Pariññātaṃ pahīnaṃ sacchikataṃ bhāvita’’nti evaṃ tassa katabhāvajānanañāṇaṃ <bold>katañāṇaṃ</bold> nāma. <bold>Dvādasākāra</bold>nti tesaṃyeva ekekasmiṃ sacce tiṇṇaṃ tiṇṇaṃ ākārānaṃ vasena dvādasākāraṃ. <bold>Ñāṇadassana</bold>nti etesaṃ tiparivaṭṭānaṃ dvādasannaṃ ākārānaṃ vasena uppannañāṇasaṅkhātaṃ dassanaṃ.</paragraph>
    <paragraph line="232"><bold>Anuttaraṃ sammāsambodhi</bold>nti uttaravirahitaṃ sabbaseṭṭhaṃ sammā sāmañca bodhiṃ. Atha vā pasatthaṃ sundarañca bodhiṃ. <bold>Bodhī</bold>ti ca bhagavato arahattamaggo idhādhippeto. Sāvakānaṃ arahattamaggo anuttarā bodhi hoti, na hotīti? Na hoti. Kasmā? Asabbaguṇadāyakattā. Tesañhi kassaci arahattamaggo arahattaphalameva deti, kassaci tisso vijjā, kassaci cha abhiññā, kassaci catasso paṭisambhidā, kassaci sāvakapāramīñāṇaṃ. Paccekabuddhānampi paccekabodhiñāṇameva deti, buddhānaṃ pana sabbaguṇasampattiṃ deti abhiseko viya rañño sabbalokissariyabhāvaṃ. Tasmā aññassa kassacipi anuttarā bodhi na hotīti. <bold>Abhisambuddhoti paccaññāsi</bold>nti abhisambuddho ahaṃ patto paṭivijjhitvā ṭhitoti evaṃ paṭijāniṃ. <bold>Ñāṇañca pana me dassanaṃ udapādī</bold>ti adhigataguṇānaṃ yāthāvato dassanasamatthaṃ paccavekkhaṇañāṇañca pana me udapādi. <bold>Akuppā me vimuttī</bold>ti ayaṃ mayhaṃ arahattaphalavimutti akuppā paṭipakkhehi na kopetabbāti evaṃ ñāṇaṃ udapādi. Tattha dvīhākārehi akuppatā veditabbā maggasaṅkhātakāraṇato ca ārammaṇato ca. Sā hi catūhi maggehi samucchinnakilesānaṃ <pageBreak edition="Vipassana Research Institut" number="3.0166" /> puna anivattanatāya <bold>kāraṇatopi</bold> akuppā, akuppadhammaṃ nibbānaṃ ārammaṇaṃ katvā pavattatāya <bold>ārammaṇatopi</bold> akuppā anākuppārammaṇānaṃ lokiyasamāpattīnaṃ tadabhāvato. <bold>Antimā</bold>ti pacchimā. <bold>Natthi dāni punabbhavo</bold>ti idāni puna añño bhavo nāma natthīti.</paragraph>
    <paragraph line="233"><bold>Imasmiñca pana veyyākaraṇasmi</bold>nti imasmiṃ niggāthake sutte. Niggāthakañhi suttaṃ pucchāvissajjanasahitaṃ ‘‘veyyākaraṇa’’nti vuccati. <bold>Bhaññamāne</bold>ti bhaṇiyamāne, desiyamāneti attho. <bold>Viraja</bold>nti apāyagamanīyarāgarajādīnaṃ vigamena virajaṃ. <bold>Vītamala</bold>nti anavasesadiṭṭhivicikicchāmalāpagamena vītamalaṃ <pageBreak edition="Myanmar" number="3.0181" />. Paṭhamamaggavajjhakilesarajābhāvena vā <bold>virajaṃ,</bold> pañcavidhadussīlyamalāpagamena <bold>vītamalaṃ. Dhammacakkhu</bold>nti <bold>brahmāyusutte</bold> (ma. ni. 2.383 ādayo) heṭṭhimā tayo maggā vuttā, <bold>cūḷarāhulovāde</bold> (ma. ni. 3.416 ādayo) āsavakkhayo, idha pana sotāpattimaggo adhippeto. Catusaccasaṅkhātesu dhammesu tesaṃ dassanaṭṭhena cakkhūti <bold>dhammacakkhu,</bold> heṭṭhimesu vā tīsu maggadhammesu ekaṃ sotāpattimaggasaṅkhātaṃ cakkhūti <bold>dhammacakkhu,</bold> samathavipassanādhammanibbattatāya sīlāditividhadhammakkhandhabhūtatāya vā dhammamayaṃ cakkhūtipi <bold>dhammacakkhu,</bold> tassa uppattiākāradassanatthaṃ <bold>‘‘yaṃ kiñci samudayadhammaṃ, sabbaṃ taṃ nirodhadhamma’’</bold>nti āha. Nanu ca maggañāṇaṃ asaṅkhatadhammārammaṇaṃ, na saṅkhatadhammārammaṇanti? Saccametaṃ, yasmā taṃ nirodhaṃ ārammaṇaṃ katvā kiccavasena sabbasaṅkhataṃ asammohappaṭivedhavasena paṭivijjhantaṃ uppajjati, tasmā tathā vuttaṃ.</paragraph>
    <paragraph line="234" number="17"><bold>Dhammacakke</bold>ti paṭivedhañāṇañceva desanāñāṇañca pavattanaṭṭhena cakkanti dhammacakkaṃ. Bodhipallaṅke nisinnassa hi catūsu saccesu uppannaṃ dvādasākāraṃ paṭivedhañāṇampi, isipatane nisinnassa dvādasākārāya saccadesanāya pavattakaṃ desanāñāṇampi dhammacakkaṃ nāma. Ubhayampi hetaṃ dasabalassa ure pavattañāṇameva. Tadubhayaṃ imāya desanāya pakāsentena bhagavatā dhammacakkaṃ pavattitaṃ nāma. Taṃ panetaṃ dhammacakkaṃ yāva aññāsikoṇḍaññatthero aṭṭhārasahi brahmakoṭīhi saddhiṃ sotāpattiphale patiṭṭhāti, tāva bhagavā <bold>pavatteti</bold> nāma pavattanakiccassa aniṭṭhitattā. Patiṭṭhite <bold>pavattitaṃ</bold> nāma kassapasammāsambuddhassa sāsanantaradhānato paṭṭhāya yāva buddhuppādo, ettakaṃ kālaṃ appavattapubbassa pavattitattā. Taṃ sandhāya ‘‘pavattite ca pana bhagavatā dhammacakke bhummā devā saddamanussāvesu’’ntiādi vuttaṃ. Tattha <bold>bhummā</bold>ti bhūmaṭṭhakadevatā. <bold>Saddamanussāvesu</bold>nti ekappahāreneva sādhukāraṃ datvā ‘‘etaṃ bhagavatā’’tiādīni vadantā anussāvayiṃsu. <bold>Obhāso</bold>ti sabbaññutaññāṇānubhāvena pavatto cittapaccayautusamuṭṭhāno obhāso. So hi tadā devānaṃ devānubhāvaṃ atikkamitvā virocittha. <bold>Aññāsi vata bho koṇḍañño</bold>ti <pageBreak edition="Vipassana Research Institut" number="3.0167" /> imassapi udānassa udāharaṇaghoso dasasahassilokadhātuṃ pharitvā aṭṭhāsi. Bhagavato hi dhammacakkappavattanassa ārambhe viya parisamāpanepi ativiya uḷāratamaṃ pītisomanassaṃ udapādi.</paragraph>
    <paragraph line="235" number="18"> Diṭṭho <pageBreak edition="Myanmar" number="3.0182" /> ariyasaccadhammo etenāti <bold>diṭṭhadhammo</bold>. Esa nayo sesapadesupi. Ettha ca dassanaṃ nāma ñāṇadassanato aññampi atthīti taṃnivattanatthaṃ <bold>‘‘pattadhammo’’</bold>ti vuttaṃ. Patti ca ñāṇasampattito aññāpi vijjatīti tato visesanatthaṃ <bold>‘‘viditadhammo’’</bold>ti vuttaṃ. Sā panesā viditadhammatā ekadesatopi hotīti nippadesato viditabhāvaṃ dassetuṃ <bold>‘‘pariyogāḷhadhammo’’</bold>ti vuttaṃ. Tenassa saccābhisambodhiṃyeva dīpeti. Maggañāṇañhi ekābhisamayavasena pariññādikiccaṃ sādhentaṃ nippadesena catusaccadhammaṃ samantato ogāḷhaṃ nāma hoti. Sappaṭibhayakantārasadisā soḷasavatthukā aṭṭhavatthukā ca tiṇṇā vicikicchā anenāti <bold>tiṇṇavicikiccho</bold>. Pavattiādīsu ‘‘evaṃ nukho na nukho’’ti evaṃ pavattikā vigatā samucchinnā kathaṃkathā assāti <bold>vigatakathaṃkatho. Vesārajjappatto</bold>ti sārajjakarānaṃ pāpadhammānaṃ pahīnattā tappaṭipakkhesu ca sīlādīsu guṇesu suppatiṭṭhitattā visāradabhāvaṃ veyyattiyaṃ patto adhigato. Svāyaṃ vesārajjappattisuppatiṭṭhitabhāvo katthāti āha <bold>‘‘satthusāsane’’</bold>ti. Attanā paccakkhato adhigatattā na paraṃ pacceti, parassa saddhāya ettha nappavattati, na tassa paro paccetabbo atthīti <bold>aparappaccayo</bold>.</paragraph>
    <paragraph line="236"><bold>Labheyyāha</bold>nti labheyyaṃ ahaṃ, āyācanavacanametaṃ. <bold>Ehī</bold>ti āyācitānaṃ pabbajjūpasampadānaṃ anumatabhāvappakāsanavacanaṃ, tasmā ehi sampaṭicchāhi yathāyācitaṃ pabbajjūpasampadavisesanti attho. <bold>Iti</bold>-saddo tassa ehibhikkhūpasampadāpaṭilābhanimittavacanapariyosānadassano. Tadavasāno hi tassa bhikkhubhāvo. Tenevāha <bold>‘‘ehi bhikkhūti bhagavato vacanena abhinipphannā sāva tassa āyasmato ehibhikkhūpasampadā ahosī’’</bold>ti. <bold>Cara brahmacariya</bold>nti uparimaggattayasaṅkhātaṃ brahmacariyaṃ samadhigaccha. Kimatthaṃ? <bold>Sammā dukkhassa antakiriyāya</bold>. Idhāpi ‘‘avocā’’ti sambandhitabbaṃ. ‘‘Nava koṭisahassānī’’tiādinā (visuddhi. 1.20; paṭi. ma. aṭṭha. 1.1.37) vuttappabhedānaṃ anekasahassānaṃ saṃvaravinayānaṃ samādiyitvā vattanena uparibhūtā aggabhūtā sampadāti <bold>upasampadā</bold>.</paragraph>
    <paragraph line="237" number="19"><bold>Nīhārabhatto</bold>ti nīhaṭabhatto, gāmato bhikkhaṃ nīharitvā bhikkhūhi dinnabhattoti attho <pageBreak edition="Vipassana Research Institut" number="3.0168" />. Bhagavā hi daharakumārake viya te bhikkhū <pageBreak edition="Myanmar" number="3.0183" /> pariharanto pāṭipadadivasato paṭṭhāya piṇḍapātatthāyapi gāmaṃ apavisitvā antovihāreyeva vasi.</paragraph>
    <centered line="238">Dhammacakkappavattanasuttavaṇṇanā niṭṭhitā.</centered>
    <subhead line="239">Anattalakkhaṇasuttavaṇṇanā</subhead>
    <paragraph line="240" number="20"><bold>Āmantesī</bold>ti āsāḷhīpuṇṇamadivase dhammacakkappavattanato paṭṭhāya anukkamena sotāpattiphale patiṭṭhite aññāsikoṇḍaññappamukhe pañcavaggiye ‘‘idāni tesaṃ āsavakkhayāya dhammaṃ desessāmī’’ti pañcamiyā pakkhassa āmantesi. <bold>Anattā</bold>ti avasavattanaṭṭhena asāmikaṭṭhena suññataṭṭhena attapaṭikkhepaṭṭhenāti evaṃ catūhi kāraṇehi anattā. Tattha ‘‘uppannaṃ rūpaṃ ṭhitiṃ mā pāpuṇātu, ṭhānappattaṃ mā jīratu, jarappattaṃ mā bhijjatu, udayabbayehi mā kilamayatū’’ti na ettha kassaci vasībhāvo atthi, svāyamassa <bold>avasavattanaṭṭho</bold>. Sāmibhūtassa kassaci abhāvo <bold>asāmikaṭṭho</bold>. Nivāsīkārakavedakaadhiṭṭhāyakavirahena tato suññatā <bold>suññataṭṭho</bold>. Paraparikappitaattasabhāvābhāvo eva <bold>attapaṭikkhepaṭṭho</bold>. Idāni anattataṃyeva vibhāvetuṃ <bold>‘‘rūpañca hidaṃ bhikkhave’’</bold>tiādimāha. Tattha <bold>attā abhavissā</bold>ti kārako vedako sayaṃvasīti evaṃbhūto attā abhavissāti adhippāyo. Evañhi sati rūpassa ābādhāya saṃvattanaṃ ayujjamānakaṃ siyā. Kāmañcettha ‘‘yasmā ca kho, bhikkhave, rūpaṃ anattā, tasmā rūpaṃ ābādhāya saṃvattatī’’ti rūpassa anattatāya dukkhatā vibhāvitā viya dissati, tathāpi ‘‘yasmā rūpaṃ ābādhāya saṃvattati, tasmā anattā’’ti pākaṭāya sābādhatāya rūpassa attasārābhāvo vibhāvito, tato eva ca ‘‘na ca labbhati rūpe ‘evaṃ me rūpaṃ hotu, evaṃ me rūpaṃ mā ahosī’ti’’ rūpe kassaci anissaratā tassa ca avasavattanākāro dassito. <bold>Vedanā</bold>dīsupi eseva nayo.</paragraph>
    <paragraph line="241" number="21"><bold>Taṃ kiṃmaññatha bhikkhave</bold>ti idaṃ kasmā āraddhaṃ? Ettakena ṭhānena anattalakkhaṇameva kathitaṃ, na aniccadukkhalakkhaṇāni, idāni tāni dassetvā <pageBreak edition="Myanmar" number="3.0184" /> samodhānetvā tīṇipi lakkhaṇāni dassetuṃ idamāraddhanti veditabbaṃ. <bold>Aniccaṃ bhante</bold>ti bhante yasmā hutvā na hoti, tasmā aniccaṃ. Yasmā pubbe asantaṃ paccayasamavāyena hutvā uppajjitvā puna bhaṅgupagamanena na hoti, tasmā na niccanti aniccaṃ, addhuvanti adhippāyo. Atha vā uppādavayavantatāya tāvakālikatāya vipariṇāmakoṭiyā niccappaṭikkhepatoti imehipi kāraṇehi <pageBreak edition="Vipassana Research Institut" number="3.0169" /><bold>aniccaṃ</bold>. Ettha khaṇe khaṇe uppajjanavasena nirujjhanavasena ca pavattanato <bold>uppādavayavantatā</bold>. Taṅkhaṇikatāya <bold>tāvakālikatā</bold>. Vipariṇāmavantatāya <bold>vipariṇāmakoṭi</bold>. Rūpañhi uppādādivikārāpajjanena vipariṇāmantaṃ vināsaṃ pāpuṇāti. Niccasabhāvābhāvo eva <bold>niccapaṭikkhepo</bold>. Aniccā hi dhammā, teneva attano aniccabhāvena atthato niccataṃ paṭikkhipanti nāma.</paragraph>
    <paragraph line="242"><bold>Dukkhaṃ bhante</bold>ti bhante paṭipīḷanākārena dukkhaṃ. Uppādajarābhaṅgavasena hi rūpassa nirantaraṃ bādhati, paṭipīḷanākārenassa dukkhatā. Atha vā santāpaṭṭhena dukkhamaṭṭhena dukkhavatthukaṭṭhena sukhapaṭikkhepaṭṭhena cāti catūhi kāraṇehi dukkhaṃ. Ettha ca <bold>santāpo</bold> nāma dukkhadukkhatādivasena santāpanaṃ paridahanaṃ. Tato evassa dussahatāya <bold>dukkhamatā</bold>. Tissannaṃ dukkhatānaṃ saṃsāradukkhassa ca adhiṭṭhānatāya <bold>dukkhavatthukatā</bold>. Sukhasabhāvābhāvo eva <bold>sukhapaṭikkhepo. Vipariṇāmadhamma</bold>nti jarāya maraṇena ca vipariṇāmasabhāvaṃ. <bold>Kallaṃ nū</bold>ti yuttaṃ nu. <bold>Ta</bold>nti evaṃ aniccaṃ dukkhaṃ vipariṇāmadhammaṃ rūpaṃ. <bold>Etaṃ mamā</bold>ti taṇhāgāho mamaṅkārabhāvato. <bold>Esohamasmī</bold>ti mānagāho ahaṅkārabhāvato. <bold>Eso me attā</bold>ti diṭṭhigāho attabhāvavipallāsaggāhato. <bold>Taṇhāgāho</bold> cettha aṭṭhasatataṇhāvicaritavasena, <bold>mānagāho</bold> navavidhamānavasena, <bold>diṭṭhigāho</bold> dvāsaṭṭhidiṭṭhivasena veditabbo. Imesaṃ tiṇṇaṃ taṇhāmānadiṭṭhigāhānaṃ vasena yuttaṃ nu taṃ samanupassitunti vuttaṃ hoti.</paragraph>
    <paragraph line="243">Iti bhagavā aniccadukkhavasena anattalakkhaṇaṃyeva dassesi. Bhagavā hi katthaci aniccavasena anattataṃ dasseti, katthaci dukkhavasena, katthaci ubhayavasena. Tathā hi ‘‘cakkhu attāti yo vadeyya, taṃ na upapajjati, cakkhussa uppādopi vayopi paññāyati. Yassa kho pana uppādopi vayopi paññāyati, ‘attā me uppajjati ceva veti cā’ti iccassa evamāgataṃ hoti, tasmā taṃ na upapajjati. ‘Cakkhu attā’ti <pageBreak edition="Myanmar" number="3.0185" /> yo vadeyya, iti cakkhu anattā’’ti imasmiñca <bold>chachakkasutte</bold> (ma. ni. 3.422) aniccavasena anattataṃ dassesi. ‘‘Rūpañca hidaṃ, bhikkhave, attā abhavissa…pe… evaṃ me rūpaṃ mā ahosī’’ti imasmiṃyeva anattalakkhaṇasutte dukkhavasena anattataṃ dassesi. ‘‘Rūpaṃ, bhikkhave, aniccaṃ, yadaniccaṃ taṃ dukkhaṃ, yaṃ dukkhaṃ tadanattā, yadanattā, taṃ ‘netaṃ mama, nesohamasmi, na me so attā’ti evametaṃ yathābhūtaṃ sammappaññāya daṭṭhabba’’nti imasmiṃ <bold>arahantasutte</bold> (saṃ. ni. 3.76-77) ubhayavasena anattataṃ dassesi. Kasmā? Aniccaṃ dukkhañca pākaṭaṃ, anattā apākaṭaṃ. Paribhogabhājanādīsu hi bhinnesu ‘‘aho anicca’’nti vadanti, ‘‘aho anattā’’ti <pageBreak edition="Vipassana Research Institut" number="3.0170" /> pana vattā nāma natthi. Sarīre gaṇḍapiḷakāsu vā uṭṭhitāsu kaṇṭakena vā viddhā ‘‘aho dukkha’’nti vadanti, ‘‘aho anattā’’ti pana vattā nāma natthi. Kasmā? Idañhi anattalakkhaṇaṃ nāma avibhūtaṃ duddasaṃ duppaññāpanaṃ. Tathā hi sarabhaṅgādayopi satthāro nāddasaṃsu, kuto paññāpanā, tena naṃ bhagavā aniccavasena vā dukkhavasena vā ubhayavasena vā dassesi. Tayidaṃ imasmimpi teparivaṭṭe aniccadukkhavaseneva dassitaṃ. <bold>Vedanā</bold>dīsupi eseva nayo.</paragraph>
    <paragraph line="244" number="22"><bold>Tasmātihā</bold>ti tasmā icceva vuttaṃ. <bold>Ti</bold>-kāra <bold>ha</bold>-kārā nipātā, yasmā ime pañcakkhandhā aniccā dukkhā anattā, tasmāti attho. <bold>Yaṃ kiñcī</bold>ti anavasesapariyādānametaṃ. <bold>Ya</bold>nti hi sāmaññena aniyamadassanaṃ, <bold>kiñcī</bold>ti pakārato bhedaṃ āmasitvā aniyamadassanaṃ. Ubhayenapi atītaṃ vā…pe… santike vā appaṃ vā bahuṃ vā yādisaṃ vā tādisaṃ vā napuṃsakaniddesārahaṃ sabbaṃ byāpetvā saṅgaṇhāti, tasmā anavasesapariyādānametaṃ ‘‘yaṃ kiñcī’’ti. Evañca sati aññesupi napuṃsakaniddesārahesu pasaṅgaṃ disvā tattha adhippetatthaṃ adhicca pavattanato atippasaṅgassa niyamanatthaṃ <bold>‘‘rūpa’’</bold>nti vuttaṃ. Evaṃ padadvayenapi rūpassa asesapariggaho kato hoti. Athassa atītādivibhāgaṃ ārabhati <bold>‘‘atītānāgatapaccuppanna’’</bold>ntiādinā. Tañhi kiñci atītaṃ kiñci anāgatādibhedanti. Esa nayo <bold>vedanā</bold>dīsupi.</paragraph>
    <paragraph line="245">Tattha rūpaṃ tāva addhāsantatisamayakhaṇavasena catudhā atītaṃ nāma hoti, tathā anāgatapaccuppannaṃ. Tattha <bold>addhāvasena</bold> tāva ekassa ekasmiṃ <pageBreak edition="Myanmar" number="3.0186" /> bhave paṭisandhito pubbe atītaṃ, cutito uddhamanāgataṃ, ubhinnamantare paccuppannaṃ. <bold>Santativasena</bold> sabhāgekautusamuṭṭhānaekāhārasamauṭṭhānañca pubbāpariyavasena vattamānampi paccuppannaṃ, tato pubbe visabhāgautuāhārasamuṭṭhānaṃ atītaṃ, pacchā anāgataṃ. Cittajaṃ ekavīthiekajavanaekasamāpattisamuṭṭhānaṃ paccuppannaṃ, tato pubbe atītaṃ, pacchā anāgataṃ. Kammasamuṭṭhānassa pāṭiyekkaṃ santativasena atītādibhedo natthi. Tesaṃyeva pana utuāhāracittasamuṭṭhānānaṃ upatthambhakavasena tassa atītādibhāvo veditabbo. <bold>Samayavasena</bold> ekamuhuttapubbaṇhasāyanharattidivādīsu samayesu santānavasena pavattamānaṃ taṃtaṃsamayavantaṃ rūpaṃ paccuppannaṃ nāma, tato pubbe atītaṃ, pacchā anāgataṃ. <bold>Khaṇavasena</bold> uppādādikkhaṇattayapariyāpannaṃ paccuppannaṃ, tato pubbe atītaṃ, pacchā anāgataṃ, idamevettha nippariyāyaṃ, sesā pariyāyakathā.</paragraph>
    <paragraph line="246"><bold>Ajjhattaṃ</bold><pageBreak edition="Vipassana Research Institut" number="3.0171" /><bold>vā bahiddhā vā</bold>ti cakkhādipañcavidhaṃ rūpaṃ attabhāvaṃ adhikicca pavattattā ajjhattaṃ, sesaṃ tato bāhirattā bahiddhā. Apica niyakajjhattampi idha ajjhattaṃ, parapuggalikampi ca bahiddhāti veditabbaṃ. <bold>Oḷārikaṃ vā sukhumaṃ vā</bold>ti cakkhādīni nava, āpodhātuvajjā tisso dhātuyo cāti dvādasavidhaṃ rūpaṃ ghaṭṭanavasena gahetabbato oḷārikaṃ, sesaṃ tato viparītattā sukhumaṃ. <bold>Hīnaṃ vā paṇītaṃ vā</bold>ti ettha hīnapaṇītabhāvo pariyāyato nippariyāyato ca. Tattha akaniṭṭhānaṃ rūpato sudassīnaṃ rūpaṃ hīnaṃ, tadeva sudassānaṃ rūpato paṇītaṃ. Evaṃ yāva narakasattānaṃ rūpaṃ, tāva pariyāyato hīnapaṇītatā veditabbā. Nippariyāyato pana yaṃ ārammaṇaṃ katvā akusalavipākaviññāṇaṃ uppajjati, taṃ hīnaṃ aniṭṭhabhāvato. Yaṃ pana ārammaṇaṃ katvā kusalavipākaviññāṇaṃ uppajjati, taṃ paṇītaṃ iṭṭhabhāvato. Yathā hi akusalavipāko sayaṃ aniṭṭho aniṭṭhe eva uppajjati, na iṭṭhe, evaṃ kusalavipākopi sayaṃ iṭṭho iṭṭheyeva uppajjati, na aniṭṭhe. <bold>Yaṃ dūre santike vā</bold>ti yaṃ sukhumaṃ, tadeva duppaṭivijjhasabhāvattā dūre, itaraṃ suppaṭivijjhasabhāvattā santike. Apicettha okāsatopi upādāyupādāya dūrasantikatā veditabbā. <bold>Taṃ sabba</bold>nti taṃ atītādīhi padehi visuṃ niddiṭṭhaṃ sabbaṃ rūpaṃ. <bold>Sammappaññāya daṭṭhabba</bold>nti sahavipassanāya maggapaññāya daṭṭhabbaṃ.</paragraph>
    <paragraph line="247"><bold>Yā</bold><pageBreak edition="Myanmar" number="3.0187" /><bold>kāci vedanā</bold>tiādīsu pana santativasena ca khaṇavasena ca vedanāya atītānāgatapaccuppannabhāvo veditabbo. Tattha (visuddhi. 2.497 ādayo) <bold>santativasena</bold> ekavīthiekajavanaekasamāpattipariyāpannā ekavidhavisayasamāyogappavattā ca divasampi buddharūpaṃ passantassa dhammaṃ suṇantassa pavattasaddhādisahitavedanā paccuppannā, tato pubbe atītā, pacchā anāgatā. <bold>Khaṇavasena</bold> khaṇattayapariyāpannā paccuppannā, tato pubbe atītā, pacchā anāgatā. Ajjhattabahiddhābhedo niyakajjhattavasena veditabbo. Oḷārikasukhumabhedo ‘‘akusalā vedanā oḷārikā, kusalābyākatā vedanā sukhumā’’tiādinā nayena <bold>vibhaṅge</bold> (vibha. 11) vuttena jātisabhāvapuggalalokiyalokuttaravasena veditabbo. <bold>Jātivasena</bold> tāva akusalavedanā sāvajjakiriyahetuto kilesasantāpasabhāvato ca avūpasantavuttīti kusalavedanāya oḷārikā, sabyāpārato saussāhato savipākato kilesasantāpasabhāvato sāvajjato ca vipākābyākatāya oḷārikā, savipākato kilesasantāpasabhāvato sabyāpajjato sāvajjato ca kiriyābyākatāya oḷārikā, kusalābyākatā pana vuttavipariyāyato akusalāya sukhumā. Dvepi kusalākusalavedanā sabyāpārato saussāhato savipākato ca yathāyogaṃ duvidhāyapi abyākatāya oḷārikā, vuttavipariyāyena duvidhāpi abyākatā tāhi sukhumā. Evaṃ tāva jātivasena oḷārikasukhumatā veditabbā.</paragraph>
    <paragraph line="248"><bold>Sabhāvavasena</bold><pageBreak edition="Vipassana Research Institut" number="3.0172" /> pana dukkhavedanā nirassādato savipphārato ubbejanīyato abhibhavanato ca itarāhi dvīhi oḷārikā, itarā pana dve sātato santato paṇītato manāpato majjhattato ca yathāyogaṃ dukkhāya sukhumā. Ubho pana sukhadukkhā savipphārato khobhakaraṇato pākaṭato ca adukkhamasukhāya oḷārikā, sā vuttavipariyāyena tadubhayato sukhumā. Evaṃ sabhāvavasena oḷārikasukhumatā veditabbā. <bold>Puggalavasena</bold> pana asamāpannassa vedanā nānārammaṇavikkhittabhāvato samāpannassa vedanāya oḷārikā, vipariyāyena itarā sukhumā. Evaṃ puggalavasena oḷārikasukhumatā veditabbā. <bold>Lokiyalokuttaravasena</bold> pana sāsavā vedanā lokiyā. Sā āsavuppattihetuto <pageBreak edition="Myanmar" number="3.0188" /> oghaniyato yoganiyato ganthaniyato nīvaraṇiyato upādāniyato saṃkilesikato puthujjanasādhāraṇato ca anāsavāya oḷārikā, sā vipariyāyena sāsavāya sukhumā. Evaṃ lokiyalokuttaravasena oḷārikasukhumatā veditabbā.</paragraph>
    <paragraph line="249">Tattha jātiādivasena sambhedo pariharitabbo. Akusalavipākakāyaviññāṇasampayuttā hi vedanā jātivasena abyākatattā sukhumāpi samānā sabhāvādivasena oḷārikā hoti. Vuttañhetaṃ ‘‘abyākatā vedanā sukhumā, dukkhā vedanā oḷārikā. Asamāpannassa vedanā oḷārikā, sāsavā vedanā oḷārikā’’ti (vibha. 11). Yathā ca dukkhavedanā, evaṃ sukhādayopi jātivasena oḷārikā, sabhāvādivasena sukhumā honti. Tasmā yathā jātiādivasena sambhedo na hoti, tathā vedanānaṃ oḷārikasukhumatā veditabbā. Seyyathidaṃ – abyākatā jātivasena kusalākusalāhi sukhumā. Na tattha ‘‘katamā abyākatā, kiṃ dukkhā, kiṃ sukhā, kiṃ samāpannassa, kiṃ asamāpannassa, kiṃ sāsavā, kiṃ anāsavā’’ti evaṃ sabhāvādibhedo parāmasitabbo. Esa nayo sabbattha.</paragraph>
    <paragraph line="250">Apica ‘‘taṃ taṃ vā pana vedanaṃ upādāyupādāya vedanā oḷārikā sukhumā daṭṭhabbā’’ti vacanato akusalādīsupi lobhasahagatāya dosasahagatavedanā aggi viya attano nissayadahanato oḷārikā, lobhasahagatā sukhumā. Dosasahagatāpi niyatā oḷārikā, aniyatā sukhumā. Niyatāpi kappaṭṭhitikā oḷārikā, itarā sukhumā. Kappaṭṭhitikāsupi asaṅkhārikā oḷārikā, itarā sukhumā. Lobhasahagatā pana diṭṭhisampayuttā oḷārikā, itarā sukhumā. Sāpi niyatā kappaṭṭhitikā asaṅkhārikā oḷārikā, itarā sukhumā, avisesena akusalā bahuvipākā oḷārikā, appavipākā sukhumā. Kusalā pana appavipākā oḷārikā, bahuvipākā sukhumā.</paragraph>
    <paragraph line="251">Apica <pageBreak edition="Vipassana Research Institut" number="3.0173" /> kāmāvacarakusalā oḷārikā, rūpāvacarā sukhumā, tato arūpāvacarā, tato lokuttarā. Kāmāvacarā ca dānamayā oḷārikā, sīlamayā sukhumā, tato bhāvanāmayā. Bhāvanāmayāpi duhetukā oḷārikā <pageBreak edition="Myanmar" number="3.0189" />, tihetukā sukhumā. Tihetukāpi sasaṅkhārikā oḷārikā, asaṅkhārikā sukhumā. Rūpāvacarā paṭhamajjhānikā oḷārikā…pe… pañcamajjhānikā sukhumāva. Arūpāvacarā ākāsānañcāyatanasampayuttā oḷārikā…pe… nevasaññānāsaññāyatanasampayuttā sukhumāva. Lokuttarā ca sotāpattimaggasampayuttā oḷārikā…pe… arahattamaggasampayuttā sukhumāva. Esa nayo taṃtaṃbhūmivipākakiriyavedanāsu dukkhādiasamāpannādisāsavādivasena vuttavedanāsu ca.</paragraph>
    <paragraph line="252"><bold>Okāsavasena</bold> cāpi niraye dukkhā oḷārikā, tiracchānayoniyaṃ sukhumā…pe… paranimmitavasavattī sukhumāva. Yathā ca dukkhā, evaṃ sukhāpi sabbattha yathānurūpaṃ yojetabbā. <bold>Vatthuvasena</bold> cāpi hīnavatthukā yā kāci vedanā oḷārikā, paṇītavatthukā sukhumā. Hīnappaṇītabhede yā oḷārikā, sā hīnā. Yā ca sukhumā, sā paṇītāti veditabbā. Dūrapadaṃ pana akusalā vedanā kusalābyākatāhi vedanāhi dūre, santikapadaṃ akusalā vedanā akusalāya vedanāya santiketiādinā nayena vibhattaṃ. Tasmā akusalā vedanā visabhāgato asaṃsaṭṭhato asarikkhato ca kusalābyākatāhi dūre, tathā kusalābyākatā akusalāya. Esa nayo sabbavāresu. Akusalā pana vedanā sabhāgato ca saṃsaṭṭhato ca sarikkhato ca akusalāya santiketi. Taṃtaṃvedanāsampayuttānaṃ pana saññādīnampi evameva veditabbaṃ.</paragraph>
    <paragraph line="253" number="23"><bold>Sutavā</bold>ti āgamādhigamasaṅkhātena bāhusaccena samannāgatattā sutavā. <bold>Nibbindatī</bold>ti ukkaṇṭhati. Ettha ca <bold>nibbidā</bold>ti vuṭṭhānagāminīvipassanā adhippetā. <bold>Nibbindaṃ virajjatī</bold>ti ettha virāgavasena cattāro maggā kathitā. <bold>Virāgā vimuccatī</bold>ti virāgena maggeneva hetubhūtena paṭippassaddhivimuttivasena vimuccati. Iminā cattāri sāmaññaphalāni kathitāni. <bold>Vimuttasmiṃ vimuttamiti ñāṇaṃ hotī</bold>ti iminā pana paccavekkhaṇañāṇaṃ kathitaṃ. <bold>Khīṇā jātī</bold>tiādīhi tassa bhūmi. Tena hi ñāṇena ariyasāvako paccavekkhanto ‘‘khīṇā jātī’’tiādīni pajānāti. Katamā panassa jāti khīṇā, kathañca naṃ pajānātīti? Na tāvassa atītā jāti khīṇā pubbeva khīṇattā, na anāgatā anāgate vāyāmābhāvato, na paccuppannā. Yā pana maggassa abhāvitattā uppajjeyya ekacatupañcavokārabhavesu ekacatupañcakkhandhappabhedā jāti, sā maggassa bhāvitattā anuppādadhammataṃ <pageBreak edition="Myanmar" number="3.0190" /> āpajjanena khīṇā, taṃ so maggabhāvanāya pahīnakilese <pageBreak edition="Vipassana Research Institut" number="3.0174" /> paccavekkhitvā kilesābhāve vijjamānampi kammaṃ āyatiṃ appaṭisandhikaṃ hotīti jānanto pajānāti.</paragraph>
    <paragraph line="254"><bold>Vusita</bold>nti vutthaṃ parivutthaṃ, kataṃ caritaṃ niṭṭhitanti attho. <bold>Brahmacariya</bold>nti maggabrahmacariyaṃ. Puthujjanakalyāṇakena hi saddhiṃ satta sekkhā maggabrahmacariyaṃ vasanti nāma, khīṇāsavo vutthavāso, tasmā ariyasāvako attano brahmacariyavāsaṃ paccavekkhanto ‘‘vusitaṃ brahmacariya’’nti pajānāti. <bold>Kataṃ karaṇīya</bold>nti catūsu saccesu catūhi maggehi pariññāpahānasacchikiriyābhāvanāvasena soḷasavidhampi kiccaṃ niṭṭhāpitanti attho. Puthujjanakalyāṇakādayo hi taṃ kiccaṃ karonti, khīṇāsavo katakaraṇīyo. Tasmā ariyasāvako attano karaṇīyaṃ paccavekkhanto ‘‘kataṃ karaṇīya’’nti pajānāti. <bold>Nāparaṃ itthattāyā</bold>ti idāni puna itthabhāvāya evaṃsoḷasakiccabhāvāya, kilesakkhayāya vā maggabhāvanākiccaṃ me natthīti pajānāti. Atha vā <bold>itthattāyā</bold>ti itthabhāvā imasmā evaṃpakārā idāni vattamānakkhandhasantānā aparaṃ khandhasantānaṃ mayhaṃ natthi, ime pana pañcakkhandhā pariññātā tiṭṭhanti chinnamūlakā rukkhā viya. Te carimakaviññāṇanirodhena anupādāno viya jātavedo nibbāyissantīti pajānāti.</paragraph>
    <paragraph line="255" number="24"><bold>Attamanā te bhikkhū bhagavato bhāsitaṃ abhinandu</bold>nti te bhikkhū sakamanā tuṭṭhamanā, pītisomanassehi vā samattamanā hutvā karavīkarutamañjunā kaṇṇasukhena paṇḍitajanahadayānaṃ amatābhisekasadisena brahmassarena bhāsato bhagavato vacanaṃ sukathitaṃ sulapitaṃ ‘‘evametaṃ bhagavā, evametaṃ sugatā’’ti matthakena sampaṭicchantā anumodiṃsu ceva sampaṭicchiṃsu cāti attho. Ayañhi <bold>abhinanda</bold>-saddo ‘‘abhinandati abhivadatī’’tiādīsu (saṃ. ni. 3.5; 4.114, 118) taṇhāyapi āgato. ‘‘Annamevābhinandanti, ubhaye devamānusā’’tiādīsu (saṃ. ni. 1.43) upagamanepi.</paragraph>
    <gatha1 line="256">‘‘Cirappavāsiṃ purisaṃ, dūrato sotthimāgataṃ;</gatha1>
    <gathalast line="257">Ñātimittā suhajjā ca, abhinandanti āgata’’nti. (dha. pa. 219; vi. va. 861) –</gathalast>
    <unindented line="258">Ādīsu <pageBreak edition="Myanmar" number="3.0191" /> sampaṭicchanepi. ‘‘Abhinanditvā anumoditvā’’tiādīsu (ma. ni. 1.205) anumodanepi. Svāyamidha anumodanasampaṭicchanesu yujjati. Tena vuttaṃ ‘‘anumodiṃsu ceva sampaṭicchiṃsu <pageBreak edition="Vipassana Research Institut" number="3.0175" /> cā’’ti. <bold>Anupādāya āsavehi cittāni vimucciṃsū</bold>ti anuppādanirodhena nirujjhamānehi āsavehi anupādāya aggahetvā kañci dhammaṃ ‘‘ahaṃ mamā’’ti anādiyitvāva cittāni vimucciṃsu. <bold>Cha arahanto</bold>ti bhagavatā saddhiṃ cha janā arahanto. Aññesaṃ pana devabrahmānampi arahattappattisambhavato idaṃ manussaarahanteyeva sandhāya vuttanti āha <bold>‘‘cha manussā arahanto hontī’’</bold>ti.</unindented>
    <centered line="259">Anattalakkhaṇasuttavaṇṇanā niṭṭhitā.</centered>
    <centered line="260">Pañcavaggiyakathā niṭṭhitā.</centered>
    <subhead line="261">Yasassa pabbajjākathāvaṇṇanā</subhead>
    <paragraph line="262" number="25"> Idāni yasassa pabbajjaṃ dassetuṃ <bold>‘‘tena kho pana samayenā’’</bold>tiādi āraddhaṃ. Tatrāyaṃ anuttānapadavaṇṇanā – <bold>hemantiko</bold>tiādīsu (dī. ni. aṭṭha. 2.42; a. ni. aṭṭha. 2.3.39) yattha sukhaṃ hoti hemantakāle vasituṃ, ayaṃ hemantiko. Itaresupi eseva nayo. Ayaṃ panettha vacanattho – hemante vāso hemantaṃ uttarapadalopena, hemantaṃ arahatīti <bold>hemantiko</bold>. Itaresupi eseva nayo. Tattha vassiko pāsādo nātiucco hoti nātinīco, dvāravātapānānipissa nātibahūni nātitanūni, bhūmattharaṇapaccattharaṇakhajjabhojjānipettha missakāneva vaṭṭanti. Hemantike thambhāpi bhittiyopi nīcā honti, dvāravātapānāni tanukāni sukhumachiddāni, uṇhappavesanatthāya bhittiniyyūhāni hariyanti, bhūmattharaṇapaccattharaṇanivāsanapārupanāni panettha uṇhavikiriyāni kambalādīni vaṭṭanti, khajjabhojjaṃ siniddhaṃ kaṭukasannissitañca. Gimhike thambhāpi bhittiyopi uccā honti, dvāravātapānāni panettha bahūni vipulajātāni honti, bhūmattharaṇāni sītavikiriyāni dukūlamayāni vaṭṭanti, khajjabhojjāni madhurarasasītavikiriyāni, vātapānasamīpesu cettha navā cāṭiyo ṭhapetvā udakassa pūretvā nīluppalādīhi sañchādenti, tesu tesu padesesu udakayantāni karonti, yehi deve vassante viya udakadhārā nikkhamanti.</paragraph>
    <paragraph line="263"><bold>Nippurisehī</bold>ti <pageBreak edition="Myanmar" number="3.0192" /> purisavirahitehi. Na kevalañcettha tūriyāneva nippurisāni, sabbaṭṭhānānipi nippurisāneva. Dovārikāpi itthiyova, nahāpanādiparikammakarāpi itthiyova. Pitā kira ‘‘tathārūpaṃ issariyasukhasampattiṃ anubhavamānassa purisaṃ disvā parisaṅkā uppajjati, sā me puttassa mā ahosī’’ti sabbakiccesu itthiyova ṭhapāpesi. <bold>Pañcahi kāmaguṇehī</bold>ti <pageBreak edition="Vipassana Research Institut" number="3.0176" /> rūpasaddādīhi pañcahi kāmakoṭṭhāsehi. <bold>Samappitassā</bold>ti sammā appitassa, upetassāti attho. <bold>Samaṅgībhūtassā</bold>ti tasseva vevacanaṃ. <bold>Paricārayamānassā</bold>ti parito cārayamānassa, tasmiṃ tasmiṃ kāmaguṇe indriyāni cārayamānassāti attho. <bold>Āḷambara</bold>nti paṇavaṃ. <bold>Vikesika</bold>nti muttakesaṃ, vippakiṇṇakesanti attho. <bold>Vikkheḷika</bold>nti vissandamānalālaṃ. <bold>Vippalapantiyo</bold>ti viruddhaṃ palapantiyo vā rudantiyo vā. <bold>Susānaṃ maññe</bold>ti āmakasusānaṃ viya addasa sakaṃ parijananti sambandho. <bold>Udānaṃ udānesī</bold>ti saṃvegavasena udānaṃ udānesi, saṃvegavasappavattaṃ vācaṃ nicchāresīti attho.</paragraph>
    <paragraph line="264" number="26"><bold>Idaṃ kho yasā</bold>ti bhagavā nibbānaṃ sandhāyāha. Tañhi taṇhādīhi kilesehi anupaddutaṃ anupassaṭṭhañca. <bold>Anupubbiṃ katha</bold>nti (dī. ni. aṭṭha. 2.75; ma. ni. aṭṭha. 2.69) dānānantaraṃ sīlaṃ, sīlānantaraṃ saggaṃ, saggānantaraṃ magganti evamanupaṭipāṭikathaṃ. Tattha <bold>dānakathā</bold> nāma ‘‘idaṃ dānaṃ nāma sukhānaṃ nidānaṃ, sampattīnaṃ mūlaṃ, bhogānaṃ patiṭṭhā, visamagatassa tāṇaṃ leṇaṃ gati parāyaṇaṃ, idhalokaparalokesu dānasadiso avassayo patiṭṭhā ārammaṇaṃ tāṇaṃ leṇaṃ gati parāyaṇaṃ natthi. Idañhi avassayaṭṭhena ratanamayasīhāsanasadisaṃ, patiṭṭhānaṭṭhena mahāpathavīsadisaṃ, ārammaṇaṭṭhena ālambanarajjusadisaṃ, idañhi dukkhanittharaṇaṭṭhena nāvā, samassāsanaṭṭhena saṅgāmasūro, bhayaparittāṇaṭṭhena susaṅkhatanagaraṃ, maccheramalādīhi anupalittaṭṭhena padumaṃ, tesaṃ nidahanaṭṭhena aggi, durāsadaṭṭhena āsīviso, asantāsanaṭṭhena sīho, balavantaṭṭhena hatthī, abhimaṅgalasammataṭṭhena setausabho, khemantabhūmisampāpanaṭṭhena valāhako assarājā. Dānaṃ nāmetaṃ mayā gatamaggo, mayheveso vaṃso, mayā dasa pāramiyo pūrentena velāmamahāyaññā mahāgovindamahāyaññā mahāsudassanamahāyaññā vessantaramahāyaññāti aneke mahāyaññā pavattitā, sasabhūtena jalite <pageBreak edition="Myanmar" number="3.0193" /> aggikkhandhe attānaṃ niyyātentena sampattayācakānaṃ cittaṃ gahitaṃ. Dānañhi loke sakkasampattiṃ deti, mārasampattiṃ brahmasampattiṃ cakkavattisampattiṃ sāvakapāramiñāṇaṃ paccekabodhiñāṇaṃ abhisambodhiñāṇaṃ detī’’ti evamādinā dānaguṇappaṭisaṃyuttakathā.</paragraph>
    <paragraph line="265">Yasmā pana dānaṃ dadanto sīlaṃ samādātuṃ sakkoti, tasmā tadanantaraṃ sīlakathaṃ kathesi. Dānañhi nāma dakkhiṇeyyesu hitajjhāsayena pūjanajjhāsayena vā attano santakassa paresaṃ pariccajanaṃ, tasmā dāyako sattesu ekantahitajjhāsayo purisapuggalo, paresaṃ vā santakaṃ haratīti aṭṭhānametaṃ. Tasmā dānaṃ dadanto sīlaṃ samādātuṃ sakkotīti dānānantaraṃ sīlaṃ vuttaṃ. Apica <bold>dānakathā</bold> tāva pacurajanesupi pavattiyā sabbasādhāraṇattā sukarattā sīle patiṭṭhānassa <pageBreak edition="Vipassana Research Institut" number="3.0177" /> upāyabhāvato ca ādito kathitā. Pariccāgasīlo hi puggalo pariggahavatthūsu nissaṅgabhāvato sukheneva sīlāni samādiyati, tattha ca suppatiṭṭhito hoti. Sīlena dāyakapaṭiggāhakavisuddhito parānuggahaṃ vatvā parapīḷānivattivacanato kiriyadhammaṃ vatvā akiriyadhammavacanato bhogayasasampattihetuṃ vatvā bhavasampattihetuvacanato ca dānakathānantaraṃ sīlakathā kathitā.</paragraph>
    <paragraph line="266"><bold>Sīlakathā</bold> nāma ‘‘sīlaṃ nāmetaṃ avassayo patiṭṭhā ārammaṇaṃ tāṇaṃ leṇaṃ gati parāyaṇaṃ. Sīlaṃ nāmetaṃ mama vaṃso, ahaṃ saṅkhapālanāgarājakāle bhūridattanāgarājakāle campeyyanāgarājakāle sīlavarājakāle mātuposakahatthirājakāle chaddantahatthirājakāleti anantesu attabhāvesu sīlaṃ paripūresiṃ. Idhalokaparalokasampattīnañhi sīlasadiso avassayo sīlasadisā patiṭṭhā ārammaṇaṃ tāṇaṃ leṇaṃ gati parāyaṇaṃ natthi, sīlālaṅkārasadiso alaṅkāro natthi, sīlapupphasadisaṃ pupphaṃ natthi, sīlagandhasadiso gandho natthi. Sīlālaṅkārena hi alaṅkataṃ sīlakusumapiḷandhanaṃ sīlagandhānulittaṃ sadevakopi loko olokento tittiṃ na gacchatī’’ti evamādisīlaguṇappaṭisaṃyuttakathā.</paragraph>
    <paragraph line="267">Idaṃ pana sīlaṃ nissāya ayaṃ saggo labbhatīti dassanatthaṃ sīlānantaraṃ saggakathaṃ kathesi. <bold>Saggakathā</bold> nāma ‘‘ayaṃ saggo nāma iṭṭho kanto manāpo <pageBreak edition="Myanmar" number="3.0194" />, niccamettha kīḷā, niccaṃ sampattiyo labbhanti, cātumahārājikā devā navutivassasatasahassāni dibbasukhaṃ dibbasampattiṃ paṭilabhanti, tāvatiṃsā tisso ca vassakoṭiyo saṭṭhi ca vassasatasahassānī’’ti evamādisaggaguṇapaṭisaṃyuttakathā. Saggasampattiṃ kathayantānañhi buddhānaṃ mukhaṃ nappahoti. Vuttampi cetaṃ ‘‘anekapariyāyena kho ahaṃ, bhikkhave, saggakathaṃ katheyya’’ntiādi.</paragraph>
    <paragraph line="268">Evaṃ saggakathāya palobhetvā puna hatthiṃ alaṅkaritvā tassa soṇḍaṃ chindanto viya ayampi saggo anicco addhuvo, na ettha chandarāgo kātabboti dassanatthaṃ ‘‘appassādā kāmā bahudukkhā bahupāyāsā, ādīnavo ettha bhiyyo’’tiādinā (ma. ni. 1.177; pāci. 417) nayena kāmānaṃ ādīnavaṃ okāraṃ saṃkilesaṃ kathesi. Tattha <bold>ādīnavo</bold>ti doso, aniccatādinā appassādatādinā ca dūsitabhāvoti attho. Atha vā ādīnaṃ vāti pavattatīti <bold>ādīnavo,</bold> paramakapaṇatā. Tathā ca kāmā yathābhūtaṃ paccavekkhantānaṃ paccupatiṭṭhanti. <bold>Okāro</bold>ti lāmakabhāvo nihīnabhāvo aseṭṭhehi sevitabbatā seṭṭhehi na sevitabbatā ca. <bold>Saṃkileso</bold>ti tehi sattānaṃ saṃkilissanaṃ, vibādhetabbatā upatāpetabbatāti attho.</paragraph>
    <paragraph line="269">Evaṃ <pageBreak edition="Vipassana Research Institut" number="3.0178" /> kāmādīnavena tajjetvā <bold>nekkhamme ānisaṃsaṃ pakāsesi</bold>. Yattakā ca kāmesu ādīnavā, paṭipakkhato tattakāva nekkhamme ānisaṃsā. Apica ‘‘nekkhammaṃ nāmetaṃ asambādhaṃ asaṃkiliṭṭhaṃ, nikkhantaṃ kāmehi, nikkhantaṃ kāmasaññāya, nikkhantaṃ kāmavitakkehi, nikkhantaṃ kāmapariḷāhehi, nikkhantaṃ byāpārato’’tiādinā nayena nekkhamme ānisaṃsaṃ pakāsesi, pabbajjāya jhānādīsu ca guṇe vibhāvesi vaṇṇesi. Ettha ca saggaṃ kathetvā svāyaṃ saggo rāgādīhi upakkiliṭṭho, sabbathāpi anupakkiliṭṭho ariyamaggoti dassanatthaṃ saggānantaraṃ maggo kathetabbo. Maggañca kathentena tadadhigamupāyasandassanatthaṃ saggapariyāpannāpi pageva itare sabbepi kāmā nāma bahvādīnavā aniccā addhuvā vipariṇāmadhammāti kāmānaṃ ādīnavo, hīnā gammā pothujjanikā anariyā anatthasañhitāti tesaṃ okāro lāmakabhāvo, sabbepi bhavā kilesānaṃ vatthubhūtāti tattha saṃkileso, sabbasaṃkilesavippamuttaṃ nibbānanti nekkhamme ānisaṃso <pageBreak edition="Myanmar" number="3.0195" /> ca kathetabboti kāmesu ādīnavo okāro saṃkileso nekkhamme ca ānisaṃso pakāsitoti daṭṭhabbaṃ.</paragraph>
    <paragraph line="270"><bold>Kallacitta</bold>nti kammaniyacittaṃ, heṭṭhā pavattitadesanāya assaddhiyādīnaṃ cittadosānaṃ vigatattā uparidesanāya bhājanabhāvūpagamanena kammakkhamacittanti attho. Assaddhiyādayo vā yasmā cittassa rogabhūtā tadā tassa vigatā, tasmā kallacittaṃ arogacittanti attho. Diṭṭhimānādikilesavigamena <bold>muducittaṃ,</bold> kāmacchandādivigamena <bold>vinīvaraṇacittaṃ,</bold> sammāpaṭipattiyaṃ uḷārapītipāmojjayogena <bold>udaggacittaṃ</bold>. Tattha saddhāsampattiyā pasannacittaṃ yadā bhagavā aññāsīti sambandho. Atha vā <bold>kallacitta</bold>nti kāmacchandavigamena arogacittaṃ. <bold>Muducitta</bold>nti byāpādavigamena mettāvasena akaṭhinacittaṃ. <bold>Vinīvaraṇacitta</bold>nti uddhaccakukkuccavigamena vikkhepassa vigatattā tena apihitacittaṃ. <bold>Udaggacitta</bold>nti thinamiddhavigamena sampaggahavasena alīnacittaṃ. <bold>Pasannacitta</bold>nti vicikicchāvigamena sammāpaṭipattiyaṃ adhimuttacittanti evampettha attho veditabbo. <bold>Sāmukkaṃsikā</bold>ti sāmaṃ ukkaṃsikā, attanāyeva uddharitvā gahitā, sayambhūñāṇena diṭṭhā asādhāraṇā aññesanti attho. Kā ca pana sāti? Ariyasaccadesanā. Tenevāha ‘‘dukkhaṃ samudayaṃ nirodhaṃ magga’’nti.</paragraph>
    <paragraph line="271"><bold>Seyyathāpī</bold>tiādinā upamāvasena tassa kilesappahānaṃ ariyamagguppādañca dasseti. <bold>Apagatakāḷaka</bold>nti vigatakāḷakaṃ. <bold>Sammadevā</bold>ti suṭṭhu eva. <bold>Rajana</bold>nti nīlapītādiraṅgajātaṃ. <bold>Paṭiggaṇheyyā</bold>ti gaṇheyya, pabhassaraṃ bhaveyya. <bold>Tasmiṃyeva āsane</bold>ti tassaṃyeva nisajjāyaṃ. Etenassa lahuvipassakatā tikkhapaññatā sukhapaṭipadakhippābhiññatā ca dassitā hoti. <bold>Viraja</bold>ntiādi <pageBreak edition="Vipassana Research Institut" number="3.0179" /> vuttanayameva. Tatridaṃ upamāsaṃsandanaṃ – vatthaṃ viya cittaṃ, vatthassa āgantukamalehi kiliṭṭhabhāvo viya cittassa rāgādimalehi saṃkiliṭṭhabhāvo, dhovanasilā viya anupubbikathā, udakaṃ viya saddhā, udakena temetvā temetvā ūsagomayachārikakhārakehi kāḷakapadese sammadditvā vatthassa dhovanapayogo viya saddhāsinehena temetvā temetvā satisamādhipaññāhi dose sithile katvā sīlasutādividhinā cittassa sodhane vīriyārambho, tena payogena vatthe kāḷakāpagamo viya vīriyārambhena kilesavikkhambhanaṃ, raṅgajātaṃ <pageBreak edition="Myanmar" number="3.0196" /> viya ariyamaggo, tena suddhassa vatthassa pabhassarabhāvo viya vikkhambhitakilesassa cittassa maggena pariyodapananti.</paragraph>
    <paragraph line="272" number="27"><bold>Assadūte</bold>ti āruḷhaasse dūte. <bold>Iddhābhisaṅkhāra</bold>nti iddhikiriyaṃ. <bold>Abhisaṅkharesī</bold>ti abhisaṅkhari, akāsīti attho. Kimatthanti ce? Ubhinnaṃ paṭilabhitabbavisesantarāyanisedhanatthaṃ. Yadi hi so puttaṃ passeyya, puttassapi arahattappatti seṭṭhissapi dhammacakkhupaṭilābho na siyā. Adiṭṭhasaccopi hi ‘‘dehi te mātuyā jīvita’’nti yācanto kathañhi nāma vikkhepaṃ paṭibāhitvā bhagavato dhammadesanānusārena ñāṇaṃ pesetvā dhammacakkhuṃ paṭilabheyya, yaso ca evaṃ tena yāciyamāno kathaṃ taṃ vikkhepaṃ paṭibāhitvā arahatte patiṭṭhaheyya.</paragraph>
    <paragraph line="273"><bold>Etadavocā</bold>ti bhagavato dhammadesanaṃ abbhanumodamāno etaṃ ‘‘abhikkantaṃ bhante’’tiādivacanaṃ avoca. <bold>Abhikkanta</bold>-saddo cāyamidha abbhanumodane, tasmā sādhu sādhu bhanteti vuttaṃ hoti.</paragraph>
    <gatha1 line="274">‘‘Bhaye kodhe pasaṃsāyaṃ, turite kotūhalacchare;</gatha1>
    <gathalast line="275">Hāse soke pasāde ca, kare āmeḍitaṃ budho’’ti. –</gathalast>
    <unindented line="276">Imināva lakkhaṇena idha pasādavasena pasaṃsāvasena cāyaṃ dvikkhattuṃ vuttoti veditabbo. <bold>Seyyathāpī</bold>tiādinā catūhi upamāhi bhagavato desanaṃ thometi. Tattha <bold>nikkujjita</bold>nti adhomukhaṭhapitaṃ, heṭṭhāmukhajātaṃ vā. <bold>Ukkujjeyyā</bold>ti uparimukhaṃ kareyya. <bold>Paṭicchanna</bold>nti tiṇapaṇṇādichāditaṃ. <bold>Vivareyyā</bold>ti ugghāṭeyya. <bold>Mūḷhassā</bold>ti disāmūḷhassa. <bold>Maggaṃ ācikkheyyā</bold>ti hatthe gahetvā ‘‘esa maggo’’ti vadeyya. <bold>Andhakāre</bold>ti kāḷapakkhacātuddasī aḍḍharatti ghanavanasaṇḍameghapaṭalehi caturaṅgatame.</unindented>
    <paragraph line="277">Evaṃ <pageBreak edition="Vipassana Research Institut" number="3.0180" /> desanaṃ thometvā imāya desanāya ratanattaye pasannacitto pasannākāraṃ karonto <bold>‘‘esāha’’</bold>ntiādimāha. Tattha <bold>esāha</bold>nti eso ahaṃ. <bold>Upāsakaṃ maṃ bhagavā dhāretū</bold>ti maṃ bhagavā ‘‘upāsako aya’’nti evaṃ dhāretu, jānātūti attho. <bold>Ajjatagge</bold>ti etthāyaṃ <bold>agga</bold>-saddo ādiatthe, tasmā <bold>ajjatagge</bold>ti ajjataṃ ādiṃ katvāti <pageBreak edition="Myanmar" number="3.0197" /> evamattho veditabbo. Ajjatanti ajjabhāvaṃ. ‘‘Ajjadagge’’ti vā pāṭho, <bold>da</bold>-kāro padasandhikaro, ajja aggaṃ katvāti attho. <bold>Pāṇupeta</bold>nti pāṇehi upetaṃ. Yāva me jīvitaṃ pavattati, tāva upetaṃ, anaññasatthukaṃ tīhi saraṇagamanehi saraṇaṃ gataṃ upāsakaṃ kappiyakārakaṃ maṃ bhagavā dhāretu jānātu. Ahañhi sacepi me tikhiṇena asinā sīsaṃ chindeyya, neva buddhaṃ ‘‘na buddho’’ti vā, dhammaṃ ‘‘na dhammo’’ti vā, saṅghaṃ ‘‘na saṅgho’’ti vā vadeyyanti evaṃ attasanniyyātanena saraṇaṃ agamāsi. Evaṃ ‘‘abhikkanta’’ntiādīnaṃ anuttānapadattho veditabbo, vitthāro pana heṭṭhā verañjakaṇḍavaṇṇanāyaṃ āgatoyevāti idha na dassito.</paragraph>
    <paragraph line="278" number="28"><bold>Bhūmiṃ paccavekkhantassā</bold>ti attanā diṭṭhamatthaṃ paccavekkhantassa. <bold>Iddhābhisaṅkhāraṃ paṭippassambhesī</bold>ti yathā taṃ seṭṭhi gahapati tattha nisinnova yasaṃ kulaputtaṃ passati, tathā adhiṭṭhāsīti attho. <bold>Adhivāsetū</bold>ti sampaṭicchatu. <bold>Ajjatanāyā</bold>ti yaṃ me tumhesu sakkāraṃ karoto ajja bhavissati puññañca pītipāmojjañca, tadatthāya. <bold>Adhivāsesi bhagavā tuṇhībhāvenā</bold>ti bhagavā kāyaṅgaṃ vā vācaṅgaṃ vā acopetvā abbhantareyeva khantiṃ karonto tuṇhībhāvena adhivāsesi, seṭṭhissa anuggahatthaṃ manasāva sampaṭicchīti vuttaṃ hoti. <bold>‘‘Ehi bhikkhū’’ti bhagavā avocā</bold>ti tassa kira iddhimayapattacīvarassa upanissayaṃ olokento anekāsu jātīsu cīvarādiaṭṭhaparikkhāradānaṃ disvā ‘‘ehi bhikkhū’’ti avoca. So tāvadeva bhaṇḍu kāsāvavasano aṭṭhahi bhikkhuparikkhārehi sarīre paṭimukkeheva vassasaṭṭhikatthero viya bhagavantaṃ namassamānova nisīdi. Yo hi cīvarādike aṭṭha parikkhāre pattacīvarameva vā sotāpannādiariyassa puthujjanasseva vā sīlasampannassa datvā ‘‘idaṃ parikkhāradānaṃ anāgate ehibhikkhubhāvāya paccayo hotū’’ti patthanaṃ paṭṭhapeti, tassa taṃ sati adhikārasampattiyaṃ buddhānaṃ sammukhībhāve iddhimayaparikkhāralābhāya saṃvattatīti veditabbaṃ.</paragraph>
    <paragraph line="279" number="29"><bold>Paṇītenā</bold>ti uttamena. <bold>Sahatthā</bold>ti sahatthena. <bold>Santappetvā</bold>ti suṭṭhu tappetvā, paripuṇṇaṃ suhitaṃ yāvadatthaṃ katvā. <bold>Sampavāretvā</bold>ti suṭṭhu pavāretvā, alaṃ alanti hatthasaññāya paṭikkhipāpetvā. <bold>Bhuttāvi</bold>nti bhuttavantaṃ <pageBreak edition="Myanmar" number="3.0198" />. <bold>Onītapattapāṇi</bold>nti pattato onītapāṇiṃ, apanītahatthanti vuttaṃ hoti. ‘‘Onittapattapāṇi’’ntipi pāṭho, tassattho – onittaṃ nānābhūtaṃ vinābhūtaṃ <pageBreak edition="Vipassana Research Institut" number="3.0181" /> pattaṃ pāṇito assāti onittapattapāṇi, taṃ <bold>onittapattapāṇiṃ,</bold> hatthe ca pattañca dhovitvā ekamantaṃ pattaṃ nikkhipitvā nisinnanti attho. <bold>Ekamantaṃ nisīdiṃsū</bold>ti bhagavantaṃ evaṃbhūtaṃ ñatvā ekasmiṃ okāse nisīdiṃsūti attho. <bold>Dhammiyā kathāyā</bold>tiādīsu taṅkhaṇānurūpāya dhammiyā kathāya diṭṭhadhammikasamparāyikaatthaṃ <bold>sandassetvā</bold> kusale ca dhamme <bold>samādapetvā</bold> tattha ca naṃ <bold>samuttejetvā</bold> saussāhaṃ katvā tāya ca saussāhatāya aññehi ca vijjamānaguṇehi <bold>sampahaṃsetvā</bold> dhammaratanavassaṃ vassitvā uṭṭhāyāsanā pakkāmi.</paragraph>
    <centered line="280">Yasassa pabbajjākathāvaṇṇanā niṭṭhitā.</centered>
    <subhead line="281">Catugihisahāyapabbajjākathāvaṇṇanā</subhead>
    <paragraph line="282" number="30"> Idāni tassa sahāyānaṃ pabbajjaṃ dassento <bold>‘‘assosuṃ kho’’</bold>tiādimāha. Tatrāyaṃ anuttānapadavaṇṇanā – seṭṭhino ca anuseṭṭhino ca yesaṃ kulānaṃ tāni seṭṭhānuseṭṭhīni kulāni, tesaṃ <bold>seṭṭhānuseṭṭhīnaṃ kulānaṃ,</bold> paveṇivasena āgatehi seṭṭhīhi ca anuseṭṭhīhi ca samannāgatānaṃ kulānanti attho. <bold>Vimalo</bold>tiādīni tesaṃ puttānaṃ nāmāni. <bold>Kesamassuṃ ohāretvā</bold>ti kesañca massuñca oropetvā. <bold>Kāsāyāni vatthānī</bold>ti kasāyarasapītāni brahmacariyaṃ carantānaṃ anucchavikāni vatthāni. <bold>Orako</bold>ti ūnako lāmako. Sesamettha vuttanayameva.</paragraph>
    <centered line="283">Catugihisahāyapabbajjākathāvaṇṇanā niṭṭhitā.</centered>
    <subhead line="284">Paññāsagihisahāyapabbajjākathāvaṇṇanā</subhead>
    <paragraph line="285" number="31"> Paññāsamattānaṃ gihisahāyānaṃ pabbajjāyapi yaṃ vattabbaṃ, taṃ vuttameva. Imesaṃ pana sabbesaṃ pubbayogo vattabboti taṃ dassetuṃ <bold>‘‘yasaādīnaṃ</bold><pageBreak edition="Myanmar" number="3.0199" /><bold>kulaputtānaṃ ayaṃ pubbayogo’’</bold>tiādimāha. Tattha <bold>vaggabandhanenā</bold>ti gaṇabandhanena, ekībhūtāti vuttaṃ hoti. <bold>Anāthasarīrānī</bold>ti anāthāni matakaḷevarāni. <bold>Paṭijaggantā</bold>ti bahi nīharitvā jhāpentā.</paragraph>
    <centered line="286">Paññāsagihisahāyapabbajjākathāvaṇṇanā niṭṭhitā.</centered>
    <subhead line="287">Mārakathāvaṇṇanā</subhead>
    <paragraph line="288" number="32"> Idāni <pageBreak edition="Vipassana Research Institut" number="3.0182" /> saraṇagamanūpasampadaṃ dassetuṃ <bold>‘‘atha kho bhagavā’’</bold>tiādi āraddhaṃ. Tatrāyaṃ anupubbapadavaṇṇanā (saṃ. ni. aṭṭha. 1.1.141) – <bold>muttāha</bold>nti mutto ahaṃ. <bold>Cārika</bold>nti anupubbagamanacārikaṃ, gāmanigamarājadhānīsu anukkamena gamanasaṅkhātaṃ cārikanti attho. <bold>Carathā</bold>ti divasaṃ yojanaparamaṃ gacchantā caratha. <bold>Mā ekena dve agamitthā</bold>ti ekena maggena dvīsu gatesu ekasmiṃ dhammaṃ desente ekena tuṇhībhūtena ṭhātabbaṃ hoti, tasmā evamāha. <bold>Ādikalyāṇa</bold>nti ādimhi kalyāṇaṃ sundaraṃ bhaddakaṃ, tathā <bold>majjhapariyosānesu</bold>. Ādimajjhapariyosānañca nāmetaṃ sāsanassa ca desanāya ca vasena dubbidhaṃ. Tattha sāsanassa sīlaṃ ādi, samathavipassanāmaggā majjhaṃ, phalanibbānāni pariyosānaṃ. Sīlasamādhayo vā ādi, vipassanāmaggā majjhaṃ, phalanibbānāni pariyosānaṃ. Sīlasamādhivipassanā vā ādi, maggo majjhaṃ, phalanibbānāni pariyosānaṃ. Desanāya pana catuppadikagāthāya tāva paṭhamapādo ādi, dutiyatatiyā majjhaṃ, catuttho pariyosānaṃ. Pañcapadachappadānaṃ paṭhamapādo ādi, avasānapādo pariyosānaṃ, sesā majjhaṃ. Ekānusandhikassa suttassa nidānaṃ ādi, idamavocāti pariyosānaṃ, sesaṃ majjhaṃ. Anekānusandhikassa suttassa majjhe bahukampi anusandhi majjhameva, nidānaṃ ādi, idamavocāti pariyosānaṃ. <bold>Sāttha</bold>nti sātthakaṃ katvā desetha. <bold>Sabyañjana</bold>nti byañjanehi ceva padehi ca paripūraṃ katvā desetha. <bold>Kevalaparipuṇṇa</bold>nti sakalaparipuṇṇaṃ. <bold>Parisuddha</bold>nti nirupakkilesaṃ. <bold>Brahmacariya</bold>nti sikkhattayasaṅgahaṃ sāsanabrahmacariyaṃ. <bold>Pakāsethā</bold>ti āvi karotha.</paragraph>
    <paragraph line="289"><bold>Apparajakkhajātikā</bold>ti paññācakkhumhi appakilesarajasabhāvā, dukūlasāṇiyā paṭicchannā viya catuppadikagāthāpariyosāne arahattaṃ pattuṃ samatthā <pageBreak edition="Myanmar" number="3.0200" /> sattā santīti attho. <bold>Parihāyantī</bold>ti alābhaparihāniyā dhammato parihāyanti. Tenevāha <bold>‘‘anadhigataṃ nādhigacchantā visesādhigamato parihāyantī’’</bold>ti. <bold>Senānigamo</bold>ti senāya nigamo. Paṭhamakappikānaṃ kira tasmiṃ ṭhāne senāniveso ahosi, tasmā so padeso ‘‘senānigamo’’ti vuccati. ‘‘Senānigāmo’’tipi pāṭho, senāni nāma sujātāya pitā, tassa gāmoti attho. <bold>Tenupasaṅkamissāmī</bold>ti nāhaṃ tumhe uyyojetvā pariveṇādīni kāretvā upaṭṭhākādīhi paricariyamāno viharissāmi, tiṇṇaṃ pana jaṭilānaṃ aḍḍhuḍḍhāni pāṭihāriyasahassāni dassetvā dhammameva desetuṃ upasaṅkamissāmi.</paragraph>
    <paragraph line="290" number="33"><bold>Māro pāpimā</bold>ti attano visayaṃ atikkamituṃ paṭipanne satte māretīti <bold>māro,</bold> pare <pageBreak edition="Vipassana Research Institut" number="3.0183" /> pāpe niyojeti, sayaṃ vā pāpe niyuttoti <bold>pāpimā</bold>. Aññānipissa kaṇho adhipati vasavattī antako namuci pamattabandhūtiādīni bahūni nāmāni, idha pana nāmadvayameva gahitaṃ. <bold>Upasaṅkamī</bold>ti ‘‘ayaṃ samaṇo gotamo mahāyuddhaṃ vicārento viya ‘mā ekena dve agamittha, dhammaṃ desethā’ti saṭṭhi jane uyyojeti, imasmiṃ pana ekasmimpi dhammaṃ desente mayhaṃ cittassa sātaṃ natthi, evaṃ bahūsu desentesu kuto bhavissati, paṭibāhāmi na’’nti cintetvā upasaṅkami.</paragraph>
    <paragraph line="291"><bold>Sabbapāsehī</bold>ti sabbehi kilesapāsehi. <bold>Ye dibbā ye ca mānusā</bold>ti ye dibbakāmaguṇasaṅkhātā mānusakakāmaguṇasaṅkhātā ca kilesapāsā nāma atthi, sabbehi tehi tvaṃ baddhoti vadati. <bold>Mahābandhanabaddho</bold>ti mahatā kilesabandhanena baddho, mahati vā bandhane baddho, kilesabandhanassa ṭhānabhūte bhavacārake baddhoti attho. <bold>Na me samaṇa mokkhasī</bold>ti samaṇa tvaṃ mama visayato na muccissasi. ‘‘Na me samaṇa mokkhasī’’ti ca idaṃ māro ‘‘muttāhaṃ, bhikkhave, sabbapāsehī’’ti bhagavato vacanaṃ asaddahanto vadati, saddahantopi vā ‘‘evamayaṃ paresaṃ sattānaṃ mokkhāya ussāhaṃ na kareyyā’’ti santajjento kohaññe ṭhatvā vadati.</paragraph>
    <paragraph line="292"><bold>Nihato</bold>ti tvaṃ mayā nihato, nibbisevanabhāvaṃ gamito parājitoti attho. Antalikkhe carante pañcābhiññepi bandhatīti <bold>antalikkhacaro</bold>. Rāgapāso hi antalikkhacaresupi kiccasādhanato ‘‘antalikkhacaro’’ti <pageBreak edition="Myanmar" number="3.0201" /> vuccati, teneva naṃ māropi antalikkhacaroti maññati. Manasi jātoti <bold>mānaso,</bold> manasampayuttoti attho. Sesamettha uttānatthameva.</paragraph>
    <centered line="293">Mārakathāvaṇṇanā niṭṭhitā.</centered>
    <subhead line="294">Pabbajjūpasampadākathāvaṇṇanā</subhead>
    <paragraph line="295" number="34"> ‘‘Anujānāmi bhikkhave’’tiādikāya pana pāḷiyā yo pabbajjūpasampadāvinicchayo vattabbo, taṃ vitthārato dassetuṃ <bold>‘‘pabbajjāpekkhaṃ kulaputtaṃ pabbājentenā’’</bold>tiādimāha. Tattha ye puggalā paṭikkhittāti sambandho. <bold>Sayaṃ pabbājetabbo</bold>ti kesacchedanādīni sayaṃ karontena pabbājetabbo. Kesacchedanaṃ kāsāyacchādanaṃ saraṇadānanti hi imāni tīṇi karonto <bold>‘‘pabbājetī’’</bold>ti vuccati. Etesu ekaṃ dve vāpi karonto tathā voharīyatiyeva, tasmā <bold>etaṃ pabbājehī</bold>ti kesacchedanaṃ kāsāyacchādanañca sandhāya vuttaṃ. <bold>Upajjhāyaṃ</bold><pageBreak edition="Vipassana Research Institut" number="3.0184" /><bold>uddissa pabbājetī</bold>ti etthāpi eseva nayo. <bold>Khaṇḍasīmaṃ netvā</bold>ti bhaṇḍukammārocanapariharaṇatthaṃ vuttaṃ. Tena sabhikkhuke vihāre aññampi ‘‘etassa kese chindā’’ti vattuṃ na vaṭṭati. <bold>Pabbājetvā</bold>ti kesacchedanaṃ sandhāya vadati. <bold>Bhikkhuto añño pabbājetuṃ na labhatī</bold>ti saraṇadānaṃ sandhāya vuttaṃ. Tenevāha <bold>‘‘sāmaṇero panā’’</bold>tiādi. <bold>Bhabbarūpo</bold>ti bhabbasabhāvo. Tamevatthaṃ pariyāyantarena vibhāveti <bold>‘‘sahetuko’’</bold>ti. <bold>Ñāto</bold>ti pākaṭo. <bold>Yasassī</bold>ti parivārasampattiyā samannāgato.</paragraph>
    <paragraph line="296">Vaṇṇasaṇṭhānagandhāsayokāsavasena asucijegucchapaṭikūlabhāvaṃ pākaṭaṃ karontenāti sambandho. Tattha <bold>kesā</bold> nāmete vaṇṇatopi paṭikūlā, saṇṭhānatopi gandhatopi āsayatopi okāsatopi paṭikūlā. Manuññepi (visuddhi. 1.183; vibha. aṭṭha. 356; sārattha. ṭī. pārājikakaṇḍa 2.162) hi yāgupatte vā bhattapatte vā kesavaṇṇaṃ kiñci disvā ‘‘kesamissakamidaṃ, haratha na’’nti jigucchanti, evaṃ kesā <bold>vaṇṇato</bold> paṭikūlā. Rattiṃ bhuñjantāpi kesasaṇṭhānaṃ akkavākaṃ vā makacivākaṃ vā chupitvā <pageBreak edition="Myanmar" number="3.0202" /> tatheva jigucchanti, evaṃ <bold>saṇṭhānato</bold> paṭikūlā. Telamakkhanapupphadhūmādisaṅkhāravirahitānañca kesānaṃ gandho paramajeguccho hoti, tato jegucchataro aggimhi pakkhittānaṃ. Kesā hi vaṇṇasaṇṭhānato appaṭikūlāpi siyuṃ, <bold>gandhena</bold> pana paṭikūlāyeva. Yathā hi daharassa kumārakassa vaccaṃ vaṇṇato haliddivaṇṇaṃ, saṇṭhānatopi haliddipiṇḍisaṇṭhānaṃ. Saṅkāraṭṭhāne chaḍḍitañca uddhumātakakāḷasunakhasarīraṃ vaṇṇato tālapakkavaṇṇaṃ, saṇṭhānato vaṭṭetvā vissaṭṭhamudiṅgasaṇṭhānaṃ, dāṭhāpissa sumanamakuḷasadisā, taṃ ubhayampi vaṇṇasaṇṭhānato siyā appaṭikūlaṃ, gandhena pana paṭikūlameva, evaṃ kesāpi siyuṃ vaṇṇasaṇṭhānato appaṭikūlā, gandhena pana paṭikūlāyevāti. Yathā pana asuciṭṭhāne gāmanissandena jātāni sūpeyyapaṇṇāni nāgarikamanussānaṃ jegucchāni honti aparibhogāni, evaṃ kesāpi pubbalohitamuttakarīsapittasemhādinissandena jātattā paramajegucchāti evaṃ <bold>āsayato</bold> paṭikūlā. Ime ca kesā nāma gūtharāsimhi uṭṭhitakaṇṇakaṃ viya ekatiṃsakoṭṭhāsarāsimhi jātā, te susānasaṅkāraṭṭhānādīsu jātasākaṃ viya parikhādīsu jātakamalakuvalayādipupphaṃ viya ca asuciṭṭhāne jātattā paramajegucchāti evaṃ <bold>okāsato</bold> paṭikūlātiādinā nayena tacapañcakassa vaṇṇādivasena paṭikūlabhāvaṃ pakāsentenāti attho.</paragraph>
    <paragraph line="297"><bold>Nijjīvanissattabhāvaṃ vā pākaṭaṃ karontenā</bold>ti ime kesā nāma sīsakaṭāhapaliveṭhanacamme jātā. Tattha yathā vammikamatthake jātesu kunthatiṇesu na vammikamatthako jānāti ‘‘mayi kunthatiṇāni jātānī’’ti, nāpi kunthatiṇāni jānanti ‘‘mayaṃ vammikamatthake jātānī’’ti, evameva <pageBreak edition="Vipassana Research Institut" number="3.0185" /> na sīsakaṭāhapaliveṭhanacammaṃ jānāti ‘‘mayi kesā jātā’’ti, nāpi kesā jānanti ‘‘mayaṃ sīsakaṭāhapaliveṭhanacamme jātā’’ti. Aññamaññaṃ ābhogapaccavekkhaṇarahitā ete dhammā. Iti kesā nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūtiādinā nayena nijjīvanissattabhāvaṃ pakāsentena. <bold>Pubbe</bold>ti purimabuddhānaṃ santike. <bold>Madditasaṅkhāro</bold>ti nāmarūpavavatthānena ceva paccayapariggahavasena ca ñāṇena parimadditasaṅkhāro. <bold>Bhāvitabhāvano</bold>ti kalāpasammasanādinā sabbaso kusalabhāvanāya pūraṇena bhāvitabhāvano.</paragraph>
    <paragraph line="298"><bold>Adinnaṃ</bold><pageBreak edition="Myanmar" number="3.0203" /><bold>na vaṭṭatī</bold>ti ettha pabbajjā na ruhatīti vadanti. <bold>Anuññātaupasampadā</bold>ti ñatticatutthakammena anuññātaupasampadā. <bold>Ṭhānakaraṇasampada</bold>nti ettha urādīni ṭhānāni, saṃvutādīni karaṇānīti veditabbāni. Anunāsikantaṃ katvā dānakāle antarā vicchedaṃ akatvā dātabbānīti dassetuṃ <bold>‘‘ekasambandhānī’’</bold>ti vuttaṃ. <bold>Vicchinditvā</bold>ti ma-kārantaṃ katvā dānasamaye vicchedaṃ katvā. <bold>Sabbamassa kappiyākappiyaṃ ācikkhitabba</bold>nti dasasikkhāpadavinimuttaṃ parāmāsāparāmāsādibhedaṃ kappiyākappiyaṃ ācikkhitabbaṃ. <bold>Ābhisamācārikesu vinetabbo</bold>ti iminā sekhiyaupajjhāyavattādiābhisamācārikasīlamanena pūretabbaṃ, tattha ca kattabbassa akaraṇe akattabbassa ca karaṇe daṇḍakammāraho hotīti dīpeti.</paragraph>
    <centered line="299">Pabbajjūpasampadākathāvaṇṇanā niṭṭhitā.</centered>
    <subhead line="300">Dutiyamārakathāvaṇṇanā</subhead>
    <paragraph line="301" number="35"><bold>Atha kho bhagavā vassaṃvuṭṭho</bold>tiādikāya pana pāḷiyā ayaṃ apubbapadavaṇṇanā. <bold>Yonisomanasikārā</bold>ti upāyamanasikārena, aniccādīsu aniccādito manasikaraṇenāti attho. <bold>Yoniso sammappadhānā</bold>ti upāyavīriyena, anuppannākusalānuppādanādividhinā pavattavīriyenāti attho. <bold>Vimuttī</bold>ti ukkaṭṭhaniddesena arahattaphalavimutti vuttā. <bold>Ajjhabhāsī</bold>ti ‘‘ayaṃ attanā vīriyaṃ katvā arahattaṃ patvāpi na tussati, idāni aññesampi ‘pāpuṇāthā’ti ussāhaṃ karoti, paṭibāhessāmi na’’nti cintetvā abhāsi. <bold>Mārapāsenā</bold>ti kilesapāsena. Sesamettha vuttanayameva.</paragraph>
    <centered line="302">Dutiyamārakathāvaṇṇanā niṭṭhitā.</centered>
    <subhead line="303">Bhaddavaggiyakathāvaṇṇanā</subhead>
    <paragraph line="304" number="36"> Tiṃsabhaddavaggiyavatthumhi <pageBreak edition="Vipassana Research Institut" number="3.0186" /><bold>yathābhirantaṃ viharitvā</bold>ti yathāajjhāsayaṃ viharitvā. Buddhānañhi ekasmiṃ ṭhāne vasantānaṃ chāyūdakādīnaṃ vipattiṃ vā aphāsukasenāsanaṃ vā manussānaṃ assaddhādibhāvaṃ vā āgamma <pageBreak edition="Myanmar" number="3.0204" /> anabhirati nāma natthi, tesaṃ sampattiyā ‘‘idha phāsuṃ viharāmā’’ti abhiramitvā ciravihāropi natthi. Yattha pana tathāgate viharante sattā saraṇesu vā tīsu patiṭṭhahanti, sīlāni vā samādiyanti, pabbajanti vā, sotāpattimaggādīnaṃ vā paresaṃ upanissayo hoti, tattha buddhā satte tāsu sampattīsu patiṭṭhāpanaajjhāsayena vasanti, tāsaṃ abhāve pakkamanti. Tena vuttaṃ <bold>‘‘yathāajjhāsayaṃ viharitvā’’</bold>ti. <bold>Ajjhogāhetvā</bold>ti pavisitvā. <bold>Tiṃsamattā</bold>ti tiṃsapamāṇā. Sesamettha vuttanayameva.</paragraph>
    <centered line="305">Bhaddavaggiyakathāvaṇṇanā niṭṭhitā.</centered>
    <subhead line="306">Uruvelapāṭihāriyakathāvaṇṇanā</subhead>
    <paragraph line="307" number="37-38"> Uruvelakassapavatthumhi <bold>jaṭilo</bold>ti jaṭādharo. Jaṭā assa atthīti hi <bold>jaṭilo</bold>. Netīti <bold>nāyako,</bold> sāmaṃ vineti attano laddhiṃ sikkhāpetīti <bold>vināyako. Sace te kassapa agarū</bold>ti kassapa sace tuyhaṃ bhāriyaṃ aphāsukaṃ kiñci natthi. <bold>Agyāgāre</bold>ti aggisālāyaṃ. <bold>Ubhinnaṃ sajotibhūtāna</bold>nti ubhosu sajotibhūtesu pajjalitesu. <bold>Yatra hi nāmā</bold>ti yo nāma.</paragraph>
    <paragraph line="308" number="39"><bold>Ajjaṇho</bold>ti ajja ekadivasaṃ. <bold>Aggisālamhī</bold>ti agyāgāre. <bold>Sumanamanaso</bold>ti sundaracittasaṅkhātamano. <bold>Tejodhātūsu kusalo</bold>ti tejokasiṇasamāpattīsu kusalo. <bold>Udicchare</bold>ti ullokesuṃ, parivāresunti vā attho. <bold>Pattamhi odahitvā</bold>ti patte pakkhipitvā. <bold>Dhuvabhattenā</bold>ti niccabhattena.</paragraph>
    <paragraph line="309" number="40"><bold>Abhikkantāya rattiyā</bold>ti ettha <bold>abhikkanta</bold>-saddo khaye vattati, tena parikkhīṇāyarattiyāti attho. Ete hi cattāro mahārājāno majjhimayāmasamanantare āgatā. Niyāmo kiresa devatānaṃ, yadidaṃ buddhānaṃ vā buddhasāvakānaṃ vā upaṭṭhānaṃ āgacchantā majjhimayāmasamanantare āgacchanti. <bold>Abhikkantavaṇṇā</bold>ti abhirūpachavivaṇṇā, iṭṭhavaṇṇā manāpavaṇṇāti <pageBreak edition="Vipassana Research Institut" number="3.0187" /> vuttaṃ hoti. Devatā hi manussalokaṃ āgacchamānā pakativaṇṇaṃ pakatiiddhiṃ <pageBreak edition="Myanmar" number="3.0205" /> jahitvā oḷārikaṃ attabhāvaṃ katvā atirekavaṇṇavatthālaṅkārakāyādīhi obhāsaṃ muñcamānādivasena ca dibbaṃ iddhānubhāvañca nimminitvā naṭasamajjādīni gacchantā manussā viya abhisaṅkhatena kāyena āgacchanti. Tattha kāmāvacarā anabhisaṅkhatenapi āgantuṃ sakkonti oḷārikarūpattā. Tathā hi te kabaḷīkārāhārabhakkhā, rūpāvacarā pana anabhisaṅkhatena kāyena āgantuṃ na sakkonti sukhumatararūpattā. Tesañhi atisukhumova attabhāvo, na tena iriyāpathakappanaṃ hoti. Tasmā brahmalokepi brahmāno yebhuyyena nimmitarūpeneva pavattanti. Mūlapaṭisandhirūpañhi nesaṃ ativiya sukhumamahārūpaṃ, kevalaṃ taṃ cittuppādassa nissayādhiṭṭhānabhūtaṃ saṇṭhānavantaṃ hutvā tiṭṭhati.</paragraph>
    <paragraph line="310"><bold>Kevalakappa</bold>nti ettha <bold>kevala</bold>-saddassa anavasesattaṃ attho, <bold>kappa</bold>-saddassa samantabhāvo, tasmā <bold>kevalakappaṃ vanasaṇḍa</bold>nti anavasesaṃ samantato vanasaṇḍanti attho. Anavasesaṃ pharituṃ samatthassapi hi obhāsassa kenaci kāraṇena ekadesapharaṇampi siyā, ayaṃ pana sabbaso pharatīti dassetuṃ samantattho kappa-saddo gahito. Atha vā īsaṃ asamatthaṃ kevalakappaṃ. Bhagavato pabhāya anobhāsitameva hi padesaṃ devatā attano pabhāya obhāsenti. Na hi bhagavato pabhā kāyaci pabhāya abhibhūyati, sūriyādīnampi pana pabhaṃ sā abhibhuyya tiṭṭhatīti. <bold>Obhāsetvā</bold>ti vatthālaṅkārasarīrasamuṭṭhitāya ābhāya pharitvā, cando viya sūriyo viya ca ekobhāsaṃ ekapajjotaṃ karitvāti attho. Devatānañhi sarīrābhā dasadvādasayojanamattaṭṭhānaṃ tato bhiyyopi pharitvā tiṭṭhati, tathā vatthābharaṇādīsu samuṭṭhitā pabhā. <bold>Catuddisā</bold>ti catūsu disāsu. <bold>Yatra hi nāmā</bold>ti yaṃ nāma.</paragraph>
    <paragraph line="311" number="43"><bold>Aṅgamagadhā</bold>ti ubho aṅgamagadharaṭṭhavāsino. <bold>Iddhipāṭihāriya</bold>nti iddhibhūtaṃ pāṭihāriyaṃ, na ādesanānusāsanīpāṭihāriyanti attho. Tividhañhi pāṭihāriyaṃ iddhipāṭihāriyaṃ ādesanāpāṭihāriyaṃ anusāsanīpāṭihāriyanti. Tattha ‘‘idha bhikkhu ekopi hutvā bahudhā hoti, bahudhāpi hutvā eko hoti āvibhāvaṃ tirobhāva’’ntiādinayappavattaṃ (dī. ni. 1.238-239; ma. ni. 1.147; saṃ. ni. 2.70; 5.834) iddhividhameva <pageBreak edition="Myanmar" number="3.0206" /><bold>iddhipāṭihāriyaṃ</bold>. ‘‘Idha bhikkhu parasattānaṃ parapuggalānaṃ cittampi ādisati, cetasikampi ādisati, vitakkitampi ādisati, vicāritampi ādisati ‘evampi te mano, itthampi te mano’’’tiādinayappavattaṃ (paṭi. ma. 3.30) parassa cittaṃ ñatvā kathanaṃ <bold>ādesanāpāṭihāriyaṃ</bold>. ‘‘Idha bhikkhu evamanusāsati ‘evaṃ vitakketha, mā evaṃ vitakkayittha, evaṃ <pageBreak edition="Vipassana Research Institut" number="3.0188" /> manasi karotha, mā evaṃ mānasā karittha, idaṃ pajahatha, idaṃ upasampajja viharathā’’’ti (paṭi. ma. 3.30) evamādinayappavattā sāvakānaṃ buddhānañca sabbakālaṃ desetabbadhammadesanā <bold>anusāsanīpāṭihāriyaṃ</bold>.</paragraph>
    <paragraph line="312">Tattha (udā. aṭṭha. 1) pāṭihāriyapadassa vacanatthaṃ paṭipakkhaharaṇato rāgādikilesāpanayanato <bold>pāṭihāriya</bold>nti vadanti. Bhagavato pana paṭipakkhā rāgādayo na santi ye haritabbā, puthujjanānampi vigatūpakkilese aṭṭhaguṇasamannāgate citte hatapaṭipakkhe iddhividhaṃ vattati, tasmā tattha pavattavohārena ca na sakkā idha pāṭihāriyanti vattuṃ. Sace pana mahākāruṇikassa bhagavato veneyyagatā ca kilesā paṭipakkhā, tesaṃ haraṇato <bold>pāṭihāriya</bold>nti vuttaṃ, evaṃ sati yuttametaṃ. Atha vā bhagavato ca sāsanassa ca paṭipakkhā titthiyā, tesaṃ haraṇato <bold>pāṭihāriyaṃ</bold>. Te hi diṭṭhiharaṇavasena diṭṭhippakāsane asamatthabhāvena ca iddhiādesanānusāsanīhi haritā apanītā hontīti. <bold>Paṭī</bold>ti vā ayaṃ saddo pacchāti etassa atthaṃ bodheti ‘‘tasmiṃ paṭipaviṭṭhamhi, añño āgañchi brāhmaṇo’’tiādīsu (cūḷani. vatthugāthā 4) viya, tasmā samāhite citte vigatūpakkilesena katakiccena pacchā haritabbaṃ pavattetabbanti paṭihāriyaṃ, attano vā upakkilesesu catutthajjhānamaggehi haritesu pacchā haraṇaṃ paṭihāriyaṃ, iddhiādesanānusāsaniyo ca vigatūpakkilesena katakiccena sattahitatthaṃ puna pavattetabbā, haritesu ca attano upakkilesesu parasattānaṃ upakkilesaharaṇāni hontīti paṭihāriyāni bhavanti, paṭihāriyameva <bold>pāṭihāriyaṃ</bold>. Paṭihāriye vā iddhiādesanānusāsanīsamudāye bhavaṃ ekekaṃ <bold>pāṭihāriya</bold>nti vuccati. Paṭihāriyaṃ vā catutthajjhānaṃ maggo ca paṭipakkhaharaṇato, tattha jātaṃ nimittabhūte, tato vā āgatanti <bold>pāṭihāriyaṃ. Svātanāyā</bold>ti sve dātabbassa atthāya.</paragraph>
    <paragraph line="313" number="44"><bold>Paṃsukūlaṃ</bold><pageBreak edition="Myanmar" number="3.0207" /><bold>uppannaṃ hotī</bold>ti pariyesamānassa paṭilābhavasena uppannaṃ hoti. Vicittapāṭihāriyadassanatthāva sā pariyesanā. Yasmā pāṇinā phuṭṭhamatte sā pokkharaṇī nimmitā ahosi, tasmā vuttaṃ <bold>‘‘pāṇinā pokkharaṇiṃ khaṇitvā’’</bold>ti.</paragraph>
    <paragraph line="314" number="46-49"><bold>Jaṭilā</bold>ti tāpasā. Te hi jaṭādhāritāya idha ‘‘jaṭilā’’ti vuttā. <bold>Antaraṭṭhakāsu himapātasamaye</bold>ti hemantassa utuno abbhantarabhūte māghamāsassa avasāne catasso, phagguṇamāsassa ādimhi catassoti evaṃ ubhinnamantare aṭṭharattīsu himapatanakāle. <bold>Nerañjarāya ummujjantī</bold>ti keci tasmiṃ titthasammate udake paṭhamaṃ nimuggasakalasarīrā tato ummujjantā vuṭṭhahanti <pageBreak edition="Vipassana Research Institut" number="3.0189" /> uppilavanti. <bold>Nimujjantī</bold>ti sasīsaṃ udake osīdanti. <bold>Ummujjananimujjanampi karontī</bold>ti punappunaṃ ummujjananimujjanānipi karonti. Tattha hi keci ‘‘ekummujjaneneva pāpasuddhi hotī’’ti evaṃdiṭṭhikā, te ummujjanameva katvā gacchanti. Ummujjanaṃ pana nimujjanamantarena natthīti avinābhāvato nimujjanampi te karontiyeva. Yepi ‘‘ekanimujjaneneva pāpasuddhi hotī’’ti evaṃdiṭṭhikā, tepi ekavārameva nimujjitvā vuttanayeneva avinābhāvato ummujjanampi katvā pakkamanti. Apare ‘‘punappunaṃ ummujjananimujjanāni katvā nahāte pāpasuddhi hotī’’ti evaṃdiṭṭhikā, te kālena kālaṃ ummujjananimujjanāni karonti. Te sabbepi sandhāya vuttaṃ ‘‘ummujjantipi nimujjantipi ummujjananimujjanampi karontī’’ti. Ettha ca kiñcāpi nimujjanapubbakaṃ ummujjanaṃ, nimujjanameva pana karontā katipayā, ummujjanaṃ tadubhayañca karontā bahūti tesaṃ yebhuyyabhāvadassanatthaṃ ummujjanaṃ paṭhamaṃ vuttaṃ.</paragraph>
    <paragraph line="315" number="50-51"><bold>Udakavāhako</bold>ti udakogho. <bold>Reṇuhatāyā</bold>ti rajogatāya, rajokiṇṇāyāti vuttaṃ hoti. <bold>Neva ca kho tvaṃ kassapa arahā</bold>ti etena tadā kassapassa asekkhabhāvaṃ paṭikkhipati, <bold>nāpi arahattamaggasamāpanno</bold>ti etena sekkhabhāvaṃ. Ubhayenapissa anariyabhāvameva dīpeti. <bold>Sāpi te paṭipadā natthi, yāya tvaṃ arahā vā assasi arahattamaggaṃ vā samāpanno</bold>ti iminā panassa kalyāṇaputhujjanabhāvampi paṭikkhipati. Tattha <bold>paṭipadā</bold>ti sīlavisuddhiādayo cha visuddhiyo. Paṭipajjati etāya ariyamaggoti <bold>paṭipadā. Assasī</bold>ti <pageBreak edition="Myanmar" number="3.0208" /> bhaveyyāsi. <bold>Cirapaṭikā</bold>ti cirakālato paṭṭhāya, nāgadamanato paṭṭhāyāti attho. <bold>Khārikājamissa</bold>nti ettha <bold>khārī</bold>ti araṇīkamaṇḍalusūciādayo tāpasaparikkhārā, taṃ haraṇakājaṃ <bold>khārikājaṃ. Aggihutamissa</bold>nti dabbiādiaggipūjopakaraṇaṃ.</paragraph>
    <paragraph line="316" number="52-53"><bold>Upasaggo</bold>ti upaddavo. Idāni aḍḍhuḍḍhāni pāṭihāriyasahassāni ekato gaṇetvā dassetuṃ <bold>‘‘bhagavato adhiṭṭhānena pañca kaṭṭhasatāni na phāliyiṃsū’’</bold>tiādi āraddhaṃ. Nāgadamanādīni pana soḷasa pāṭihāriyāni idha na gaṇitāni, tehi saddhiṃ soḷasātirekaaḍḍhuḍḍhapāṭihāriyasahassānīti veditabbaṃ.</paragraph>
    <subhead line="317">Ādittapariyāyasuttavaṇṇanā</subhead>
    <paragraph line="318" number="54"> Idāni tassa bhikkhusahassassa ādittapariyāyadesanāya arahattappattiṃ dassetuṃ <bold>‘‘atha kho</bold><pageBreak edition="Vipassana Research Institut" number="3.0190" /><bold>bhagavā’’</bold>tiādi āraddhaṃ. Tattha <bold>gayāyaṃ viharati gayāsīse</bold>ti gayānāmikāya nadiyā avidūre bhavattā gāmo gayā nāma, tassaṃ gayāyaṃ viharati. Samīpatthe cetaṃ bhummavacanaṃ. Gayāgāmassa hi avidūre gayāti ekā pokkharaṇīpi atthi nadīpi gayāsīsanāmako hatthikumbhasadiso piṭṭhipāsāṇopi. Yattha bhikkhusahassassa okāso pahoti, bhagavā tattha viharati. Tena vuttaṃ <bold>‘‘gayāsīse’’</bold>ti, gayāgāmassa āsanne gayāsīsanāmake piṭṭhipāsāṇe viharatīti vuttaṃ hoti. <bold>Bhikkhū āmantesī</bold>ti tesaṃ sappāyadhammadesanaṃ vicinitvā taṃ desessāmīti āmantesi. Bhagavā hi taṃ iddhimayapattacīvaradharaṃ samaṇasahassaṃ ādāya gayāsīsaṃ gantvā tena parivārito nisīditvā ‘‘katarā nu kho etesaṃ dhammakathā sappāyā’’ti cintento ‘‘ime sāyaṃ pātaṃ aggiṃ paricaranti, imesaṃ dvādasāyatanāni ādittāni sampajjalitāni viya katvā dassessāmi, evaṃ ime arahattaṃ pāpuṇituṃ sakkhissantī’’ti sanniṭṭhānamakāsi. Atha nesaṃ tathā desetuṃ ‘‘sabbaṃ, bhikkhave, āditta’’ntiādinā imaṃ ādittapariyāyaṃ abhāsi.</paragraph>
    <paragraph line="319">Tattha (saṃ. ni. aṭṭha. 3.4.23) sabbaṃ nāma catubbidhaṃ sabbasabbaṃ āyatanasabbaṃ sakkāyasabbaṃ padesasabbanti. Tattha –</paragraph>
    <gatha1 line="320">‘‘Na <pageBreak edition="Myanmar" number="3.0209" /> tassa addiṭṭhamidhatthi kiñci;</gatha1>
    <gatha2 line="321">Atho aviññātamajānitabbaṃ;</gatha2>
    <gatha3 line="322">Sabbaṃ abhiññāsi yadatthi neyyaṃ;</gatha3>
    <gathalast line="323">Tathāgato tena samantacakkhū’’ti (mahāni. 156; cūḷani. dhotakamāṇavapucchāniddesa 32; paṭi. ma. 1.121) –</gathalast>
    <unindented line="324">Idaṃ <bold>sabbasabbaṃ</bold> nāma. ‘‘Sabbaṃ vo, bhikkhave, desessāmi, taṃ suṇāthā’’ti (saṃ. ni. 4.23) idaṃ <bold>āyatanasabbaṃ</bold> nāma. ‘‘Sabbadhammamūlapariyāyaṃ vo, bhikkhave, desessāmī’’ti (ma. ni. 1.1) idaṃ <bold>sakkāyasabbaṃ</bold> nāma. ‘‘Sabbadhammesu vā paṭhamasamannāhāro uppajjati cittaṃ mano mānasaṃ tajjā manoviññāṇadhātū’’ti idaṃ <bold>padesasabbaṃ</bold> nāma. Iti pañcārammaṇamattaṃ padesasabbaṃ, tebhūmakā dhammā sakkāyasabbaṃ, catubhūmakā dhammā āyatanasabbaṃ, yaṃ kiñci neyyaṃ sabbasabbaṃ. Padesasabbaṃ sakkāyasabbaṃ na pāpuṇāti tassa tebhūmakadhammesupi ekadesassa asaṅgaṇhanato. Sakkāyasabbaṃ āyatanasabbaṃ na pāpuṇāti lokuttaradhammānaṃ asaṅgaṇhanato. Āyatanasabbaṃ sabbasabbaṃ na pāpuṇāti. Kasmā? Yasmā āyatanasabbena catubhūmakadhammāva pariggahitā <pageBreak edition="Vipassana Research Institut" number="3.0191" />, na lakkhaṇapaññattiyoti. Imasmiṃ pana sutte āyatanasabbaṃ adhippetaṃ, tatthāpi idha vipassanupagadhammāva gahetabbā.</unindented>
    <paragraph line="325"><bold>Cakkhū</bold>ti (dha. sa. aṭṭha. 596; saṃ. ni. aṭṭha. 3.4.1) dve cakkhūni ñāṇacakkhu ceva maṃsacakkhu ca. Tattha ñāṇacakkhu pañcavidhaṃ buddhacakkhu dhammacakkhu samantacakkhu dibbacakkhu paññācakkhūti. Tesu <bold>buddhacakkhu</bold> nāma āsayānusayañāṇañceva indriyaparopariyattañāṇañca, yaṃ ‘‘buddhacakkhunā lokaṃ volokento’’ti (dī. ni. 2.69; ma. ni. 1.283) āgataṃ. <bold>Dhammacakkhu</bold> nāma heṭṭhimā tayo maggā tīṇi ca phalāni, yaṃ ‘‘virajaṃ vītamalaṃ dhammacakkhuṃ udapādī’’ti (dī. ni. 1.355; saṃ. ni. 5.1081) āgataṃ. <bold>Samantacakkhu</bold> nāma sabbaññutaññāṇaṃ, yaṃ ‘‘pāsādamāruyha samantacakkhū’’ti (dī. ni. 2.70; ma. ni. 1.282) āgataṃ. <bold>Dibbacakkhu</bold> nāma ālokavaḍḍhanena uppannañāṇaṃ, yaṃ ‘‘dibbena cakkhunā visuddhenā’’ti (ma. ni. 1.148, 284) āgataṃ. <bold>Paññācakkhu</bold> nāma catusaccaparicchedakañāṇaṃ, yaṃ ‘‘cakkhuṃ udapādī’’ti (saṃ. ni. 5.1081; mahāva. 15) āgataṃ. Maṃsacakkhupi duvidhaṃ sasambhāracakkhu pasādacakkhūti. Tesu yvāyaṃ akkhikūpake akkhipaṭalehi parivārito maṃsapiṇḍo, yattha catasso dhātuyo vaṇṇagandharasojā sambhavo jīvitaṃ <pageBreak edition="Myanmar" number="3.0210" /> bhāvo cakkhuppasādo kāyappasādoti saṅkhepato terasa sambhārā honti, vitthārato pana catasso dhātuyo vaṇṇagandharasojā sambhavoti ime nava catusamuṭṭhānavasena chattiṃsa, jīvitaṃ bhāvo cakkhuppasādo kāyappasādoti ime kammasamuṭṭhānā tāva cattāroti cattālīsa sambhārā honti, idaṃ <bold>sasambhāracakkhu</bold> nāma. Yaṃ panettha setamaṇḍalaparicchinnena kaṇhamaṇḍalena parivārite diṭṭhimaṇḍale sanniviṭṭhaṃ rūpadassanasamatthaṃ pasādamattaṃ, idaṃ <bold>pasādacakkhu</bold> nāma. Tassa tato paresañca sotādīnaṃ vitthārakathā <bold>visuddhimagge</bold> (visuddhi. 2.436) vuttāva.</paragraph>
    <paragraph line="326">Tattha yadidaṃ pasādacakkhu, tañca gahetvā bhagavā <bold>‘‘cakkhu āditta’’</bold>ntiādimāha. Tattha <bold>āditta</bold>nti padittaṃ, sampajjalitaṃ ekādasahi aggīhi ekajālībhūtanti attho. Cakkhusannissitaṃ viññāṇaṃ <bold>cakkhuviññāṇaṃ,</bold> cakkhussa vā kāraṇabhūtassa viññāṇaṃ <bold>cakkhuviññāṇaṃ</bold>. Kāmaṃ rūpālokamanasikārādayopi tassa viññāṇassa kāraṇaṃ, te pana sādhāraṇakāraṇaṃ, cakkhu asādhāraṇanti asādhāraṇakāraṇenāyaṃ niddeso yathā ‘‘yavaṅkuro’’ti. <bold>Sotaviññāṇā</bold>dīsupi eseva nayo. Cakkhusannissito phasso <bold>cakkhusamphasso,</bold> cakkhuviññāṇasampayuttaphassassetaṃ adhivacanaṃ. <bold>Sotasamphassā</bold>dīsupi eseva nayo. <bold>Cakkhusamphassapaccayā uppajjati</bold><pageBreak edition="Vipassana Research Institut" number="3.0192" /><bold>vedayita</bold>nti cakkhusamphassaṃ mūlapaccayaṃ katvā uppannā sampaṭicchanasantīraṇavoṭṭhabbanajavanavedanā. Cakkhuviññāṇasampayuttāya pana vedanāya cakkhusamphassassa paccayabhāve vattabbameva natthi. Cakkhusamphasso hi sahajātāya vedanāya sahajātādivasena, asahajātāya upanissayādivasena paccayo hoti. Teneva ‘‘cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā’’ti vuttaṃ. <bold>Sotadvāravedanā</bold>dīsupi eseva nayo. Ettha pana <bold>mano</bold>ti bhavaṅgacittaṃ manodvārassa adhippetattā. <bold>Dhammā</bold>ti dhammārammaṇaṃ. <bold>Manoviññāṇa</bold>nti sahāvajjanakaṃ javanaṃ. <bold>Manosamphasso</bold>ti bhavaṅgasahajāto phasso. <bold>Vedayita</bold>nti āvajjanavedanāya saddhiṃ javanavedanā. Bhavaṅgasampayuttāya pana vedanāya gahaṇe vattabbameva natthi. Āvajjanaṃ vā bhavaṅgato amocetvā <bold>mano</bold>ti sāvajjanaṃ bhavaṅgaṃ daṭṭhabbaṃ. <bold>Dhammā</bold>ti dhammārammaṇameva. <bold>Manoviññāṇa</bold>nti javanaviññāṇaṃ. <bold>Manosamphasso</bold>ti <pageBreak edition="Myanmar" number="3.0211" /> bhavaṅgāvajjanasahajāto phasso. <bold>Vedayita</bold>nti javanasahajātā vedanā, bhavaṅgāvajjanasahajātāpi vaṭṭatiyeva.</paragraph>
    <paragraph line="327"><bold>Rāgagginā</bold>tiādīsu rāgova anudahanaṭṭhena aggīti <bold>rāgaggi</bold>. Rāgo hi tikhiṇaṃ hutvā uppajjamāno satte anudahati jhāpeti, tasmā ‘‘aggī’’ti vuccati. Itaresupi dvīsu eseva nayo. Tatrimāni vatthūni (dī. ni. aṭṭha. 3.305; vibha. aṭṭha. 924) – ekā daharabhikkhunī cittalapabbatavihāre uposathāgāraṃ gantvā dvārapālarūpaṃ olokayamānā ṭhitā. Athassā anto rāgo tikhiṇataro hutvā uppanno, tasmā taṃsamuṭṭhānā tejodhātu ativiya tikhiṇabhāvena saddhiṃ attanā sahajātadhammehi hadayapadesaṃ jhāpesi yathā taṃ bāhirā tejodhātu sannissayaṃ, tena sā bhikkhunī jhāyitvā kālamakāsi. Bhikkhuniyo gacchamānā ‘‘ayaṃ daharā ṭhitā, pakkosatha na’’nti āhaṃsu. Ekā gantvā ‘‘kasmā ṭhitāsī’’ti hatthe gaṇhi. Gahitamattā parivattitvā papatā. Idaṃ tāva rāgassa anudahanatāya vatthu.</paragraph>
    <paragraph line="328">Dosassa pana anudahanatāya manopadosikā devā daṭṭhabbā. Tesu (dī. ni. aṭṭha. 1.47-48) kira eko devaputto ‘‘nakkhattaṃ kīḷissāmī’’ti saparivāro rathena vīthiṃ paṭipajjati. Athañño nikkhamanto taṃ purato gacchantaṃ disvā ‘‘bho ayaṃ kapaṇo adiṭṭhapubbaṃ viya etaṃ disvā pītiyā uddhumāto viya bhijjamāno viya ca gacchatī’’ti kujjhati. Purato gacchantopi nivattitvā taṃ kuddhaṃ disvā kuddhā nāma suvijānā hontīti kuddhabhāvamassa ñatvā ‘‘tvaṃ kuddho mayhaṃ kiṃ karissasi, ayaṃ sampatti mayā dānasīlādīnaṃ vasena laddhā, na tuyhaṃ vasenā’’ti paṭikujjhati. Ekasmiñhi kuddhe itaro akuddho rakkhati. Kuddhassa hi so kodho itarasmiṃ akujjhante anupādāno ekavārameva uppattiyā anāsevano <pageBreak edition="Vipassana Research Institut" number="3.0193" /> cāvetuṃ na sakkoti, udakaṃ patvā aggi viya nibbāyati, tasmā akuddho taṃ cavanato rakkhati. Ubhosu pana kuddhesu ekassa kodho itarassa paccayo hoti, tassapi kodho itarassa paccayo hotīti ubho kandantānaṃyeva orodhānaṃ cavanti. Ubhosu hi kuddhesu bhiyyo bhiyyo aññamaññamhi parivaḍḍhanavasena tikhiṇasamudācāro nissayadahanaraso <pageBreak edition="Myanmar" number="3.0212" /> kodho uppajjamāno hadayavatthuṃ niddahanto accantasukhumālaṃ karajakāyaṃ vināseti, tato sakalopi attabhāvo antaradhāyati. Idaṃ dosassa anudahanatāya vatthu.</paragraph>
    <paragraph line="329">Mohassa pana anudahanatāya khiḍḍāpadosikā devā daṭṭhabbā. Mohavasena hi tesaṃ satisammoso hoti, tasmā khiḍḍāvasena āhārakālaṃ ativattetvā kālaṃ karonti. Te (dī. ni. aṭṭha. 1.45-46) kira puññavisesādhigatena mahantena attano sirivibhavena nakkhattaṃ kīḷantā tāya sampattimahantatāya ‘‘āhāraṃ paribhuñjimha, na paribhuñjimhā’’tipi na jānanti. Atha ekāhārātikkamanato paṭṭhāya nirantaraṃ khādantāpi pivantāpi cavantiyeva na tiṭṭhanti. Kasmā? Kammajatejassa balavatāya. Manussānañhi kammajatejo mando, karajakāyo balavā. Tesaṃ tejassa mandatāya karajakāyassa balavatāya sattāhampi atikkamitvā uṇhodakaacchayāguādīhi sakkā vatthuṃ upatthambhetuṃ. Devānaṃ pana tejo balavā hoti uḷārapuññanibbattattā uḷāragarusiniddhasudhāhārajiraṇato ca, karajaṃ mandaṃ mudusukhumālabhāvato. Teneva hi bhagavā indasālaguhāyaṃ pakatipathaviyaṃ patiṭṭhātuṃ asakkontaṃ sakkaṃ devarājānaṃ ‘‘oḷārikakāyaṃ adhiṭṭhāhī’’ti āha, tasmā te ekaṃ āhāravelaṃ atikkamitvā saṇṭhātuṃ na sakkonti. Yathā nāma gimhānaṃ majjhanhike tattapāsāṇe ṭhapitaṃ padumaṃ vā uppalaṃ vā sāyanhasamaye ghaṭasatenapi siñciyamānaṃ pākatikaṃ na hoti vinassatiyeva, evameva pacchā nirantaraṃ khādantāpi pivantāpi cavantiyeva na tiṭṭhanti.</paragraph>
    <paragraph line="330">Ko pana tesaṃ āhāro, kā āhāravelāti? Sabbesampi kāmāvacaradevānaṃ sudhā āhāro, so heṭṭhimehi heṭṭhimehi uparimānaṃ uparimānaṃ paṇītatamo hoti. Taṃ yathāsakaṃ divasavasena divase divase bhuñjanti. Keci pana ‘‘biḷārapadappamāṇaṃ sudhāhāraṃ bhuñjanti. So jivhāya ṭhapitamatto yāva kesagganakhaggā kāyaṃ pharati, tesaṃyeva divasavasena sattadivasaṃ yāpanasamatthova hotī’’ti vadanti.</paragraph>
    <paragraph line="331">Ke pana te khiḍḍāpadosikā nāma devāti? Ime nāmāti aṭṭhakathāyaṃ vicāraṇā natthi, ‘‘kammajatejo balavā hoti, karajaṃ manda’’nti avisesena <pageBreak edition="Myanmar" number="3.0213" /> vuttattā pana ye keci kabaḷīkārāhārūpajīvino <pageBreak edition="Vipassana Research Institut" number="3.0194" /> evaṃ karonti, te evaṃ cavantīti veditabbā. Keci panāhu ‘‘nimmānaratiparanimmitavasavattino te devā. Khiḍḍāya padussanamatteneva hete khiḍḍāpadosikāti vuttā’’ti. Manopadosikā pana cātumahārājikāti aṭṭhakathāyameva vuttaṃ. Keci pana ‘‘khiḍḍāpadosikāpi cātumahārājikāyevā’’ti vadanti. Evaṃ tāva rāgādayo tayo anudahanaṭṭhena ‘‘aggī’’ti veditabbā. Jātiādittayaṃ pana nānappakāradukkhavatthubhāvena anudahanato aggi. Sokādīnaṃ anudahanatā pākaṭāyeva. Sesamettha vuttanayameva. Iti imasmiṃ sutte dukkhalakkhaṇaṃ kathitaṃ cakkhādīnaṃ ekādasahi aggīhi ādittabhāvena dukkhamatāya dukkhabhāvassa kathitattā.</paragraph>
    <centered line="332">Ādittapariyāyasuttavaṇṇanā niṭṭhitā.</centered>
    <centered line="333">Uruvelapāṭihāriyakathāvaṇṇanā niṭṭhitā.</centered>
    <subhead line="334">Bimbisārasamāgamakathāvaṇṇanā</subhead>
    <paragraph line="335" number="55"> Idāni ‘‘atha kho bhagavā gayāsīse yathābhirantaṃ viharitvā’’tiādīsu yā sā anuttānapadavaṇṇanā, taṃ dassetuṃ <bold>‘‘laṭṭhivaneti tāluyyāne’’</bold>tiādi āraddhaṃ. Tattha <bold>tāluyyāne</bold>ti tālarukkhānaṃ bahubhāvato evaṃladdhanāme uyyāne. <bold>Appekacce yena bhagavā tenañjaliṃ paṇāmetvā</bold>tiādīsu <bold>añjaliṃ paṇāmetvā</bold>ti ye ubhatopakkhikā, te sandhāyetaṃ vuttaṃ. Te kira evaṃ cintayiṃsu ‘‘sace no micchādiṭṭhikā codessanti ‘kasmā tumhe samaṇaṃ gotamaṃ vanditthā’ti, tesaṃ ‘kiṃ añjalimattakaraṇenapi vanditaṃ hotī’ti vakkhāma. Sace no sammādiṭṭhikā codessanti ‘kasmā bhagavantaṃ na vanditthā’ti, ‘kiṃ sīsena bhūmiṃ paharanteneva vanditaṃ hoti, nanu añjalikammampi vandanā evā’ti vakkhāmā’’ti. <bold>Nāmagottaṃ sāvetvā</bold>ti ‘‘bho gotama, ahaṃ asukassa putto datto nāma mitto nāma idha āgato’’ti vadantā nāmaṃ sāventi nāma, ‘‘bho gotama, ahaṃ vāseṭṭho nāma kaccāno nāma idhāgato’’ti vadantā gottaṃ sāventi nāma. Ete kira daliddā jiṇṇakulaputtā parisamajjhe nāmagottavasena pākaṭā bhavissāmāti evaṃ <pageBreak edition="Myanmar" number="3.0214" /> akaṃsu. Ye pana tuṇhībhūtā nisīdiṃsu, te kerāṭikā ceva andhabālā ca. Tattha kerāṭikā ‘‘ekaṃ dve kathāsallāpe karonte vissāsiko hoti, atha vissāse sati ekaṃ dve bhikkhā adātuṃ na yutta’’nti tato attānaṃ mocentā tuṇhī nisīdanti. Andhabālā aññāṇatāyeva avakkhittā mattikāpiṇḍo viya yattha katthaci tuṇhībhūtā nisīdanti.</paragraph>
    <paragraph line="336"><bold>Kisakovadāno</bold>ti <pageBreak edition="Vipassana Research Institut" number="3.0195" /> ettha kisakānaṃ ovadāno <bold>kisakovadāno</bold>ti imaṃ tāva atthavikappaṃ dassetuṃ <bold>‘‘tāpasacariyāya kisasarīrattā’’</bold>tiādi vuttaṃ. <bold>Aggihutta</bold>nti aggiparicaraṇaṃ. Rūpādayova idha kāmanīyaṭṭhena ‘‘kāmā’’ti vuttāti āha <bold>‘‘ete rūpādayo kāme’’</bold>ti. <bold>Yaññā abhivadantī</bold>ti yāgahetu ijjhantīti vadanti. <bold>Upadhīsū</bold>ti ettha cattāro upadhī kāmupadhi khandhupadhi kilesupadhi abhisaṅkhārupadhīti. Kāmāpi hi ‘‘yaṃ pañca kāmaguṇe paṭicca uppajjati sukhaṃ somanassaṃ, ayaṃ kāmānaṃ assādo’’ti (ma. ni. 1.167) evaṃ vuttassa sukhassa adhiṭṭhānabhāvato upadhīyati ettha sukhanti iminā vacanatthena ‘‘upadhī’’ti vuccanti. Khandhāpi khandhamūlakassa dukkhassa adhiṭṭhānabhāvato, kilesāpi apāyadukkhassa adhiṭṭhānabhāvato, abhisaṅkhārāpi bhavadukkhassa adhiṭṭhānabhāvato ‘‘upadhī’’ti vuccanti, tesu khandhupadhi idhādhippetoti āha <bold>‘‘khandhupadhīsu malanti ñatvā’’</bold>ti. <bold>Yaññā malameva vadantī</bold>ti yāgahetu malameva ijjhatīti vadanti. <bold>Yiṭṭhe</bold>ti mahāyāge. <bold>Hute</bold>ti divase divase kattabbaaggiparicaraṇe. <bold>Kāmabhave asatta</bold>nti kāmabhave alaggaṃ, tabbinimuttanti vuttaṃ hoti.</paragraph>
    <paragraph line="337" number="57-58"><bold>Āsīsanā</bold>ti patthanā. Dibbasuvaṇṇesupi siṅgīsuvaṇṇassa sabbaseṭṭhattā <bold>‘‘siṅgīnikkhasavaṇṇo’’</bold>ti vuttaṃ. Yatheva hi manussaparibhoge suvaṇṇe yuttikataṃ hīnaṃ, tato rasaviddhaṃ seṭṭhaṃ, rasaviddhato ākaruppannaṃ, tato yaṃ kiñci dibbaṃ seṭṭhaṃ, evaṃ dibbasuvaṇṇesupi cāmīkarato sātakumbhaṃ, sātakumbhato jambunadaṃ, jambunadato siṅgīsuvaṇṇaṃ, tasmā taṃ sabbaseṭṭhaṃ. <bold>Siṅgīnikkha</bold>nti ca nikkhaparimāṇena siṅgīsuvaṇṇena kataṃ suvaṇṇapaṭṭaṃ. Ūnakanikkhena katañhi ghaṭṭanamajjanakkhamaṃ na hoti, atirekena kataṃ ghaṭṭanamajjanaṃ khamati, vaṇṇavantaṃ pana na hoti, pharusadhātukaṃ khāyati, nikkhena kataṃ ghaṭṭanamajjanañceva khamati vaṇṇavantañca hoti. Nikkhaṃ pana vīsatisuvaṇṇanti keci <pageBreak edition="Myanmar" number="3.0215" />. Pañcavīsatisuvaṇṇanti apare. <bold>Majjhimanikāyaṭṭhakathāyaṃ</bold> pana ‘‘nikkhaṃ nāma pañcasuvaṇṇā’’ti vuttaṃ. <bold>Suvaṇṇo</bold> nāma catudharaṇanti vadanti.</paragraph>
    <paragraph line="338"><bold>Dasasu ariyavāsesu vutthavāso</bold>ti –</paragraph>
    <indent line="339">‘‘Idha, (dī. ni. 3.348; a. ni. 10.20) bhikkhave, bhikkhu pañcaṅgavippahīno hoti chaḷaṅgasamannāgato ekārakkho caturāpasseno panuṇṇapaccekasacco samavayasaṭṭhesano anāvilasaṅkappo passaddhakāyasaṅkhāro suvimuttacitto suvimuttapañño.</indent>
    <indent line="340">‘‘Kathañca <pageBreak edition="Vipassana Research Institut" number="3.0196" />, bhikkhave, bhikkhu pañcaṅgavippahīno hoti? Idha, bhikkhave, bhikkhuno kāmacchando pahīno hoti, byāpādo pahīno hoti, thinamiddhaṃ pahīnaṃ hoti, uddhaccakukkuccaṃ pahīnaṃ hoti, vicikicchā pahīnā hoti. Evaṃ kho, bhikkhave, bhikkhu pañcaṅgavippahīno hoti.</indent>
    <indent line="341">‘‘Kathañca, bhikkhave, bhikkhu chaḷaṅgasamannāgato hoti? Idha, bhikkhave, bhikkhu cakkhunā rūpaṃ disvā neva sumano hoti na dummano, upekkhako viharati sato sampajāno. Sotena saddaṃ sutvā…pe… ghānena gandhaṃ ghāyitvā… jivhāya rasaṃ sāyitvā… kāyena phoṭṭhabbaṃ phusitvā… manasā dhammaṃ viññāya neva sumano hoti na dummano, upekkhako viharati sato sampajāno. Evaṃ kho, bhikkhave, bhikkhu chaḷaṅgasamannāgato hoti.</indent>
    <indent line="342">‘‘Kathañca, bhikkhave, bhikkhu ekārakkho hoti? Idha, bhikkhave, bhikkhu satārakkhena cetasā samannāgato hoti. Evaṃ kho, bhikkhave, bhikkhu ekārakkho hoti.</indent>
    <indent line="343">‘‘Kathañca, bhikkhave, bhikkhu caturāpasseno hoti? Idha, bhikkhave, bhikkhu saṅkhāyekaṃ paṭisevati, saṅkhāyekaṃ adhivāseti, saṅkhāyekaṃ parivajjeti, saṅkhāyekaṃ vinodeti. Evaṃ kho, bhikkhave, bhikkhu caturāpasseno hoti.</indent>
    <indent line="344">‘‘Kathañca, bhikkhave, bhikkhu panuṇṇapaccekasacco hoti? Idha, bhikkhave, bhikkhu yāni tāni puthusamaṇabrāhmaṇānaṃ puthupaccekasaccāni <pageBreak edition="Myanmar" number="3.0216" />, sabbāni tāni nuṇṇāni honti panuṇṇāni cattāni vantāni muttāni pahīnāni paṭinissaṭṭhāni. Evaṃ kho, bhikkhave, bhikkhu panuṇṇapaccekasacco hoti.</indent>
    <indent line="345">‘‘Kathañca, bhikkhave, bhikkhu samavayasaṭṭhesano hoti? Idha, bhikkhave, bhikkhuno kāmesanā pahīnā hoti, bhavesanā pahīnā hoti, brahmacariyesanā paṭippassaddhā. Evaṃ kho, bhikkhave, bhikkhu samavayasaṭṭhesano hoti.</indent>
    <indent line="346">‘‘Kathañca, bhikkhave, bhikkhu anāvilasaṅkappo hoti? Idha, bhikkhave, bhikkhuno <pageBreak edition="Vipassana Research Institut" number="3.0197" /> kāmasaṅkappo pahīno hoti, byāpādasaṅkappo pahīno hoti, vihiṃsāsaṅkappo pahīno hoti. Evaṃ kho, bhikkhave, bhikkhu anāvilasaṅkappo hoti.</indent>
    <indent line="347">‘‘Kathañca, bhikkhave, bhikkhu passaddhakāyasaṅkhāro hoti? Idha, bhikkhave, bhikkhu sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati. Evaṃ kho, bhikkhave, bhikkhu passaddhakāyasaṅkhāro hoti.</indent>
    <indent line="348">‘‘Kathañca, bhikkhave, bhikkhu suvimuttacitto hoti? Idha, bhikkhave, bhikkhuno rāgācittaṃ vimuttaṃ hoti, dosā cittaṃ vimuttaṃ hoti, mohā cittaṃ vimuttaṃ hoti. Evaṃ kho, bhikkhave, bhikkhu suvimuttacitto hoti.</indent>
    <indent line="349">‘‘Kathañca, bhikkhave, bhikkhu suvimuttapañño hoti? Idha, bhikkhave, bhikkhu ‘rāgo me pahīno ucchinnamūlo tālāvatthukato anabhāvaṃkato āyatiṃ anuppādadhammo’ti pajānāti, ‘doso me pahīno…pe… moho me pahīno ucchinnamūlo tālāvatthukato anabhāvaṃkato āyatiṃ anuppādadhammo’ti pajānāti. Evaṃ kho, bhikkhave, bhikkhu suvimuttapañño hotī’’ti (dī. ni. 3.348; a. ni. 10.20) –</indent>
    <unindented line="350">Evamāgatesu dasasu ariyavāsesu vutthavāso.</unindented>
    <paragraph line="351">Tattha vasanti etthāti vāsā, ariyānaṃ eva vāsāti <bold>ariyavāsā</bold> anariyānaṃ tādisānaṃ vāsānaṃ asambhavato. Ariyāti cettha ukkaṭṭhaniddesena <pageBreak edition="Myanmar" number="3.0217" /> khīṇāsavā gahitā. <bold>Ekārakkho</bold>ti ekā satisaṅkhātā ārakkhā etassāti ekārakkho. Khīṇāsavassa (dī. ni. aṭṭha. 3.348; a. ni. aṭṭha. 3.10.20) hi tīsu dvāresu sabbakāle sati ārakkhakiccaṃ sādheti. Tenevassa carato ca tiṭṭhato ca suttassa ca jāgarassa ca satataṃ samitaṃ ñāṇadassanaṃ paccupaṭṭhitaṃ hotīti vuccati.</paragraph>
    <paragraph line="352"><bold>Caturāpasseno</bold>ti cattāri apassenāni apassayā etassāti caturāpasseno. <bold>Saṅkhāyā</bold>ti ñāṇena (dī. ni. aṭṭha. 3.308). <bold>Paṭisevatī</bold>ti ñāṇena ñatvā sevitabbayuttakameva sevati. Tassa vitthāro ‘‘paṭisaṅkhā yoniso cīvaraṃ paribhuñjatī’’tiādinā (ma. ni. 1.23; a. ni. 6.58) nayena veditabbo. <bold>Saṅkhāyekaṃ adhivāsetī</bold>ti ñāṇena ñatvā adhivāsetabbayuttakameva adhivāseti. Vitthāro panettha ‘‘paṭisaṅkhā yoniso khamo hoti sītassā’’tiādinā (ma. ni. 1.24) nayena <pageBreak edition="Vipassana Research Institut" number="3.0198" /> veditabbo. <bold>Parivajjetī</bold>ti ñāṇena ñatvā parivajjetabbayuttakameva parivajjeti. Tassa vitthāro ‘‘paṭisaṅkhā yoniso caṇḍaṃ hatthiṃ parivajjetī’’tiādinā nayena veditabbo. <bold>Vinodetī</bold>ti ñāṇena ñatvā vinodetabbameva vinodeti nudati nīharati anto vasituṃ na deti. Tassa vitthāro ‘‘uppannaṃ kāmavitakkaṃ nādhivāsetī’’tiādinā nayena veditabbo.</paragraph>
    <paragraph line="353"><bold>Panuṇṇapaccekasacco</bold>ti (a. ni. aṭṭha. 2.4.38; dī. ni. aṭṭha. 3.348) ‘‘idameva dassanaṃ saccaṃ, idameva sacca’’nti evaṃ pāṭiyekkaṃ gahitattā paccekasaṅkhātāni diṭṭhisaccāni panuṇṇāni nīhaṭāni pahīnāni assāti panuṇṇapaccekasacco. <bold>Puthusamaṇabrāhmaṇāna</bold>nti bahūnaṃ samaṇabrāhmaṇānaṃ. Ettha ca <bold>samaṇā</bold>ti pabbajjupagatā. <bold>Brāhmaṇā</bold>ti bhovādino. <bold>Puthupaccekasaccānī</bold>ti bahūni pāṭekkasaccāni, ‘‘idameva dassanaṃ saccaṃ, idameva sacca’’nti pāṭiyekkaṃ gahitāni bahūni saccānīti attho. <bold>Nuṇṇānī</bold>ti nīhaṭāni. <bold>Panuṇṇānī</bold>ti suṭṭhu nīhatāni. <bold>Cattānī</bold>ti vissaṭṭhāni. <bold>Vantānī</bold>ti vamitāni. <bold>Muttānī</bold>ti chinnabandhanāni katāni. <bold>Pahīnānī</bold>ti pajahitāni. <bold>Paṭinissaṭṭhānī</bold>ti yathā na puna cittaṃ ārohanti, evaṃ paṭivissajjitāni. Sabbāneva cetāni ariyamaggādhigamato pubbe gahitassa diṭṭhiggāhassa vissaṭṭhabhāvavevacanāni.</paragraph>
    <paragraph line="354"><bold>Samavayasaṭṭhesano</bold>ti <pageBreak edition="Myanmar" number="3.0218" /> (dī. ni. aṭṭha. 3.348; a. ni. aṭṭha. 3.10.20) ettha <bold>avayā</bold>ti anūnā. <bold>Saṭṭhā</bold>ti nissaṭṭhā. Sammā avayā saṭṭhā esanā assāti <bold>samavayasaṭṭhesano,</bold> sammā vissaṭṭhasabbaesanoti attho. <bold>‘‘Rāgā cittaṃ vimutta’’</bold>ntiādīhi maggassa kiccanipphatti kathitā rāgādīnaṃ pahīnabhāvadīpanato. <bold>‘‘Rāgo me pahīno’’</bold>tiādīhi paccavekkhaṇāmukhena ariyaphalaṃ kathitaṃ. Adhigate hi aggaphale sabbaso rāgādīnaṃ anuppādadhammataṃ pajānāti, tañca pajānanaṃ paccavekkhaṇañāṇanti. Tattha pañcaṅgavippahānapaccekasaccāpanodanaesanāsamavayasajjanāni ‘‘saṅkhāyekaṃ paṭisevati adhivāseti parivajjeti vinodetī’’ti vuttesu apassenesu vinodanā ca maggakiccāneva, itare ca maggeneva samijjhanti.</paragraph>
    <paragraph line="355"><bold>Dasabalo</bold>ti kāyabalasaṅkhātāni ñāṇabalasaṅkhātāni ca dasa balāni etassāti dasabalo. Duvidhañhi <pageBreak edition="Vipassana Research Institut" number="3.0199" /> tathāgatassa balaṃ kāyabalaṃ ñāṇabalañca. Tesu kāyabalaṃ hatthikulānusārena veditabbaṃ. Vuttañhetaṃ porāṇehi –</paragraph>
    <gatha1 line="356">‘‘Kāḷāvakañca gaṅgeyyaṃ, paṇḍaraṃ tambapiṅgalaṃ;</gatha1>
    <gathalast line="357">Gandhamaṅgalahemañca, uposathachaddantime dasā’’ti. (ma. ni. aṭṭha. 1.148; saṃ. ni. aṭṭha. 2.2.22; a. ni. aṭṭha. 3.10.21; vibha. aṭṭha 76; udā. aṭṭha. 75; bu. vaṃ. aṭṭha. 1.39; paṭi. ma. aṭṭha. 2.2.44; cūḷani. aṭṭha. 81);</gathalast>
    <paragraph line="358">Imāni hi dasa hatthikulāni. Tattha <bold>kāḷāvaka</bold>nti pakatihatthikulaṃ daṭṭhabbaṃ. Yaṃ dasannaṃ purisānaṃ kāyabalaṃ, taṃ ekassa kāḷāvakassa hatthino. Yaṃ dasannaṃ kāḷāvakānaṃ balaṃ, taṃ ekassa gaṅgeyyassa. Yaṃ dasannaṃ gaṅgeyyānaṃ, taṃ ekassa paṇḍarassa. Yaṃ dasannaṃ paṇḍarānaṃ, taṃ ekassa tambassa. Yaṃ dasannaṃ tambānaṃ, taṃ ekassa piṅgalassa. Yaṃ dasannaṃ piṅgalānaṃ, taṃ ekassa gandhahatthino. Yaṃ dasannaṃ gandhahatthīnaṃ, taṃ ekassa maṅgalassa. Yaṃ dasannaṃ maṅgalānaṃ, taṃ ekassa hemavatassa. Yaṃ dasannaṃ hemavatānaṃ, taṃ ekassa uposathassa. Yaṃ dasannaṃ uposathānaṃ, taṃ ekassa chaddantassa. Yaṃ dasannaṃ chaddantānaṃ, taṃ ekassa tathāgatassa kāyabalaṃ. Nārāyanasaṅghātabalantipi idameva vuccati. Tattha nārā vuccanti rasmiyo, tā bahū nānāvidhā tato uppajjantīti <bold>nārāyanaṃ,</bold> vajiraṃ, tasmā vajirasaṅghātabalanti attho. Tadetaṃ pakatihatthigaṇanāya hatthīnaṃ koṭisahassānaṃ, purisagaṇanāya dasannaṃ <pageBreak edition="Myanmar" number="3.0219" /> purisakoṭisahassānaṃ balaṃ hoti. Idaṃ tāva tathāgatassa <bold>kāyabalaṃ</bold>.</paragraph>
    <paragraph line="359"><bold>Ñāṇabalaṃ</bold> pana pāḷiyaṃ āgatameva. Tatrāyaṃ pāḷi (ma. ni. 1.148; a. ni. 10.21) –</paragraph>
    <indent line="360">‘‘Dasa kho panimāni, sāriputta, tathāgatassa tathāgatabalāni, yehi balehi samannāgato tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. Katamāni dasa? Idha, sāriputta, tathāgato ṭhānañca ṭhānato aṭṭhānañca aṭṭhānato yathābhūtaṃ pajānāti, yampi, sāriputta, tathāgato ṭhānañca ṭhānato aṭṭhānañca aṭṭhānato yathābhūtaṃ pajānāti. Idampi, sāriputta, tathāgatassa tathāgatabalaṃ hoti, yaṃ balaṃ āgamma <pageBreak edition="Vipassana Research Institut" number="3.0200" /> tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. (1)</indent>
    <indent line="361">‘‘Puna caparaṃ, sāriputta, tathāgato atītānāgatapaccuppannānaṃ kammasamādānānaṃ ṭhānaso hetuso vipākaṃ yathābhūtaṃ pajānāti…pe…. (2)</indent>
    <indent line="362">‘‘Puna caparaṃ, sāriputta, tathāgato sabbatthagāminiṃ paṭipadaṃ yathābhūtaṃ pajānāti…pe…. (3)</indent>
    <indent line="363">‘‘Puna caparaṃ, sāriputta, tathāgato anekadhātuṃ nānādhātuṃ lokaṃ yathābhūtaṃ pajānāti…pe…. (4)</indent>
    <indent line="364">‘‘Puna caparaṃ, sāriputta, tathāgato sattānaṃ nānādhimuttikataṃ yathābhūtaṃ pajānāti…pe…. (5)</indent>
    <indent line="365">‘‘Puna caparaṃ, sāriputta, tathāgato parasattānaṃ parapuggalānaṃ indriyaparopariyattaṃ yathābhūtaṃ pajānāti…pe…. (6)</indent>
    <indent line="366">‘‘Puna caparaṃ, sāriputta, tathāgato jhānavimokkhasamādhisamāpattīnaṃ saṃkilesaṃ vodānaṃ vuṭṭhānaṃ yathābhūtaṃ pajānāti…pe…. (7)</indent>
    <indent line="367">‘‘Puna <pageBreak edition="Myanmar" number="3.0220" /> caparaṃ, sāriputta, tathāgato anekavihitaṃ pubbenivāsaṃ anussarati. Seyyathidaṃ? Ekampi jātiṃ dvepi jātiyo…pe… iti sākāraṃ sauddesaṃ anekavihitaṃ pubbenivāsaṃ anussarati…pe…. (8)</indent>
    <indent line="368">‘‘Puna caparaṃ, sāriputta, tathāgato dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate, yathākammūpage satte pajānāti…pe…. (9)</indent>
    <indent line="369">‘‘Puna caparaṃ, sāriputta, tathāgato āsavānaṃ khayā anāsavaṃ cetovimuttiṃ paññāvimuttiṃ <pageBreak edition="Vipassana Research Institut" number="3.0201" /> diṭṭheva dhamme sayaṃ abhiññā sacchikatvā upasampajja viharati…pe… idampi, sāriputta, tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. Imāni kho, sāriputta, dasa tathāgatassa tathāgatabalānī’’ti. (10)</indent>
    <paragraph line="370">Tattha (ma. ni. aṭṭha. 1.148; a. ni. aṭṭha. 3.10.21; vibha. aṭṭha. 760) <bold>ṭhānañca ṭhānato</bold>ti kāraṇañca kāraṇato. ‘‘Ye ye dhammā yesaṃ yesaṃ dhammānaṃ hetū paccayā uppādāya, taṃ taṃ ṭhānaṃ. Ye ye dhammā yesaṃ yesaṃ dhammānaṃ na hetū na paccayā uppādāya, taṃ taṃ aṭṭhāna’’nti pajānanto ṭhānañca ṭhānato aṭṭhānañca aṭṭhānato yathābhūtaṃ pajānāti. <bold>Yampī</bold>ti yena ñāṇena.</paragraph>
    <paragraph line="371"><bold>Kammasamādānāna</bold>nti samādiyitvā katānaṃ kusalākusalakammānaṃ, kammameva vā kammasamādānaṃ. <bold>Ṭhānaso hetuso</bold>ti paccayato ceva hetuto ca. Tattha gatiupadhikālapayogā vipākassa ṭhānaṃ, kammaṃ hetu.</paragraph>
    <paragraph line="372"><bold>Sabbatthagāmini</bold>nti sabbagatigāminiñca agatigāminiñca. <bold>Paṭipada</bold>nti maggaṃ. <bold>Yathābhūtaṃ pajānātī</bold>ti bahūsupi manussesu ekameva pāṇaṃ ghātentesu kāmaṃ sabbesampi cetanā tassevekassa jīvitindriyārammaṇā, taṃ pana kammaṃ tesaṃ nānākāraṃ. Tesu hi eko ādarena chandajāto karoti, eko ‘‘ehi tvampi karohī’’ti parehi nippīḷito karoti, eko samānacchando <pageBreak edition="Myanmar" number="3.0221" /> viya hutvā appaṭibāhiyamāno vicarati, tasmā tesu eko teneva kammena niraye nibbattati, eko tiracchānayoniyaṃ, eko pettivisaye. Taṃ tathāgato āyūhanakkhaṇeyeva ‘‘iminā nīhārena āyūhitattā esa niraye nibbattissati, esa tiracchānayoniyaṃ, esa pettivisaye’’ti jānāti. Niraye nibbattamānampi ‘‘esa mahāniraye nibbattissati, esa ussadaniraye’’ti jānāti. Tiracchānayoniyaṃ nibbattamānampi ‘‘esa apādako bhavissati, esa dvipādako, esa catuppādo, esa bahuppādo’’ti jānāti. Pettivisaye nibbattamānampi ‘‘esa nijjhāmataṇhiko bhavissati, esa khuppipāsiko, esa paradattūpajīvī’’ti jānāti. Tesu ca kammesu ‘‘idaṃ kammaṃ paṭisandhiṃ ākaḍḍhissati, etaṃ aññena dinnāya paṭisandhiyā upadhivepakkaṃ bhavissatī’’ti jānāti.</paragraph>
    <paragraph line="373">Tathā sakalagāmavāsikesu ekato piṇḍapātaṃ dadamānesu kāmaṃ sabbesampi cetanā piṇḍapātārammaṇāva, <pageBreak edition="Vipassana Research Institut" number="3.0202" /> taṃ pana kammaṃ tesaṃ nānākāraṃ. Tesu hi eko ādarena karotīti sabbaṃ purimasadisaṃ. Tasmā tesu ca keci devaloke nibbattanti, keci manussaloke. Taṃ tathāgato āyūhanakkhaṇeyeva jānāti. ‘‘Iminā nīhārena āyūhitattā esa manussaloke nibbattissati, esa devaloke, tatthāpi esa khattiyakule, esa brāhmaṇakule, esa vessakule, esa suddakule, esa paranimmitavasavattīsu, esa nimmānaratīsu, esa tusitesu, esa yāmesu, esa tāvatiṃsesu, esa cātumahārājikesu, esa bhummadevesū’’tiādinā tattha tattha hīnapaṇītasuvaṇṇadubbaṇṇaappaparivāramahāparivāratādibhedaṃ taṃ taṃ visesaṃ āyūhanakkhaṇeyeva jānāti.</paragraph>
    <paragraph line="374">Tathā vipassanaṃ paṭṭhapentesuyeva ‘‘iminā nīhārena esa kiñci sallakkhetuṃ na sakkhissati, esa mahābhūtamattameva vavatthapessati, esa rūpapariggahe eva ṭhassati, esa arūpapariggaheyeva, esa nāmarūpapariggaheyeva, esa paccayapariggaheyeva, esa lakkhaṇārammaṇikavipassanāyameva, esa paṭhamaphaleyeva, esa dutiyaphale eva, esa tatiyaphale eva, esa arahattaṃ pāpuṇissatī’’ti jānāti. Kasiṇaparikammaṃ karontesupi ‘‘imassa parikammamattameva bhavissati, esa nimittaṃ uppādessati, esa appanaṃ eva pāpuṇissati, esa jhānaṃ pādakaṃ katvā vipassanaṃ paṭṭhapetvā arahattaṃ gaṇhissatī’’ti jānāti.</paragraph>
    <paragraph line="375"><bold>Anekadhātu</bold>nti <pageBreak edition="Myanmar" number="3.0222" /> cakkhudhātuādīhi, kāmadhātuādīhi vā dhātūhi bahudhātuṃ. <bold>Nānādhātu</bold>nti tāsaṃyeva dhātūnaṃ vilakkhaṇattā nānappakāradhātuṃ. <bold>Loka</bold>nti khandhāyatanadhātulokaṃ. <bold>Yathābhūtaṃ pajānātī</bold>ti tāsaṃ dhātūnaṃ aviparītato sabhāvaṃ paṭivijjhati.</paragraph>
    <paragraph line="376"><bold>Nānādhimuttikata</bold>nti hīnādīhi adhimuttīhi nānādhimuttikabhāvaṃ. <bold>Parasattāna</bold>nti padhānasattānaṃ. <bold>Parapuggalāna</bold>nti tato paresaṃ hīnasattānaṃ. Ekatthameva vā etaṃ padadvayaṃ, veneyyavasena pana dvedhā vuttaṃ. <bold>Indriyaparopariyatta</bold>nti saddhādīnaṃ indriyānaṃ parabhāvañca aparabhāvañca, vuddhiñca hāniñcāti attho.</paragraph>
    <paragraph line="377"><bold>Jhānavimokkhasamādhisamāpattīna</bold>nti paṭhamādīnaṃ catunnaṃ jhānānaṃ, ‘‘rūpī rūpāni passatī’’tiādīnaṃ aṭṭhannaṃ vimokkhānaṃ, savitakkasavicārādīnaṃ tiṇṇaṃ samādhīnaṃ, paṭhamajjhānasamāpattiādīnañca navannaṃ anupubbasamāpattīnaṃ. <bold>Saṃkilesa</bold>nti hānabhāgiyadhammaṃ. <bold>Vodāna</bold>nti visesabhāgiyadhammaṃ. <bold>Vuṭṭhāna</bold>nti ‘‘vodānampi vuṭṭhānaṃ, tamhā tamhā samādhimhā vuṭṭhānampi vuṭṭhāna’’nti (vibha. 828) evaṃ vuttaṃ paguṇajjhānañceva bhavaṅgaphalasamāpattiyo ca. Heṭṭhimaṃ <pageBreak edition="Vipassana Research Institut" number="3.0203" /> heṭṭhimañhi paguṇajjhānaṃ uparimassa uparimassa padaṭṭhānaṃ hoti, tasmā ‘‘vodānampi vuṭṭhāna’’nti vuttaṃ. Bhavaṅgena sabbajhānehi vuṭṭhānaṃ hoti, phalasamāpattiyā nirodhasamāpattito vuṭṭhānaṃ hoti. Tametaṃ sandhāya ‘‘tamhā tamhā samādhimhā vuṭṭhānampi vuṭṭhāna’’nti vuttaṃ. Sabbañāṇānañca vitthārakathāya vinicchayo <bold>sammohavinodaniyaṃ vibhaṅgaṭṭhakathāyaṃ</bold> (vibha. aṭṭha. 760) vutto. Pubbenivāsānussatidibbacakkhuāsavakkhayañāṇakathā pana <bold>verañjakaṇḍe</bold> (pārā. 12) vitthāritāyeva.</paragraph>
    <paragraph line="378"><bold>Imāni kho sāriputtā</bold>ti yāni pubbe ‘‘dasa kho panimāni, sāriputta, tathāgatassa tathāgatabalānī’’ti avocaṃ, imāni tānīti appanaṃ karoti. Tattha paravādikathā hoti ‘‘dasabalañāṇaṃ nāma pāṭiyekkaṃ natthi, sabbaññutaññāṇassevāyaṃ pabhedo’’ti, taṃ na tathā daṭṭhabbaṃ. Aññameva hi dasabalañāṇaṃ, aññaṃ sabbaññutaññāṇaṃ. Dasabalañāṇaṃ sakasakakiccameva jānāti, sabbaññutaññāṇaṃ tampi tato avasesampi pajānāti. Dasabalañāṇesu hi paṭhamaṃ kāraṇākāraṇameva jānāti, dutiyaṃ kammantaravipākantarameva, tatiyaṃ kammaparicchedameva, catutthaṃ dhātunānattakāraṇameva <pageBreak edition="Myanmar" number="3.0223" />, pañcamaṃ sattānaṃ ajjhāsayādhimuttimeva, chaṭṭhaṃ indriyānaṃ tikkhamudubhāvameva, sattamaṃ jhānādīhi saddhiṃ tesaṃ saṃkilesādimeva, aṭṭhamaṃ pubbenivutthakkhandhasantatimeva, navamaṃ sattānaṃ cutipaṭisandhimeva, dasamaṃ saccaparicchedameva. Sabbaññutaññāṇaṃ pana etehi jānitabbañca tato uttariñca pajānāti, etesaṃ pana kiccaṃ na sabbaṃ karoti. Tañhi jhānaṃ hutvā appetuṃ na sakkoti, iddhi hutvā vikubbituṃ na sakkoti, maggo hutvā kilese khepetuṃ na sakkoti. Iti yathāvuttakāyabalena ceva ñāṇabalena ca samannāgatattā bhagavā ‘‘dasabalo’’ti vuccati.</paragraph>
    <paragraph line="379"><bold>Dasahi asekkhehi aṅgehi upeto</bold>ti ‘‘asekkhā sammādiṭṭhi, asekkho sammāsaṅkappo, asekkhā sammāvācā, asekkho sammākammanto, asekkho sammāājīvo, asekkho sammāvāyāmo, asekkhā sammāsati, asekkho sammāsamādhi, asekkhaṃ sammāñāṇaṃ, asekkhā sammāvimuttī’’ti (dī. ni. 3.348, 360) evaṃ vuttehi dasahi asekkhadhammehi samannāgato. Asekkhā sammādiṭṭhiādayo ca sabbe phalasampayuttadhammā eva. Ettha ca <bold>sammādiṭṭhi sammāñāṇa</bold>nti dvīsu ṭhānesu paññāva kathitā ‘‘sammā dassanaṭṭhena sammādiṭṭhi, sammā pajānanaṭṭhena sammāñāṇa’’nti. Atthi hi dassanajānanānaṃ visaye pavattiākāraviseso. <bold>Sammāvimuttī</bold>ti iminā pana padena vuttāvasesā phalasamāpattisahagatadhammā saṅgahitāti veditabbā <pageBreak edition="Vipassana Research Institut" number="3.0204" />. Ariyaphalasampayuttadhammāpi hi sabbaso paṭipakkhato vimuttataṃ upādāya vimuttīti vattabbataṃ labhanti.</paragraph>
    <paragraph line="380" number="59"><bold>Vacanasaddena appasadda</bold>nti ārāmupacārena gacchato addhikajanassapi vacanasaddena appasaddaṃ. <bold>Nagaranigghosasaddenā</bold>ti avibhāvitatthena nagare manussānaṃ nigghosasaddena. Manussehi samāgamma ekajjhaṃ pavattitasaddo hi nigghoso. <bold>Anusañcaraṇajanassā</bold>ti antosañcārino janassa. <bold>Manussānaṃ rahassakiriyaṭṭhāniya</bold>nti manussānaṃ rahassakaraṇassa yuttaṃ anucchavikaṃ. <bold>Vivekānurūpa</bold>nti ekībhāvassa anurūpaṃ. Sesamettha uttānameva.</paragraph>
    <centered line="381">Bimbisārasamāgamakathāvaṇṇanā niṭṭhitā.</centered>
    <subhead line="382">Sāriputtamoggallānapabbajjākathāvaṇṇanā</subhead>
    <paragraph line="383" number="60"> Idāni <pageBreak edition="Myanmar" number="3.0224" /> ‘‘tena kho pana samayena sañcayo paribbājako’’tiādīsu apubbapadavaṇṇanaṃ dassento <bold>‘‘sāriputtamoggallānā’’</bold>tiādimāha. Tattha sārībrāhmaṇiyā putto <bold>sāriputto,</bold> moggallībrāhmaṇiyā putto <bold>moggallāno</bold>. Amhākaṃ kira (a. ni. aṭṭha. 1.1.189-190; dha. pa. aṭṭha. 1.10 sāriputtattheravatthu) bhagavato nibbattito puretarameva sāriputto rājagahanagarassa avidūre upatissagāme sārībrāhmaṇiyā nāma kucchiyaṃ paṭisandhiṃ gaṇhi. Taṃdivasamevassa sahāyopi rājagahasseva avidūre kolitagāme moggallībrāhmaṇiyā kucchiyaṃ paṭisandhiṃ gaṇhi. Tāni kira dvepi kulāni yāva sattamā kulaparivaṭṭā ābaddhapaṭibaddhasahāyāneva. Tesaṃ dvinnaṃ ekadivasameva gabbhaparihāraṃ adaṃsu. Dasamāsaccayena jātānampi tesaṃ chasaṭṭhi dhātiyo upanayiṃsu. Nāmaggahaṇadivase sārībrāhmaṇiyā puttassa upatissagāme jeṭṭhakulassa puttattā ‘‘upatisso’’ti nāmaṃ akaṃsu, itarassa kolitagāme jeṭṭhakulassa puttattā ‘‘kolito’’ti nāmaṃ akaṃsu. Tena vuttaṃ <bold>‘‘gihikāle upatisso kolitoti evaṃ paññāyamānanāmā’’</bold>ti.</paragraph>
    <paragraph line="384"><bold>Aḍḍhateyyasatamāṇavakaparivārā</bold>ti ettha pañcapañcasatamāṇavakaparivārātipi vadanti. Vuttañhetaṃ <bold>aṅguttaranikāyaṭṭhakathāyaṃ</bold> (a. ni. aṭṭha. 1.1.189-190) –</paragraph>
    <indent line="385">‘‘Upatissamāṇavakassa kīḷanatthāya nadiṃ vā uyyānaṃ vā gamanakāle pañca suvaṇṇasivikāsatāni <pageBreak edition="Vipassana Research Institut" number="3.0205" /> parivārāni honti, kolitamāṇavakassa pañca ājaññarathasatāni. Dvepi janā pañcapañcamāṇavakasataparivārā hontī’’ti.</indent>
    <unindented line="386">Rājagahe ca anusaṃvaccharaṃ giraggasamajjaṃ nāma hoti. Tesaṃ dvinnampi ekaṭṭhāneyeva mañcakaṃ bandhanti. Dvepi ekatova nisīditvā samajjaṃ passitvā hasitabbaṭṭhāne hasanti, saṃvegaṭṭhāne saṃvijjanti, dāyaṃ dātuṃ yuttaṭṭhāne dāyaṃ denti. Tesaṃ imināva niyāmena ekadivasaṃ samajjaṃ passantānaṃ paripākagatattā ñāṇassa purimadivasesu viya hasitabbaṭṭhāne hāso vā saṃvegaṭṭhāne saṃvijjanaṃ vā dāyaṃ dātuṃ yuttaṭṭhāne dāyadānaṃ vā nāhosi. Dvepi <pageBreak edition="Myanmar" number="3.0225" /> pana janā evaṃ cintayiṃsu ‘‘kiṃ ettha oloketabbaṃ atthi, sabbepime appatte vassasate apaṇṇattikabhāvaṃ gamissanti, amhehi pana ekaṃ mokkhadhammaṃ gavesituṃ vaṭṭatī’’ti ārammaṇaṃ gahetvā nisīdiṃsu. Tato kolito upatissaṃ āha ‘‘samma upatissa, na tvaṃ aññadivasesu viya haṭṭhapahaṭṭho, anattamanadhātukosi, kiṃ te sallakkhita’’nti. ‘‘Samma kolita, etesaṃ olokane sāro natthi, niratthakametaṃ, attano mokkhadhammaṃ gavesituṃ vaṭṭatī’’ti idaṃ cintayanto nisinnomhīti. Tvaṃ pana kasmā anattamanoti. Sopi tatheva āha. Athassa attanā saddhiṃ ekajjhāsayataṃ ñatvā upatisso evamāha ‘‘amhākaṃ ubhinnaṃ sucintitaṃ, mokkhadhammaṃ pana gavesantehi ekā pabbajjā laddhuṃ vaṭṭati, kassa santike pabbajāmā’’ti.</unindented>
    <paragraph line="387">Tena kho pana samayena sañcayo paribbājako rājagahe paṭivasati mahatiyā paribbājakaparisāya saddhiṃ. Te ‘‘tassa santike pabbajissāmā’’ti pañcahi māṇavakasatehi saddhiṃ sañcayassa santike pabbajiṃsu. Tesaṃ pabbajitakālato paṭṭhāya sañcayo atirekalābhaggayasaggappatto ahosi. Te katipāheneva sabbaṃ sañcayassa samayaṃ parimadditvā ‘‘ācariya, tumhākaṃ jānanasamayo ettakova, udāhu uttaripi atthī’’ti pucchiṃsu. Sañcayo ‘‘ettakova, sabbaṃ tumhehi ñāta’’nti āha. Tassa kathaṃ sutvā cintayiṃsu ‘‘evaṃ sati imassa santike brahmacariyavāso niratthako, mayaṃ mokkhadhammaṃ gavesituṃ nikkhantā, so imassa santike uppādetuṃ na sakkā, mahā kho pana jambudīpo, gāmanigamarājadhāniyo carantā avassaṃ mokkhadhammadesakaṃ ācariyaṃ labhissāmā’’ti. Te tato paṭṭhāya ‘‘yattha yattha paṇḍitā samaṇabrāhmaṇā atthī’’ti suṇanti, tattha tattha gantvā pañhasākacchaṃ karonti, tehi puṭṭhaṃ pañhaṃ añño kathetuṃ samattho nāma natthi, te pana tesaṃ pañhaṃ vissajjenti. Evaṃ sakalajambudīpaṃ pariggaṇhitvā nivattitvā sakaṭṭhānameva āgantvā ‘‘samma kolita, yo paṭhamaṃ amataṃ adhigacchati <pageBreak edition="Vipassana Research Institut" number="3.0206" />, so ārocetū’’ti katikaṃ akaṃsu. Imameva vatthuṃ saṅkhipitvā dassento <bold>‘‘tatra nesaṃ mahājanaṃ disvā…pe… katikaṃ akaṃsū’’</bold>ti āha.</paragraph>
    <paragraph line="388">Tattha <bold>channaparibbājakassā</bold>ti setapaṭadharassa paribbājakassa. Tena nāyaṃ naggaparibbājakoti dasseti. <bold>Pāsādikena abhikkantenā</bold>tiādīsu <bold>pāsādikenā</bold>ti pasādāvahena sāruppena samaṇānucchavikena. <bold>Abhikkantenā</bold>ti <pageBreak edition="Myanmar" number="3.0226" /> gamanena. <bold>Paṭikkantenā</bold>ti nivattanena. <bold>Ālokitenā</bold>ti purato dassanena. <bold>Vilokitenā</bold>ti ito cito dassanena. <bold>Samiñjitenā</bold>ti pabbasaṅkocanena. <bold>Pasāritenā</bold>ti tesaṃyeva pasāraṇena. Sabbattha itthambhūtalakkhaṇe karaṇavacanaṃ, tasmā satisampajaññakehi vabhisaṅkhatattā pāsādikaabhikkantapaṭikkantaālokitavilokitasamiñjitapasārito hutvāti vuttaṃ hoti. <bold>Okkhittacakkhū</bold>ti heṭṭhākhittacakkhu. <bold>Iriyāpathasampanno</bold>ti tāya pāsādikaabhikkantāditāya sampannairiyāpatho. <bold>Atthikehi upaññāta</bold>nti ‘‘maraṇe sati amatenapi bhavitabba’’nti evaṃ anumānañāṇena ‘‘atthī’’ti upagataṃ nibbānaṃ nāma, taṃ magganto pariyesanto yannūnāhaṃ imaṃ bhikkhuṃ piṭṭhito piṭṭhito anubandheyyanti sambandho. <bold>Sudinnakaṇḍe vuttappakāra</bold>nti ‘‘dānapatīnaṃ gharesu sālā honti, āsanāni cettha paññattāni honti, upaṭṭhāpitaṃ udakakañjiyaṃ, tattha pabbajitā piṇḍāya caritvā nisīditvā bhuñjanti. Sace icchanti, dānapatīnampi santakaṃ gaṇhanti, tasmā tampi aññatarassa kulassa īdisāya sālāya aññataraṃ kuṭṭamūlanti veditabba’’nti evaṃ vuttappakāraṃ.</paragraph>
    <paragraph line="389"><bold>Appaṃ vā bahuṃ vā bhāsassū</bold>ti paribbājako ‘‘ahaṃ upatisso nāma, tvaṃ yathāsattiyā appaṃ vā bahuṃ vā pāvada, etaṃ nayasatena nayasahassena paṭivijjhituṃ mayhaṃ bhāro’’ti cintetvā evamāha. Nirodho ca nirodhupāyo ca ekadesasarūpekasesanayena ‘‘nirodho’’ti vuttoti dassento <bold>‘‘atha vā’’</bold>tiādimāha. <bold>Paṭipādento</bold>ti nigamento. <bold>Imaṃ dhammapariyāyaṃ sutvā virajaṃ vītamalaṃ dhammacakkhuṃ udapādī</bold>ti ettha paribbājako paṭhamapadadvayameva sutvā sahassanayasampanne sotāpattiphale patiṭṭhahi. Itarapadadvayaṃ sotāpannakāle niṭṭhāsīti veditabbaṃ.</paragraph>
    <paragraph line="390"><bold>Bahukehi kappanahutehī</bold>ti ettha dasa dasakāni sataṃ, dasa satāni sahassaṃ, sahassānaṃ sataṃ satasahassaṃ, satasahassānaṃ sataṃ koṭi, koṭisatasahassānaṃ sataṃ pakoṭi, pakoṭisatasahassānaṃ sataṃ koṭipakoṭi, koṭipakoṭisatasahassānaṃ sataṃ ekanahutanti veditabbaṃ.</paragraph>
    <paragraph line="391" number="61"><bold>Atha</bold><pageBreak edition="Myanmar" number="3.0227" /><pageBreak edition="Vipassana Research Institut" number="3.0207" /><bold>kho sāriputto paribbājako yena moggallāno paribbājako tenupasaṅkamī</bold>ti (a. ni. aṭṭha. 1.1.189-190; dha. pa. aṭṭha. 1.10 sāriputtattheravatthu) sotāpanno hutvā uparivisese appavattante ‘‘bhavissati ettha kāraṇa’’nti sallakkhetvā theraṃ āha ‘‘bhante, mā upari dhammadesanaṃ vaḍḍhayittha, ettakameva hotu, kahaṃ amhākaṃ satthā vasatī’’ti. Veḷuvane paribbājakāti. ‘‘Bhante, tumhe purato yātha, mayhaṃ eko sahāyako atthi, amhehi ca aññamaññaṃ katikā katā ‘yo paṭhamaṃ amataṃ adhigacchati, so ārocetū’ti, ahaṃ taṃ paṭiññaṃ mocetvā sahāyakaṃ gahetvā tumhākaṃ gatamaggeneva satthu santikaṃ āgamissāmī’’ti pañcapatiṭṭhitena therassa pādesu nipatitvā tikkhattuṃ padakkhiṇaṃ katvā theraṃ uyyojetvā paribbājakārāmābhimukho agamāsi.</paragraph>
    <paragraph line="392" number="62"><bold>Sāriputtaṃ paribbājakaṃ etadavocā</bold>ti ‘‘ajja mayhaṃ sahāyassa mukhavaṇṇo na aññadivasesu viya, addhā anena amataṃ adhigataṃ bhavissatī’’ti amatādhigamaṃ pucchanto etadavoca. Sopissa ‘‘āmāvuso, amataṃ adhigata’’nti paṭijānitvā sabbaṃ pavattiṃ ārocetvā tameva gāthaṃ abhāsi. Gāthāpariyosāne moggallāno paribbājako sotāpattiphale patiṭṭhahi. Tena vuttaṃ <bold>‘‘atha kho moggallānassa paribbājakassa…pe… dhammacakkhuṃ udapādī’’</bold>ti. <bold>Gacchāma mayaṃ, āvuso, bhagavato santike</bold>ti ‘‘kahaṃ samma satthā vasatī’’ti pucchitvā ‘‘veḷuvane kira samma, evaṃ no ācariyena assajittherena kathita’’nti vutte evamāha.</paragraph>
    <paragraph line="393">Sāriputtatthero ca nāmesa sadāpi ācariyapūjakova, tasmā sahāyaṃ moggallānaṃ paribbājakaṃ evamāha ‘‘amhehi adhigataṃ amataṃ amhākaṃ ācariyassa sañcayaparibbājakassapi kathessāma, bujjhamāno paṭivijjhissati, appaṭivijjhanto amhākaṃ saddahitvā satthu santikaṃ gamissati, buddhānaṃ desanaṃ sutvā maggaphalappaṭivedhaṃ karissatī’’ti. Tato dvepi janā sañcayassa santikaṃ agamaṃsu. Tena vuttaṃ <bold>‘‘atha kho sāriputtamoggallānā yena sañcayo paribbājako tenupasaṅkamiṃsū’’</bold>ti. Upasaṅkamitvā ca ‘‘ācariya, tvaṃ kiṃ karosi, loke buddho <pageBreak edition="Myanmar" number="3.0228" /> uppanno, svākkhāto dhammo, suppaṭipanno saṅgho, āyāma dasabalaṃ passissāmā’’ti. So ‘‘kiṃ vadatha tātā’’ti tepi vāretvā lābhaggayasaggappavattimeva nesaṃ dīpeti. Te ‘‘amhākaṃ evarūpo antevāsikavāso niccameva hotu, tumhākaṃ pana gamanaṃ vā agamanaṃ vā jānāthā’’ti āhaṃsu. Sañcayo ‘‘ime ettakaṃ jānantā mama vacanaṃ na karissantī’’ti ñatvā ‘‘gacchatha tumhe tātā, ahaṃ mahallakakāle antevāsikavāsaṃ vasituṃ na sakkomī’’ti <pageBreak edition="Vipassana Research Institut" number="3.0208" /> āha. Te anekehipi kāraṇasatehi taṃ bodhetuṃ asakkontā attano ovāde vattamānaṃ janaṃ ādāya veḷuvanaṃ agamaṃsu. Pañcasu antevāsikasatesu aḍḍhateyyasatā nivattiṃsu, aḍḍhateyyasatā tehi saddhiṃ agamaṃsu. Tena vuttaṃ <bold>‘‘atha kho sāriputtamoggallānā tāni aḍḍhateyyāni paribbājakasatāni ādāya yena veḷuvanaṃ tenupasaṅkamiṃsū’’</bold>ti.</paragraph>
    <paragraph line="394"><bold>Vimutte</bold>ti yathāvuttalakkhaṇe nibbāne tadārammaṇāya phalavimuttiyā adhimutte ne sāriputtamoggallāne byākāsīti sambandho.</paragraph>
    <paragraph line="395">Evaṃ byākaritvā ca satthā catuparisamajjhe dhammaṃ desento nesaṃ parisāya cariyavasena dhammadesanaṃ vaḍḍhesi, ṭhapetvā dve aggasāvake sabbepi aḍḍhateyyasatā paribbājakā arahattaṃ pāpuṇiṃsu. Satthā ‘‘etha bhikkhavo’’ti hatthaṃ pasāresi, sabbesaṃ kesamassu antaradhāyi, iddhimayapattacīvaraṃ kāyapaṭibaddhaṃ ahosi. Aggasāvakānampi iddhimayapattacīvaraṃ āgataṃ, uparimaggattayakiccaṃ pana na niṭṭhāti. Kasmā? Sāvakapāramīñāṇassa mahantatāya. Athāyasmā mahāmoggallāno pabbajitadivasato sattame divase magadharaṭṭhe kallavāḷagāmakaṃ upanissāya samaṇadhammaṃ karonto thinamiddhaṃ okkamanto satthārā saṃvejito thinamiddhaṃ vinodetvā tathāgatena dinnaṃ dhātukammaṭṭhānaṃ suṇantova uparimaggattayakiccaṃ niṭṭhāpetvā sāvakapāramīñāṇassa matthakaṃ patto. Sāriputtattheropi pabbajitadivasato addhamāsaṃ atikkamitvā satthārā saddhiṃ tameva rājagahaṃ upanissāya sūkarakhataleṇe viharanto attano bhāgineyyassa dīghanakhaparibbājakassa vedanāpariggahasuttante desiyamāne suttānusārena ñāṇaṃ pesetvā parassa vaḍḍhitabhattaṃ bhuñjanto viya sāvakapāramīñāṇassa matthakaṃ patto. Tenevāha <bold>‘‘mahāmoggallānatthero sattahi divasehi arahatte patiṭṭhito, sāriputtatthero addhamāsenā’’</bold>ti.</paragraph>
    <paragraph line="396">Yadipi <pageBreak edition="Myanmar" number="3.0229" /> mahāmoggallānatthero na cirasseva arahattaṃ patto, dhammasenāpati tato cirena, evaṃ santepi sāriputtattherova mahāpaññataro. Mahāmoggallānatthero hi sāvakānaṃ sammasanacāraṃ yaṭṭhikoṭiyā uppīḷento viya ekadesameva sammasanto satta divase vāyamitvā arahattaṃ patto. Sāriputtatthero ṭhapetvā buddhānaṃ paccekabuddhānañca sammasanacāraṃ sāvakānaṃ sammasanacāraṃ nippadesaṃ sammasi, evaṃ sammasanto addhamāsaṃ vāyami. Ukkaṃsagatassa sāvakānaṃ sammasanacārassa nippadesena pavattiyamānattā sāvakapāramīñāṇassa ca tathā paripācetabbattā. Yathā hi puriso ‘‘veṇuyaṭṭhiṃ gaṇhissāmī’’ti mahājaṭaṃ veṇuṃ disvā ‘‘jaṭaṃ chindantassa papañco bhavissatī’’ti antarena hatthaṃ pavesetvā sampattameva yaṭṭhiṃ mūle ca agge ca chinditvā ādāya pakkameyya, so <pageBreak edition="Vipassana Research Institut" number="3.0209" /> kiñcāpi paṭhamataraṃ gacchati, yaṭṭhiṃ pana sāraṃ vā ujuṃ vā na labhati. Aparo tathārūpameva veṇuṃ disvā sace sampattayaṭṭhiṃ gaṇhissāmi, sāraṃ vā ujuṃ vā na labhissāmīti kacchaṃ bandhitvā mahantena satthena veṇujaṭaṃ chinditvā sārā ceva ujū ca yaṭṭhiyo uccinitvā ādāya pakkameyya, ayaṃ kiñcāpi pacchā gacchati, yaṭṭhiyo pana sārā ceva ujū ca labhati, evaṃsampadamidaṃ imesaṃ dvinnaṃ therānaṃ padhānaṃ.</paragraph>
    <paragraph line="397"><bold>Sammasanacāro</bold> ca nāmettha vipassanābhūmi veditabbā sammasanaṃ carati etthāti sammasanacāroti katvā. Tattha buddhānaṃ sammasanacāro dasasahassalokadhātuyaṃ sattasantānagatā anindriyabaddhā ca saṅkhārāti vadanti. Koṭisatasahassacakkavāḷesūti apare. Tathā hi attaniyavasena paṭiccasamuppādanayaṃ otaritvā chattiṃsakoṭisatasahassamukhena buddhānaṃ mahāvajirañāṇaṃ pavattaṃ. Paccekabuddhānaṃ sasantānagatehi saddhiṃ majjhimadesavāsīsattasantānagatā anindriyabaddhā ca saṅkhārā sammasanacāroti vadanti. Jambudīpavāsīsantānagatāti keci. Sasantānagate sabbadhamme parasantānagate ca santānavibhāgaṃ akatvā bahiddhābhāvasāmaññato sammasanaṃ, ayaṃ sāvakānaṃ sammasanacāro. Moggallānatthero pana bahiddhā dhammepi sasantānavibhāgena keci keci uddharitvā sammasi, tañca kho ñāṇena phuṭṭhamattaṃ katvā. Tena vuttaṃ ‘‘yaṭṭhikoṭiyā uppīḷento viya ekadesameva sammasanto’’ti. Tattha ñāṇena nāma yāvatā neyyaṃ vattitabbaṃ, tāvatā avattanato ‘‘yaṭṭhikoṭiyā uppīḷento <pageBreak edition="Myanmar" number="3.0230" /> viyā’’ti vuttaṃ, anupadadhammavipassanāya abhāvato ‘‘ekadesameva sammasanto’’ti vuttaṃ. Dhammasenāpatinopi yathāvuttasāvakānaṃ vipassanāya bhūmiyeva sammasanacāro. Tattha pana thero sātisayaṃ niravasesaṃ anupadañca sammā vipassi. Tena vuttaṃ ‘‘sāvakānaṃ sammasanacāraṃ nippadesaṃ sammasī’’ti.</paragraph>
    <paragraph line="398">Ettha ca sukkhavipassakā lokiyābhiññappattā pakatisāvakā mahāsāvakā aggasāvakā paccekabuddhā sammāsambuddhāti chasu janesu sukkhavipassakānaṃ jhānābhiññāhi anadhigatapaññānepuññattā andhānaṃ viya icchitapadesokkamanaṃ vipassanākāle icchiticchitadhammabhāvanā natthi, te yathāpariggahitadhammamatteyeva vipassanaṃ vaḍḍhenti. Lokiyābhiññappattā pana pakatisāvakā yena mukhena vipassanaṃ ārabhanti, tato aññenapi vipassanaṃ vitthārikaṃ kātuṃ sakkonti vipulañāṇattā. Mahāsāvakā abhinīhārasampannattā tato sātisayaṃ vipassanaṃ vitthārikaṃ kātuṃ sakkonti. Aggasāvakesu dutiyo abhinīhārasampattiyā samādhānassa sātisayattā vipassanaṃ tatopi vitthārikaṃ karoti. Paṭhamo pana tatopi mahāpaññatāya sāvakehi asādhāraṇaṃ katvā vipassanaṃ vitthārikaṃ karoti. Paccekabuddhā tehipi <pageBreak edition="Vipassana Research Institut" number="3.0210" /> mahābhinīhāratāya attano abhinīhārānurūpaṃ tatopi vitthārikaṃ vipassanaṃ karonti. Buddhānaṃ sammadeva paripūritapaññāpāramīpabhāvitā sabbaññutaññāṇādhigamassa anurūpā yathā nāma katavālavedhaparicayena sarabhaṅgasadisena dhanuggahena khitto saro antarā rukkhalatādīsu asajjamāno lakkheyeva patati, na sajjati na virajjati, evaṃ antarā asajjamānā avirajjamānā vipassanā sammasanīyadhammesu yāthāvato nānānayehi pavattati, yaṃ ‘‘mahāvajirañāṇa’’nti vuccati.</paragraph>
    <paragraph line="399">Etesu ca sukkhavipassakānaṃ vipassanācāro khajjotappabhāsadiso, abhiññappattapakatisāvakānaṃ dīpappabhāsadiso, mahāsāvakānaṃ ukkāppabhāsadiso, aggasāvakānaṃ osadhitārakappabhāsadiso, paccekabuddhānaṃ candappabhāsadiso, sammāsambuddhānaṃ rasmisahassapaṭimaṇḍitasaradasūriyamaṇḍalasadiso hutvā upaṭṭhāti. Tathā sukkhavipassakānaṃ vipassanācāro andhānaṃ <pageBreak edition="Myanmar" number="3.0231" /> yaṭṭhikoṭiyā gamanasadiso, lokiyābhiññappattapakatisāvakānaṃ daṇḍakasetugamanasadiso, mahāsāvakānaṃ jaṅghasetugamanasadiso, aggasāvakānaṃ sakaṭasetugamanasadiso, paccekabuddhānaṃ mahājaṅghamaggagamanasadiso, sammāsambuddhānaṃ mahāsakaṭamaggagamanasadiso. Tathā buddhānaṃ paccekabuddhānañca vipassanā cintāmayañāṇasaṃvaḍḍhitattā sayambhūñāṇabhūtā, itaresaṃ sutamayañāṇasaṃvaḍḍhitattā paropadesasambhūtāti veditabbā.</paragraph>
    <paragraph line="400">Idāni ubhinnampi therānaṃ pubbayogaṃ dassetuṃ <bold>‘‘atīte kirā’’</bold>tiādimāha. Taṃ sabbaṃ uttānatthameva.</paragraph>
    <paragraph line="401" number="63"><bold>Giribbajanagara</bold>nti samantā pabbataparikkhittaṃ vajasadisaṃ hutvā tiṭṭhatīti giribbajanti evaṃladdhanāmaṃ rājagahanagaraṃ. Usūyanakiriyāya kammabhāvaṃ sandhāya <bold>‘‘upayogatthe vā’’</bold>ti vuttaṃ.</paragraph>
    <centered line="402">Sāriputtamoggallānapabbajjākathāvaṇṇanā niṭṭhitā.</centered>
    <subhead line="403">Upajjhāyavattakathāvaṇṇanā</subhead>
    <paragraph line="404" number="64"> Vajjāvajjaṃ upanijjhāyatīti upajjhāyo, natthi upajjhāyo etesanti <bold>anupajjhāyakā</bold>. Tenāha <bold>‘‘vajjāvajjaṃ upanijjhāyakena garunā virahitā’’</bold>ti. Tattha <bold>vajjāvajja</bold>nti khuddakaṃ <pageBreak edition="Vipassana Research Institut" number="3.0211" /> mahantañca vajjaṃ. Vuddhiattho hi ayamakāro ‘‘phalāphala’’ntiādīsu viya. <bold>Uttiṭṭhapatta</bold>nti ettha ucchiṭṭha-saddasamānattho <bold>uttiṭṭha</bold>-saddo. Tenevāha <bold>‘‘tasmiñhi manussā ucchiṭṭhasaññino, tasmā uttiṭṭhapattanti vutta’’</bold>nti. <bold>Piṇḍāya caraṇakapatta</bold>nti iminā pana pattassa sarūpadassanamukhena ucchiṭṭhakappanāya kāraṇaṃ vibhāvitaṃ. <bold>Tasmi</bold>nti tasmiṃ piṇḍāya caraṇakapatte.</paragraph>
    <paragraph line="405" number="65"><bold>Sagāravā sappatissā</bold>ti ettha garubhāvo gāravaṃ, pāsāṇacchattaṃ viya garukaraṇīyatā. Saha gāravenāti sagāravā. Garunā kismiñci vutte gāravavasena patissavanaṃ patisso, patissavabhūtaṃ taṃsabhāgañca yaṃkiñci gāravanti attho. Saha patissenāti sappatissā, ovādaṃ sampaṭicchantāti attho <pageBreak edition="Myanmar" number="3.0232" />. Patissīyatīti vā patisso, garukātabbo. Tena saha patissenāti <bold>sappatissā</bold>. Aṭṭhakathāyaṃ pana byañjanavicāraṃ akatvā atthamattameva dassetuṃ <bold>‘‘garukabhāvañceva jeṭṭhakabhāvañca upaṭṭhapetvā’’</bold>ti vuttaṃ. <bold>Sāhū</bold>ti sādhu. <bold>Lahū</bold>ti agaru, mama tuyhaṃ upajjhāyabhāve bhāriyaṃ nāma natthīti attho. <bold>Opāyika</bold>nti upāyapaṭisaṃyuttaṃ te upajjhāyaggahaṇaṃ iminā upāyena tvaṃ me ito paṭṭhāya bhāro jātosīti vuttaṃ hoti. <bold>Patirūpa</bold>nti anurūpaṃ tava upajjhāyaggahaṇanti attho. <bold>Pāsādikenā</bold>ti pasādāvahena kāyavacīpayogena. <bold>Sampādehī</bold>ti tividhasikkhaṃ nipphādehīti attho. <bold>Kāyena vā</bold>ti hatthamuddādiṃ dassento kāyena vā viññāpeti. <bold>Gahito tayā…pe… viññāpetī</bold>ti ‘‘sāhū’’tiādīsu ekaṃ vadantoyeva imamatthaṃ viññāpetīti vuccati. Tenevāha <bold>‘‘idameva hī’’</bold>tiādi. <bold>Sādhūti sampaṭicchanaṃ sandhāyā</bold>ti upajjhāyena ‘‘sāhū’’ti vutte saddhivihārikassa ‘‘sādhū’’ti sampaṭicchanavacanaṃ sandhāya. Kasmā nappamāṇanti āha <bold>‘‘āyācanadānamattena hī’’</bold>tiādi, saddhivihārikassa ‘‘upajjhāyo me, bhante, hohī’’ti āyācanamattena, upajjhāyassa ca ‘‘sāhū’’tiādinā dānavacanamattenāti attho. <bold>Na ettha sampaṭicchanaṃ aṅga</bold>nti saddhivihārikassa sampaṭicchanavacanaṃ ettha upajjhāyaggahaṇe aṅgaṃ na hoti.</paragraph>
    <paragraph line="406" number="66"><bold>Sammāvattanā</bold>ti sammāpavatti. <bold>Assā</bold>ti saddhivihārikassa. <bold>Tādisameva mukhadhovanodakaṃ dātabba</bold>nti utumhi sarīrasabhāve ca ekākāre tādisameva dātabbaṃ. <bold>Dve cīvarānī</bold>ti pārupanaṃ saṅghāṭiñca sandhāya vadati. Yadi evaṃ ‘‘saṅghāṭiyo’’ti kasmā vuttanti āha <bold>‘‘sabbañhi cīvaraṃ saṅghaṭitattā saṅghāṭīti vuccatī’’</bold>ti. <bold>Padavītihārehī</bold>ti ettha padaṃ vītiharati etthāti <bold>padavītihāro,</bold> padavītiharaṇaṭṭhānaṃ dūtavilambitaṃ akatvā samagamane dvinnaṃ padānaṃ antare muṭṭhiratanamattaṃ. Padānaṃ vā vītiharaṇaṃ abhimukhaṃ haritvā nikkhepo <bold>padavītihāro</bold>ti <pageBreak edition="Vipassana Research Institut" number="3.0212" /> evamettha attho daṭṭhabbo. <bold>Ito paṭṭhāyā</bold>ti ‘‘na upajjhāyassa bhaṇamānassā’’ti ettha vutta <bold>na</bold>-kārato paṭṭhāya. <bold>Sabbattha dukkaṭāpatti veditabbā</bold>ti ‘‘īdisesu gilānopi na muccatī’’ti dassanatthaṃ vuttaṃ. Aññampi hi yathāvuttaṃ upajjhāyavattaṃ anādariyena akarontassa agilānassa vattabhede sabbattha dukkaṭameva. Teneva vakkhati ‘‘agilānena hi saddhivihārikena saṭṭhivassenapi sabbaṃ upajjhāyavattaṃ <pageBreak edition="Myanmar" number="3.0233" /> kātabbaṃ, anādarena akarontassa vattabhede dukkaṭaṃ. Na-kārapaṭisaṃyuttesu pana padesu gilānassapi paṭikkhittakiriyaṃ karontassa dukkaṭamevā’’ti (mahāva. aṭṭha. 64). <bold>Āpattiyā āsannavāca</bold>nti āpattijanakameva vacanaṃ sandhāya vadati. Yāya hi vācāya āpattiṃ āpajjati, sā vācā tassā āpattiyā āsannāti vuccati.</paragraph>
    <paragraph line="407"><bold>Cīvarena pattaṃ veṭhetvā</bold>ti ettha ‘‘uttarāsaṅgassa ekena kaṇṇena veṭhetvā’’ti <bold>gaṇṭhipadesu</bold> vuttaṃ. <bold>Gāme</bold>ti gāmapariyāpanne tādise kismiñci padese. <bold>Antaraghare</bold>ti antogehe. <bold>Paṭikkamane</bold>ti āsanasālāyaṃ. Tikkhattuṃ pānīyena pucchitabboti sambandho, ādimhi majjhe anteti evaṃ tikkhattuṃ pucchitabboti attho. <bold>Upakaṭṭho</bold>ti āsanno. <bold>Dhotavālikāyā</bold>ti nirajāya parisuddhavālikāya. <bold>Sace pahotī</bold>ti vuttamevatthaṃ vibhāveti <bold>‘‘na kenaci gelaññena abhibhūto hotī’’</bold>ti. <bold>Pariveṇaṃ gantvā</bold>ti upajjhāyassa pariveṇaṃ gantvā.</paragraph>
    <centered line="408">Upajjhāyavattakathāvaṇṇanā niṭṭhitā.</centered>
    <paragraph line="409" number="67"> Saddhivihārikavattakathā uttānatthāyeva.</paragraph>
    <subhead line="410">Nasammāvattanādikathāvaṇṇanā</subhead>
    <paragraph line="411" number="68"> Nasammāvattanādikathāyaṃ <bold>gehassitapema</bold>nti ‘‘pitā me aya’’nti evaṃ uppannapemaṃ. Upajjhāyamhi pitucittupaṭṭhānameva hi idha gehassitapemaṃ nāma. Na hi idaṃ akusalapakkhiyaṃ gehassitapemaṃ sandhāya vuttaṃ paṭividdhasaccānaṃ pahīnānugedhānaṃ tadasambhavato, na ca bhagavā bhikkhū saṃkilese niyojeti, gehassitapemasadisattā pana pemamukhena mettāsineho idha vuttoti veditabbaṃ. ‘‘Tesu eko vattasampanno bhikkhu…pe… tesaṃ anāpattī’’ti vacanato sace eko vattasampanno bhikkhu ‘‘bhante, tumhe appossukkā hotha, ahaṃ tumhākaṃ saddhivihārikaṃ antevāsikaṃ vā gilānaṃ upaṭṭhahissāmi, ovaditabbaṃ ovadissāmi, iti karaṇīyesu ussukkaṃ āpajjissāmī’’ti vadati, te eva vā saddhivihārikādayo ‘‘bhante, tumhe kevalaṃ appossukkā <pageBreak edition="Vipassana Research Institut" number="3.0213" /> hothā’’ti vadanti, vattaṃ vā na sādiyanti <pageBreak edition="Myanmar" number="3.0234" />, tato paṭṭhāya ācariyupajjhāyānaṃ anāpattīti vadanti. Sesamettha uttānameva.</paragraph>
    <centered line="412">Nasammāvattanādikathāvaṇṇanā niṭṭhitā.</centered>
    <subhead line="413">Rādhabrāhmaṇavatthukathāvaṇṇanā</subhead>
    <paragraph line="414" number="69"> Rādhabrāhmaṇavatthumhi <bold>kiso ahosī</bold>ti khādituṃ vā bhuñjituṃ vā asakkonto tanuko ahosi appamaṃsalohito. <bold>Uppaṇḍuppaṇḍukajāto</bold>ti sañjātuppaṇḍuppaṇḍukabhāvo paṇḍupalāsappaṭibhāgo. <bold>Dhamanisanthatagatto</bold>ti pariyādinnamaṃsalohitattā sirājāleneva santharitagatto. <bold>Adhikāra</bold>nti adhikiriyaṃ, sakkāranti vuttaṃ hoti. Kataṃ jānantīti <bold>kataññuno,</bold> kataṃ pākaṭaṃ katvā jānantīti <bold>katavedino</bold>. Kiṃ pana thero bhagavatā bārāṇasiyaṃ tīhi saraṇagamanehi anuññātaṃ pabbajjaṃ upasampadañca na jānātīti? No na jānāti. Yadi evaṃ ‘‘kathāhaṃ, bhante, taṃ brāhmaṇaṃ pabbājemi upasampādemī’’ti kasmā āhāti imaṃ anuyogaṃ sandhāyāha <bold>‘‘kiñcāpi āyasmā sāriputto’’</bold>tiādi. <bold>Parimaṇḍalehī</bold>ti paripuṇṇehi. <bold>Aññathā vā vattabbaṃ aññathā vadatī</bold>ti ‘‘bhante’’ti vattabbaṃ ‘‘bandhe’’ti vadati.</paragraph>
    <paragraph line="415" number="71-73"><bold>Samanantarā</bold>ti anantaraṃ. <bold>Paṇṇattivītikkamaṃ karotī</bold>ti sikkhāpadavītikkamaṃ karoti. Attabhāvapariharaṇatthaṃ nissīyantīti <bold>nissayā,</bold> piṇḍiyālopabhojanādikā cattāro paccayā. Tattha <bold>piṇḍiyālopabhojana</bold>nti jaṅghapiṇḍiyabalena caritvā ālopamattaṃ laddhabhojanaṃ. <bold>Atirekalābho</bold>ti ‘‘piṇḍiyālopabhojanaṃ nissāyā’’ti evaṃ vuttabhikkhāhāralābhato adhikalābho saṅghabhattādi. Tattha sakalassa saṅghassa dātabbabhattaṃ <bold>saṅghabhattaṃ</bold>. Katipaye bhikkhū uddisitvā dātabbabhattaṃ <bold>uddesabhattaṃ</bold>. Nimantetvā dātabbabhattaṃ <bold>nimantanaṃ</bold>. Salākaṃ gāhāpetvā dātabbabhattaṃ <bold>salākabhattaṃ</bold>. Ekasmiṃ pakkhe ekadivasaṃ dātabbabhattaṃ <bold>pakkhikaṃ</bold>. Uposathe dātabbabhattaṃ <bold>uposathikaṃ</bold>. Pāṭipadadivase dātabbabhattaṃ <bold>pāṭipadikaṃ</bold>. Vitthārakathā nesaṃ senāsanakkhandhakavaṇṇanāyaṃ āvi bhavissati.</paragraph>
    <centered line="416"><bold>Vihāro</bold>ti <pageBreak edition="Myanmar" number="3.0235" /> pākāraparicchinno sakalo āvāso. <bold>Aḍḍhayogo</bold>ti</centered>
    <paragraph line="417">Dīghapāsādo. Garuḷasaṇṭhānapāsādotipi vadanti. <bold>Pāsādo</bold>ti caturassapāsādo. <bold>Hammiya</bold>nti muṇḍacchadanapāsādo. Apare pana bhaṇanti ‘‘vihāro nāma dīghamukhapāsādo, aḍḍhayogo ekapassacchadanakasenāsanaṃ <pageBreak edition="Vipassana Research Institut" number="3.0214" />, tassa kira ekapasse bhitti uccatarā hoti, itarapasse nīcā, tena taṃ ekapassacchadanakaṃ hoti, pāsādo āyatacaturassapāsādo, hammiyaṃ muṇḍacchadanaṃ candikaṅgaṇayutta’’nti. <bold>Guhā</bold>ti pabbataguhā. <bold>Pūtimutta</bold>nti yaṃ kiñci muttaṃ. Yathā suvaṇṇavaṇṇopi kāyo ‘‘pūtikāyo’’ti vuccati, evaṃ abhinavampi muttaṃ pūtimuttameva. Sesamettha uttānatthameva.</paragraph>
    <centered line="418">Rādhabrāhmaṇavatthukathāvaṇṇanā niṭṭhitā.</centered>
    <subhead line="419">Ācariyavattakathāvaṇṇanā</subhead>
    <paragraph line="420" number="75"> Upasenavatthumhi <bold>āciṇṇa</bold>nti caritaṃ vattaṃ anudhammatā. <bold>Kacci bhikkhu khamanīya</bold>nti bhikkhu kacci tuyhaṃ idaṃ catucakkaṃ navadvāraṃ sarīrayantaṃ khamanīyaṃ sakkā khamituṃ sahituṃ pariharituṃ, na kiñci dukkhaṃ uppādetīti. <bold>Kacci yāpanīya</bold>nti kacci sabbakiccesu yāpetuṃ sakkā, na kiñci antarāyaṃ dassetīti. <bold>Jānantāpi tathāgatā</bold>tievamādi yaṃ parato ‘‘kati vassosi tvaṃ bhikkhū’’tiādinā pucchi, tassa parihāradassanatthaṃ vuttaṃ. Tatrāyaṃ saṅkhepattho – tathāgatā nāma jānantāpi sace tādisaṃ pucchākāraṇaṃ hoti, pucchanti. Sace pana tādisaṃ pucchākāraṇaṃ natthi, jānantāpi na pucchanti. Yasmā pana buddhānaṃ ajānanaṃ nāma natthi, tasmā ‘‘ajānantāpī’’ti na vuttaṃ. <bold>Kālaṃ viditvā pucchantī</bold>ti sace tassā pucchāya so kālo hoti, evaṃ taṃ kālaṃ viditvā pucchanti. Sace na hoti, evampi kālaṃ viditvāva na pucchanti. Evaṃ pucchantāpi ca atthasaṃhitaṃ tathāgatā pucchanti, yaṃ atthanissitaṃ kāraṇanissitaṃ, tadeva pucchanti, no anatthasaṃhitaṃ. Kasmā? Yasmā <bold>anatthasaṃhite setughāto tathāgatānaṃ. Setu</bold> vuccati maggo, maggeneva tādisassa vacanassa ghāto samucchedoti vuttaṃ hoti.</paragraph>
    <paragraph line="421">Idāni <bold>atthasaṃhita</bold>nti ettha yaṃ atthanissitaṃ vacanaṃ tathāgatā pucchanti, taṃ dassento <bold>‘‘dvīhi ākārehī’’</bold>tiādimāha. Tattha <bold>ākārehī</bold>ti kāraṇehi <pageBreak edition="Myanmar" number="3.0236" />. <bold>Dhammaṃ vā desessāmā</bold>ti aṭṭhuppattiyuttaṃ suttaṃ vā pubbacaritakāraṇayuttaṃ jātakaṃ vā kathayissāma. <bold>Sāvakānaṃ vā sikkhāpadaṃ paññapessāmā</bold>ti sāvakānaṃ vā tāya pucchāya vītikkamaṃ pākaṭaṃ katvā garukaṃ vā lahukaṃ vā sikkhāpadaṃ paññapessāma āṇaṃ ṭhapessāma. <bold>Atilahu</bold>nti atisīghaṃ.</paragraph>
    <paragraph line="422" number="76"> Aññatitthiyavatthumhi <bold>aññatitthiyapubbo</bold>ti pubbe aññatitthiyo bhūtoti aññatitthiyapubbo. Ettha (a. ni. aṭṭha. 2.3.62) ca titthaṃ jānitabbaṃ, titthakaro jānitabbo <pageBreak edition="Vipassana Research Institut" number="3.0215" />, titthiyā jānitabbā, titthiyasāvakā jānitabbā. Tattha <bold>titthaṃ</bold> nāma dvāsaṭṭhi diṭṭhiyo. Ettha hi sattā taranti uppilavanti ummujjanimujjaṃ karonti, tasmā ‘‘tittha’’nti vuccanti. Tāsaṃ diṭṭhīnaṃ uppādetā <bold>titthakaro</bold> nāma pūraṇakassapādiko. Tassa laddhiṃ gahetvā pabbajitā <bold>titthiyā</bold> nāma. Te hi titthe jātāti titthiyā, yathāvuttaṃ vā diṭṭhigatasaṅkhātaṃ titthaṃ etesaṃ atthīti titthikā, titthikā eva titthiyā. Tesaṃ paccayadāyakā <bold>titthiyasāvakā</bold>ti veditabbā. <bold>Sahadhammikaṃ vuccamāno</bold>ti sahadhammikena vuccamāno, karaṇatthe upayogavacanaṃ. Pañcahi sahadhammikehi sikkhitabbattā, tesaṃ vā santakattā ‘‘sahadhammika’’nti laddhanāmena buddhapaññattena sikkhāpadena vuccamānoti attho. <bold>Pasūro</bold>ti tassa nāmaṃ. <bold>Paribbājako</bold>ti gihibandhanaṃ pahāya pabbajjupagato.</paragraph>
    <paragraph line="423"><bold>Taṃyeva titthāyatana</bold>nti ettha dvāsaṭṭhidiṭṭhisaṅkhātaṃ titthameva āyatananti titthāyatanaṃ, titthaṃ vā etesaṃ atthīti titthino, titthiyā, tesaṃ āyatanantipi <bold>titthāyatanaṃ. Āyatana</bold>nti ca ‘‘assānaṃ kambojo āyatanaṃ, gunnaṃ dakkhiṇapatho āyatana’’nti ettha sañjātiṭṭhānaṃ āyatanaṃ nāma.</paragraph>
    <gatha1 line="424">‘‘Manorame āyatane, sevanti naṃ vihaṅgamā;</gatha1>
    <gathalast line="425">Chāyaṃ chāyatthino yanti, phalatthaṃ phalabhojino’’ti. (a. ni. 5.38) –</gathalast>
    <unindented line="426">Ettha samosaraṇaṭṭhānaṃ. ‘‘Pañcimāni, bhikkhave, vimuttāyatanānī’’ti (a. ni. 5.26) ettha kāraṇaṃ, taṃ idha sabbampi labbhati. Sabbepi hi diṭṭhigatikā sañjāyamānā imāsuyeva dvāsaṭṭhiyā diṭṭhīsu sañjāyanti, samosaramānāpi etāsuyeva samosaranti sannipatanti, diṭṭhigatikabhāve ca nesaṃ imāyeva dvāsaṭṭhi diṭṭhiyo <pageBreak edition="Myanmar" number="3.0237" /> kāraṇaṃ, tasmā yathāvuttaṃ titthameva sañjātiādinā atthena āyatananti titthāyatanaṃ, tenevatthena titthīnaṃ āyatanantipi titthāyatanaṃ.</unindented>
    <paragraph line="427"><bold>Āyasmato nissāya vacchāmī</bold>ti ettha <bold>āyasmato</bold>ti upayogatthe sāmivacanaṃ, āyasmantaṃ nissāya vasissāmīti attho. <bold>Byatto…pe… vuttalakkhaṇoyevā</bold>ti parisupaṭṭhāpakabahussutaṃ sandhāya vadati. <bold>Pañcahupāli aṅgehī</bold>tiādīsu yaṃ vattabbaṃ, taṃ parato āvi bhavissati.</paragraph>
    <centered line="428">Ācariyavattakathāvaṇṇanā niṭṭhitā.</centered>
    <subhead line="429">Paṇāmanākhamāpanākathāvaṇṇanā</subhead>
    <paragraph line="430" number="80"> Yaṃ <pageBreak edition="Vipassana Research Institut" number="3.0216" /> pubbe lakkhaṇaṃ vuttanti sambandho, ‘‘teneva lakkhaṇena nissayantevāsikassa āpatti veditabbā’’ti potthakesu pāṭho dissati, ‘‘na teneva lakkhaṇena nissayantevāsikassa āpatti veditabbā’’ti evaṃ panettha pāṭho veditabbo. Saddhivihārikassa vuttalakkhaṇena nissayantevāsikassa āpatti na veditabbāti evaṃ panettha atthopi veditabbo. Aññathā ‘‘nissayantevāsikena hi yāva ācariyaṃ nissāya vasati, tāva sabbaṃ ācariyavattaṃ kātabba’’nti idaṃ virujjheyya. Idañhi vacanaṃ nissayantevāsikassa amuttanissayasseva vattaṃ akarontassa āpattīti dīpeti. Tasmā saddhivihārikassa yathāvuttavattaṃ akarontassa nissayamuttakassa amuttakassapi āpatti, nissayantevāsikassa pana amuttanissayasseva āpattīti gahetabbaṃ. Teneva <bold>visuddhimaggepi</bold> (visuddhi. 1.41) <bold>ñātipalibodhakathāyaṃ</bold> –</paragraph>
    <indent line="431">‘‘Ñātīti vihāre ācariyupajjhāyasaddhivihārikaantevāsikasamānupajjhāyakasamānācariyakā, ghare mātā pitā bhaginī bhātāti evamādikā. Te gilānā imassa palibodhā honti, tasmā so palibodho upaṭṭhahitvā tesaṃ pākatikakaraṇena upacchinditabbo. Tattha upajjhāyo tāva gilāno sace lahuṃ na vuṭṭhāti, yāvajīvaṃ paṭijaggitabbo. Tathā <pageBreak edition="Myanmar" number="3.0238" /> pabbajjācariyo upasampadācariyo saddhivihāriko upasampāditapabbājitaantevāsikasamānupajjhāyakā ca. Nissayācariya uddesācariya nissayantevāsika uddesantevāsikasamānācariyakā pana yāva nissayauddesā anupacchinnā, tāva paṭijaggitabbā’’ti –</indent>
    <unindented line="432">Vibhāgena vuttaṃ. Ayañca vibhāgo ‘‘teneva lakkhaṇena nissayantevāsikassa āpatti veditabbā’’ti evaṃ pāṭhe sati na yujjeyya. Ayañhi pāṭho saddhivihārikassa viya nissayantevāsikassapi yathāvuttavattaṃ akarontassa nissayamuttakassa amuttakassapi āpattīti imamatthaṃ dīpeti, tasmā vuttanayenevettha pāṭho gahetabbo.</unindented>
    <centered line="433"><bold>Pabbajjaupasampadadhammantevāsikehi pana…pe… tāva vattaṃ kātabba</bold>nti pabbajjācariyaupasampadācariyadhammācariyānaṃ</centered>
    <paragraph line="434">Etehi yathāvuttavattaṃ kātabbaṃ. Tattha yena sikkhāpadāni dinnāni, ayaṃ <pageBreak edition="Vipassana Research Institut" number="3.0217" /><bold>pabbajjācariyo</bold>. Yena upasampadakammavācā vuttā, ayaṃ <bold>upasampadācariyo</bold>. Yo uddesaṃ paripucchaṃ vā deti, ayaṃ <bold>dhammācariyo</bold>ti veditabbaṃ. Sesamettha uttānameva.</paragraph>
    <centered line="435">Paṇāmanākhamāpanākathāvaṇṇanā niṭṭhitā.</centered>
    <subhead line="436">Nissayapaṭippassaddhikathāvaṇṇanā</subhead>
    <paragraph line="437" number="83"> Nissayapaṭippassaddhikathāyaṃ <bold>disaṃ gato</bold>ti puna āgantukāmo anāgantukāmo vā hutvā vāsatthāya kañci disaṃ gato. <bold>Bhikkhuno sabhāgata</bold>nti pesalabhāvaṃ. <bold>Oloketvā</bold>ti upaparikkhitvā. <bold>Vibbhante…pe… tattha gantabba</bold>nti ettha sace kenaci karaṇīyena tadaheva gantuṃ asakkonto katipāhena gamissāmīti gamane saussāho hoti, rakkhatīti vadanti. <bold>Mā idha paṭikkamī</bold>ti mā idha pavisi. <bold>Tatreva vasitabba</bold>nti tattheva nissayaṃ gahetvā vasitabbaṃ. <bold>Taṃyeva vihāraṃ…pe… vasituṃ vaṭṭatī</bold>ti ettha upajjhāyena pariccattattā upajjhāyasamodhānaparihāro natthi, tasmā upajjhāyena samodhānagatassapi ācariyassa santike gahitanissayo na paṭippassambhati.</paragraph>
    <paragraph line="438"><bold>Ācariyamhā</bold><pageBreak edition="Myanmar" number="3.0239" /><bold>nissayapaṭippassaddhīsu ācariyo pakkanto vā hotī</bold>ti ettha ‘‘pakkantoti disaṃ gato’’tiādinā upajjhāyassa pakkamane yo vinicchayo vutto, so tattha vuttanayeneva idhāpi sakkā viññātunti taṃ avatvā ‘‘koci ācariyo āpucchitvā pakkamatī’’tiādinā aññoyeva nayo āraddho, ayañca nayo upajjhāyapakkamanepi veditabboyeva. Īdisesu hi ṭhānesu ekattha vuttalakkhaṇaṃ aññatthāpi daṭṭhabbaṃ. <bold>Sace dve leḍḍupāte atikkamitvā nivattati, paṭippassaddho hotī</bold>ti ettha ettāvatā disāpakkanto nāma hotīti antevāsike anikkhittadhurepi nissayo paṭippassambhati. <bold>Ācariyupajjhāyā dve leḍḍupāte atikkamma aññasmiṃ vihāre vasantī</bold>ti bahiupacārasīmāyaṃ antevāsikasaddhivihārikānaṃ vasanaṭṭhānato dve leḍḍupāte atikkamma aññasmiṃ senāsane vasanti, antoupacārasīmāyaṃ pana dve leḍḍupāte atikkamitvāpi vasato nissayo na paṭippassambhati. ‘‘Sacepi ācariyo muñcitukāmova hutvā nissayapaṇāmanāya paṇāmetī’’tiādi sabbaṃ upajjhāyassa āṇattiyampi veditabbaṃ. Sesamettha uttānameva.</paragraph>
    <centered line="439">Nissayapaṭippassaddhikathāvaṇṇanā niṭṭhitā.</centered>
    <subhead line="440">Upasampādetabbapañcakakathāvaṇṇanā</subhead>
    <paragraph line="441" number="84"><bold>Pañcahi</bold><pageBreak edition="Vipassana Research Institut" number="3.0218" />, <bold>bhikkhave, aṅgehi samannāgatenā</bold>tiādīsu <bold>na sāmaṇero upaṭṭhāpetabbo</bold>ti upajjhāyena hutvā sāmaṇero na gahetabbo. Ayamattho <bold>aṅguttaranikāyaṭṭhakathāyaṃ</bold> (a. ni. aṭṭha. 3.5.251-253) vuttoyeva.</paragraph>
    <gatha1 line="442">‘‘Attānameva paṭhamaṃ, patirūpe nivesaye;</gatha1>
    <gathalast line="443">Athaññamanusāseyya, na kilisseyya paṇḍito’’ti. (dha. pa. 158) –</gathalast>
    <unindented line="444">Imassa anurūpavasena paṭhamaṃ tāva attasampattiyaṃ niyojetuṃ <bold>‘‘na asekkhena sīlakkhandhenā’’</bold>tiādi vuttaṃ, na āpattiaṅgavasena. Tattha <bold>asekkhena sīlakkhandhenā</bold>ti asekkhassa sīlakkhandho asekkho sīlakkhandho nāma. Asekkhassa ayanti hi asekkho, sīlakkhandho. Evaṃ <pageBreak edition="Myanmar" number="3.0240" /> sabbattha. Evañca katvā vimuttiñāṇadassanasaṅkhātassa paccavekkhaṇañāṇassapi asekkhatā upapannā. <bold>Asekkhasīla</bold>nti ca na maggaphalameva adhippetaṃ, atha kho yaṃkiñci asekkhasantāne pavattasīlaṃ lokiyalokuttaramissakassa sīlassa idhādhippetattā. Samādhikkhandhādīsupi vimuttikkhandhapariyosānesu ayameva nayo. Tasmā yathā sīlasamādhipaññakkhandhā missakā adhippetā, evaṃ vimuttikkhandhopīti tadaṅgavimuttiādayopi veditabbā, na paṭippassaddhivimutti eva. Vimuttiñāṇadassanaṃ pana lokiyameva. Teneva <bold>saṃyuttanikāyaṭṭhakathāyaṃ</bold> (saṃ. ni. aṭṭha. 1.1.135) vuttaṃ ‘‘purimehi catūhi padehi lokiyalokuttarasīlasamādhipaññāvimuttiyo kathitā, vimuttiñāṇadassanaṃ paccavekkhaṇañāṇaṃ hoti, taṃ lokiyamevā’’ti.</unindented>
    <paragraph line="445"><bold>Assaddho</bold>tiādīsu tīsu vatthūsu saddhā etassa natthīti <bold>assaddho</bold>. Sukkapakkhe saddahatīti <bold>saddho,</bold> saddhā vā etassa atthītipi saddho. Natthi etassa hirīti <bold>ahiriko,</bold> akusalasamāpattiyā ajigucchamānassetaṃ adhivacanaṃ. Hirī etassa atthīti <bold>hirimā</bold>. Na ottappatīti <bold>anottappī,</bold> akusalasamāpattiyā na bhāyatīti vuttaṃ hoti. Tabbiparīto <bold>ottappī</bold>. Kucchitaṃ sīdatīti <bold>kusīto,</bold> hīnavīriyassetaṃ adhivacanaṃ. Āraddhaṃ vīriyaṃ etassāti <bold>āraddhavīriyo,</bold> sammappadhānayuttassetaṃ adhivacanaṃ. Muṭṭhā sati etassāti <bold>muṭṭhassati,</bold> naṭṭhassatīti vuttaṃ hoti. Upaṭṭhitā sati etassāti <bold>upaṭṭhitassati,</bold> niccaṃ ārammaṇābhimukhappavattasatissetaṃ adhivacanaṃ.</paragraph>
    <paragraph line="446"><bold>Adhisīle</bold><pageBreak edition="Vipassana Research Institut" number="3.0219" /><bold>sīlavipanno</bold> ca <bold>ajjhācāre ācāravipanno</bold> ca āpajjitvā avuṭṭhito. Sassatucchedasaṅkhātaṃ antaṃ gaṇhāti gāhayatīti vā <bold>antaggāhikā,</bold> micchādiṭṭhi. <bold>Purimāni dve padānī</bold>ti ‘‘na paṭibalo hoti antevāsiṃ vā saddhivihāriṃ vā gilānaṃ upaṭṭhātuṃ vā upaṭṭhāpetuṃ vā, anabhirataṃ vūpakāsetuṃ vā vūpakāsāpetuṃ vā’’ti imāni dve padāni.</paragraph>
    <paragraph line="447">Abhivisiṭṭho uttamo samācāroti abhisamācāro, abhisamācārova sikkhitabbato sikkhāti <bold>ābhisamācārikā sikkhā,</bold> abhisamācāraṃ vā ārabbha paññattā sikkhā <bold>ābhisamācārikā</bold>. Maggabrahmacariyassa ādibhūtāti <pageBreak edition="Myanmar" number="3.0241" /><bold>ādibrahmacariyakā,</bold> ubhatovibhaṅgapariyāpannasikkhāyetaṃ adhivacanaṃ. Teneva ‘‘ubhatovibhaṅgapariyāpannaṃ ādibrahmacariyakaṃ, khandhakavattapariyāpannaṃ ābhisamācārika’’nti <bold>visuddhimagge</bold> (visuddhi. 1.11) vuttaṃ. Tasmā <bold>sekkhapaṇṇattiya</bold>nti ettha sikkhitabbato sabbāpi ubhatovibhaṅgapariyāpannā paṇṇattīti gahetabbā. Teneva <bold>gaṇṭhipade</bold>pi vuttaṃ ‘‘sekkhapaṇṇattiyanti pārājikamādiṃ katvā sikkhitabbasikkhāpadapaññattiya’’nti. Sesamettha uttānatthameva.</paragraph>
    <centered line="448">Upasampādetabbapañcakakathāvaṇṇanā niṭṭhitā.</centered>
    <subhead line="449">Aññatitthiyapubbavatthukathāvaṇṇanā</subhead>
    <paragraph line="450" number="86"> Aññatitthiyavatthumhi ājīvako acelakoti duvidho naggaparibbājakoti āha <bold>‘‘naggaparibbājakasseva ājīvakassa vā’’</bold>tiādi. Tattha <bold>ājīvako</bold> upari ekameva vatthaṃ upakacchake pavesetvā paridahati, heṭṭhā naggo. <bold>Acelako</bold> sabbena sabbaṃ naggoyeva.</paragraph>
    <paragraph line="451" number="87"><bold>Āmisakiñcikkhasampadānaṃ</bold> nāma appamattakasseva deyyadhammassa anuppadānaṃ. <bold>Rūpūpajīvikā</bold>ti attano rūpaṃyeva nissāya jīvantiyo. Vesiyā gocaro mittasanthavavasena upasaṅkamitabbaṭṭhānaṃ assāti <bold>vesiyāgocaro</bold>. Esa nayo sabbattha. <bold>Yobbanappattā yobbanātītā vā</bold>ti ubhayenapi mahallikā anividdhakumāriyova vadati. <bold>Bhikkhuniyo</bold> nāma ussannabrahmacariyā, tathā <bold>bhikkhūpi</bold>. Tesaṃ aññamaññavisabhāgavatthubhāvato santhavavasena upasaṅkamane katipāheneva brahmacariyantarāyo siyāti āha <bold>‘‘tāhi saddhiṃ khippameva vissāso hoti, tato sīlaṃ bhijjatī’’</bold>ti. Sesamettha uttānameva.</paragraph>
    <centered line="452">Aññatitthiyapubbavatthukathāvaṇṇanā niṭṭhitā.</centered>
    <subhead line="453">Pañcābādhavatthukathāvaṇṇanā</subhead>
    <paragraph line="454" number="88"> Pañcābādhavatthumhi <pageBreak edition="Vipassana Research Institut" number="3.0220" /><bold>nakhapiṭṭhippamāṇa</bold>nti ettha ‘‘kaniṭṭhaṅgulinakhapiṭṭhi adhippetā’’ti tīsupi <bold>gaṇṭhipadesu</bold> vuttaṃ. <bold>‘‘Tañce nakhapiṭṭhippamāṇampi vaḍḍhanakapakkhe ṭhitaṃ</bold><pageBreak edition="Myanmar" number="3.0242" /><bold>hoti, na pabbājetabbo’’</bold>ti iminā sāmaññato lakkhaṇaṃ dassitaṃ, tasmā yattha katthaci sarīrāvayavesu nakhapiṭṭhippamāṇaṃ vaḍḍhanakapakkhe ṭhitañce, na vaṭṭatīti siddhaṃ. Evañca sati nakhapiṭṭhippamāṇampi avaḍḍhanakapakkhe ṭhitañce, sabbattha vaṭṭatīti āpannaṃ, tañca na sāmaññato adhippetanti padesaviseseyeva niyametvā dassento <bold>‘‘sace panā’’</bold>tiādimāha. Sace hi avisesena nakhapiṭṭhippamāṇaṃ avaḍḍhanakapakkhe ṭhitaṃ vaṭṭeyya, ‘‘nivāsanapārupanehi pakatipaacchanne ṭhāne’’ti padesaniyamaṃ na kareyya, tasmā nivāsanapārupanehi pakatipaṭicchannaṭṭhānato aññattha nakhapiṭṭhippamāṇaṃ avaḍḍhanakapakkhe ṭhitampi na vaṭṭatīti siddhaṃ, nakhapiṭṭhippamāṇato khuddakataraṃ pana avaḍḍhanakapakkhe vaḍḍhanakapakkhe vā ṭhitaṃ hotu, vaṭṭati nakhapiṭṭhippamāṇato khuddakatarassa vaḍḍhanakapakkhe avaḍḍhanakapakkhe vā ṭhitassa mukhādīsuyeva paṭikkhittattā.</paragraph>
    <paragraph line="455"><bold>Gaṇḍepi</bold> imināva nayena vinicchayo veditabbo. Tattha pana mukhādīsu kolaṭṭhimattato khuddakataropi gaṇḍo na vaṭṭatīti visuṃ na dassito. ‘‘Mukhādike appaṭicchannaṭṭhāne avaḍḍhanakapakkhe ṭhitopi na vaṭṭatī’’ti ettakameva hi tattha vuttaṃ, tathāpi kuṭṭhe vuttanayena mukhādīsu kolaṭṭhippamāṇato khuddakataropi gaṇḍo na vaṭṭatīti viññāyati, tasmā <bold>avaḍḍhanakapakkhe ṭhitopī</bold>ti ettha <bold>pi</bold>-saddo avuttasampiṇḍanattho. Tena kolaṭṭhimattato khuddakataropi na vaṭṭatīti ayamattho dassitoyevāti ayamamhākaṃ khanti. <bold>Pakativaṇṇe jāte</bold>ti rogahetukassa vikāravaṇṇassa abhāvaṃ sandhāya vuttaṃ. <bold>Kolaṭṭhimattako</bold>ti badaraṭṭhippamāṇo. <bold>Suchaviṃ kāretvā</bold>ti sañjātachaviṃ kāretvā. ‘‘Sañchaviṃ kāretvā’’tipi pāṭho, vijjamānachaviṃ kāretvāti attho. <bold>Padumapuṇḍarīkapattavaṇṇa</bold>nti rattapadumasetapadumavasena padumapattavaṇṇaṃ. <bold>Sosabyādhī</bold>ti khayarogo.</paragraph>
    <centered line="456">Pañcābādhavatthukathāvaṇṇanā niṭṭhitā.</centered>
    <subhead line="457">Rājabhaṭādivatthukathāvaṇṇanā</subhead>
    <paragraph line="458" number="90-96"> Rājabhaṭādivatthūsu <pageBreak edition="Myanmar" number="3.0243" /><bold>āhaṃsū</bold>ti manussā vadiṃsu. <bold>Tasmā…pe… evamāhā</bold>ti yasmā sayaṃ dhammassāmī, tasmā bhikkhūhi apabbājitabbaṃ coraṃ aṅgulimālaṃ pabbājetvā āyatiṃ <pageBreak edition="Vipassana Research Institut" number="3.0221" /> akaraṇatthāya bhikkhūnaṃ sikkhāpadaṃ paññapento ‘‘na, bhikkhave, dhajabandho coro pabbājetabbo, yo pabbājeyya, āpatti dukkaṭassā’’ti āha. <bold>Uparamantī</bold>ti viramanti nivattanti. <bold>Bhinditvā</bold>ti andubandhanaṃ bhinditvā. <bold>Chinditvā</bold>ti saṅkhalikabandhanaṃ chinditvā. <bold>Muñcitvā</bold>ti rajjubandhanaṃ muñcitvā. <bold>Vivaritvā</bold>ti gāmabandhanādīsu gāmadvārādīni vivaritvā. <bold>Apassamānānaṃ vā palāyatī</bold>ti purisaguttiyaṃ purisānaṃ apassamānānaṃ palāyati. <bold>Upaḍḍhupaḍḍha</bold>nti thokaṃ thokaṃ.</paragraph>
    <paragraph line="459" number="97"> Abhisekādīsu bandhanāgārādīni sodhenti, taṃ sandhāyāha <bold>‘‘sabbasādhāraṇena vā nayenā’’</bold>ti. <bold>Sace sayameva paṇṇaṃ āropenti, na vaṭṭatī</bold>ti tā bhujissitthiyo ‘‘mayampi dāsiyo homā’’ti sayameva dāsipaṇṇaṃ likhāpenti, na vaṭṭati. <bold>Takkaṃ sīse āsittakasadisāva hontī</bold>ti yathā adāse karontā takkena sīsaṃ dhovitvā adāsaṃ karonti, evaṃ ārāmikavacanena dinnattā adāsāva teti adhippāyo. Takkāsiñcanaṃ pana sīhaḷadīpe cārittanti vadanti. <bold>Neva pabbājetabboti vutta</bold>nti kappiyavacanena dinnepi saṅghassa ārāmikadāsattā evaṃ vuttaṃ. <bold>Nissāmikadāso</bold> nāma yassa sāmikā saputtadārādayo matā honti, na koci tassa pariggāhako, sopi pabbājetuṃ na vaṭṭati, taṃ pana attanāpi bhujissaṃ kātuṃ vaṭṭati. Ye vā pana tasmiṃ raṭṭhe sāmino, tehipi kārāpetuṃ vaṭṭati. ‘‘Devadāsiputtaṃ pabbājetuṃ vaṭṭatī’’ti <bold>tīsu gaṇṭhipadesu</bold> vuttaṃ. Dāsassa pabbajitvā attano sāmike disvā palāyantassa āpatti natthīti vadanti. Sesaṃ sabbattha uttānameva.</paragraph>
    <centered line="460">Rājabhaṭādivatthukathāvaṇṇanā niṭṭhitā.</centered>
    <subhead line="461">Nissayamuccanakakathāvaṇṇanā</subhead>
    <paragraph line="462" number="103"> Nissayamuccanakassa <pageBreak edition="Myanmar" number="3.0244" /> vattesu pañcakachakkesu pana <bold>ubhayāni kho pana…pe… anubyañjanaso</bold>ti ettha ‘‘sabbopi cāyaṃ pabhedo mātikāṭṭhakathāyaṃ ñātāyaṃ ñāto hotī’’ti <bold>tīsupi gaṇṭhipadesu</bold> vuttaṃ. <bold>Āpattiṃ jānātī</bold>tiādīsu ca ‘‘pāṭhe avattamānepi ‘idaṃ nāma katvā idaṃ āpajjatī’ti jānāti ce, vaṭṭatī’’ti tattheva vuttaṃ. Tañca kho pubbe pāṭhe paguṇe kateti gahetabbanti ca ācariyupajjhāyānampi eseva nayoti ca keci vadanti. Sesamettha uttānameva.</paragraph>
    <centered line="463">Nissayamuccanakakathāvaṇṇanā niṭṭhitā.</centered>
    <subhead line="464">Rāhulavatthukathāvaṇṇanā</subhead>
    <paragraph line="465" number="105"> Rāhulavatthumhi <pageBreak edition="Vipassana Research Institut" number="3.0222" /><bold>tattheva vihariṃsū</bold>ti sabbepi te arahattaṃ pattakālato paṭṭhāya ariyā nāma majjhattāva hontīti rañño pahitasāsanaṃ dasabalassa anārocetvāva tattha vihariṃsu. <bold>Ekadivasaṃ jātaṃ kāḷudāyiṃ nāma amacca</bold>nti ayaṃ kira (a. ni. aṭṭha. 1.1.225) padumuttarabuddhakāle haṃsavatīnagare kulagehe nibbatto satthu dhammadesanaṃ suṇanto satthāraṃ ekaṃ bhikkhuṃ kulappasādakānaṃ aggaṭṭhāne ṭhapentaṃ disvā adhikārakammaṃ katvā taṃ ṭhānantaraṃ patthesi. So yāvajīvaṃ kusalaṃ katvā devamanussesu saṃsaranto amhākaṃ bodhisattassa mātukucchiyaṃ paṭisandhiggahaṇadivase kapilavatthusmiṃyeva amaccagehe paṭisandhiṃ gaṇhi. Jātadivase bodhisattena saddhiṃyeva jātoti taṃ divasaṃyeva dukūlacumbaṭake nipajjāpetvā bodhisattassa upaṭṭhānatthāya nayiṃsu. Bodhisattena hi saddhiṃ bodhirukkho rāhulamātā catasso nidhikumbhiyo ārohaniyahatthī kaṇḍako channo kāḷudāyīti ime satta ekadivase jātattā sahajātā nāma ahesuṃ. Athassa nāmaggahaṇadivase sakalanagarassa udaggacittadivase jātoti udāyītveva nāmaṃ akaṃsu. Thokaṃ kāḷadhātukattā pana kāḷudāyī nāma jāto. So bodhisattena saddhiṃ kumārakīḷaṃ kīḷanto vuddhiṃ agamāsi.</paragraph>
    <paragraph line="466"><bold>Saṭṭhimattāhi</bold><pageBreak edition="Myanmar" number="3.0245" /><bold>gāthāhī</bold>ti –</paragraph>
    <gatha1 line="467">‘‘Aṅgārino dāni dumā bhadante;</gatha1>
    <gatha2 line="468">Phalesino chadanaṃ vippahāya;</gatha2>
    <gatha3 line="469">Te accimantova pabhāsayanti;</gatha3>
    <gathalast line="470">Samayo mahāvīra bhāgīrasānaṃ. (theragā. 527)</gathalast>
    <gatha1 line="471">‘‘Nātisītaṃ nātiuṇhaṃ, nātidubbhikkhachātakaṃ;</gatha1>
    <gathalast line="472">Saddalā haritā bhūmi, esa kālo mahāmunī’’ti. –</gathalast>
    <unindented line="473">Ādikāhi saṭṭhimattāhi gāthāhi. <bold>‘‘Pokkharavassa</bold>nti pokkharapattavaṇṇamudaka’’nti <bold>gaṇṭhipadesu</bold> vuttaṃ. Pokkharapattappamāṇaṃ majjhe uṭṭhahitvā anukkamena satapaṭalaṃ sahassapaṭalaṃ hutvā vassanakavassantipi vadanti. Tasmiṃ kira vassante temetukāmāva tementi, na itare. <bold>Ekopi rājā vā…pe… gato natthī</bold>ti dhammadesanaṃ sutvā pakkantesu ñātīsu ekopi rājā vā rājamahāmatto <pageBreak edition="Vipassana Research Institut" number="3.0223" /> vā ‘‘sve amhākaṃ bhikkhaṃ gaṇhathā’’ti nimantetvā gato natthi. Pitāpissa suddhodanamahārājā ‘‘mayhaṃ putto mama gehaṃ anāgantvā kahaṃ gamissatī’’ti animantetvāva agamāsi, gantvā pana gehe vīsatiyā bhikkhusahassānaṃ yāguādīni paṭiyādāpetvā āsanāni paññāpesi.</unindented>
    <paragraph line="474"><bold>Kulanagare</bold>ti ñātikulassa nagare. <bold>Uṇhīsato paṭṭhāyā</bold>ti sīsato paṭṭhāya. <bold>Uṇhīsa</bold>nti hi uṇhīsasadisattā bhagavato paripuṇṇanalāṭassa paripuṇṇasīsassa ca etaṃ adhivacanaṃ. Bhagavato hi dakkhiṇakaṇṇacūḷikato paṭṭhāya maṃsapaṭalaṃ uṭṭhahitvā sakalanalāṭaṃ chādayamānaṃ pūrayamānaṃ gantvā vāmakaṇṇacūḷikāya patiṭṭhitaṃ saṇhatamatāya suvaṇṇavaṇṇatāya pabhassaratāya paripuṇṇatāya ca rañño baddhauṇhīsapaṭṭo viya virocati. Bhagavato kira imaṃ lakkhaṇaṃ disvā rājūnaṃ uṇhīsapaṭṭaṃ akaṃsu. Aññe pana janā aparipuṇṇasīsā honti, keci kappasīsā, keci phalasīsā, keci aṭṭhisīsā, keci tumbasīsā, keci kumbhasīsā, keci pabbhārasīsā, bhagavato pana āraggena vaṭṭetvā ṭhapitaṃ viya suparipuṇṇaṃ udakapubbuḷasadisampi hoti. Teneva uṇhīsaveṭhitasīsasadisattā uṇhīsaṃ viya sabbattha parimaṇḍalasīsattā ca uṇhīsasīsoti bhagavā vuccati.</paragraph>
    <paragraph line="475"><bold>Narasīhagāthāhi</bold><pageBreak edition="Myanmar" number="3.0246" /><bold>nāma aṭṭhahi gāthāhī</bold>ti –</paragraph>
    <gatha1 line="476">‘‘Siniddhanīlamudukuñcitakeso;</gatha1>
    <gatha2 line="477">Sūriyanimmalatalābhinalāṭo;</gatha2>
    <gatha3 line="478">Yuttatuṅgamudukāyatanāso;</gatha3>
    <gathalast line="479">Raṃsijālavitato narasīho’’ti. (jā. aṭṭha. 1.santikenidānakathā; apa. aṭṭha. 1.santikenidānakathā) –</gathalast>
    <unindented line="480">Evamādikāhi aṭṭhahi gāthāhi. <bold>Gaṇṭhipadesu</bold> pana –</unindented>
    <gatha1 line="481">‘‘Cakkavaraṅkitarattasupādo;</gatha1>
    <gatha2 line="482">Lakkhaṇamaṇḍitaāyatapaṇhi;</gatha2>
    <gatha3 line="483">Cāmarachattavibhūsitapādo;</gatha3>
    <gathalast line="484">Esa hi tuyha pitā narasīho.</gathalast>
    <gatha1 line="485">‘‘Sakyakumāravaro <pageBreak edition="Vipassana Research Institut" number="3.0224" /> sukhumālo;</gatha1>
    <gatha2 line="486">Lakkhaṇacittikapuṇṇasarīro;</gatha2>
    <gatha3 line="487">Lokahitāya gato naravīro;</gatha3>
    <gathalast line="488">Esa hi tuyha pitā narasīho.</gathalast>
    <gatha1 line="489">‘‘Puṇṇasasaṅkanibho mukhavaṇṇo;</gatha1>
    <gatha2 line="490">Devanarāna piyo naranāgo;</gatha2>
    <gatha3 line="491">Mattagajindavilāsitagāmī;</gatha3>
    <gathalast line="492">Esa hi tuyha pitā narasīho.</gathalast>
    <gatha1 line="493">‘‘Khattiyasambhavaaggakulīno;</gatha1>
    <gatha2 line="494">Devamanussanamassitapādo;</gatha2>
    <gatha3 line="495">Sīlasamādhipatiṭṭhitacitto;</gatha3>
    <gathalast line="496">Esa hi tuyha pitā narasīho.</gathalast>
    <gatha1 line="497">‘‘Āyatayuttasusaṇṭhitanāso;</gatha1>
    <gatha2 line="498">Gopakhumo abhinīlasunetto;</gatha2>
    <gatha3 line="499">Indadhanūabhinīlabhamūko;</gatha3>
    <gathalast line="500">Esa hi tuyha pitā narasīho.</gathalast>
    <gatha1 line="501">‘‘Vaṭṭasuvaṭṭasusaṇṭhitagīvo <pageBreak edition="Myanmar" number="3.0247" />;</gatha1>
    <gatha2 line="502">Sīhahanū migarājasarīro;</gatha2>
    <gatha3 line="503">Kañcanasucchaviuttamavaṇṇo;</gatha3>
    <gathalast line="504">Esa hi tuyha pitā narasīho.</gathalast>
    <gatha1 line="505">‘‘Siniddhasugambhiramañjusaghoso;</gatha1>
    <gatha2 line="506">Hiṅgulabandhukarattasujivho;</gatha2>
    <gatha3 line="507">Vīsativīsatisetasudanto;</gatha3>
    <gathalast line="508">Esa hi tuyha pitā narasīho.</gathalast>
    <gatha1 line="509">‘‘Añjanavaṇṇasunīlasukeso <pageBreak edition="Vipassana Research Institut" number="3.0225" />;</gatha1>
    <gatha2 line="510">Kañcanapaṭṭavisuddhanalāṭo;</gatha2>
    <gatha3 line="511">Osadhipaṇḍarasuddhasuuṇṇo;</gatha3>
    <gathalast line="512">Esa hi tuyha pitā narasīho.</gathalast>
    <gatha1 line="513">‘‘Gacchatinilapathe viya cando;</gatha1>
    <gatha2 line="514">Tāragaṇāpariveṭhitarūpo;</gatha2>
    <gatha3 line="515">Sāvakamajjhagato samaṇindo;</gatha3>
    <gathalast line="516">Esa hi tuyha pitā narasīho’’ti. (jā. aṭṭha. 1.santikenidānakathā) –</gathalast>
    <unindented line="517">Imā nava gāthāyopi ettha dassitā, tā pana ‘‘aṭṭhahi gāthāhī’’ti vacanena na samenti. Uṇhīsato paṭṭhāya yāva pādatalāti vuttānukkamopi tattha na dissati. Bhikkhāya caratīti <bold>bhikkhācāro</bold>.</unindented>
    <paragraph line="518"><bold>Uttiṭṭhe</bold>ti uttiṭṭhitvā paresaṃ gharadvāre ṭhatvā gahetabbapiṇḍe. <bold>Nappamajjheyyā</bold>ti piṇḍacārikavattaṃ hāpetvā paṇītabhojanāni pariyesanto uttiṭṭhe pamajjati nāma, sapadānaṃ piṇḍāya caranto pana nappamajjati nāma, evaṃ karonto uttiṭṭhe nappamajjeyya. <bold>Dhamma</bold>nti anesanaṃ pahāya sapadānaṃ caranto tameva bhikkhācariyadhammaṃ sucaritaṃ care. <bold>Sukhaṃ setī</bold>ti desanāmattametaṃ, evaṃ panetaṃ bhikkhāya cariyadhammaṃ caranto dhammacārī idhaloke ca paraloke ca catūhipi iriyāpathehi sukhaṃ viharatīti attho.</paragraph>
    <paragraph line="519">Dutiyagāthāya <pageBreak edition="Myanmar" number="3.0248" /><bold>na naṃ duccarita</bold>nti vesiyādibhede agocare caranto naṃ bhikkhācariyadhammaṃ duccaritaṃ carati nāma, evaṃ acaritvā taṃ dhammaṃ care sucaritaṃ, na naṃ duccaritaṃ care. Sesamettha vuttatthameva. Imaṃ pana dutiyagāthaṃ pitu nivesanaṃ gantvā abhāsīti veditabbaṃ. Teneva <bold>theragāthāsaṃvaṇṇanāyaṃ</bold> (theragā. aṭṭha. 1.156 nandattheragāthāvaṇṇanā) <bold>ācariyadhammapālattherena</bold> vuttaṃ ‘‘dutiyadivase piṇḍāya paviṭṭho ‘uttiṭṭhe nappamajjeyyā’ti gāthāya pitaraṃ sotāpattiphale patiṭṭhāpetvā nivesanaṃ gantvā ‘dhammaṃ care sucarita’nti gāthāya mahāpajāpatiṃ sotāpattiphale rājānañca sakadāgāmiphale patiṭṭhāpesī’’ti. <bold>Dhammapadaṭṭhakathāyampi</bold> (dha. pa. aṭṭha. 1.12 nandattheravatthu) vuttaṃ ‘‘punadivase piṇḍāya paviṭṭho ‘uttiṭṭhe nappamajjeyyā’ti gāthāya pitaraṃ sotāpattiphale <pageBreak edition="Vipassana Research Institut" number="3.0226" /> patiṭṭhāpetvā ‘dhammaṃ care’ti gāthāya mahāpajāpatiṃ sotāpattiphale rājānañca sakadāgāmiphale patiṭṭhāpesī’’ti.</paragraph>
    <paragraph line="520"><bold>Dhammapālajātakaṃ sutvā anāgāmiphale patiṭṭhāsī</bold>ti punekadivasaṃ rājanivesane katapātarāso ekamantaṃ nisinnena raññā ‘‘bhante, tumhākaṃ dukkarakārikakāle ekā devatā maṃ upasaṅkamitvā ‘putto te kālakato’ti āha. Ahaṃ tassā vacanaṃ asaddahanto ‘na mayhaṃ putto bodhiṃ appatvā kālaṃ karotī’ti paṭikkhipinti vutte idāni kathaṃ saddahissatha, pubbepi aṭṭhikāni dassetvā ‘putto te mato’ti vutte na saddahitthā’’ti imissā aṭṭhuppattiyā mahādhammapālajātakaṃ kathesi. Taṃ sutvā rājā anāgāmiphale patiṭṭhahi.</paragraph>
    <paragraph line="521"><bold>Kesavissajjana</bold>nti kulamariyādavasena kesoropanaṃ. <bold>Paṭṭabandho</bold>ti yuvarājapaṭṭabandho. Abhinavagharappavesanamaho <bold>gharamaṅgalaṃ,</bold> vivāhakaraṇamaho <bold>āvāhamaṅgalaṃ. Chattamaṅgala</bold>nti yuvarājachattamaṅgalaṃ. <bold>Janapadakalyāṇī</bold>ti (udā. aṭṭha. 22) janapadamhi kalyāṇī uttamā chasarīradosarahitā pañcakalyāṇasamannāgatā. Sā hi yasmā nātidīghā nātirassā nātikisā nātithūlā nātikāḷā nāccodātāti atikkantā mānusaṃ vaṇṇaṃ, appattā dibbaṃ vaṇṇaṃ, tasmā chasarīradosarahitā. Chavikalyāṇaṃ maṃsakalyāṇaṃ nahārukalyāṇaṃ aṭṭhikalyāṇaṃ vayakalyāṇanti imehi pana pañcahi kalyāṇehi samannāgatattā pañcakalyāṇasamannāgatā nāma. Tassā hi āgantukobhāsakiccaṃ natthi. Attano sarīrobhāseneva dvādasahatthaṭṭhāne <pageBreak edition="Myanmar" number="3.0249" /> ālokaṃ karoti, piyaṅgusāmā vā hoti suvaṇṇasāmā vā, ayamassā <bold>chavikalyāṇatā</bold>. Cattāro panassā hatthapādā mukhapariyosānañca lākhārasaparikammakataṃ viya rattapavāḷarattakambalasadisaṃ hoti, ayamassā <bold>maṃsakalyāṇatā</bold>. Vīsati pana nakhapattāni maṃsato amuttaṭṭhāne lākhārasapūritāni viya muttaṭṭhāne khīradhārāsadisāni honti, ayamassā <bold>nahārukalyāṇatā</bold>. Dvattiṃsa dantā suphusitā sudhotavajirapanti viya khāyanti, ayamassā <bold>aṭṭhikalyāṇatā</bold>. Vīsativassasatikāpi samānā soḷasavassuddesikā viya hoti nivalipalitā, ayamassā <bold>vayakalyāṇatā</bold>. Iti imehi pañcahi kalyāṇehi samannāgatattā janapadakalyāṇīti vuccati.</paragraph>
    <paragraph line="522"><bold>Tuvaṭa</bold>nti sīghaṃ. Sopi bhagavantaṃ ‘‘pattaṃ gaṇhathā’’ti vattuṃ avisahamāno vihāraṃyeva agamāsīti. So kira tathāgate gāravena ‘‘pattaṃ vo bhante gaṇhathā’’ti vattuṃ nāsakkhi. Evaṃ pana cintesi ‘‘sopānasīse pattaṃ gaṇhissatī’’ti. Satthā tasmimpi ṭhāne na gaṇhi. Itaro ‘‘sopānapādamūle gaṇhissatī’’ti cintesi. Satthā tatthāpi na gaṇhi. Itaro ‘‘rājaṅgaṇe gaṇhissatī’’ti <pageBreak edition="Vipassana Research Institut" number="3.0227" /> cintesi. Satthā tatthāpi na gaṇhi. Kumāro nivattitukāmo aruciyā gacchanto satthu gāravena ‘‘pattaṃ gaṇhathā’’ti vattumpi asakkonto ‘‘idha gaṇhissati, ettha gaṇhissatī’’ti cintento gacchati. Janapadakalyāṇiyā ca vuttavacanaṃ tassa hadaye tiriyaṃ patitvā viya ṭhitaṃ. Nandakumārañhi abhisekamaṅgalaṃ na tathā pīḷesi, yathā janapadakalyāṇiyā vuttavacanaṃ, tenassa cittasantāpo balavā ahosi. Atha naṃ ‘‘imasmiṃ ṭhāne nivattissati, imasmiṃ ṭhāne nivattissatī’’ti cintentameva satthā vihāraṃ netvā ‘‘pabbajissasi nandā’’ti āha. So buddhagāravena ‘‘na pabbajissāmī’’ti avatvā ‘‘āma pabbajissāmī’’ti āha. Satthā ‘‘tena hi nandaṃ pabbājethā’’ti vatvā pabbājesi. Tena vuttaṃ <bold>‘‘anicchamānaṃyeva bhagavā pabbājesī’’</bold>ti. ‘‘Satthā kapilapuraṃ gantvā tatiyadivase nandaṃ pabbājesī’’ti <bold>dhammapadaṭṭhakathāyaṃ</bold> (dha. pa. aṭṭha. 1.12 nandattheravatthu) vuttaṃ, <bold>aṅguttaranikāyaṭṭhakathāyaṃ</bold> (a. ni. aṭṭha. 1.1.230) pana –</paragraph>
    <indent line="523">‘‘Mahāsattopi sabbaññutaṃ patvā pavattitavaradhammacakko lokānuggahaṃ karonto rājagahato kapilavatthuṃ gantvā paṭhamadassaneneva <pageBreak edition="Myanmar" number="3.0250" /> pitaraṃ sotāpattiphale patiṭṭhāpesi, punadivase pitu nivesanaṃ gantvā rāhulamātāya ovādaṃ katvā sesajanassapi dhammaṃ kathesi, punadivase nandakumārassa abhisekagehappavesanaāvāhamaṅgalesu vattamānesu tassa nivesanaṃ gantvā kumāraṃ pattaṃ gāhāpetvā pabbājetuṃ vihārābhimukho pāyāsī’’ti –</indent>
    <unindented line="524">Vuttaṃ, idha pana ‘‘bhagavā kapilapuraṃ āgantvā dutiyadivase nandaṃ pabbājesī’’ti vuttaṃ, sabbampetaṃ ācariyena taṃtaṃbhāṇakānaṃ tathā tathā anussavavasena pariharitvā āgatabhāvato tattha tattha tathā tathā vuttanti natthettha ācariyavacane pubbāparavirodho.</unindented>
    <paragraph line="525"><bold>Brahmarūpavaṇṇa</bold>nti brahmarūpasamānarūpaṃ. <bold>Tyassā</bold>ti te assa. <bold>Vaṭṭānugata</bold>nti vaṭṭapariyāpannaṃ. <bold>Savighāta</bold>nti dukkhasahitattā savighātaṃ, sadukkhanti attho. <bold>Sattavidhaṃ ariyadhana</bold>nti –</paragraph>
    <gatha1 line="526">‘‘Saddhādhanaṃ sīladhanaṃ, hiriottappiyaṃ dhanaṃ;</gatha1>
    <gathalast line="527">Sutadhanañca cāgo ca, paññā ve sattamaṃ dhana’’nti. (a. ni. 7.5-6) –</gathalast>
    <unindented line="528">Evaṃ vuttaṃ sattavidhaṃ ariyadhanaṃ. <bold>Uñchācariyāyā</bold>ti bhikkhācariyāya. Puttasineho uppajjamāno sakalasarīraṃ <pageBreak edition="Vipassana Research Institut" number="3.0228" /> khobhetvā aṭṭhimiñjaṃ āhacca tiṭṭhatīti āha <bold>‘‘puttapemaṃ bhante…pe… aṭṭhimiñjaṃ āhacca tiṭṭhatī’’</bold>ti. Puttasineho hi balavabhāvato sahajātapītivegassa savipphāratāya taṃsamuṭṭhānarūpadhammehi pharaṇavasena sakalasarīraṃ āloḷetvā aṭṭhimiñjaṃ āhacca tiṭṭhati. <bold>Yatra hi nāmā</bold>ti yo nāma. Sesamettha uttānameva.</unindented>
    <centered line="529">Rāhulavatthukathāvaṇṇanā niṭṭhitā.</centered>
    <subhead line="530">Sikkhāpadadaṇḍakammavatthukathāvaṇṇanā</subhead>
    <paragraph line="531" number="106"><bold>Anujānāmi, bhikkhave, sāmaṇerānaṃ dasa sikkhāpadānī</bold>tiādīsu sikkhitabbāni padāni <bold>sikkhāpadāni,</bold> sikkhākoṭṭhāsāti attho. Sikkhāya vā padāni sikkhāpadāni, adhisīlaadhicittaadhipaññāsikkhāya adhigamupāyāti <pageBreak edition="Myanmar" number="3.0251" /> attho. Atthato pana kāmāvacarakusalacittasampayuttā viratiyo, taṃsampayuttadhammā panettha taggahaṇeneva gahetabbā. Saraseneva patanasabhāvassa antarā eva atipātanaṃ atipāto, saṇikaṃ patituṃ adatvā sīghaṃ pātananti attho. Atikkamma vā satthādīhi abhibhavitvā pātanaṃ atipāto, pāṇassa atipāto <bold>pāṇātipāto,</bold> pāṇavadho pāṇaghātoti vuttaṃ hoti. <bold>Pāṇo</bold>ti cettha vohārato satto, paramatthato jīvitindriyaṃ. Tasmiṃ pana pāṇe pāṇasaññino jīvitindriyupacchedakaupakkamasamuṭṭhāpikā kāyavacīdvārānaṃ aññatarappavattā vadhakacetanā pāṇātipāto, tato <bold>pāṇātipātā</bold>.</paragraph>
    <paragraph line="532"><bold>Veramaṇī</bold>ti verahetutāya verasaññitaṃ pāṇātipātādipāpadhammaṃ maṇati, ‘‘mayi idha ṭhitāya kathamāgacchasī’’ti vā tajjentī viya nīharatīti veramaṇī. Viramati etāyāti vā viramaṇīti vattabbe niruttinayena ‘‘veramaṇī’’ti vuttaṃ. Atthato pana <bold>veramaṇī</bold>ti kāmāvacarakusalacittasampayuttā viratiyo. Sā ‘‘pāṇātipātādiṃ viramantassa yā tasmiṃ samaye pāṇātipātā ārati virati paṭivirati veramaṇī akiriyā akaraṇaṃ anajjhāpatti velānatikkamo setughāto’’ti evamādinā nayena <bold>vibhaṅge</bold> (vibha. 704) vuttā. Kāmañcesā veramaṇī nāma lokuttarāpi atthi, idha pana samādānavasappavattā virati adhippetāti lokuttarāya viratiyā samādānavasena pavattiasambhavato kāmāvacarakusalacittasampayuttā viratiyo gahetabbā.</paragraph>
    <paragraph line="533"><bold>Adinnādānā veramaṇī</bold>tiādīsu adinnassa ādānaṃ <bold>adinnādānaṃ,</bold> parassaharaṇaṃ, theyyaṃ corikāti <pageBreak edition="Vipassana Research Institut" number="3.0229" /> vuttaṃ hoti. Tattha <bold>adinna</bold>nti parapariggahitaṃ. Yattha paro yathākāmakāritaṃ āpajjanto adaṇḍāraho anupavajjo ca hoti, tasmiṃ pana parapariggahite parapariggahitasaañano tadādāyakaupakkamasamuṭṭhāpikā theyyacetanā adinnādānaṃ.</paragraph>
    <paragraph line="534"><bold>Abrahmacariyaṃ</bold> nāma aseṭṭhacariyaṃ dvayaṃdvayasamāpatti. Sā hi ‘‘appassādā kāmā bahudukkhā bahupāyāsā, ādīnavo ettha bhiyyo’’tiādinā (ma. ni. 1.177; 2.42) hīḷitattā aseṭṭhā appasatthā cariyāti vā aseṭṭhānaṃ nihīnānaṃ itthipurisānaṃ cariyāti vā aseṭṭhacariyaṃ, aseṭṭhacariyattā abrahmacariyanti ca vuccati <pageBreak edition="Myanmar" number="3.0252" />, atthato pana asaddhammasevanādhippāyena kāyadvārappavattā maggenamaggappaṭipattisamuṭṭhāpikā cetanā abrahmacariyaṃ.</paragraph>
    <paragraph line="535"><bold>Musā</bold>ti abhūtaṃ atacchaṃ vatthu, <bold>vādo</bold>ti tassa bhūtato tacchato viññāpanaṃ. Lakkhaṇato pana atathaṃ vatthuṃ tathato paraṃ viññāpetukāmassa tathāviññattisamuṭṭhāpikā cetanā <bold>musāvādo</bold> musā vadīyati vuccati etāyāti katvā.</paragraph>
    <paragraph line="536"><bold>Surāmerayamajjappamādaṭṭhānā</bold>ti ettha <bold>surā</bold>ti pūvasurā piṭṭhasurā odanasurā kiṇṇapakkhittā sambhārasaṃyuttāti pañca surā. <bold>Meraya</bold>nti pupphāsavo phalāsavo madhvāsavo guḷāsavo sambhārasaṃyuttoti pañca āsavā. Tattha pūve bhājane pakkhipitvā tajjaṃ udakaṃ datvā madditvā katā <bold>pūvasurā</bold>. Evaṃ sesasurāpi. <bold>Kiṇṇā</bold>ti pana tassā surāya bījaṃ vuccati, ye surāmodakāti vuccanti, te pakkhipitvā katā <bold>kiṇṇapakkhittā</bold>. Harītakīsāsapādinānāsambhārehi saṃyojitā <bold>sambhārasaṃyuttā</bold>. Madhukatālanāḷikerādipuppharaso ciraparivāsito <bold>pupphāsavo</bold>. Panasādiphalaraso <bold>phalāsavo</bold>. Muddikāraso <bold>madhvāsavo</bold>. Ucchuraso <bold>guḷāsavo</bold>. Harītakaāmalakakaṭukabhaṇḍādinānāsambhārānaṃ raso ciraparivāsito <bold>sambhārasaṃyutto</bold>. Taṃ sabbampi madakaraṇavasena <bold>majjaṃ</bold> pivantaṃ madayatīti katvā. <bold>Pamādaṭṭhāna</bold>nti pamādakāraṇaṃ. Yāya cetanāya taṃ majjaṃ pivanti, tassā etaṃ adhivacanaṃ. Surāmerayamajje pamādaṭṭhānaṃ surāmerayamajjappamādaṭṭhānaṃ, tasmā <bold>surāmerayamajjappamādaṭṭhānā</bold>.</paragraph>
    <paragraph line="537"><bold>Vikālabhojanā</bold>ti aruṇuggamanato paṭṭhāya yāva majjhanhikā. Ayaṃ buddhādīnaṃ ariyānaṃ āciṇṇasamāciṇṇo bhojanassa kālo nāma, tadañño vikālo. Bhuñjitabbaṭṭhena bhojanaṃ, yāgubhattādi sabbaṃ yāvakālikavatthu. Yathā ca ‘‘rattūparato’’ti (dī. 1.10, 194; ma. ni. 1.293; 3.14) ettha <pageBreak edition="Vipassana Research Institut" number="3.0230" /> rattiyā bhojanaṃ rattīti uttarapadalopena vuccati, evamettha bhojanajjhoharaṇaṃ bhojananti. Vikāle bhojanaṃ vikālabhojanaṃ, tato <bold>vikālabhojanā,</bold> vikāle yāvakālikavatthussa ajjhoharaṇāti attho. Atha vā na ettha kammasādhano bhuñjitabbatthavācako bhojanasaddo, atha kho bhāvasādhano ajjhoharaṇatthavācako gahetabbo <pageBreak edition="Myanmar" number="3.0253" />, tasmā vikāle bhojanaṃ ajjhoharaṇaṃ vikālabhojanaṃ. Kassa pana ajjhoharaṇanti? Yāmakālikādīnaṃ anuññātattā vikālabhojana-saddassa vā yāvakālikajjhoharaṇe niruḷhattā yāvakālikassāti viññāyati, atthato pana kāyadvārappavattā vikāle yāvakālikajjhoharaṇacetanā ‘‘vikālabhojana’’nti veditabbā.</paragraph>
    <paragraph line="538"><bold>Naccagītavāditavisūkadassanā</bold>ti ettha sāsanassa ananulomattā visūkaṃ paṭāṇībhūtaṃ dassananti visūkadassanaṃ. Naccādīnañhi dassanaṃ sachandarāgappavattito saṅkhepato ‘‘sabbapāpassa akaraṇa’’ntiādinayappavattaṃ (dī. ni. 2.90; dha. pa. 183) bhagavato sāsanaṃ na anulometi. Naccañca gītañca vāditañca visūkadassanañca <bold>naccagītavāditavisūkadassanaṃ</bold>. Attanā payojiyamānaṃ parehi payojāpiyamānañcettha naccaṃ naccabhāvasāmaññato pāḷiyaṃ ekeneva nacca-saddena gahitaṃ, tathā gītavādita-saddehi gāyanagāyāpanavādanavādāpanāni, tasmā attanā naccananaccāpanādivasena naccā ca gītā ca vāditā ca antamaso mayūranaccādivasenapi pavattānaṃ naccādīnaṃ visūkabhūtā dassanā ca veramaṇīti evamettha attho daṭṭhabbo. Naccādīni attanā payojetuṃ vā parehi payojāpetuṃ vā payuttāni passituṃ vā neva bhikkhūnaṃ na bhikkhunīnaṃ vaṭṭati. Dassanena cettha savanampi saṅgahitaṃ virūpekasesanayena. Yathā sakaṃ visayaālocanasabhāvatāya vā pañcannaṃ viññāṇānaṃ savanakiriyāyapi dassanasaṅkhepasambhavato ‘‘dassanā’’ icceva vuttaṃ. Teneva vuttaṃ ‘‘pañcahi viññāṇehi na kañci dhammaṃ paṭivijānāti aññatra abhinipātamattā’’ti. Dassanakamyatāya upasaṅkamitvā passato eva cettha vītikkamo hoti, ṭhitanisinnasayanokāse pana āgataṃ gacchantassa vā āpāthagataṃ passato siyā saṃkileso, na vītikkamo.</paragraph>
    <paragraph line="539"><bold>Mālāgandhavilepanadhāraṇamaṇḍanavibhūsanaṭṭhānā</bold>ti ettha <bold>mālā</bold>ti yaṃ kiñci pupphaṃ. Kiñcāpi hi mālā-saddo loke baddhamālavācako, sāsane pana ruḷhiyā pupphesupi vutto, tasmā yaṃ kiñci pupphaṃ baddhamabaddhaṃ vā, taṃ sabbaṃ ‘‘mālā’’ti daṭṭhabbaṃ. <bold>Gandha</bold>nti vāsacuṇṇadhūmādikaṃ vilepanato aññaṃ yaṃ kiñci gandhajātaṃ. <bold>Vilepana</bold>nti vilepanatthaṃ pisitvā paṭiyattaṃ yaṃ kiñci chavirāgakaraṇaṃ. Piḷandhanaṃ <bold>dhāraṇaṃ,</bold> ūnaṭṭhānapūraṇaṃ <bold>maṇḍanaṃ,</bold> gandhavasena chavirāgavasena ca sādiyanaṃ <pageBreak edition="Myanmar" number="3.0254" /><pageBreak edition="Vipassana Research Institut" number="3.0231" /><bold>vibhūsanaṃ</bold>. Teneva <bold>dīghanikāyaṭṭhakathāyaṃ</bold> (dī. ni. aṭṭha. 1.10) <bold>majjhimanikāyaṭṭhakathāyañca</bold> (ma. ni. aṭṭha. 1.293) ‘‘piḷandhanto dhāreti nāma, ūnaṭṭhānaṃ pūrento maṇḍeti nāma, gandhavasena chavirāgavasena ca sādiyanto vibhūseti nāmā’’ti vuttaṃ. <bold>Paramatthajotikāyaṃ</bold> pana <bold>khuddakaṭṭhakathāyaṃ</bold> (khu. pā. aṭṭha. 2.pacchimapañcasikkhāpadavaṇṇanā) ‘‘mālādīsu dhāraṇādīni yathāsaṅkhyaṃ yojetabbānī’’ti ettakameva vuttaṃ. <bold>Ṭhānaṃ</bold> vuccati kāraṇaṃ, tasmā yāya dussīlyacetanāya tāni mālādhāraṇādīni mahājano karoti, sā dhāraṇamaṇḍanavibhūsanaṭṭhānaṃ.</paragraph>
    <paragraph line="540"><bold>Uccāsayanamahāsayanā</bold>ti ettha <bold>uccā</bold>ti ucca-saddena samānatthaṃ ekaṃ saddantaraṃ. Seti etthāti sayanaṃ, uccāsayanañca mahāsayanañca <bold>uccāsayanamahāsayanaṃ. Uccāsayanaṃ</bold> vuccati pamāṇātikkantaṃ mañcādi. <bold>Mahāsayanaṃ</bold> akappiyattharaṇehi atthataṃ āsandādi. Āsanañcettha sayaneneva saṅgahitanti daṭṭhabbaṃ. Yasmā pana ādhāre paṭikkhitte tadādhārā kiriyā paṭikkhittāva hoti, tasmā ‘‘uccāsayanamahāsayanā’’ icceva vuttaṃ, atthato pana tadupabhogabhūtanisajjānipajjanehi virati dassitāti daṭṭhabbā. Atha vā uccāsayanamahāsayanasayanāti etasmiṃ atthe ekasesanayena ayaṃ niddeso kato yathā ‘‘nāmarūpapaccayā saḷāyatana’’nti, āsanakiriyāpubbakattā sayanakiriyāya sayanaggahaṇeneva āsanampi gahitanti veditabbaṃ.</paragraph>
    <paragraph line="541"><bold>Jātarūparajatapaṭiggahaṇā</bold>ti ettha <bold>jātarūpa</bold>nti suvaṇṇaṃ. <bold>Rajata</bold>nti kahāpaṇo lohamāsako jatumāsako dārumāsakoti ye vohāraṃ gacchanti, tassa ubhayassapi paṭiggahaṇaṃ jātarūparajatapaṭiggahaṇaṃ. Tividhañcettha paṭiggahaṇaṃ kāyena vācāya manasāti. Tattha kāyena paṭiggahaṇaṃ uggaṇhanaṃ, vācāya paṭiggahaṇaṃ uggahāpanaṃ, manasā paṭiggahaṇaṃ sādiyanaṃ. Tividhampi paṭiggahaṇaṃ sāmaññaniddesena ekasesanayena vā gahetvā ‘‘paṭiggahaṇā’’ti vuttaṃ, tasmā neva uggahetuṃ na uggahāpetuṃ na upanikkhittaṃ vā sādituṃ vaṭṭati. Imāni pana dasa sikkhāpadāni gahaṭṭhānampi sādhāraṇāni. Vuttañhetaṃ <bold>visuddhimagge</bold> (visuddhi. 13) ‘‘upāsakaupāsikānaṃ niccasīlavasena pañca sikkhāpadāni, sati vā ussāhe dasa, uposathaṅgavasena aṭṭhāti idaṃ gahaṭṭhasīla’’nti. Ettha hi <bold>dasā</bold>ti sāmaṇerehi rakkhitabbasīlamāha <pageBreak edition="Myanmar" number="3.0255" /> ghaṭikārādīnaṃ viya. <bold>Paramatthajotikāyaṃ</bold> pana <bold>khuddakaṭṭhakathāyaṃ</bold> (khu. pā. aṭṭha. 2.sādhāraṇavisesavavatthāna) ‘‘ādito dve catutthapañcamāni upāsakānaṃ sāmaṇerānañca sādhāraṇāni niccasīlavasena, uposathasīlavasena pana upāsakānaṃ sattamaṭṭhamaṃ cekaṃ aṅgaṃ katvā sabbapacchimavajjāni sabbānipi sāmaṇerehi sādhāraṇāni, pacchimaṃ pana sāmaṇerānameva visesabhūta’’nti <pageBreak edition="Vipassana Research Institut" number="3.0232" /> vuttaṃ, taṃ ‘‘sati vā ussāhe dasā’’ti iminā na sameti. <bold>Nāsanavatthū</bold>ti liṅganāsanāya vatthu, adhiṭṭhānaṃ kāraṇanti vuttaṃ hoti.</paragraph>
    <paragraph line="542" number="107"><bold>Kintī</bold>ti kena nu kho upāyena. <bold>‘‘Attano pariveṇa</bold>nti idaṃ puggalikaṃ sandhāya vutta’’nti <bold>gaṇṭhipadesu</bold> vuttaṃ. Ayamettha gaṇṭhipadakārānaṃ adhippāyo – ‘‘vassaggena pattasenāsana’’nti iminā tassa vassaggena pattaṃ saṅghikasenāsanaṃ vuttaṃ, ‘‘attano pariveṇa’’nti imināpi tasseva puggalikasenāsanaṃ vuttanti. Ayaṃ panettha amhākaṃ khanti – ‘‘yattha vā vasatī’’ti iminā saṅghikaṃ vā hotu puggalikaṃ vā, tassa nibaddhavasanakasenāsanaṃ vuttaṃ. ‘‘Yattha vā paṭikkamatī’’ti iminā pana yaṃ ācariyassa upajjhāyassa vā vasanaṭṭhānaṃ upaṭṭhānādinimittaṃ nibaddhaṃ pavisati, taṃ ācariyupajjhāyānaṃ vasanaṭṭhānaṃ vuttaṃ. Tasmā tadubhayaṃ dassetuṃ <bold>‘‘ubhayenapi attano pariveṇañca vassaggena pattasenāsanañca vutta’’</bold>nti āha. Tattha <bold>attano pariveṇa</bold>nti iminā ācariyupajjhāyānaṃ vasanaṭṭhānaṃ dassitaṃ, <bold>vassaggena pattasenāsana</bold>nti iminā pana tassa vasanaṭṭhānaṃ. Tadubhayampi saṅghikaṃ vā hotu puggalikaṃ vā, āvaraṇaṃ kātabbamevāti. <bold>Mukhadvārika</bold>nti mukhadvārena bhuñjitabbaṃ. <bold>Daṇḍakammaṃ katvā</bold>ti daṇḍakammaṃ yojetvā. Daṇḍenti vinenti etenāti daṇḍo, soyeva kātabbattā kammanti <bold>daṇḍakammaṃ,</bold> āvaraṇādi.</paragraph>
    <centered line="543">Sikkhāpadadaṇḍakammavatthukathāvaṇṇanā niṭṭhitā.</centered>
    <subhead line="544">Anāpucchāvaraṇavatthuādikathāvaṇṇanā</subhead>
    <paragraph line="545" number="108"><bold>Daṇḍakammamassa karothā</bold>ti assa daṇḍakammaṃ yojetha āṇāpetha. <bold>Daṇḍakamma</bold>nti vā niggahakammaṃ, tasmā niggahamassa karothāti vuttaṃ <pageBreak edition="Myanmar" number="3.0256" /> hoti. Esa nayo sabbattha īdisesu ṭhānesu. <bold>Senāsanaggāho ca paṭippassambhatī</bold>ti iminā ca chinnavasso ca hotīti dīpeti. <bold>Sace ākiṇṇadosova hoti, āyatiṃ saṃvare na tiṭṭhati, nikkaḍḍhitabbo</bold>ti ettha sace yāvatatiyaṃ vuccamāno na oramati, saṅghaṃ apaloketvā nāsetabbo. Puna pabbajjaṃ yācamānopi apaloketvā pabbājetabboti vadanti. <bold>Pacchimikāya vassāvāsikaṃ lacchatī</bold>ti pacchimikāya puna vassaṃ upagatattā lacchati. <bold>Apaloketvā lābho dātabbo</bold>ti chinnavassatāya vuttaṃ. <bold>Itarāni pañca sikkhāpadānī</bold>ti vikālabhojanādīni pañca. <bold>Accayaṃ desāpetabbo</bold>ti ‘‘accayo maṃ, bhante, accagamā’’tiādinā nayena desāpetabbo.</paragraph>
    <centered line="546">Anāpucchāvaraṇavatthuādikathāvaṇṇanā niṭṭhitā.</centered>
    <subhead line="547">Paṇḍakavatthukathāvaṇṇanā</subhead>
    <paragraph line="548" number="109"> Paṇḍakavatthumhi <pageBreak edition="Vipassana Research Institut" number="3.0233" /> ‘‘yo kāḷapakkhe itthī hoti, juṇhapakkhe puriso, ayaṃ <bold>pakkhapaṇḍako’’</bold>ti keci vadanti, aṭṭhakathāyaṃ pana ‘‘kāḷapakkhe paṇḍako hoti, juṇhapakkhe panassa pariḷāho vūpasammatī’’ti apaṇḍakapakkhe pariḷāhavūpasamasseva vuttattā paṇḍakapakkhe ussannapariḷāhatā paṇḍakabhāvāpattīti viññāyati, tasmā idamevettha sārato paccetabbaṃ. Itthibhāvo pumbhāvo vā natthi etassāti <bold>abhāvako. Tasmiṃ yevassa pakkhe pabbajjā vāritā</bold>ti ettha ‘‘apaṇḍakapakkhe pabbājetvā paṇḍakapakkhe nāsetabbo’’ti <bold>tīsupi gaṇṭhipadesu</bold> vuttaṃ. Keci pana ‘‘apaṇḍakapakkhe pabbajito sace kilesakkhayaṃ pāpuṇāti, na nāsetabbo’’ti vadanti, taṃ tesaṃ matimattaṃ paṇḍakassa kilesakkhayāsambhavato khīṇakilesassa ca paṇḍakabhāvānupapattito. Ahetukapaṭisandhikathāyañhi avisesena paṇḍakassa ahetukapaṭisandhitā vuttā. Āsittausūyapakkhapaṇḍakānañca paṭisandhito paṭṭhāyeva paṇḍakasabhāvo, na pavattiyaṃyevāti vadanti. Teneva ahetukapaṭisandhiniddese jaccandhabadhirādayo viya paṇḍako jātisaddena visesetvā na niddiṭṭho. Idhāpi <pageBreak edition="Myanmar" number="3.0257" /> catutthapārājikasaṃvaṇṇanāyaṃ (pārā. aṭṭha. 2.233) ‘‘abhabbapuggale dassentena paṇḍakatiracchānagataubhatobyañjanakā tayo vatthuvipannā ahetukapaṭisandhikā, tesaṃ saggo avārito, maggo pana vārito’’ti avisesena vuttaṃ.</paragraph>
    <centered line="549">Paṇḍakavatthukathāvaṇṇanā niṭṭhitā.</centered>
    <subhead line="550">Theyyasaṃvāsakavatthukathāvaṇṇanā</subhead>
    <paragraph line="551" number="110"> Theyyasaṃvāsakavatthumhi <bold>kolaññā</bold>ti mātuvaṃse pituvaṃse ca jātā mātāpituppabhutisabbañātayo. Theyyāya saṃvāso etassāti <bold>theyyasaṃvāsako</bold>. So ca na saṃvāsamattasseva thenako idhādhippeto, atha kho liṅgassa tadubhayassa ca thenakopīti āha <bold>‘‘tayo theyyasaṃvāsakā’’</bold>tiādi. <bold>Na yathāvuḍḍhaṃ vandanaṃ sādiyatī</bold>ti yathāvuḍḍhaṃ bhikkhūnaṃ vā sāmaṇerānaṃ vā vandanaṃ na sādiyati. <bold>Yathāvuḍḍhaṃ vandanaṃ sādiyatī</bold>ti attanā musāvādaṃ katvā dassitavassānurūpaṃ yathāvuḍḍhaṃ vandanaṃ sādiyati. <bold>Bhikkhuvassagaṇanādiko</bold>ti iminā na ekakammādikova idha saṃvāso nāmāti dasseti.</paragraph>
    <paragraph line="552"><bold>Rāja…pe… bhayenā</bold>ti ettha <bold>bhaya</bold>-saddo paccekaṃ yojetabbo ‘‘rājabhayena dubbhikkhabhayenā’’tiādinā <pageBreak edition="Vipassana Research Institut" number="3.0234" />. <bold>Saṃvāsaṃ nādhivāseti, yāva so suddhamānaso</bold>ti rājabhayādīhi gahitaliṅgatāya so suddhamānaso yāva saṃvāsaṃ nādhivāsetīti attho. Yo hi rājabhayādiṃ vinā kevalaṃ bhikkhū vañcetvā tehi saddhiṃ saṃvasitukāmatāya liṅgaṃ gaṇhāti, so asuddhacittatāya liṅgaggahaṇeneva theyyasaṃvāsako nāma hoti. Ayaṃ pana tādisena asuddhacittena bhikkhū vañcetukāmatāya abhāvato yāva saṃvāsaṃ nādhivāseti, tāva theyyasaṃvāsako nāma na hoti. Teneva ‘‘rājabhayādīhi gahitaliṅgānaṃ ‘gihī maṃ samaṇoti jānantū’ti vañcanācitte satipi bhikkhūnaṃ vañcetukāmatāya abhāvā doso na jāto’’ti <bold>tīsupi gaṇṭhipadesu</bold> vuttaṃ. Keci pana ‘‘vūpasantabhayatā <pageBreak edition="Myanmar" number="3.0258" /> idha suddhacittatā’’ti vadanti, evañca sati so vūpasantabhayo yāva saṃvāsaṃ nādhivāseti, tāva theyyasaṃvāsako na hotīti ayamattho viññāyati. Imasmiñca atthe viññāyamāne avūpasantabhayassa saṃvāsasādiyanepi theyyasaṃvāsakatā na hotīti āpajjeyya, na ca aṭṭhakathāyaṃ avūpasantabhayassa saṃvāsasādiyanepi atheyyasaṃvāsakatā dassitā. <bold>Sabbapāsaṇḍiyabhattāni bhuñjanto</bold>ti ca iminā avūpasantatayenapi saṃvāsaṃ asādiyanteneva vasitabbanti dīpeti. Teneva <bold>tīsupi gaṇṭhipadesu</bold> vuttaṃ ‘‘yasmā vihāraṃ āgantvā saṅghikaṃ gaṇhantassa saṃvāsaṃ pariharituṃ dukkaraṃ, tasmā sabbapāsaṇḍiyabhattāni bhuñjantoti idaṃ vutta’’nti, tasmā rājabhayādīhi gahitaliṅgatāyevettha suddhacittatāti gahetabbaṃ.</paragraph>
    <paragraph line="553"><bold>Sabbapāsaṇḍiyabhattānī</bold>ti sabbasāmayikānaṃ sādhāraṇaṃ katvā vīthicatukkādīsu ṭhapetvā dātabbabhattāni. <bold>Kāyaparihāriyānī</bold>ti kāyena pariharitabbāni. <bold>Abbhuggacchantī</bold>ti abhimukhaṃ gacchanti. <bold>Kammantānuṭṭhānenā</bold>ti kasigorakkhādikammakaraṇena. <bold>Tadeva pattacīvaraṃ ādāya vihāraṃ gacchatī</bold>ti cīvarāni nivāsanapārupanavasena ādāya pattañca aṃsakūṭe laggetvā vihāraṃ gacchati. <bold>Nāpi sayaṃ jānātī</bold>ti ‘‘yo evaṃ pabbajati, so theyyasaṃvāsako nāma hotī’’ti vā ‘‘evaṃ kātuṃ na labhatī’’ti vā ‘‘evaṃ pabbajito samaṇo na hotī’’ti vā na jānāti. <bold>Yo evaṃ pabbajati, so theyyasaṃvāsako nāma hotī</bold>ti idaṃ pana nidassanamattaṃ. <bold>Anupasampannakāleyevā</bold>ti iminā upasampannakāle sutvā sacepi nāroceti, theyyasaṃvāsako na hotīti dīpeti.</paragraph>
    <paragraph line="554"><bold>Sikkhaṃ appaccakkhāya…pe… theyyasaṃvāsako na hotī</bold>ti idaṃ bhikkhūhi dinnaliṅgassa apariccattattā na liṅgathenako hoti, liṅgānurūpassa saṃvāsassa sāditattā nāpi saṃvāsathenako hotīti vuttaṃ. <bold>Eko bhikkhu kāsāye saussāhova odātaṃ nivāsetvā</bold>ti etthāpi idameva kāraṇaṃ <pageBreak edition="Vipassana Research Institut" number="3.0235" /> daṭṭhabbaṃ. Parato <bold>sāmaṇero saliṅge ṭhito</bold>tiādinā sāmaṇerassa vuttavidhānesupi atheyyasaṃvāsakapakkhe ayameva nayo. <bold>Bhikkhuniyāpi eseva nayo</bold>ti vuttamevatthaṃ <bold>‘‘sāpi hi gihibhāvaṃ patthayamānā’’</bold>tiādinā vibhāveti. <bold>Yo koci vuḍḍhapabbajito</bold>ti <pageBreak edition="Myanmar" number="3.0259" /> sāmaṇeraṃ sandhāya vuttaṃ. <bold>Mahāpeḷādīsū</bold>ti etena gihisantakaṃ dassitaṃ. <bold>Sayaṃ sāmaṇerova…pe… theyyasaṃvāsako na hotī</bold>ti ettha kiñcāpi theyyasaṃvāsako na hoti, pārājikaṃ pana āpajjatiyeva. Sesamettha uttānameva.</paragraph>
    <centered line="555">Theyyasaṃvāsakavatthukathāvaṇṇanā niṭṭhitā.</centered>
    <subhead line="556">Titthiyapakkantakakathāvaṇṇanā</subhead>
    <paragraph line="557">Titthiyapakkantakakathāyaṃ <bold>tesaṃ liṅge ādinnamatte titthiyapakkantako hotī</bold>ti ‘‘titthiyo bhavissāmī’’ti gatassa liṅgaggahaṇeneva tesaṃ laddhipi gahitāyeva hotīti katvā vuttaṃ. <bold>Kenaci</bold> pana ‘‘tesaṃ liṅge ādinnamatte laddhiyā gahitāyapi aggahitāyapi titthiyapakkantako hotī’’ti vuttaṃ, taṃ na gahetabbaṃ. Na hi ‘‘titthiyo bhavissāmī’’ti gatassa liṅgasampaṭicchanato aññaṃ laddhiggahaṇaṃ nāma atthi. Liṅgasampaṭicchaneneva hi so gahitaladdhiko hoti. Teneva <bold>‘‘vīmaṃsanatthaṃ kusacīrādīni…pe… yāva na sampaṭicchati, tāva taṃ laddhi rakkhati. Sampaṭicchitamatte titthiyapakkantako hotī’’</bold>ti vuttaṃ. <bold>Naggova ājīvakānaṃ upassayaṃ gacchati, padavāre padavāre dukkaṭa</bold>nti ‘‘ājīvako bhavissa’’nti asuddhacittena gamanapaccayā dukkaṭaṃ vuttaṃ. Naggena hutvā gamanapaccayāpi dukkaṭā na muccatiyeva. <bold>Kūṭavassaṃ gaṇento</bold>ti kūṭavassaṃ gaṇetvā saṃvāsaṃ sādiyantoti adhippāyo.</paragraph>
    <centered line="558">Titthiyapakkantakakathāvaṇṇanā niṭṭhitā.</centered>
    <paragraph line="559" number="111"> Tiracchānagatavatthu uttānameva.</paragraph>
    <subhead line="560">Mātughātakādivatthukathāvaṇṇanā</subhead>
    <paragraph line="561" number="112"> Mātughātakādivatthūsu <bold>apavāhana</bold>nti apagamanaṃ, patikaraṇanti attho. Yathā samānajātikassa vikopane kammaṃ garutaraṃ, na tathā vijātikassāti āha <bold>‘‘manussitthibhūtā’’</bold>ti <pageBreak edition="Vipassana Research Institut" number="3.0236" />. Puttasambandhena mātupitusamaññā <pageBreak edition="Myanmar" number="3.0260" />, dattakittimādivasenapi puttavohāro loke dissati, so ca kho pariyāyatoti nippariyāyasiddhataṃ dassetuṃ <bold>‘‘janikā mātā’’</bold>ti vuttaṃ. Yathā manussattabhāve ṭhitasseva kusaladhammānaṃ tikkhavisadasūrabhāvāpatti yathā taṃ tiṇṇampi bodhisattānaṃ bodhittayanibbattiyaṃ, evaṃ manussattabhāve ṭhitasseva akusaladhammānampi tikkhavisadasūrabhāvāpattīti āha <bold>‘‘sayampi manussajātikenevā’’</bold>ti. Cutianantaraṃ phalaṃ anantaraṃ nāma, tasmiṃ anantare niyuttaṃ, taṃnibbattanena anantarakaraṇasīlaṃ, anantarapayojanaṃ vā ānantariyaṃ, tena <bold>ānantariyena mātughātakakammena</bold>. Pitughātakepi yena manussabhūto janako pitā sayampi manussajātikeneva satā sañcicca jīvitā voropito, ayaṃ ānantariyena pitughātakakammena pitughātakotiādinā sabbaṃ veditabbanti āha <bold>‘‘pitughātakepi eseva nayo’’</bold>ti.</paragraph>
    <paragraph line="562">Parivattitaliṅgampi (ma. ni. aṭṭha. 3.128; a. ni. aṭṭha. 1.1.275; vibha. aṭṭha. 809) mātaraṃ pitaraṃ vā jīvitā voropentassa ānantariyakammaṃ hotiyeva. Satipi hi liṅgaparivatte so eva ekakammanibbatto bhavaṅgappabandho jīvitindriyappabandho ca, nāññoti. Yo pana sayaṃ manusso tiracchānabhūtaṃ mātaraṃ vā pitaraṃ vā, sayaṃ vā tiracchānabhūto manussabhūtaṃ, tiracchānabhūtoyeva vā tiracchānabhūtaṃ jīvitā voropeti, tassa kammaṃ ānantariyaṃ na hoti, bhāriyaṃ pana hoti, ānantariyaṃ āhacceva tiṭṭhati. Eḷakacatukkaṃ saṅgāmacatukkaṃ coracatukkañcettha kathetabbaṃ. ‘‘Eḷakaṃ māremī’’ti abhisandhināpi hi eḷakaṭṭhāne ṭhitaṃ manusso manussabhūtaṃ mātaraṃ vā pitaraṃ vā mārento ānantariyaṃ phusati maraṇādhippāyeneva ānantariyavatthuno vikopitattā. Eḷakābhisandhinā pana mātāpitiaasandhinā vā eḷakaṃ mārento ānantariyaṃ na phusati ānantariyavatthuabhāvato. Mātāpitiabhisandhinā mātāpitaro mārento phusateva. Esa nayo itarasmimpi catukkadvaye. Yathā ca mātāpitūsu, evaṃ arahantepi etāni catukkāni veditabbāni. Sabbattha hi purimaṃ abhisandhicittaṃ appamāṇaṃ, vadhakacittaṃ pana tadārammaṇaṃ jīvitindriyañca ānantariyānānantarabhāve pamāṇaṃ. Katānantariyakammo ca ‘‘tassa kammassa vipākaṃ paṭibāhissāmī’’ti sakalacakkavāḷaṃ mahācetiyappamāṇehi kañcanathūpehi pūretvāpi sakalacakkavāḷaṃ pūretvā nisinnassa <pageBreak edition="Myanmar" number="3.0261" /> bhikkhusaṅghassa mahādānaṃ datvāpi buddhassa bhagavato saṅghāṭikaṇṇaṃ amuñcanto vicaritvāpi kāyassa bhedā nirayameva upapajjati, pabbajjañca na labhati.</paragraph>
    <paragraph line="563" number="115"><bold>Icchamāna</bold>nti <pageBreak edition="Vipassana Research Institut" number="3.0237" /> odātavatthavasanaṃ icchamānaṃ. Tenevāha <bold>‘‘gihibhāve sampaṭicchitamatteyevā’’</bold>ti. Saṅghabhedakakathāvitthāro parato āvi bhavissati. <bold>Catunnaṃ kammāna</bold>nti apalokanādīnaṃ catunnaṃ kammānaṃ. <bold>Duṭṭhacittenā</bold>ti vuttamevatthaṃ vibhāveti <bold>‘‘vadhakacittenā’’</bold>ti. Vadhakacetanāya hi dūsitacittaṃ idha duṭṭhacittaṃ nāma. <bold>Lohitaṃ uppādetī</bold>ti ettha tathāgatassa abhejjakāyatāya parūpakkamena cammacchedaṃ katvā lohitapaggharaṇaṃ nāma natthi, sarīrassa pana antoyeva ekasmiṃ ṭhāne lohitaṃ samosarati, āghātena pakuppamānaṃ sañcitaṃ hoti. Devadattena paviddhasilato bhijjitvā gatasakkhalikāpi tathāgatassa pādantaṃ pahari, pharasunā pahaṭo viya pādo antolohitoyeva ahosi. Jīvako pana tathāgatassa ruciyā satthakena cammaṃ chinditvā tamhā ṭhānā duṭṭhalohitaṃ nīharitvā phāsumakāsi, tenassa puññakammameva ahosi. Tenāha <bold>‘‘jīvako viyā’’</bold>tiādi.</paragraph>
    <paragraph line="564">Atha ye parinibbute tathāgate cetiyaṃ bhindanti, bodhiṃ chindanti, dhātumhi upakkamanti, tesaṃ kiṃ hotīti? Bhāriyaṃ kammaṃ hoti ānantariyasadisaṃ. Sadhātukaṃ pana thūpaṃ vā paṭimaṃ vā bādhamānaṃ bodhisākhaṃ chindituṃ vaṭṭati. Sacepi tattha nilīnā sakuṇā cetiye vaccaṃ pātenti, chindituṃ vaṭṭatiyeva. Paribhogacetiyato hi sarīracetiyaṃ garutaraṃ. Cetiyavatthuṃ bhinditvā gacchante bodhimūlepi chinditvā harituṃ vaṭṭati. Yā pana bodhisākhā bodhigharaṃ bādhati, taṃ geharakkhaṇatthaṃ chindituṃ na labhati. Bodhiatthañhi gehaṃ, na gehatthāya bodhi. Āsanagharepi eseva nayo. Yasmiṃ pana āsanaghare dhātu nihitā hoti, tassa rakkhaṇatthāya bodhisākhaṃ chindituṃ vaṭṭati. Bodhijagganatthaṃ ojoharaṇasākhaṃ vā pūtiṭṭhānaṃ vā chindituṃ vaṭṭatiyeva, satthu rūpakāyapaṭijaggane viya puññampi hoti.</paragraph>
    <centered line="565">Mātughātakādivatthukathāvaṇṇanā niṭṭhitā.</centered>
    <subhead line="566">Ubhatobyañjanakavatthukathāvaṇṇanā</subhead>
    <paragraph line="567" number="116"><bold>Ubhato</bold><pageBreak edition="Myanmar" number="3.0262" /><bold>byañjanamassa atthīti ubhatobyañjanako</bold>ti iminā asamānādhikaraṇavisayo bāhiratthasamāsoyaṃ, purimapade ca vibhattialopoti dasseti. <bold>Byañjana</bold>nti cettha itthinimittaṃ purisanimittañca adhippetaṃ. Atha ubhatobyañjanakassa ekameva indriyaṃ, udāhu dveti? Ekameva ‘‘yassa itthindriyaṃ uppajjati, tassa purisindriyaṃ uppajjatīti? No. Yassa vā pana purisindriyaṃ uppajjati, tassa itthindriyaṃ uppajjatīti? No’’ti <pageBreak edition="Vipassana Research Institut" number="3.0238" /> (yama. 3.indriyayamaka.188) ekasmiṃ santāne indriyadvayassa paṭisiddhattā, tañca kho itthiubhatobyañjanakassa itthindriyaṃ, purisaubhatobyañjanakassa purisindriyaṃ. Yadi evaṃ dutiyabyañjanakassa abhāvo āpajjati. Indriyañhi byañjanakāraṇaṃ vuttaṃ, tañca tassa natthīti? Vuccate – na tassa indriyaṃ dutiyabyañjanakāraṇaṃ. Kasmā? Sadā abhāvato. Itthiubhatobyañjanakassa hi yadā itthiyā rāgacittaṃ uppajjati, tadā purisabyañjanaṃ pākaṭaṃ hoti, itthibyañjanaṃ paṭicchannaṃ guḷhaṃ hoti, tathā itarassa itaraṃ. Yadi ca tesaṃ indriyaṃ dutiyabyañjanakāraṇaṃ bhaveyya, sadāpi byañjanadvayaṃ tiṭṭheyya, na pana tiṭṭhati, tasmā veditabbametaṃ ‘‘na tassa taṃ byañjanakāraṇaṃ, kammasahāyaṃ pana rāgacittamevettha kāraṇa’’nti.</paragraph>
    <paragraph line="568">Yasmā cassa ekameva indriyaṃ hoti, tasmā itthiubhatobyañjanako sayampi gabbhaṃ gaṇhāti, parampi gaṇhāpeti. Purisaubhatobyañjanako paraṃ gaṇhāpeti, sayaṃ pana na gaṇhāti. Yadi paṭisandhiyaṃ purisaliṅgaṃ, yadi paṭisandhiyaṃ itthiliṅganti ca paṭisandhiyaṃ liṅgasabbhāvo <bold>kurundiyaṃ</bold>vutto, so ca ayutto. Pavattiyaṃyeva hi itthiliṅgādīni samuṭṭhahanti, na paṭisandhiyaṃ. Paṭisandhiyaṃ pana indriyameva samuṭṭhāti, na liṅgādīni. Na ca indriyameva liṅganti sakkā vattuṃ indriyaliṅgānaṃ bhinnasabhāvattā. Vuttañhetaṃ <bold>aṭṭhasāliniyaṃ</bold> (dha. sa. aṭṭha. 632) –</paragraph>
    <indent line="569">‘‘Itthattaṃ itthibhāvoti ubhayaṃ ekatthaṃ, itthisabhāvoti attho. Ayaṃ kammajo paṭisandhisamuṭṭhito. Itthiliṅgādi pana itthindriyaṃ paṭicca pavatte samuṭṭhitaṃ. Yathā bīje sati bījaṃ paṭicca bījapaccayā rukkho vaḍḍhitvā sākhāviṭapasampanno hutvā ākāsaṃ pūretvā <pageBreak edition="Myanmar" number="3.0263" /> tiṭṭhati, evameva itthibhāvasaṅkhāte itthindriye sati itthiliṅgādīni honti. Bījaṃ viya hi itthindriyaṃ, bījaṃ paṭicca vaḍḍhitvā ākāsaṃ pūretvā ṭhitarukkho viya itthindriyaṃ paṭicca itthiliṅgādīni pavatte samuṭṭhahanti. Tattha itthindriyaṃ na cakkhuviññeyyaṃ, manoviññeyyameva. Itthiliṅgādīni cakkhuviññeyyānipi manoviññeyyānipī’’ti.</indent>
    <unindented line="570">Tenevāha <bold>‘‘tattha vicāraṇakkamo vitthārato aṭṭhasāliniyā dhammasaṅgahaṭṭhakathāya veditabbo’’</bold>ti.</unindented>
    <centered line="571">Ubhatobyañjanakavatthukathāvaṇṇanā niṭṭhitā.</centered>
    <subhead line="572">Anupajjhāyakādivatthukathāvaṇṇanā</subhead>
    <paragraph line="573" number="117"><bold>Sikkhāpadaṃ</bold><pageBreak edition="Vipassana Research Institut" number="3.0239" /><bold>apaññattaṃ hotī</bold>ti idheva paññattaṃ sikkhāpadaṃ sandhāya vuttaṃ. <bold>Upajjhaṃ aggāhāpetvā</bold>ti ‘‘upajjhāyo me, bhante, hohī’’ti evaṃ upajjhaṃ aggāhāpetvā. Kammavācāya pana upajjhāyakittanaṃ kataṃyevāti daṭṭhabbaṃ. Aññathā ‘‘puggalaṃ na parāmasatī’’ti vuttakammavipattisambhavato kammaṃ kuppeyya, teneva ‘‘upajjhāyaṃ akittetvā’’ti avatvā ‘‘upajjhaṃ aggāhāpetvā’’icceva vuttaṃ. Yathā ca aparipuṇṇapattacīvarassa upasampādanakāle kammavācāya ‘‘paripuṇṇassa pattacīvara’’nti asantavatthuṃ kittetvā kammavācāya katāyapi upasampadā ruhati, evaṃ ‘‘ayaṃ buddharakkhito āyasmato dhammarakkhitassa upasampadāpekkho’’ti asantaṃ puggalaṃ kittetvā kevalaṃ santapadanīhārena kammavācāya katāya upasampadā ruhatiyevāti daṭṭhabbaṃ. Tenevāha <bold>‘‘kammaṃ pana na kuppatī’’</bold>ti. ‘‘Na, bhikkhave, anupajjhāyako upasampādetabbo, yo upasampādeyya, āpatti dukkaṭassā’’ti ettakameva vatvā ‘‘so ca puggalo anupasampanno’’ti avuttattā kammavipattilakkhaṇassa ca asambhavato <bold>‘‘taṃ na gahetabba’’</bold>nti vuttaṃ. ‘‘Pañcavaggakaraṇañce, bhikkhave, kammaṃ paṇḍakapañcamo kammaṃ kareyya, akammaṃ na ca karaṇīya’’ntiādivacanato (mahāva. 390) paṇḍakādīnampi ubhatobyañjanakapariyantānaṃ gaṇapūrakabhāveyeva kammaṃ kuppati, na aññathāti āha <bold>‘‘ubhatobyañjanakupajjhāyapariyosānesupi eseva nayo’’</bold>ti.</paragraph>
    <centered line="574">Anupajjhāyakādivatthukathāvaṇṇanā niṭṭhitā.</centered>
    <subhead line="575">Apattakādivatthukathāvaṇṇanā</subhead>
    <paragraph line="576" number="118"> Aññe <pageBreak edition="Myanmar" number="3.0264" /> vā bhikkhū dātukāmā hontīti sambandho. <bold>Anāmaṭṭhapiṇḍapāta</bold>nti aggahitaaggaṃ piṇḍapātaṃ. <bold>Sāmaṇerabhāgasamako āmisabhāgo</bold>ti ettha kiñcāpi sāmaṇerānaṃ āmisabhāgassa samakameva diyyamānattā visuṃ sāmaṇerabhāgo nāma natthi, heṭṭhā gacchantaṃ pana bhattaṃ kadāci mandaṃ bhaveyya, tasmā upari aggahetvā sāmaṇerapāḷiyāva gahetvā dātabboti adhippāyo. Niyatapabbajjasseva cāyaṃ bhāgo dīyati. Teneva <bold>‘‘apakkaṃ patta’’</bold>ntiādi vuttaṃ.</paragraph>
    <centered line="577">Apattakādivatthukathāvaṇṇanā niṭṭhitā.</centered>
    <subhead line="578">Hatthacchinnādivatthukathāvaṇṇanā</subhead>
    <paragraph line="579" number="119"><bold>Ajapadake</bold>ti <pageBreak edition="Vipassana Research Institut" number="3.0240" /> ajapadasaṇṭhāne padese. <bold>Brahmujugatto</bold>ti brahmā viya ujugatto. <bold>Avaseso satto</bold>ti iminā lakkhaṇena rahitasatto. Etena ṭhapetvā mahāpurisaṃ cakkavattiñca itare sattā khujjapakkhikāti dasseti. Yebhuyyena hi sattā khandhe kaṭiyaṃ jāṇūsūti tīsu ṭhānesu namanti. Te kaṭiyaṃ namantā pacchato namanti, itaresu dvīsu ṭhānesu namantā purato namanti. Dīghasarīrā pana ekena passena vaṅkā honti, eke mukhaṃ unnāmetvā nakkhattāni gaṇayantā viya caranti, eke appamaṃsalohitā sūlasadisā honti, eke purato pabbhārā honti, pavedhamānā gacchanti. <bold>Parivaṭumo</bold>ti samantato vaṭṭalo.</paragraph>
    <paragraph line="580"><bold>Aṭṭhisirācammasarīro</bold>ti aṭṭhisirācammamattasarīro. <bold>Kappasīso</bold>ti dvidhābhūtasīso. <bold>Kekaro</bold>ti tiriyaṃ passanto. <bold>‘‘Udakatārakā</bold> nāma udakapubbuḷa’’nti <bold>gaṇṭhipadesu </bold>vuttaṃ. <bold>Akkhitārakā</bold>ti akkhibhaṇḍakā. <bold>Nippakhumakkhī</bold>ti akkhidalalomehi virahitaakkhiko. Pakhuma-saddo hi loke akkhidalalomesu niruḷho. <bold>Paṭaṅgamaṇḍūko</bold> nāma mahāmukhamaṇḍūko. <bold>Eḷamukho</bold>ti niccapaggharaṇakalālamukho. <bold>Sabbañceta</bold>nti ‘‘kacchugatto vā’’tiādiṃ sandhāya vadati. <bold>Vātaṇḍiko</bold>ti aṇḍakesu vuddhirogena samannāgato. <bold>Vikaṭo</bold>ti tiriyaṃ gamanapādehi samannāgato, yassa ca caṅkamato <pageBreak edition="Myanmar" number="3.0265" /> jāṇukā bahi gacchanti. <bold>Paṇho</bold>ti pacchato parivattapādehi samannāgato, yassa caṅkamato jāṇukā anto pavisanti.</paragraph>
    <paragraph line="581">Kudaṇḍapādatāya kāraṇaṃ vibhāveti <bold>‘‘majjhe saṅkuṭitapādattā’’</bold>ti. <bold>Agge saṅkuṭitapādattā</bold>ti kuṇḍapādatāya kāraṇanidassanaṃ. Kuṇḍapādasseva gamanasabhāvaṃ vibhāveti <bold>‘‘piṭṭhipādaggena caṅkamanto’’</bold>ti. <bold>Mammana</bold>nti khalitavacanaṃ. Yo ekameva akkharaṃ catupañcakkhattuṃ vadati, tassetaṃ adhivacanaṃ.</paragraph>
    <centered line="582">Hatthacchinnādivatthukathāvaṇṇanā niṭṭhitā.</centered>
    <subhead line="583">Alajjīnissayavatthukathāvaṇṇanā</subhead>
    <paragraph line="584" number="120"> Nissayapaṭisaṃyuttavatthūsu bhikkhūhi samāno sīlādiguṇabhāgo assāti bhikkhusabhāgo, tassa bhāvo <bold>bhikkhusabhāgatā. Dve tīṇi divasāni vasitvā gantukāmena anissitena</bold><pageBreak edition="Vipassana Research Institut" number="3.0241" /><bold>vasitabba</bold>nti ettha ‘‘yāva bhikkhusabhāgataṃ jānāmī’’ti ābhogaṃ vināpi anissitena vasituṃ vaṭṭatīti adhippāyo. Bhikkhusabhāgataṃ pana jānanto ‘‘sve gamissāmi, kiṃ me nissayenā’’ti aruṇaṃ uṭṭhapetuṃ na labhati. ‘‘Purāruṇā uṭṭhahitvāva gamissāmī’’ti ābhogena sayantassa sace aruṇo uggacchati, vaṭṭati. <bold>‘‘Sattāhaṃ vasissāmī’’ti ālayaṃ karontena pana nissayo gahetabbo</bold>ti ‘‘sattāhamattaṃ vasissāmi, kiṃ bhikkhusabhāgatājānanenā’’ti jānane dhuraṃ nikkhipitvā vasituṃ na labhati, bhikkhusabhāgataṃ upaparikkhitvā nissayo gahetabboti attho.</paragraph>
    <subhead line="585">Gamikādinissayavatthukathāvaṇṇanā</subhead>
    <paragraph line="586" number="121"><bold>Antarāmagge vissamanto vā…pe… anāpattī</bold>ti asati nissayadāyake anāpatti. <bold>Tassa nissāyā</bold>ti pāḷianurūpato vuttaṃ, taṃ nissāyāti attho. <bold>Sace pana āsāḷhīmāse…pe… tattha gantabba</bold>nti ettha sace so vassūpanāyikāya āsannāya gantukāmo suṇāti ‘‘asuko mahāthero āgamissatī’’ti, tañce āgameti, vaṭṭati. Āgamentasseva <pageBreak edition="Myanmar" number="3.0266" /> ce vassūpanāyikadivaso hoti, hotu, gantabbaṃ tattha, yattha nissayadāyakaṃ labhati. Keci pana ‘‘sace so gacchanto jīvitantarāyaṃ brahmacariyantarāyaṃ vā passati, tattheva vasitabba’’nti vadanti.</paragraph>
    <subhead line="587">Gottena anussāvanānujānanakathāvaṇṇanā</subhead>
    <paragraph line="588" number="122"> ‘‘Itthannāmo itthannāmassa āyasmato’’ti nāmakittanassa anussāvanāya āgatattā <bold>‘‘nāhaṃ ussahāmi therassa nāmaṃ gahetu’’</bold>nti vuttaṃ, ‘‘āyasmato pippalissa upasampadāpekkho’’ti evaṃ nāmaṃ gahetuṃ na ussahāmīti attho. ‘‘Gottenapi anussāvetu’’nti vacanato yena vohārena voharati, tena vaṭṭatīti siddhaṃ. ‘‘Konāmo te upajjhāyo’’ti puṭṭhenapi gottameva nāmaṃ katvā vattabbanti siddhaṃ hoti, tasmā catubbidhesu nāmesu yena kenaci nāmena anussāvanā kātabbāti vadanti. Ekassa bahūni nāmāni honti, tattha ekaṃ nāmaṃ ñattiyā, ekaṃ anussāvanāya kātuṃ na vaṭṭati, atthato byañjanato ca abhinnāhi anussāvanāhi bhavitabbanti. Kiñcāpi ‘‘itthannāmo itthannāmassa āyasmato’’ti pāḷiyaṃ ‘‘āyasmato’’ti padaṃ pacchā vuttaṃ, kammavācāpāḷiyaṃ pana ‘‘ayaṃ buddharakkhito āyasmato dhammarakkhitassā’’ti paṭhamaṃ likhitanti taṃ uppaṭipāṭiyā vuttanti na paccetabbaṃ. Pāḷiyañhi ‘‘itthannāmo itthannāmassa <pageBreak edition="Vipassana Research Institut" number="3.0242" /> āyasmato’’ti atthamattaṃ dassitaṃ, tasmā pāḷiyaṃ avuttopi ‘‘ayaṃ buddharakkhito āyasmato dhammarakkhitassā’’ti kammavācāpāḷiyaṃ payogo dassito. ‘‘Na me diṭṭho ito pubbe iccāyasmā sāriputto’’ti ca ‘‘āyasmā sāriputto atthakusalo’’ti ca paṭhamaṃ ‘‘āyasmā’’ti payogassa dassanatoti vadanti. Katthaci ‘‘āyasmato buddharakkhitattherassā’’ti vatvā katthaci kevalaṃ ‘‘buddharakkhitassā’’ti sāveti, sāvanaṃ hāpetīti na vuccati nāmassa ahāpitattāti eke. Sace katthaci ‘‘āyasmato buddharakkhitassā’’ti vatvā katthaci ‘‘buddharaakhatassāyasmato’’ti sāveti, pāṭhānurūpattā khettameva otiṇṇantipi eke. Byañjanabhedappasaṅgato anussāvanānaṃ taṃ na vaṭṭatīti vadanti. Sace pana sabbaṭṭhānepi eteneva pakārena vadati, vaṭṭati.</paragraph>
    <subhead line="589">Dveupasampadāpekkhādivatthukathāvaṇṇanā</subhead>
    <paragraph line="590" number="123"><bold>Ekānussāvane</bold>ti <pageBreak edition="Myanmar" number="3.0267" /> ettha ekato anussāvanaṃ etesanti <bold>ekānussāvanā</bold>ti asamānādhikaraṇavisayo bāhiratthasamāsoti daṭṭhabbaṃ. Tenevāha <bold>‘‘dve ekatoanussāvane’’</bold>ti. Tattha <bold>ekato</bold>ti ekakkhaṇeti attho, vibhattialopena cāyaṃ niddeso. <bold>Purimanayeneva ekatoanussāvane kātu</bold>nti ‘‘ekena ekassa, aññena itarassā’’tiādinā pubbe vuttanayena dvīhi vā tīhi vā ācariyehi ekena vā ekatoanussāvane kātuṃ.</paragraph>
    <subhead line="591">Upasampadāvidhikathāvaṇṇanā</subhead>
    <paragraph line="592" number="126"><bold>Vajjāvajjaṃ upanijjhāyatīti upajjhā</bold>ti iminā upajjhāyasaddasamānattho upajjhāsaddopīti dasseti.</paragraph>
    <subhead line="593">Cattāronissayādikathāvaṇṇanā</subhead>
    <paragraph line="594" number="130"><bold>Sambhoge</bold>ti dhammasambhoge āmisasambhoge ca. <bold>Anāpatti sambhoge saṃvāse</bold>ti ettha ca ayamadhippāyo – yasmā ayaṃ osāraṇakammassa katattā pakatattaṭṭhāne ṭhito, tasmā na ukkhittakena saddhiṃ sambhogādipaccayā pācittiyaṃ, nāpi alajjinā saddhiṃ paribhogapaccayā dukkaṭaṃ alajjīlakkhaṇānupapattito. Yo hi ucchurasakasaṭānaṃ sattāhakālikayāvajīvikattā vaṭṭati vikāle ucchu khāditunti saññaṃ uppādetvā taṃ khāditvā tappaccayā pācittiyaṃ na passati <pageBreak edition="Vipassana Research Institut" number="3.0243" /> ‘‘vaṭṭatī’’ti tathāsaññitāya, yo vā pana āpattimāpannabhāvaṃ paṭijānitvā ‘‘na paṭikaromī’’ti abhinivisati, ayaṃ –</paragraph>
    <gatha1 line="595">‘‘Sañcicca āpattiṃ āpajjati, āpattiṃ parigūhati;</gatha1>
    <gathalast line="596">Agatigamanañca gacchati, ediso vuccati alajjīpuggalo’’ti. (pari. 359) –</gathalast>
    <unindented line="597">Vuttalakkhaṇe apatanato alajjī nāma na hoti. Tasmā yathā pubbe yāva ukkhepanīyakammaṃ kataṃ, tāva tena saddhiṃ sambhoge saṃvāse ca anāpatti, evamidhāpīti sabbathā anāpattiṭṭhāneyeva anāpatti vuttāti veditabbaṃ <pageBreak edition="Myanmar" number="3.0268" />. Na hi bhagavā alajjinā saddhiṃ sambhogapaccayā āpattisambhave sati ‘‘anāpatti sambhoge saṃvāse’’ti vadati. Tato yamettha kenaci ‘‘anāpatti sambhoge saṃvāse’’ti iminā pācittiyena anāpatti vuttā, ‘‘alajjīparibhogapaccayā dukkaṭaṃ pana āpajjatiyevā’’ti vatvā bahudhā papañcitaṃ, na taṃ sārato paccetabbaṃ. Sesamettha uttānameva.</unindented>
    <centered line="598">Iti samantapāsādikāya vinayaṭṭhakathāya sāratthadīpaniyaṃ</centered>
    <centered line="599">Mahākhandhakavaṇṇanā niṭṭhitā.</centered>
  </content>
</document>