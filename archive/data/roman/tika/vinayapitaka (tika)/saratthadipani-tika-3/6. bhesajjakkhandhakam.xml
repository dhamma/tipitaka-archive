<?xml version="1.0"?>
<document>
<metadata>
<normativeSource>http://tipitaka.org/romn/cscd/vin02t.tik14.xml</normativeSource>
<archivePath>roman/tika/vinayapitaka (tika)/saratthadipani-tika-3/6. bhesajjakkhandhakam.xml</archivePath>
<titlePath>6. Bhesajjakkhandhakaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">6. Bhesajjakkhandhakaṃ</chapter>
<subhead line="2">Pañcabhesajjādikathāvaṇṇanā</subhead>
<paragraph line="3" number="261"> Bhesajjakkhandhake <pageBreak edition="M" number="3.0304" /><pageBreak edition="V" number="3.0277" /><bold>nacchādentī</bold>ti ruciṃ na uppādenti.</paragraph>
<paragraph line="4" number="262"><bold>Susukā</bold>ti samudde bhavā ekā macchajāti. Kumbhīlātipi vadanti. <bold>Saṃsaṭṭha</bold>nti parissāvitaṃ. <bold>Telaparibhogenā</bold>ti sattāhakālikaparibhogaṃ sandhāya vuttaṃ.</paragraph>
<paragraph line="5" number="263"><bold>Piṭṭhehī</bold>ti pisitehi. <bold>Ubbhidaṃ</bold> nāma ūsarapaṃsumayaṃ.</paragraph>
<paragraph line="6" number="264"><bold>Chakaṇa</bold>nti gomayaṃ. <bold>Pākatikacuṇṇaṃ</bold> nāma apakkakasāvacuṇṇaṃ. Tena ṭhapetvā gandhacuṇṇaṃ sabbaṃ vaṭṭatīti vadanti.</paragraph>
<paragraph line="7" number="265"><bold>Suvaṇṇageruko</bold>ti suvaṇṇatutthādi. <bold>Añjanūpapisana</bold>nti añjanatthāya upapisitabbaṃ yaṃ kiñci cuṇṇajātaṃ.</paragraph>
<paragraph line="8" number="268"><bold>Sāmaṃ gahetvā</bold>ti ettha sappadaṭṭhassa atthāya aññena bhikkhunā gahitampi sāmaṃ gahitasaṅkhameva gacchatīti veditabbaṃ.</paragraph>
<paragraph line="9" number="269"><bold>Gharadinnakābādho</bold> nāma vasīkaraṇatthāya gharaṇiyā dinnabhesajjasamuṭṭhito ābādho. Tenāha <bold>‘‘vasīkaraṇapāṇakasamuṭṭhitarogo’’</bold>ti. <bold>Ghara</bold>-saddo cettha abhedena gharaṇiyā vattamāno adhippeto. <bold>‘‘Akaṭayūsenā</bold>ti anabhisaṅkhatena muggayūsena. <bold>Kaṭākaṭenā</bold>ti mugge pacitvā acāletvāva parissāvitena muggasūpenā’’ti <bold>gaṇṭhipadesu</bold> vuttaṃ.</paragraph>
<subhead line="10">Guḷādianujānanakathāvaṇṇanā</subhead>
<paragraph line="11" number="272"><bold>Guḷakaraṇa</bold>nti <pageBreak edition="V" number="3.0278" /> guḷakaraṇaṭṭhānaṃ, ucchusālanti vuttaṃ hoti.</paragraph>
<paragraph line="12" number="274"><bold>Avissatthā</bold>ti sāsaṅkā.</paragraph>
<paragraph line="13" number="276"><bold>Appamattakepi</bold><pageBreak edition="M" number="3.0305" /><bold>pavārentī</bold>ti appamattakepi gahite pavārenti, ‘‘bahumhi gahite aññesaṃ nappahotī’’ti maññamānā appamattakaṃ gahetvā pavārentīti adhippāyo. <bold>Paṭisaṅkhāpi paṭikkhipantī</bold>ti ‘‘divā bhojanatthāya bhavissatī’’ti sallakkhetvāpi paṭikkhipanti.</paragraph>
<paragraph line="14" number="279"> Sambādhe dahanakammaṃ paṭikkhepābhāvo vaṭṭati.</paragraph>
<paragraph line="15" number="280"><bold>Ubhatopasannā</bold>ti ubhayato pasannā. <bold>Māghāto</bold>ti ‘‘mā ghātetha pāṇino’’ti evaṃ māghātaghositadivaso.</paragraph>
<subhead line="16">Yāgumadhugoḷakādikathāvaṇṇanā</subhead>
<paragraph line="17" number="282"><bold>Madhugoḷaka</bold>nti sakkarādisaṃyuttapūvaṃ. <bold>Āyuṃ detī</bold>ti āyudānaṃ deti. <bold>Vaṇṇa</bold>nti sarīravaṇṇaṃ. <bold>Sukha</bold>nti kāyikacetasikasukhaṃ. <bold>Bala</bold>nti sarīrathāmaṃ. <bold>Paṭibhāna</bold>nti yuttamuttapaṭibhānaṃ. <bold>Vātaṃ anulometī</bold>ti vātaṃ anulometvā harati. <bold>Vatthiṃ sodhetī</bold>ti dhamaniyo suddhaṃ karoti. <bold>Āmāvasesaṃ pācetī</bold>ti sace āmāvasesakaṃ hoti, taṃ pāceti. <bold>Anuppavecchatī</bold>ti deti. Vātañca byapanetīti sambandhitabbaṃ.</paragraph>
<paragraph line="18" number="283"> Nanu ca ‘‘paramparabhojanena kāretabbo’’ti kasmā vuttaṃ. Paramparabhojanañhi pañcannaṃ bhojanānaṃ aññatarena nimantitassa taṃ ṭhapetvā aññaṃ pañcannaṃ bhojanānaṃ aññataraṃ bhuñjantassa hoti, ime ca bhikkhū bhojjayāguṃ paribhuñjiṃsu, pañcasu bhojanesu aññataranti āha <bold>‘‘bhojjayāguyā hi pavāraṇā hotī’’</bold>ti. Yasmā pañcannaṃ bhojanānaṃ aññataraṃ paṭikkhipantassa vuttā pavāraṇā bhojjayāguṃ paṭikkhipantassapi hotiyeva, tasmā bhojjayāgupi odanagatikāyevāti adhippāyo.</paragraph>
<paragraph line="19" number="284"><bold>Sukhumojaṃ</bold><pageBreak edition="V" number="3.0279" /><bold>pakkhipiṃsū</bold>ti ‘‘bhagavā paribhuñjissatī’’ti maññamānā pakkhipiṃsu.</paragraph>
<subhead line="20">Pāṭaligāmavatthukathāvaṇṇanā</subhead>
<paragraph line="21" number="285"><bold>Pāṭaligāmo</bold>ti <pageBreak edition="M" number="3.0306" /> (udā. aṭṭha. 76) evaṃnāmako magadharaṭṭhe eko gāmo. Tassa kira gāmassa māpanadivase gāmaṅgaṇaṭṭhāne dve tayo pāṭalaṅkurā pathavito ubbhijjitvā nikkhamiṃsu. Tena taṃ ‘‘pāṭaligāmo’’ tveva vohariṃsu. <bold>Tadavasarī</bold>ti taṃ pāṭaligāmaṃ avasari anupāpuṇi. <bold>Pāṭaligāmikā</bold>ti pāṭaligāmavāsino. <bold>Upāsakā</bold>ti te kira bhagavato paṭhamadassanena keci saraṇesu ca sīlesu ca patiṭṭhitā. Tena vuttaṃ ‘‘upāsakā’’ti. <bold>Yena bhagavā tenupasaṅkamiṃsū</bold>ti pāṭaligāme kira ajātasattuno licchavirājūnañca manussā kālena kālaṃ gantvā gehasāmike gehato nīharitvā māsampi aḍḍhamāsampi vasanti. Tena pāṭaligāmavāsino manussā niccupaddutā ‘‘etesañceva āgatakāle vasanaṭṭhānaṃ bhavissatīti ekapasse issarānaṃ bhaṇḍapaṭisāmanaṭṭhānaṃ, ekapasse vasanaṭṭhānaṃ, ekapasse āgantukānaṃ addhikamanussānaṃ, ekapasse daliddānaṃ kapaṇamanussānaṃ, ekapasse gilānānaṃ vasanaṭṭhānaṃ bhavissatī’’ti sabbesaṃ aññamaññaṃ aghaṭṭetvā vasanappahonakaṃ nagaramajjhe mahatiṃ sālaṃ kāresuṃ, tassa nāmaṃ <bold>āvasathāgāra</bold>nti. Āgantvā vasanti ettha āgantukāti āvasatho, tadeva āgāraṃ <bold>āvasathāgāraṃ</bold>.</paragraph>
<paragraph line="22">Taṃ divasañca taṃ niṭṭhānaṃ agamāsi. Te tattha gantvā iṭṭhakakammasudhākammacittakammādivasena supariniṭṭhitaṃ susajjitaṃ devavimānasadisaṃ dvārakoṭṭhakato paṭṭhāya oloketvā ‘‘idaṃ āvasathāgāraṃ ativiya manoramaṃ sassirikaṃ, kena nu kho paṭhamaṃ paribhuttaṃ amhākaṃ dīgharattaṃ hitāya sukhāya assā’’ti cintesuṃ, tasmiṃyeva ca khaṇe ‘‘bhagavā taṃ gāmaṃ anuppatto’’ti assosuṃ, tena te uppannapītisomanassā ‘‘amhehi bhagavā gantvāpi ānetabbo siyā, so sayameva amhākaṃ vasanaṭṭhānaṃ sampatto, ajja mayaṃ bhagavantaṃ idha vasāpetvā paṭhamaṃ paribhuñjāpessāma, tathā bhikkhusaṅghaṃ, bhikkhusaṅghe āgate tepiṭakaṃ buddhavacanaṃ āgatameva bhavissati, satthāraṃ maṅgalaṃ vadāpessāma, dhammaṃ kathāpessāma, iti tīhi ratanehi paribhutte pacchā amhākaṃ paresañca paribhogo bhavissati, evaṃ no dīgharattaṃ hitāya sukhāya bhavissatī’’ti sanniṭṭhānaṃ katvā etadatthameva bhagavantaṃ upasaṅkamiṃsu. Tasmā evamāhaṃsu <bold>‘‘adhivāsetu no, bhante, bhagavā</bold><pageBreak edition="M" number="3.0307" /><bold>āvasathāgāra’’</bold>nti. <bold>Tenupasaṅkamiṃsū</bold>ti (dī. ni. aṭṭha. 3.297-298; ma. ni. aṭṭha. 2.22) kiñcāpi taṃ divasameva pariniṭṭhitattā devavimānaṃ <pageBreak edition="V" number="3.0280" /> viya susajjitaṃ supaṭijaggitaṃ, buddhārahaṃ pana katvā na paññattaṃ. Buddhā hi nāma araññajjhāsayā araññārāmā, antogāme vaseyyuṃ vā no vā, tasmā bhagavato ruciṃ jānitvāva paññapessāmāti cintetvā te bhagavantaṃ upasaṅkamiṃsu, idāni bhagavato ruciṃ jānitvā tathā paññāpetukāmā yenāvasathāgāraṃ tenupasaṅkamiṃsu. <bold>Sabbasanthariṃ āvasathāgāraṃ santharitvā</bold>ti ettha santharaṇaṃ santhari, sabbo sakalo santhari etthāti <bold>sabbasanthari</bold>. Atha vā santhatanti santhari, sabbaṃ santhari sabbasanthari, taṃ <bold>sabbasanthariṃ</bold>. Bhāvanapuṃsakaniddesovāyaṃ, yathā sabbameva santhataṃ hoti, evaṃ santharitvāti attho. Sabbapaṭhamaṃ tāva ‘‘gomayaṃ nāma sabbamaṅgalesu vaṭṭatī’’ti sudhāparikammakatampi bhūmiṃ allagomayena opuñjāpetvā parisukkhabhāvaṃ ñatvā yathā akkantaṭṭhāne padaṃ paññāyati, evaṃ cātujjātiyagandhehi limpetvā upari nānāvaṇṇakaṭasārake santharitvā tesaṃ upari mahāpiṭṭhikakojave ādiṃ katvā hatthattharaṇādīhi nānāvaṇṇehi attharaṇehi santharitabbayuttakaṃ sabbokāsaṃ santharāpesuṃ. Tena vuttaṃ ‘‘sabbasanthariṃ āvasathāgāraṃ santharitvā’’ti.</paragraph>
<paragraph line="23"><bold>Āsanānī</bold>ti majjhaṭṭhāne tāva maṅgalatthambhaṃ nissāya mahārahaṃ buddhāsanaṃ paññapetvā tattha yaṃ yaṃ mudukañca manoramañca paccattharaṇaṃ, taṃ taṃ attharitvā ubhatolohitakaṃ manuññadassanaṃ upadhānaṃ upadahitvā upari suvaṇṇarajatatārakavicittavitānaṃ bandhitvā gandhadāmapupphadāmapattādāmādīhi alaṅkaritvā samantā dvādasahatthe ṭhāne pupphajālaṃ kāretvā tiṃsahatthamattaṃ ṭhānaṃ paṭasāṇiyā parikkhipāpetvā pacchimabhittiṃ nissāya bhikkhusaṅghassa pallaṅkapīṭhaapassayapīṭhamuṇḍapīṭhādīni paññapāpetvā upari setapaccattharaṇehi paccattharāpetvā sālāya pācīnapassaṃ attano nisajjāyoggaṃ kāresuṃ. Taṃ sandhāya vuttaṃ ‘‘āsanāni paññapetvā’’ti.</paragraph>
<paragraph line="24"><bold>Udakamaṇika</bold>nti mahākucchikaṃ samekhalaṃ udakacāṭiṃ. Evaṃ bhagavā bhikkhusaṅgho ca yathāruciyā hatthapāde dhovissanti, mukhaṃ vikkhālessantīti tesu tesu ṭhānesu maṇivaṇṇassa udakassa pūretvā vāsatthāya nānāpupphāni <pageBreak edition="M" number="3.0308" /> ceva udakavāsacuṇṇāni ca pakkhipitvā kadalipaṇṇehi pidahitvā patiṭṭhapesuṃ. Tena vuttaṃ ‘‘udakamaṇikaṃ patiṭṭhāpetvā’’ti.</paragraph>
<paragraph line="25"><bold>Telapadīpaṃ āropetvā</bold>ti rajatasuvaṇṇādimayadaṇḍāsu daṇḍadīpikāsu yonakarūpakādīnaṃ hatthe ṭhapitasuvaṇṇarajatādimayakapallikāsu ca telapadīpe jalayitvā. <bold>Yena bhagavā tenupasaṅkamiṃsū</bold>ti ettha pana te pāṭaligāmikaupāsakā na kevalaṃ āvasathāgārameva, atha kho sakalasmimpi gāme vīthiyo sajjāpetvā dhaje ussāpetvā gehadvāresu puṇṇaghaṭe ca kadaliādayo ca ṭhapāpetvā <pageBreak edition="V" number="3.0281" /> sakalagāmaṃ dīpamālāhi vippakiṇṇatārakaṃ viya katvā ‘‘khīrapake dārake khīraṃ pāyetha, daharakumāre lahuṃ lahuṃ bhojetvā sayāpetha, uccāsaddaṃ mā karittha, ajja ekarattiṃ satthā antogāme vasissati, buddhā nāma appasaddakāmā hontī’’ti bheriṃ carāpetvā sayaṃ daṇḍadīpikā ādāya yena bhagavā tenupasaṅkamiṃsu.</paragraph>
<paragraph line="26"><bold>Atha kho bhagavā nivāsetvā pattacīvaramādāya saddhiṃ bhikkhusaṅghena yena āvasathāgāraṃ tenupasaṅkamī</bold>ti ‘‘yassa dāni, bhante, bhagavā kālaṃ maññatī’’ti evaṃ kira tehi kāle ārocite bhagavā lākhārasena tintarattakoviḷārapupphavaṇṇaṃ surattaṃ dupaṭṭaṃ kattariyā padumaṃ kantento viya, saṃvidhāya timaṇḍalaṃ paṭicchādento nivāsetvā suvaṇṇapāmaṅgena padumakalāpaṃ parikkhipanto viya, vijjulatāsassirikaṃ kāyabandhanaṃ bandhitvā rattakambalena gajakumbhaṃ pariyonandhanto viya, ratanasatubbedhe suvaṇṇagghike pavāḷajālaṃ khipamāno viya, mahati suvaṇṇacetiye rattakambalakañcukaṃ paṭimuñcanto viya, gacchantaṃ puṇṇacandaṃ rattavalāhakena paṭicchādayamāno viya, kañcanagirimatthake supakkalākhārasaṃ parisiñcanto viya, cittakūṭapabbatamatthakaṃ vijjulatājālena parikkhipanto viya ca sacakkavāḷasineruyugandharamahāpathaviṃ cāletvā gahitanigrodhapallavasamānavaṇṇaṃ rattavarapaṃsukūlaṃ pārupitvā vanagahanato kesarasīho viya, udayapabbatakūṭato puṇṇacando viya, bālasūriyo viya ca attanā nisinnatarusaṇḍato nikkhami.</paragraph>
<paragraph line="27">Athassa kāyato meghamukhato vijjukalāpā viya rasmiyo nikkhamitvā suvaṇṇarasadhārāparisekapiñjarapattapupphaphalasākhāviṭape viya samantato <pageBreak edition="M" number="3.0309" /> rukkhe kariṃsu. Tāvadeva attano attano pattacīvaramādāya mahābhikkhusaṅgho bhagavantaṃ parivāresi. Te ca naṃ parivāretvā ṭhitabhikkhū evarūpā ahesuṃ appicchā santuṭṭhā pavivittā asaṃsaṭṭhā āraddhavīriyā vattāro vacanakkhamā codakā pāpagarahino sīlasampannā samādhisampannā paññāsampannā vimuttisampannā vimuttiñāṇadassanasampannā. Tehi parivārito bhagavā rattakambalaparikkhitto viya suvaṇṇakkhandho, rattapadumasaṇḍamajjhagatā viya suvaṇṇanāvā, pavāḷavedikāparikkhitto viya suvaṇṇapāsādo virocittha. Mahākassapappamukhā pana mahātherā meghavaṇṇaṃ paṃsukūlacīvaraṃ pārupitvā maṇivammavammitā viya mahānāgā parivārayiṃsu vītarāgā bhinnakilesā vijaṭitajaṭā chinnabandhanā kule vā gaṇe vā alaggā.</paragraph>
<paragraph line="28">Iti bhagavā sayaṃ vītarāgo vītarāgehi, vītadoso vītadosehi, vītamoho vītamohehi <pageBreak edition="V" number="3.0282" />, nittaṇho nittaṇhehi, nikkileso nikkilesehi, sayaṃ buddho anubuddhehi parivārito pattaparivāritaṃ viya kesaraṃ, kesaraparivāritā viya kaṇṇikā, aṭṭhanāgasahassaparivārito viya chaddanto nāgarājā, navutihaṃsasahassaparivārito viya dhataraṭṭho haṃsarājā, senaṅgaparivārito viya cakkavattī, marugaṇaparivārito viya sakko devarājā, brahmagaṇaparivārito viya hāritamahābrahmā, tārāgaṇaparivuto viya puṇṇacando asamena buddhavesena aparimāṇena buddhavilāsena pāṭaligāmīnaṃ maggaṃ paṭipajji.</paragraph>
<paragraph line="29">Athassa puratthimakāyato suvaṇṇavaṇṇā ghanabuddharasmiyo uṭṭhahitvā asītihatthaṃ ṭhānaṃ aggahesuṃ, pacchimakāyato dakkhiṇapassato vāmapassato suvaṇṇavaṇṇā ghanarasmiyo uṭṭhahitvā asītihatthaṃ ṭhānaṃ aggahesuṃ, uparikesantato paṭṭhāya sabbakesāvattehi moragīvavaṇṇā ghanabuddharasmiyo uṭṭhahitvā gaganatale asītihatthaṃ ṭhānaṃ aggahesuṃ, heṭṭhāpādatalehi pavāḷavaṇṇā rasmiyo uṭṭhahitvā ghanapathaviyaṃ asītihatthaṃ ṭhānaṃ aggahesuṃ, dantato akkhīnaṃ setaṭṭhānato, nakhānañca maṃsavinimuttaṭṭhānato odātā ghanabuddharasmiyo uṭṭhahitvā asītihatthaṃ ṭhānaṃ aggahesuṃ, rattapītavaṇṇānaṃ sambhinnaṭṭhānato mañjiṭṭhavaṇṇā rasmiyo uṭṭhahitvā asītihatthaṃ ṭhānaṃ aggahesuṃ, sabbatthakameva pabhassarā rasmiyo uṭṭhahiṃsu. Evaṃ samantā asītihatthamattaṃ ṭhānaṃ chabbaṇṇā buddharasmiyo vijjotamānā vipphandamānā <pageBreak edition="M" number="3.0310" /> vidhāvamānā kañcanadaṇḍadīpikāhi niccharitvā ākāsaṃ pakkhandamānā mahāpadīpajālā viya, cātuddīpikamahāmeghato nikkhantavijjulatā viya ca disodisaṃ pakkhandiṃsu. Yāhi sabbadisābhāgā suvaṇṇacampakapupphehi vikiriyamānā viya, suvaṇṇaghaṭato nikkhantasuvaṇṇarasadhārāhi āsiñciyamānā viya, pasāritasuvaṇṇapaṭṭaparikkhittā viya, verambhavātasamuddhatakiṃsukakaṇikārakikirātapupphacuṇṇasamokiṇṇā viya cīnapiṭṭhacuṇṇasamparirañjitā viya ca virociṃsu.</paragraph>
<paragraph line="30">Bhagavatopi asītianubyañjanabyāmappabhāparikkhepasamujjalaṃ dvattiṃsamahāpurisalakkhaṇapaṭimaṇḍitaṃ sarīraṃ abbhamahikādiupakkilesavimuttaṃ samujjalatārakapabhāsitaṃ viya gaganatalaṃ, vikasitaṃ viya padumavanaṃ, sabbapāliphullo viya yojanasatiko pāricchattako, paṭipāṭiyā ṭhapitānaṃ dvattiṃsacandānaṃ dvattiṃsasūriyānaṃ dvattiṃsacakkavattīnaṃ dvattiṃsadevarājānaṃ dvattiṃsamahābrahmānaṃ siriyā siriṃ abhibhavamānaṃ viya virocittha, yathā taṃ dasahi pāramīhi dasahi upapāramīhi dasahi paramatthapāramīhīti sammadeva paripūritāhi samatiṃsāya pāramīhi alaṅkataṃ kappasatasahassādhikāni cattāri asaṅkhyeyyāni dinnena dānena rakkhitena sīlena katena kalyāṇakammena ekasmiṃ attabhāve samosaritvā vipākaṃ dātuṃ okāsaṃ alabhamānena sambādhappattena <pageBreak edition="V" number="3.0283" /> viya nibbattitaṃ nāvāsahassassa bhaṇḍaṃ ekaṃ nāvaṃ āropanakālo viya, sakaṭasahassassa bhaṇḍaṃ ekaṃ sakaṭaṃ āropanakālo viya, pañcavīsatiyā gaṅgānaṃ sambhijja mukhadvāre ekato rāsībhūtakālo viya ca ahosi.</paragraph>
<paragraph line="31">Imāya buddharasmiyā obhāsamānassapi bhagavato purato anekāni daṇḍadīpikāsahassāni ukkhipiṃsu, tathā pacchato vāmapasse dakkhiṇapasse. Jātisumanacampakavanamālikārattuppalanīluppalabakulasinduvārādipupphāni ceva nīlapītādivaṇṇasugandhagandhacuṇṇāni ca cātuddīpikamahaāmeghavissaṭṭhā salilavuṭṭhiyo viya vippakiriṃsu. Pañcaṅgikatūriyanigghosā ceva buddhadhammasaṅghaguṇapaṭisaṃyuttā thutighosā ca sabbā disā pūrayamānā mukharā viya akaṃsu. Devasupaṇṇanāgayakkhagandhabbamanussānaṃ akkhīni amatapānaṃ viya labhiṃsu. Imasmiṃ pana ṭhāne ṭhatvā padasahassehi gamanavaṇṇaṃ vattuṃ vaṭṭati. Tatridaṃ mukhamattaṃ (ma. ni. aṭṭha. 2.22; udā. aṭṭha. 76) –</paragraph>
<gatha1 line="32">‘‘Evaṃ <pageBreak edition="M" number="3.0311" /> sabbaṅgasampanno, kampayanto vasundharaṃ;</gatha1>
<gathalast line="33">Aheṭhayanto pāṇāni, yāti lokavināyako.</gathalast>
<gatha1 line="34">‘‘Dakkhiṇaṃ paṭhamaṃ pādaṃ, uddharanto narāsabho;</gatha1>
<gathalast line="35">Gacchanto sirisampanno, sobhate dvipaduttamo.</gathalast>
<gatha1 line="36">‘‘Gacchato buddhaseṭṭhassa, heṭṭhāpādatalaṃ mudu;</gatha1>
<gathalast line="37">Samaṃ samphusate bhūmiṃ, rajasānupalimpati.</gathalast>
<gatha1 line="38">‘‘Ninnaṃ ṭhānaṃ unnamati, gacchante lokanāyake;</gatha1>
<gathalast line="39">Unnatañca samaṃ hoti, pathavī ca acetanā.</gathalast>
<gatha1 line="40">‘‘Pāsāṇā sakkharā ceva, kathalā khāṇukaṇṭakā;</gatha1>
<gathalast line="41">Sabbe maggā vivajjanti, gacchante lokanāyake.</gathalast>
<gatha1 line="42">‘‘Nātidūre uddharati, nāccāsanne ca nikkhipaṃ;</gatha1>
<gathalast line="43">Aghaṭṭayanto niyyāti, ubho jāṇū ca gopphake.</gathalast>
<gatha1 line="44">‘‘Nātisīghaṃ <pageBreak edition="V" number="3.0284" /> pakkamati, sampannacaraṇo muni;</gatha1>
<gathalast line="45">Na cātisaṇikaṃ yāti, gacchamāno samāhito.</gathalast>
<gatha1 line="46">‘‘Uddhaṃ adho tiriyañca, disañca vidisaṃ tathā;</gatha1>
<gathalast line="47">Na pekkhamāno so yāti, yugamattañhi pekkhati.</gathalast>
<gatha1 line="48">‘‘Nāgavikkantacāro so, gamane sobhate jino;</gatha1>
<gathalast line="49">Cāru gacchati lokaggo, hāsayanto sadevake.</gathalast>
<gatha1 line="50">‘‘Usabharājāva sobhanto, cātucārīva kesarī;</gatha1>
<gathalast line="51">Tosayanto bahū satte, gāmaseṭṭhaṃ upāgamī’’ti. (ma. ni. aṭṭha. 2.22; udā. aṭṭha. 76);</gathalast>
<paragraph line="52">Vaṇṇakālo nāma kiresa. Evaṃvidhesu kālesu bhagavato sarīravaṇṇe vā guṇavaṇṇe vā dhammakathikassa thāmoyeva pamāṇaṃ. Cuṇṇiyapadehi gāthābandhehi vā yattakaṃ sakkoti, tattakaṃ vattabbaṃ, ‘‘dukkathita’’nti vā ‘‘atitthena pakkhando’’ti vā na vattabbo. Aparimāṇavaṇṇā hi buddhā bhagavanto, tesaṃ buddhāpi anavasesato vaṇṇaṃ vattuṃ asamatthā. Sakalampi hi kappaṃ vadantā pariyosāpetuṃ na sakkonti, pageva itarā pajāti. Iminā sirivilāsena alaṅkatapaṭiyattaṃ pāṭaligāmaṃ pavisitvā bhagavā pasannacittena janena pupphagandhadhūmavāsacuṇṇādīhi pūjiyamāno āvasathāgāraṃ <pageBreak edition="M" number="3.0312" /> pāvisi. Tena vuttaṃ ‘‘atha kho bhagavā nivāsetvā pattacīvaramādāya saddhiṃ bhikkhusaṅghena yena āvasathāgāraṃ tenupasaṅkamī’’ti.</paragraph>
<paragraph line="53"><bold>Pāde pakkhāletvā</bold>ti yadipi bhagavato pāde rajojallaṃ na upalimpati, tesaṃ pana upāsakānaṃ kusalābhivuddhiṃ ākaṅkhanto paresaṃ diṭṭhānugatiṃ āpajjanatthaṃ bhagavā pāde pakkhālesi. Apica upādinnakasarīraṃ nāma sītikātabbampi hotīti tadatthampi bhagavā nahānapādadhovanāni karotiyeva. <bold>Bhagavantaṃyeva purakkhatvā</bold>ti bhagavantaṃ purato katvā. Tattha bhagavā bhikkhūnañceva upāsakānañca majjhe nisinno gandhodakena nahāpetvā dukūlacumbaṭena vodakaṃ katvā jātihiṅgulakena majjitvā rattakambalapaliveṭhite pīṭhe ṭhapitā rattasuvaṇṇaghanapaṭimā viya ativiya virocittha. Ayaṃ panettha porāṇānaṃ vaṇṇabhaṇanamaggo –</paragraph>
<gatha1 line="54">‘‘Gantvāna <pageBreak edition="V" number="3.0285" /> maṇḍalamāḷaṃ, nāgavikkantacāraṇo;</gatha1>
<gathalast line="55">Obhāsayanto lokaggo, nisīdi varamāsane.</gathalast>
<gatha1 line="56">‘‘Tahiṃ nisinno naradammasārathi,</gatha1>
<gatha2 line="57">Devātidevo satapuññalakkhaṇo;</gatha2>
<gatha3 line="58">Buddhāsane majjhagato virocati,</gatha3>
<gathalast line="59">Suvaṇṇanekkhaṃ viya paṇḍukambale.</gathalast>
<gatha1 line="60">‘‘Nekkhaṃ jambonadasseva, nikkhittaṃ paṇḍukambale;</gatha1>
<gathalast line="61">Virocati vītamalo, maṇi verocano yathā.</gathalast>
<gatha1 line="62">‘‘Mahāsālova samphullo, merurājāvalaṅkato;</gatha1>
<gathalast line="63">Suvaṇṇathūpasaṅkāso, padumo kosako yathā.</gathalast>
<gatha1 line="64">‘‘Jalanto dīparukkhova, pabbatagge yathā sikhī;</gatha1>
<gathalast line="65">Devānaṃ pāricchattova, sabbaphullo virocathā’’ti. (ma. ni. aṭṭha. 2.22; udā. aṭṭha. 76);</gathalast>
<paragraph line="66"><bold>Pāṭaligāmike upāsake āmantesī</bold>ti yasmā tesu upāsakesu bahū janā sīle patiṭṭhitā, tasmā paṭhamaṃ tāva sīlavipattiyā ādīnavaṃ pakāsetvā pacchā sīlasampadāya ānisaṃsaṃ dassetuṃ <bold>‘‘pañcime gahapatayo’’</bold>tiādinā dhammadesanatthaṃ āmantesi. Tattha <bold>dussīlo</bold>ti <pageBreak edition="M" number="3.0313" /> nissīlo (dī. ni. aṭṭha. 2.149; a. ni. aṭṭha. 3.5.213; udā. aṭṭha. 76). Abhāvattho hettha <bold>du</bold>-saddo ‘‘duppañño’’tiādīsu viya. <bold>Sīlavipanno</bold>ti vipannasīlo bhinnasaṃvaro. Ettha ca ‘‘dussīlo’’ti padena puggalassa sīlābhāvo vutto. So panassa sīlābhāvo duvidho asamādānena vā samādinnassa bhedena vāti. Tesu purimo na tathā sāvajjo, yathā dutiyo sāvajjataro. Yathādhippetādīnavanimittaṃ sīlābhāvaṃ puggalādhiṭṭhānāya desanāya dassetuṃ <bold>‘‘sīlavipanno’’</bold>ti vuttaṃ, tena ‘‘dussīlo’’ti padassa atthaṃ dasseti. <bold>Pamādādhikaraṇa</bold>nti pamādakāraṇā. Idañca suttaṃ gahaṭṭhānaṃ vasena āgataṃ, pabbajitānampi pana labbhateva. Gahaṭṭho hi yena yena sippaṭṭhānena jīvikaṃ kappeti yadi kasiyā yadi vaṇijjāya yadi gorakkhena. Pāṇātipātādivasena pamatto taṃ taṃ yathākālaṃ sampādetuṃ na sakkoti, athassa <pageBreak edition="V" number="3.0286" /> kammaṃ vinassati. Māghātakāle pāṇātipātaṃ pana adinnādānādīni ca karonto daṇḍavasena mahatiṃ bhogajāniṃ nigacchati. Pabbajito dussīlo pamādakāraṇā sīlato buddhavacanato jhānato sattaariyadhanato ca jāniṃ nigacchati.</paragraph>
<paragraph line="67"><bold>Pāpako kittisaddo</bold>ti gahaṭṭhassa ‘‘asuko asukakule jāto dussīlo pāpadhammo pariccattaidhalokaparaloko salākabhattamattampi na detī’’ti catuparisamajjhe pāpako kittisaddo abbhuggacchati. Pabbajitassa ‘‘asuko nāma satthusāsane pabbajitvā nāsakkhi sīlāni rakkhituṃ, na buddhavacanaṃ uggahetuṃ, vejjakammādīhi jīvati, chahi agāravehi samannāgato’’ti evaṃ pāpako kittisaddo abbhuggacchati.</paragraph>
<paragraph line="68"><bold>Avisārado</bold>ti gahaṭṭho tāva ‘‘avassaṃ bahūnaṃ sannipātaṭṭhāne koci mama kammaṃ jānissati, atha maṃ niggaṇhissantī’’ti vā, ‘‘rājakulassa vā dassantī’’ti sabhayo upasaṅkamati, maṅkubhūto pattakkhandho adhomukho nisīdati, visārado hutvā kathetuṃ na sakkoti. Pabbajitopi ‘‘bahū bhikkhū sannipatitā, avassaṃ koci mama kammaṃ jānissati, atha me uposathampi pavāraṇampi ṭhapetvā sāmaññato cāvetvā nikkaḍḍhissantī’’ti sabhayo upasaṅkamati, visārado hutvā kathetuṃ na sakkoti. Ekacco pana dussīlopi samāno dappito viya vadati, sopi ajjhāsayena maṅku hotiyeva vippaṭisārībhāvato.</paragraph>
<paragraph line="69"><bold>Sammūḷho</bold><pageBreak edition="M" number="3.0314" /><bold>kālaṃ karotī</bold>ti dussīlassa hi maraṇamañce nipannassa dussīlyakammānaṃ samādāya vattitaṭṭhānāni āpāthamāgacchanti. So ummīletvā attano puttadārādidassanavasena idhalokaṃ passati, nimīletvā gatinimittupaṭṭhānavasena paralokaṃ passati, tassa cattāro apāyā kammānurūpaṃ upaṭṭhahanti. Sattisatena pahariyamāno viya aggijālāya āliṅgiyamāno viya ca hoti. So ‘‘vāretha vārethā’’ti viravantova marati. Tena vuttaṃ ‘‘sammūḷho kālaṃ karotī’’ti.</paragraph>
<paragraph line="70"><bold>Kāyassa bhedā</bold>ti upādinnakakkhandhapariccāgā. <bold>Paraṃ maraṇā</bold>ti tadanantaraṃ abhinibbattakkhandhaggahaṇe. Atha vā <bold>kāyassa bhedā</bold>ti jīvitindriyassa upacchedā. <bold>Paraṃ maraṇā</bold>ti cutito uddhaṃ. <bold>Apāya</bold>ntiādi sabbaṃ nirayavevacanaṃ. Nirayo hi saggamokkhahetubhūtā puññasaṅkhātā ayā apetattā, sukhānaṃ vā āyassa āgamanassa abhāvā apāyo. Dukkhassa gati paṭisaraṇanti <bold>duggati,</bold> dosabahulatāya vā duṭṭhena kammunā nibbattā gatīti <bold>duggati</bold>. Vivasā <pageBreak edition="V" number="3.0287" /> nipatanti ettha dukkaṭakārinoti <bold>vinipāto,</bold> vinassantā vā ettha nipatanti saṃbhijjamānaṅgapaccaṅgāti <bold>vinipāto</bold>. Natthi ettha assādasaññito ayoti <bold>nirayo</bold>.</paragraph>
<paragraph line="71">Atha vā apāyaggahaṇena tiracchānayoniṃ dīpeti. Tiracchānayoni hi apāyo sugatito apetattā, na duggati mahesakkhānaṃ nāgarājādīnaṃ sambhavato. Duggatiggahaṇena pettivisayaṃ dīpeti. So hi apāyo ceva duggati ca sugatito apetattā dukkhassa ca gatibhūtattā, na tu vinipāto asurasadisaṃ avinipatitattā. Petamahiddhikānaṃ vimānānipi nibbattanti. Vinipātaggahaṇena asurakāyaṃ dīpeti. So hi yathāvuttenatthena apāyo ceva duggati ca sabbasampattisamussayehi vinipātattā vinipātoti ca vuccati. Nirayaggahaṇena pana avīciādikaṃ anekappakāraṃ nirayameva dīpeti. <bold>Upapajjatī</bold>ti nibbattati.</paragraph>
<paragraph line="72"><bold>Ānisaṃsakathā</bold> vuttavipariyāyena veditabbā. Ayaṃ pana viseso – <bold>sīlavā</bold>ti samādānavasena sīlavā. <bold>Sīlasampanno</bold>ti parisuddhaṃ paripuṇṇañca katvā sīlassa sampādanena sīlasampanno. <bold>Bhogakkhandha</bold>nti bhogarāsiṃ. <bold>Sugatiṃ saggaṃ loka</bold>nti ettha sugatiggahaṇena manussagatipi saṅgayhati, saggaggahaṇena devagati eva. Tattha sundarā gatīti <bold>sugati,</bold> rūpādīhi <pageBreak edition="M" number="3.0315" /> visayehi suṭṭhu aggoti <bold>saggo,</bold> so sabbopi lujjanapalujjanaṭṭhena <bold>loko</bold>ti.</paragraph>
<paragraph line="73"><bold>Pāṭaligāmike upāsake bahudeva rattiṃ dhammiyā kathāyā</bold>ti aññāyapi pāḷimuttāya dhammakathāya ceva āvasathānumodanakathāya ca. Tadā hi bhagavā yasmā ajātasattunā tattha pāṭaliputtanagaraṃ māpentena aññāsu gāmanigamarājadhānīsu ye sīlācārasampannā kuṭumbikā, te ānetvā dhanadhaññāni gharavatthukhettavatthādīni ceva parihārañca dāpetvā nivesiyanti, tasmā pāṭaligāmikā upāsakā ānisaṃsadassāvitāya visesato sīlagarukāti sabbaguṇānañca sīlassa adhiṭṭhānabhāvato tesaṃ paṭhamaṃ sīlānisaṃse pakāsetvā tato paraṃ ākāsagaṅgaṃ otārento viya pathavojaṃ ākaḍḍhanto viya mahājambuṃ matthake gahetvā cālento viya yojanappamāṇaṃ mahāmadhuṃ cakkayantena pīḷetvā sumadhurarasaṃ pāyamāno viya ca pāṭaligāmikānaṃ upāsakānaṃ hitasukhāvahaṃ pakiṇṇakakathaṃ kathentopi ‘‘āvāsadānaṃ nāmetaṃ gahapatayo mahantaṃ puññaṃ, tumhākaṃ āvāso mayā paribhutto, bhikkhusaṅghena paribhutto, mayā ca bhikkhusaṅghena ca paribhutte dhammaratanenapi paribhuttoyeva hoti, evaṃ tīhi ratanehi paribhutte aparimeyyova vipāko, apica āvāsadānasmiṃ dinne sabbadānaṃ dinnameva hoti, bhūmaṭṭhakapaṇṇasālāya vā sākhāmaṇḍapassa vā saṅghaṃ uddissa katassa ānisaṃso paricchindituṃ na sakkā. Āvāsadānānubhāvena <pageBreak edition="V" number="3.0288" /> hi bhave nibbattamānassapi sampīḷitagabbhavāso nāma na hoti, dvādasahattho ovarako viyassa mātukucchi asambādhova hotī’’ti evaṃ nānānayavicittaṃ bahuṃ dhammakathaṃ kathetvā –</paragraph>
<gatha1 line="74">‘‘Sītaṃ uṇhaṃ paṭihanti, tato vāḷamigāni ca;</gatha1>
<gathalast line="75">Sarīsape ca makase, sisire cāpi vuṭṭhiyo.</gathalast>
<gatha1 line="76">‘‘Tato vātātapo ghoro, sañjāto paṭihaññati;</gatha1>
<gathalast line="77">Leṇatthañca sukhatthañca, jhāyituñca vipassituṃ.</gathalast>
<gatha1 line="78">‘‘Vihāradānaṃ saṅghassa, aggaṃ buddhena vaṇṇitaṃ;</gatha1>
<gathalast line="79">Tasmā hi paṇḍito poso, sampassaṃ atthamattano.</gathalast>
<gatha1 line="80">‘‘Vihāre <pageBreak edition="M" number="3.0316" /> kāraye ramme, vāsayettha bahussute;</gatha1>
<gathalast line="81">Tesaṃ annañca pānañca, vatthasenāsanāni ca.</gathalast>
<gatha1 line="82">‘‘Dadeyya ujubhūtesu, vippasannena cetasā;</gatha1>
<gatha2 line="83">Te tassa dhammaṃ desenti, sabbadukkhāpanūdanaṃ;</gatha2>
<gathalast line="84">Yaṃ so dhammaṃ idhaññāya, parinibbāti anāsavo’’ti. (cūḷava. 295, 315) –</gathalast>
<unindented line="85">Evaṃ ayampi āvāsadāne ānisaṃso ayampi āvāsadāne ānisaṃsoti bahudeva rattiṃ atirekadiyaḍḍhayāmaṃ āvāsadānānisaṃsaṃ kathesi. Tattha imā gāthāva saṅgahaṃ āruḷhā, pakiṇṇakadhammadesanā pana saṅgahaṃ na ārohati. <bold>Sandassetvā</bold>tiādīni vuttatthāneva.</unindented>
<paragraph line="86"><bold>Abhikkantā</bold>ti atikkantā dve yāmā gatā. <bold>Yassadāni tumhe kālaṃ maññathā</bold>ti yassa gamanassa tumhe kālaṃ maññatha, gamanakālo tumhākaṃ, gacchathāti vuttaṃ hoti. Kasmā pana bhagavā te uyyojesīti? Anukampāya. Tiyāmarattiñhi nisīditvā vītināmentānaṃ tesaṃ sarīre ābādho uppajjeyya, bhikkhusaṅghopi ca mahā, tassa sayananisajjānaṃ okāsaṃ laddhuṃ vaṭṭati, iti ubhayānukampāya uyyojesi.</paragraph>
<paragraph line="87"><bold>Suññāgāra</bold>nti <pageBreak edition="V" number="3.0289" /> pāṭiyekkaṃ suññāgāraṃ nāma tattha natthi. Te kira gahapatayo tasseva āvasathāgārassa ekapasse paṭasāṇiṃ parikkhipāpetvā kappiyamañcaṃ paññapetvā tattha kappiyapaccattharaṇāni attharitvā upari suvaṇṇarajatatārakagandhamālādidāmapaṭimaṇḍitaṃ vitānaṃ bandhitvā gandhatelapadīpaṃ āropayiṃsu ‘‘appeva nāma satthā dhammāsanato vuṭṭhāya thokaṃ vissametukāmo idha nipajjeyya, evaṃ no idaṃ āvasathāgāraṃ bhagavatā catūhi iriyāpathehi paribhuttaṃ dīgharattaṃ hitāya sukhāya bhavissatī’’ti. Satthāpi tadeva sandhāya tattha saṅghāṭiṃ paññapetvā sīhaseyyaṃ kappesi. Taṃ sandhāya vuttaṃ ‘‘suññāgāraṃ pāvisī’’ti. Tattha pādadhovanaṭṭhānato paṭṭhāya yāva dhammāsanā agamāsi, ettake ṭhāne gamanaṃ nipphannaṃ. Dhammāsanaṃ patvā thokaṃ aṭṭhāsi, idaṃ tattha ṭhānaṃ. Dve yāme dhammāsane nisīdi, ettake ṭhāne nisajjā nipphannā. Upāsake uyyojetvā dhammāsanato oruyha yathāvutte ṭhāne sīhaseyyaṃ kappesi <pageBreak edition="M" number="3.0317" />. Etaṃ ṭhānaṃ bhagavatā catūhi iriyāpathehi paribhuttaṃ ahosīti.</paragraph>
<centered line="88">Pāṭaligāmavatthukathāvaṇṇanā niṭṭhitā.</centered>
<subhead line="89">Sunidhavassakāravatthukathāvaṇṇanā</subhead>
<paragraph line="90" number="286"><bold>Sunidhavassakārā</bold>ti (dī. ni. 2.153; udā. aṭṭha. 76) sunidho ca vassakāro ca dve brāhmaṇā. <bold>Magadhamahāmattā</bold>ti magadharañño mahāamaccā, magadharaṭṭhe vā mahāmattā, mahatiyā issariyamattāya samannāgatāti magadhamahāmattā. <bold>Pāṭaligāme nagaraṃ māpentī</bold>ti pāṭaligāmantasaṅkhāte bhūmippadese nagaraṃ māpenti, pubbe ‘‘pāṭaligāmo’’ti laddhanāmaṃ ṭhānaṃ idāni nagaraṃ katvā māpentīti attho. <bold>Vajjīnaṃ paṭibāhāyā</bold>ti licchavirājūnaṃ āyamukhapacchindanatthaṃ. <bold>Vatthūnī</bold>ti gharavatthūni gharapatiṭṭhāpanaṭṭhānāni. <bold>Cittāni namanti nivesanāni māpetu</bold>nti rañño rājamahāmattānañca nivesanāni māpetuṃ vatthuvijjāpāṭhakānaṃ cittāni namanti. Te kira attano sippānubhāvena heṭṭhāpathaviyaṃ tiṃsahatthamatte ṭhāne ‘‘idha nāgānaṃ nivāsapariggaho, idha yakkhānaṃ, idha bhūtānaṃ nivāsapariggaho, idha pāsāṇo vā khāṇuko vā atthī’’ti jānanti, te tadā sippaṃ jappitvā tādisaṃ sārambhaṭṭhānaṃ pariharitvā anārambhe ṭhāne tāhi vatthupariggāhikāhi devatāhi saddhiṃ mantayamānā viya taṃtaṃgehāni māpenti.</paragraph>
<paragraph line="91">Atha vā nesaṃ sarīre devatā adhimuccitvā tattha tattha nivesanāni māpetuṃ cittaṃ nāmenti. Tā catūsu koṇesu khāṇuke koṭṭetvā vatthumhi gahitamatte paṭivigacchanti. Saddhānaṃ kulānaṃ <pageBreak edition="V" number="3.0290" /> saddhā devatā tathā karonti, assaddhānaṃ kulānaṃ assaddhā devatā ca. Kiṃ kāraṇā? Saddhānañhi evaṃ hoti ‘‘idha manussā nivesanaṃ māpentā paṭhamaṃ bhikkhusaṅghaṃ nisīdāpetvā maṅgalaṃ vadāpessanti, atha mayaṃ sīlavantānaṃ dassanaṃ dhammakathaṃ pañhavissajjanaṃ anumodanañca sotuṃ labhissāma, manussādānaṃ datvā amhākaṃ pattiṃ dassantī’’ti. Assaddhā devatāpi ‘‘attano icchānurūpaṃ tesaṃ paṭipattiṃ passituṃ kathañca sotuṃ labhissāmā’’ti tathā karonti.</paragraph>
<paragraph line="92"><bold>Tāvatiṃsehī</bold>ti <pageBreak edition="M" number="3.0318" /> yathā hi ekasmiṃ kule ekaṃ paṇḍitaṃ manussaṃ, ekasmiñca vihāre ekaṃ bahussutaṃ bhikkhuṃ upādāya ‘‘asukakule manussā paṇḍitā, asukavihāre bhikkhū bahussutā’’ti saddo abbhuggacchati, evamevaṃ sakkaṃ devarājānaṃ vissakammañca devaputtaṃ upādāya ‘‘tāvatiṃsā paṇḍitā’’ti saddo abbhuggato. Tenāha ‘‘tāvatiṃsehī’’ti. <bold>Seyyathāpī</bold>tiādinā devehi tāvatiṃsehi saddhiṃ mantetvā viya sunidhavassakārā nagaraṃ māpentīti dasseti.</paragraph>
<paragraph line="93"><bold>Yāvatā ariyaṃ āyatana</bold>nti yattakaṃ ariyamanussānaṃ osaraṇaṭṭhānaṃ nāma atthi. <bold>Yāvatā vaṇippatho</bold>ti yattakaṃ vāṇijānaṃ āhaṭabhaṇḍassa rāsivaseneva kayavikkayaṭṭhānaṃ nāma, vāṇijānaṃ vasanaṭṭhānaṃ vā atthi. <bold>Idaṃ agganagara</bold>nti tesaṃ ariyāyatanavaṇippathānaṃ idaṃ nagaraṃ aggaṃ bhavissati jeṭṭhakaṃ pāmokkhaṃ. <bold>Puṭabhedana</bold>nti bhaṇḍapuṭabhedanaṭṭhānaṃ, bhaṇḍaganthikānaṃ mocanaṭṭhānanti vuttaṃ hoti. Sakalajambudīpe aladdhabhaṇḍampi hi idheva labhissati, aññattha vikkayaṃ agacchantampi idha vikkayaṃ gacchissati, tasmā idheva puṭaṃ bhindissatīti attho. Āyanti yāni catūsu dvāresu cattāri, sabhāyaṃ ekanti evaṃ divase divase pañcasatasahassāni tattha uṭṭhahissanti, tānissa bhāvīni āyāni dasseti. <bold>Aggito vā</bold>tiādīsu ca-kārattho <bold>vā</bold>-saddo, agginā ca udakena ca mithubhedena ca nassissatīti attho. Tassa hi eko koṭṭhāso agginā nassissati, nibbāpetumpi naṃ na sakkhissati, ekaṃ koṭṭhāsaṃ gaṅgā gahetvā gamissati, eko iminā akathitaṃ amussa, amunā akathitaṃ imassa vadantānaṃ pisuṇavācānaṃ vasena bhinnānaṃ manussānaṃ aññamaññabhedena vinassissati.</paragraph>
<paragraph line="94">Evaṃ vatvā bhagavā paccūsakāle gaṅgātīraṃ gantvā katamukhadhovano bhikkhācārakālaṃ āgamayamāno nisīdi. Sunidhavassakārāpi ‘‘amhākaṃ rājā samaṇassa gotamassa upaṭṭhāko, so amhe upagate pucchissati ‘satthā kira pāṭaligāmaṃ agamāsi, kiṃ tassa santikaṃ upasaṅkamittha, na upasaṅkamitthā’ti, ‘upasaṅkamimhā’ti ca vutte ‘nimantayittha, na nimantayitthā’ti <pageBreak edition="V" number="3.0291" /> pucchissati, ‘na nimantayimhā’ti ca vutte amhākaṃ dosaṃ āropetvā niggaṇhissati, idañcāpi mayaṃ akataṭṭhāne nagaraṃ māpema, samaṇassa kho <pageBreak edition="M" number="3.0319" /> pana gotamassa gatagataṭṭhāne kāḷakaṇṇisattā paṭikkamanti, taṃ mayaṃ nagaramaṅgalaṃ vācāpessāmā’’ti cintetvā satthāraṃ upasaṅkamitvā nimantayiṃsu. Tena vuttaṃ <bold>‘‘atha kho sunidhavassakārā’’</bold>tiādi. <bold>Pubbaṇhasamaya</bold>nti pubbaṇhakāle. <bold>Nivāsetvā</bold>ti gāmappavesananīhārena nivāsanaṃ nivāsetvā kāyabandhanaṃ bandhitvā. <bold>Pattacīvaramādāyā</bold>ti pattañca cīvarañca ādiyitvā kāyapaṭibaddhaṃ katvā, cīvaraṃ pārupitvā pattaṃ hatthena gahetvāti attho.</paragraph>
<paragraph line="95"><bold>Sīlavantetthā</bold>ti sīlavante ettha attano vasanaṭṭhāne. <bold>Saññate</bold>ti kāyavācācittehi saññate. <bold>Tāsaṃ dakkhiṇamādise</bold>ti saṅghassa dinne cattāro paccaye tāsaṃ gharadevatānaṃ ādiseyyapattiṃ dadeyya. <bold>Pūjitā pūjayantī</bold>ti ‘‘ime manussā amhākaṃ ñātakāpi na honti, tathāpi no pattiṃ dentīti ārakkhaṃ susaṃvihitaṃ karothā’’ti suṭṭhu ārakkhaṃ karonti. <bold>Mānitā mānayantī</bold>ti kālānukālaṃ balikammakaraṇena mānitā ‘‘ete manussā amhākaṃ ñātakāpi na honti, tathāpi catumāsachamāsantare no balikammaṃ karontī’’ti mānenti uppannaparissayaṃ haranti. <bold>Tato na</bold>nti tato naṃ paṇḍitajātikaṃ manussaṃ. <bold>Orasa</bold>nti ure ṭhapetvā saṃvaḍḍhitaṃ, yathā mātā orasaṃ puttaṃ anukampati, uppannaparissayaharaṇatthamevassa vāyamati, evaṃ anukampantīti attho. <bold>Bhadrāni passatī</bold>ti sundarāni passati.</paragraph>
<paragraph line="96"><bold>Anumoditvā</bold>ti tehi tadā pasutapuññassa anumodanavasena tesaṃ dhammakathaṃ katvā. Sunidhavassakārāpi ‘‘yā tattha devatā āsuṃ, tāsaṃ dakkhiṇamādise’’ti bhagavato vacanaṃ sutvā devatānaṃ pattiṃ adaṃsu. <bold>Taṃ gotamadvāraṃ nāma ahosī</bold>ti tassa nagarassa yena dvārena bhagavā nikkhami, taṃ gotamadvāraṃ nāma ahosi. Gaṅgāya pana uttaraṇatthaṃ anotiṇṇattā gotamatitthaṃ nāma nāhosi. <bold>Pūrā</bold>ti puṇṇā. <bold>Samatittikā</bold>ti tīrasamaṃ udakassa tittā bharitā. <bold>Kākapeyyā</bold>ti tīre ṭhitakākehi pātuṃ sakkuṇeyyaudakā. Tīhipi padehi ubhatokūlasamaṃ paripuṇṇabhāvameva vadati. <bold>Uḷumpa</bold>nti pāragamanatthāya lahuke dārudaṇḍe gahetvā kavāṭaphalake viya aññamaññasambandhe kātuṃ āṇiyo koṭṭetvā nāvāsaṅkhepena kataṃ. <bold>Kulla</bold>nti veḷunaḷādike saṅgharitvā valliādīhi kalāpavasena bandhitvā kataṃ.</paragraph>
<paragraph line="97"><bold>Etamatthaṃ</bold><pageBreak edition="M" number="3.0320" /><bold>viditvā</bold>ti etaṃ mahājanassa gaṅgudakamattassapi kevalaṃ tarituṃ asamatthataṃ, attano pana bhikkhusaṅghassa ca atigambhīravitthataṃ saṃsāramahaṇṇavaṃ taritvā ṭhitabhāvañca sabbākārato <pageBreak edition="V" number="3.0292" /> viditvā tadatthaparidīpanaṃ imaṃ udānaṃ udānesi. Udānagāthāya attho pana aṭṭhakathāyaṃ dassitoyeva. Tattha <bold>udakaṭṭhānassetaṃ adhivacana</bold>nti yathāvuttassa yassa kassaci udakaṭṭhānassa etaṃ aṇṇavanti adhivacanaṃ, na samuddassevāti adhippāyo. <bold>Sara</bold>nti idha nadī adhippetā sarati sandatīti katvā. <bold>Gambhīraṃ vitthata</bold>nti agādhaṭṭhena gambhīraṃ, sakalalokattayabyāpitāya vitthataṃ. <bold>Visajjā</bold>ti anāsajja appatvā eva pallalāni tesaṃ ataraṇato. <bold>Kullañhi jano bandhatī</bold>ti kullaṃ bandhituṃ āyāsaṃ āpajjati. <bold>Vinā eva kullenā</bold>ti īdisaṃ udakaṃ kullena īdisena vinā eva. <bold>Tiṇṇā medhāvino janā</bold>ti ariyamaggañāṇasaṅkhātāya medhāya samannāgatattā medhāvino buddhā ca buddhasāvakā ca tiṇṇā paratīre patiṭṭhitā.</paragraph>
<centered line="98">Sunidhavassakāravatthukathāvaṇṇanā niṭṭhitā.</centered>
<subhead line="99">Koṭigāme saccakathāvaṇṇanā</subhead>
<paragraph line="100" number="287"><bold>Koṭigāmo</bold>ti mahāpanādassa rañño pāsādakoṭiyaṃ katagāmo, patitassa pāsādassa thupikāya patiṭṭhitaṭṭhāne niviṭṭhagāmoti attho. <bold>Ariyasaccāna</bold>nti ye paṭivijjhanti, tesaṃ ariyabhāvakarānaṃ saccānaṃ. <bold>Ananubodhā</bold>ti abujjhanena ajānanena. <bold>Appaṭivedhā</bold>ti appaṭivijjhanena. <bold>Anubodho</bold> cettha pubbabhāgiyañāṇaṃ, <bold>paṭivedho</bold> maggañāṇena abhisamayo. Tattha yasmā anubodhapubbako paṭivedho anubodhena vinā na hoti, anubodhopi ekacco paṭivedhasambandho tadubhayābhāvahetukañca vaṭṭe saṃsaraṇaṃ, tasmā vuttaṃ ‘‘ananubodhā…pe… tumhākañcā’’ti. Tattha <bold>sandhāvita</bold>nti paṭisandhiggahaṇavasena bhavato bhavantarupagamanena sandhāvitaṃ. <bold>Saṃsarita</bold>nti aparāparaṃ cavanupapajjanavasena saṃsaritaṃ. <bold>Mamañceva tumhākañcā</bold>ti mayā ca tumhehi ca. Atha vā <bold>sandhāvitaṃ saṃsarita</bold>nti sandhāvanaṃ saṃsaraṇaṃ mamañceva tumhākañca ahosīti evamettha attho veditabbo.</paragraph>
<paragraph line="101"><bold>Saṃsita</bold>nti <pageBreak edition="M" number="3.0321" /> saṃsaritaṃ. <bold>Bhavanetti samūhatā</bold>ti dīgharajjuyā baddhasakuṇaṃ viya rajjuhattho puriso desantaraṃ, taṇhārajjuyā baddhasattasantānaṃ abhisaṅkhāro bhavantaraṃ neti etāyāti bhavanetti, sā bhavato bhavaṃ nayanasamatthā taṇhārajju ariyamaggasatthena suṭṭhu hatā chinnā appavattikatāti bhavanetti samūhatā.</paragraph>
<subhead line="102">Ambapālīvatthukathāvaṇṇanā</subhead>
<paragraph line="103" number="288"><bold>Yānassa</bold><pageBreak edition="V" number="3.0293" /><bold>bhūmī</bold>ti yattha sakkā hoti yānaṃ āruyha yānena gantuṃ, ayaṃ yānassa bhūmi nāma. <bold>Yānā paccorohitvā</bold>ti vihārassa bahidvārakoṭṭhake yānato orohitvā.</paragraph>
<subhead line="104">Licchavīvatthukathāvaṇṇanā</subhead>
<paragraph line="105" number="289"><bold>Nīlā</bold>ti idaṃ sabbasaṅgāhakavacanaṃ. <bold>Nīlavaṇṇā</bold>tiādi tasseva vibhāgadassanatthaṃ. Tattha na tesaṃ pakativaṇṇo nīlo, nīlavilepanavilittattā panetaṃ vuttaṃ. <bold>Nīlavatthā</bold>ti paṭadukūlakoseyyādīnipi nesaṃ nīlāneva honti. <bold>Nīlālaṅkārā</bold>ti nīlamaṇialaṅkārehi nīlapupphehi ca alaṅkatā. Te kira alaṅkārā suvaṇṇavicittāpi indanīlamaṇiobhāsehi ekanīlā viya khāyanti, rathāpi nesaṃ nīlamaṇikhacitā nīlavatthaparikkhittā nīladhajanīlavammikehi nīlābharaṇehi nīlaassehi yuttā, patodayaṭṭhiyopi nīlāyevāti iminā nayena sabbapadesu attho veditabbo. <bold>Paṭivaṭṭesī</bold>ti pahari. <bold>Kissa je ambapālī</bold>ti <bold>je</bold>-ti ālapanaṃ, bhoti ambapāli kiṃkāraṇāti vuttaṃ hoti. <bold>Sāhāra</bold>nti ettha āharanti imasmā rājapurisā balinti <bold>āhāro,</bold> tabbhuttajanapado. Tena sahitaṃ sāhāraṃ, sajanapadanti attho. <bold>Aṅguliṃ phoṭesu</bold>nti aṅguliṃ cālesuṃ. <bold>Ambakāyā</bold>ti mātugāmena. Upacāravacanañhetaṃ, itthīsu yadidaṃ ambakā mātugāmo jananikāti. <bold>Olokethā</bold>ti passatha. <bold>Apalokethā</bold>ti apavattitvā oloketha, punappunaṃ passathāti attho. <bold>Upasaṃharathā</bold>ti upanetha, imaṃ licchavīparisaṃ tumhākaṃ cittena tāvatiṃsasadisaṃ upasaṃharatha upanetha allīyāpetha. Yatheva tāvatiṃsā <pageBreak edition="M" number="3.0322" /> abhirūpā pāsādikā nīlādinānāvaṇṇā, evamime licchavīrājānopīti tāvatiṃsehi samake katvā passathāti attho.</paragraph>
<paragraph line="106">Kasmā pana bhagavā anekasatehi suttehi cakkhādīnaṃ rūpādīsu nimittaggāhaṃ paṭisedhetvā idha mahantena ussāhena nimittaggāhe niyojetīti? Hitakāmatāya tesaṃ bhikkhūnaṃ yathā āyasmato nandassa hitakāmatāya saggasampattidassanatthaṃ. Tatra kira ekacce bhikkhū osannavīriyā, te sampattiyā palobhento ‘‘appamādena samaṇadhammaṃ karontānaṃ evarūpā issariyasampatti sulabhā’’ti samaṇadhamme ussāhajananatthaṃ āha. Atha vā nayidaṃ nimittaggāhe niyojanaṃ, kevalaṃ pana ‘‘dibbasampattisadisā etesaṃ rājūnaṃ issariyasampattī’’ti anupubbikathāya sampattikathanaṃ viya daṭṭhabbaṃ. Aniccalakkhaṇavibhāvanatthañcāpi evamāha. Na cirasseva <pageBreak edition="V" number="3.0294" /> hi sabbepime ajātasattussa vasena vināsaṃ pāpuṇissanti, atha nesaṃ rajjasirisampattiṃ disvā ṭhitabhikkhū ‘‘tathārūpāyapi nāma sirisampattiyā vināso paññāyissatī’’ti aniccalakkhaṇaṃ bhāvetvā saha paṭisambhidāhi arahattaṃ pāpuṇissantīti aniccalakkhaṇavibhāvanatthaṃ āha.</paragraph>
<paragraph line="107"><bold>Adhivāsetū</bold>ti ambapāliyā nimantitabhāvaṃ ñatvāpi kasmā nimantentīti? Asaddahanatāya ca vattasīsena ca. Sā hi dhuttā itthī animantetvāpi ‘‘nimantesi’’nti vadeyyāti tesaṃ ahosi. Dhammaṃ sutvā gamanakāle ca nimantetvā gamanaṃ nāma manussānaṃ vattameva.</paragraph>
<centered line="108">Licchavīvatthukathāvaṇṇanā niṭṭhitā.</centered>
<subhead line="109">Sīhasenāpativatthukathāvaṇṇanā</subhead>
<paragraph line="110" number="290"><bold>Abhiññātā</bold>ti (a. ni. aṭṭha. 3.8.12) ñātā paññātā pākaṭā. <bold>Santhāgāre</bold>ti mahājanassa santhambhanāgāre vissamanatthāya kate agāre. Sā kira santhāgārasālā nagaramajjhe ahosi, catūsu dvāresu ṭhitānaṃ paññāyati, catūhi disāhi āgatamanussā paṭhamaṃ tattha vissamitvā pacchā attano attano phāsukaṭṭhānaṃ gacchanti. Rājakulānaṃ rajjakiccasantharaṇatthaṃ kataṃ <pageBreak edition="M" number="3.0323" /> agārantipi vadantiyeva. Tattha hi nisīditvā licchavīrājāno rajjakiccaṃ santharanti karonti vicārenti. <bold>Sannisinnā</bold>ti tesaṃ nisīdanatthaṃyeva paññattesu mahārahapaccattharaṇesu samussitasetacchattesu āsanesu sannisinnā. <bold>Anekapariyāyena buddhassa vaṇṇaṃ bhāsantī</bold>ti rājakulakiccañceva lokatthakiriyañca vicāretvā anekehi kāraṇehi buddhassa vaṇṇaṃ bhāsanti. Paṇḍitā hi te rājāno saddhāsampannā sotāpannāpi sakadāgāminopi anāgāminopi ariyasāvakā, te sabbepi lokiyajaṭaṃ bhinditvā buddhādīnaṃ tiṇṇaṃ ratanānaṃ vaṇṇaṃ bhāsanti.</paragraph>
<paragraph line="111">Tattha tividho buddhavaṇṇo nāma cariyavaṇṇo sarīravaṇṇo guṇavaṇṇoti. Tatrime rājāno cariyāya vaṇṇaṃ ārabhiṃsu – ‘‘dukkaraṃ vata kataṃ sammāsambuddhena kappasatasahassādhikāni cattāri asaṅkhyeyyāni dasa pāramiyo dasa upapāramiyo dasa paramatthapāramiyoti samatiṃsa pāramiyo pūrentena ñātatthacariyaṃ lokatthacariyaṃ buddhatthacariyaṃ matthakaṃ pāpetvā pañca mahāpariccāge pariccajantenā’’ti aḍḍhacchakkehi jātakasatehi buddhavaṇṇaṃ kathentā tusitabhavanaṃ pāpetvā <pageBreak edition="V" number="3.0295" /> ṭhapayiṃsu. Dhammassa vaṇṇaṃ bhāsantā panete ‘‘bhagavatā dhammo desito, nikāyato pañca nikāyā honti, piṭakato tīṇi piṭakāni, aṅgato nava aṅgāni, khandhato caturāsītidhammakkhandhasahassānī’’ti koṭṭhāsavasena dhammaguṇaṃ kathayiṃsu. Saṅghassa vaṇṇaṃ bhāsantā ‘‘satthu dhammadesanaṃ sutvā paṭiladdhasaddhā kulaputtā bhogakkhandhañceva ñātiparivaṭṭañca pahāya setacchattauparajjasenāpatiseṭṭhibhaṇḍāgārikaṭṭhānantarādīni agaṇayitvā nikkhamma satthu varasāsane pabbajanti, setacchattaṃ pahāya pabbajitānaṃ bhaddiyamahārājamahākappinapukkusātiādirājapabbajitānaṃyeva buddhakāle asīti sahassāni ahesuṃ, anekakoṭidhanaṃ pahāya pabbajitānaṃ pana yasakulaputtasoṇaseṭṭhiputtaraṭṭhapālaputtādīnaṃ paricchedo natthi, evarūpā ca evarūpā ca kulaputtā satthu sāsane pabbajantī’’ti pabbajjāsaṅkhepavasena saṅghaguṇaṃ kathayiṃsu.</paragraph>
<paragraph line="112"><bold>Sīho senāpatī</bold>ti evaṃnāmako senāya adhipati. Vesāliyañhi satta sahassāni satta satāni satta ca rājāno, te sabbepi sannipatitvā sabbesaṃ manaṃ gahetvā ‘‘raṭṭhaṃ vicāretuṃ samatthaṃ ekaṃ vicinathā’’ti vicinantā sīharājakumāraṃ disvā ‘‘ayaṃ sakkhissatī’’ti sanniṭṭhānaṃ katvā tassa <pageBreak edition="M" number="3.0324" /> rattamaṇivaṇṇakambalapariyonaddhaṃ senāpaticchattaṃ adaṃsu. Taṃ sandhāya vuttaṃ ‘‘sīho senāpatī’’ti. <bold>Nigaṇṭhasāvako</bold>ti nigaṇṭhassa nāṭaputtassa paccayadāyako upaṭṭhāko. Jambudīpatalasmiñhi tayo janā nigaṇṭhānaṃ aggupaṭṭhākā – nāḷandāyaṃ upāli gahapati, kapilapure vappo sakko, vesāliyaṃ ayaṃ sīho senāpatīti. <bold>Nisinno hotī</bold>ti sesarājūnampi parisāya antare āsanāni paññāpayiṃsu, sīhassa pana majjhe ṭhāneti tasmiṃ paññatte mahārahe rājāsane nisinno hoti. <bold>Nissaṃsaya</bold>nti nibbicikicchaṃ addhā ekaṃsena. Na hete yassa vā tassa vā appesakkhassa evaṃ anekasatehi kāraṇehi vaṇṇaṃ bhāsanti.</paragraph>
<paragraph line="113"><bold>Yena nigaṇṭho nāṭaputto tenupasaṅkamī</bold>ti nigaṇṭho kira nāṭaputto ‘‘sacāyaṃ sīho kassacideva samaṇassa gotamassa vaṇṇaṃ kathentassa sutvā samaṇaṃ gotamaṃ dassanāya upasaṅkamissati, mayhaṃ parihāni bhavissatī’’ti cintetvā paṭhamataraṃyeva sīhaṃ senāpatiṃ etadavoca ‘‘senāpati imasmiṃ loke ‘ahaṃ buddho ahaṃ buddho’ti bahū vadanti, sace tvaṃ kañci dassanāya upasaṅkamitukāmo ahosi, maṃ puccheyyāsi, ahaṃ te yuttaṭṭhānaññeva pesessāmi, ayuttaṭṭhānato nivāressāmī’’ti. So taṃ kathaṃ anussaritvā ‘‘sace maṃ pesessati, gamissāmi. No ce, na gamissāmī’’ti cintetvā yena nigaṇṭho nāṭaputto tenupasaṅkami.</paragraph>
<paragraph line="114">Athassa vacanaṃ sutvā nigaṇṭho mahāpabbatena viya balavasokena otthaṭo ‘‘yattha dānissāhaṃ <pageBreak edition="V" number="3.0296" /> gamanaṃ na icchāmi, tattheva gantukāmo jāto, hatohamasmī’’ti anattamano hutvā ‘‘paṭibāhanupāyamassa karissāmī’’ti cintetvā <bold>‘‘kiṃ pana tva’’</bold>ntiādimāha. Evaṃ vadanto carantaṃ goṇaṃ tuṇḍe paharanto viya jalamānaṃ padīpaṃ nibbāpento viya bhattabharitaṃ pattaṃ nikujjanto viya ca sīhassa uppannaṃ pītiṃ vināsesi. <bold>Gamikābhisaṅkhāro</bold>ti hatthiyānādīnaṃ yojāpanagandhamālādiggahaṇavasena pavatto payogo. <bold>So paṭippassambhī</bold>ti so vūpasanto.</paragraph>
<paragraph line="115"><bold>Dutiyampi kho</bold>ti dutiyavārampi. Imasmiñca vāre buddhassa vaṇṇaṃ bhāsantā tusitabhavanato paṭṭhāya yāva mahābodhipallaṅkā dasabalassa heṭṭhā pādatalehi <pageBreak edition="M" number="3.0325" /> upari kesaggehi paricchinditvā dvattiṃsamahāpurisalakkhaṇaasītianubyañjanabyāmappabhāvasena sarīravaṇṇaṃ kathayiṃsu. Dhammassa vaṇṇaṃ bhāsantā ‘‘ekapadepi ekabyañjanepi avakkhalitaṃ nāma natthī’’ti sukathitavaseneva dhammaguṇaṃ kathayiṃsu. Saṅghassa vaṇṇaṃ bhāsantā ‘‘evarūpaṃ yasasirivibhavaṃ pahāya satthu sāsane pabbajitā na kosajjapakatikā honti, terasasu pana dhutaguṇesu paripūrakārino hutvā sattasu anupassanāsu kammaṃ karonti, aṭṭhatiṃsa ārammaṇavibhattiyo vaḷañjentī’’ti paṭipadāvasena saṅghaguṇe kathayiṃsu.</paragraph>
<paragraph line="116">Tatiyavāre pana buddhassa vaṇṇaṃ bhāsamānā ‘‘itipi so bhagavā’’ti suttantapariyāyeneva buddhaguṇe kathayiṃsu, ‘‘svākkhāto bhagavatā dhammo’’tiādinā suttantapariyāyeneva dhammaguṇe, ‘‘suppaṭipanno bhagavato sāvakasaṅgho’’tiādinā suttantapariyāyeneva saṅghaguṇe ca kathayiṃsu. Tato sīho cintesi ‘‘imesaṃ licchavīrājakulānaṃ tatiyadivasato paṭṭhāya buddhadhammasaṅghaguṇe kathentānaṃ mukhaṃ nappahoti, addhā anomaguṇasamannāgato so bhagavā, imaṃ dāni uppannaṃ pītiṃ avijahitvāva ahaṃ ajja sammāsambuddhaṃ passissāmī’’ti. Athassa ‘‘kiñhi me karissanti nigaṇṭhā’’ti vitakko udapādi. Tattha <bold>kiñhi me karissantī</bold>ti kiṃ nāma mayhaṃ nigaṇṭhā karissanti. <bold>Apalokitā vā anapalokitā vā</bold>ti āpucchitā vā anāpucchitā vā. Na hi me te āpucchitā yānavāhanasampattiissariyayasavisesaṃ dassanti, nāpi anāpucchitā māressanti, aphalaṃ etesaṃ āpucchananti adhippāyo.</paragraph>
<paragraph line="117"><bold>Divā divassā</bold>ti divassa divā majjhanhike atikkantamatte. <bold>Vesāliyā niyyāsī</bold>ti yathā hi gimhakāle deve vuṭṭhe udakaṃ sandamānaṃ nadiṃ otaritvā thokameva gantvā tiṭṭhati nappavattati, evaṃ sīhassa paṭhamadivase ‘‘dasabalaṃ passissāmī’’ti uppannāya pītiyā nigaṇṭhena paṭibāhitakālo, yathā dutiyadivase deve vuṭṭhe udakaṃ sandamānaṃ nadiṃ otaritvā thokaṃ <pageBreak edition="V" number="3.0297" /> gantvā vālikāpuñjaṃ paharitvā appavattaṃ hoti, evaṃ sīhassa dutiyadivase ‘‘dasabalaṃ passissāmī’’ti uppannāya pītiyā nigaṇṭhena paṭibāhitakālo, yathā tatiyadivase deve vuṭṭhe udakaṃ sandamānaṃ nadiṃ otaritvā purāṇapaṇṇasukkhadaṇḍakanaḷakacavarādīni parikaḍḍhantaṃ vālikāpuñjaṃ bhinditvā samuddaninnameva <pageBreak edition="M" number="3.0326" /> hoti, evaṃ sīho tatiyadivase tiṇṇaṃ vatthūnaṃ guṇakathaṃ sutvā uppanne pītipāmojje ‘‘aphalā nigaṇṭhā, nipphalā nigaṇṭhā, kiṃ me ime karissanti, gamissāmahaṃ satthu santika’’nti gamanaṃ abhinīharitvā vesāliyā niyyāsi. Niyyanto ca ‘‘cirassāhaṃ dasabalassa santikaṃ gantukāmo jāto, na kho pana me yuttaṃ aññātakavesena gantu’’nti ‘‘ye keci dasabalassa santikaṃ gantukāmo, sabbe nikkhamantū’’ti ghosanaṃ kāretvā pañca rathasatāni yojāpetvā uttamarathe ṭhito tehi ceva pañcahi rathasatehi mahatiyā ca parisāya parivuto gandhapupphacuṇṇavāsādīni gāhāpetvā niyyāsi.</paragraph>
<paragraph line="118"><bold>Yena bhagavā tenupasaṅkamī</bold>ti ārāmaṃ pavisanto dūratova asītianubyañjanabyāmappabhādvattiṃsamahāpurisalakkhaṇāni chabbaṇṇā ghanabuddharasmiyo disvā ‘‘evarūpaṃ nāma purisaṃ evaṃ āsanne vasantaṃ ettakaṃ kālaṃ nāddasaṃ, vañcito vatamhi, alābhā vata me’’ti cintetvā mahānidhiṃ disvā daliddapuriso viya sañjātapītipāmojjo yena bhagavā tenupasaṅkami. <bold>Dhammassa cānudhammaṃ byākarontī</bold>ti bhotā gotamena vuttakāraṇassa anukāraṇaṃ kathenti. Kāraṇavacano hettha <bold>dhamma</bold>-saddo ‘‘hetumhi ñāṇaṃ dhammapaṭisambhidā’’tiādīsu (vibha. 720) viya. <bold>Kāraṇa</bold>nti cettha tathāpavattassa saddassa attho adhippeto tassa pavattihetubhāvato. Atthappayutto hi saddappayogo. <bold>Anukāraṇa</bold>nti ca so evaṃ parehi tathā vuccamāno. <bold>Sahadhammiko vādānuvādo</bold>ti parehi vuttakāraṇena sakāraṇo hutvā tumhākaṃ vādo vā tato paraṃ tassa anuvādo vā koci appamattakopi viññūhi garahitabbaṃ ṭhānaṃ kāraṇaṃ na āgacchati. Idaṃ vuttaṃ hoti – kiṃ sabbākārenapi tava vāde gārayhakāraṇaṃ natthīti. <bold>Anabbhakkhātukāmā</bold>ti na abhūtena vattukāmā.</paragraph>
<paragraph line="119" number="291-292"><bold>Atthi sīha pariyāyo</bold>tiādīnaṃ attho verañjakaṇḍe āgatanayeneva veditabbo. <bold>Paramena assāsenā</bold>ti catumaggacatuphalasaṅkhātena uttamaassāsena. <bold>Assāsāya dhammaṃ desetī</bold>ti assāsanatthāya santhambhanatthāya dhammaṃ deseti. Iti bhagavā aṭṭhahaṅgehi sīhasenāpatissa dhammaṃ deseti.</paragraph>
<paragraph line="120" number="293"><bold>Anuviccakāra</bold>nti <pageBreak edition="M" number="3.0327" /> anuviditvā cintetvā tulayitvā kātabbaṃ karohīti vutta hoti. <bold>Sādhu hotī</bold>ti sundaro hoti. Tumhādisasmiñhi maṃ disvā maṃ saraṇaṃ gacchante nigaṇṭhaṃ disvā <pageBreak edition="V" number="3.0298" /> nigaṇṭhaṃ saraṇaṃ gacchante ‘‘kiṃ ayaṃ sīho diṭṭhadiṭṭhameva saraṇaṃ gacchatī’’ti garahā uppajjati, tasmā anuviccakāro tumhādisānaṃ sādhūti dasseti. <bold>Paṭākaṃ parihareyyu</bold>nti te kira evarūpaṃ sāvakaṃ labhitvā ‘‘asuko nāma rājā vā rājamahāmatto vā seṭṭhi vā amhākaṃ saraṇaṃ gato sāvako jāto’’ti paṭākaṃ ukkhipitvā nagare ghosentā āhiṇḍanti. Kasmā? ‘‘Evaṃ no mahantabhāvo āvi bhavissatī’’ti ca, sace panassa ‘‘kimahaṃ ete saraṇaṃ gato’’ti vippaṭisāro uppajjeyya, tampi so ‘‘etesaṃ me saraṇagatabhāvaṃ bahū jānanti, dukkaraṃ dāni paṭinivattitu’’nti vinodetvā na paṭikkamissatīti ca. Tenāha ‘‘paṭākaṃ parihareyyu’’nti. <bold>Opānabhūta</bold>nti paṭiyattaudapāno viya ṭhitaṃ. <bold>Kula</bold>nti tava nivesanaṃ. <bold>Dātabbaṃ maññeyyāsī</bold>ti pubbepi dasapi vīsatipi saṭṭhipi jane āgate disvā natthīti avatvā desi, idāni maṃ saraṇaṃ gatakāraṇamatteneva mā imesaṃ deyyadhammaṃ upacchindittha, sampattānañhi dātabbamevāti ovadati. <bold>Sutaṃ me taṃ bhante</bold>ti kuto sutaṃ? Nigaṇṭhānaṃ santikā. Te kira kulagharesu evaṃ pakāsenti ‘‘mayaṃ yassa kassaci sampattassa dātabbanti vadāma, samaṇo pana gotamo ‘mayhameva dānaṃ dātabbaṃ…pe… na aññesaṃ sāvakānaṃ dinnaṃ mahapphala’nti evaṃ vadatī’’ti. Taṃ sandhāya ayaṃ ‘‘sutaṃ me ta’’ntiādimāha.</paragraph>
<paragraph line="121" number="294"><bold>Pavattamaṃsa</bold>nti pakatiyā pavattaṃ kappiyamaṃsaṃ, mūlaṃ gahetvā antarāpaṇe pariyesāhīti adhippāyo. <bold>Sambahulā nigaṇṭhā</bold>ti pañcasatamattā nigaṇṭhā. <bold>Thūlaṃ pasu</bold>nti thūlaṃ mahāsarīraṃ gokaṇṇamahiṃsasūkarasaṅkhātaṃ pasuṃ. <bold>Uddissakata</bold>nti attānaṃ uddisitvā kataṃ, māritanti attho. <bold>Paṭiccakamma</bold>nti ettha <bold>kamma</bold>-saddo kammasādhano atītakālikoti āha <bold>‘‘attānaṃ paṭicca kata’’</bold>nti. Nimittakammassetaṃ adhivacanaṃ ‘‘paṭicca kammaṃ phusatī’’tiādīsu (jā. 1.4.75) viya. <bold>Nimittakammassā</bold>ti nimittabhāvena laddhabbakammassa, na karaṇakārāpanavasena. <bold>Paṭiccakammaṃ ettha atthī</bold>ti maṃsaṃ paṭiccakammaṃ yathā ‘‘buddhaṃ etassa atthīti buddho’’ti. Atha vā paṭicca kammaṃ phusatīti <pageBreak edition="M" number="3.0328" /> pāṭhaseso daṭṭhabbo, svāyaṃ etaṃ maṃsaṃ paṭicca taṃ pāṇavadhakakammaṃ phusatīti attho. Tañhi akusalaṃ upaḍḍhaṃ dāyakassa, upaḍḍhaṃ paṭiggāhakassa hotīti nesaṃ laddhi. <bold>Upakaṇṇake</bold>ti kaṇṇamūle. <bold>Ala</bold>nti paṭikkhepavacanaṃ, hotu kiṃ imināti attho. <bold>Na ca pana te</bold>ti ete āyasmantā dīgharattaṃ avaṇṇakāmā hutvā avaṇṇaṃ bhāsantāpi abbhācikkhantā na jiridanti, abbhakkhānassa antaṃ na gacchantīti attho. Atha vā lajjanatthe idaṃ <bold>jiridantī</bold>ti padaṃ daṭṭhabbaṃ, na lajjantīti attho.</paragraph>
<centered line="122">Sīhasenāpativatthukathāvaṇṇanā niṭṭhitā.</centered>
<subhead line="123">Kappiyabhūmianujānanakathāvaṇṇanā</subhead>
<paragraph line="124" number="295"><bold>Abhilāpamatta</bold>nti <pageBreak edition="V" number="3.0299" /> desanāmattaṃ. <bold>Āmisakhādanatthāyā</bold>ti tattha tattha chaḍḍitassa āmisassa khādanatthāya. <bold>Anuppageyevā</bold>ti pātoyeva. <bold>Oravasadda</bold>nti mahāsaddaṃ. <bold>Taṃ pana avatvāpī</bold>ti <bold>andhakaṭṭhakathāyaṃ</bold>vuttanayena avatvāpi. <bold>Pi</bold>-saddena tathā vacanampi anujānāti. <bold>Aṭṭhakathāsu vuttanayenā</bold>ti sesaaṭṭhakathāsu vuttanayena. ‘‘Kappiyakuṭiṃ karomā’ti vā, ‘kappiyakuṭī’ti vā vutte sādhāraṇalakkhaṇa’’nti sabbaaṭṭhakathāsu vuttaussāvanantikākuṭikaraṇalakkhaṇaṃ. <bold>Caya</bold>nti adhiṭṭhānaṃ. <bold>Yato paṭṭhāyā</bold>ti yato iṭṭhakato silato mattikāpiṇḍato vā paṭṭhāya. <bold>Paṭhamiṭṭhakādīnaṃ heṭṭhā na vaṭṭantī</bold>ti bhittiyā paṭhamiṭṭhakādīnaṃ heṭṭhā bhūmiyaṃ patiṭṭhāpiyamānā iṭṭhakādayo bhūmigatikattā ‘‘kappiyakuṭiṃ karomā’’ti vatvā patiṭṭhāpetuṃ na vaṭṭanti. Yadi evaṃ bhūmiyaṃ nikhaṇitvā patiṭṭhāpiyamānā thambhā kasmā tathā vatvā patiṭṭhāpetuṃ vaṭṭantīti āha <bold>‘‘thambhā pana…pe… vaṭṭantī’’</bold>ti. <bold>Saṅghasantakamevā</bold>ti vāsatthāya kataṃ saṅghikasenāsanaṃ sandhāya vadati. <bold>Bhikkhusantaka</bold>nti vāsatthāya eva kataṃ bhikkhussa puggalikasenāsanaṃ. <bold>Mukhasannidhī</bold>ti iminā antovutthadukkaṭameva dīpitaṃ.</paragraph>
<centered line="125">Kappiyabhūmianujānanakathāvaṇṇanā niṭṭhitā.</centered>
<subhead line="126">Keṇiyajaṭilavatthukathāvaṇṇanā</subhead>
<paragraph line="127" number="300"><bold>Yena</bold><pageBreak edition="M" number="3.0329" /><bold>āpaṇaṃ tadavasarī</bold>tiādīsu <bold>āpaṇa</bold>nti ekassa nigamassetaṃ adhivacanaṃ. Tasmiṃ kira nigame vīsati āpaṇamukhasahassāni vibhattāni ahesuṃ. Iti so āpaṇānaṃ ussannattā ‘‘āpaṇa’’ntveva saṅkhaṃ gato. Tassa pana nigamassa avidūre nadītīre ghanacchāyo ramaṇīyabhūmibhāgo mahāvanasaṇḍo, tasmiṃ bhagavā viharati. <bold>Keṇiyo</bold>ti tassa nāmaṃ. <bold>Jaṭilo</bold>ti āharimajaṭādharo tāpaso. So kira brāhmaṇamahāsālo, dhanarakkhaṇatthāya pana tāpasapabbajjaṃ samādāya rañño paṇṇākāraṃ datvā bhūmibhāgaṃ gahetvā tattha assamaṃ kāretvā pañcahi sakaṭasatehi vaṇijjaṃ payojetvā kulasahassassa nissayo hutvā vasati. Assamepi cassa eko tālarukkho divase divase ekaṃ sovaṇṇamayaṃ phalaṃ muñcatīti vadanti. So divā kāsāvāni dhāreti, jaṭā ca bandhati, rattiṃ kāmasampattiṃ anubhavati.</paragraph>
<paragraph line="128"><bold>Pavattāro</bold>ti (dī. ni. aṭṭha. 1.285; ma. ni. aṭṭha. 2.427; a. ni. aṭṭha. 3.5.192) pavattayitāro <pageBreak edition="V" number="3.0300" />, pāvacanavasena vattāroti attho. <bold>Yesa</bold>nti yesaṃ santakaṃ. <bold>Mantapada</bold>nti mantasadde bahikatvā raho bhāsitabbaṭṭhena mantā eva taṃtaṃatthapaṭipattihetutāya padanti mantapadaṃ, vedavacanaṃ. <bold>Gīta</bold>nti aṭṭhakādīhi dasahi porāṇabrāhmaṇehi udāttānudāttādisarasampattivasena sajjhāyitaṃ. <bold>Pavutta</bold>nti pāvacanavasena aññesaṃ vuttaṃ, vācitanti attho. <bold>Samihita</bold>nti samupabyūḷhaṃ rāsikataṃ, iruvedayajuvedasāmavedādivasena tatthāpi paccekaṃ mantabrāhmaṇādivasena sajjhāyanavācakādivasena ca piṇḍaṃ katvā ṭhapitanti attho. <bold>Tadanugāyantī</bold>ti etarahi brāhmaṇā taṃ tehi pubbe gītaṃ anugāyanti anusajjhāyanti. <bold>Tadanubhāsantī</bold>ti taṃ anubhāsanti, idaṃ purimasseva vevacanaṃ. <bold>Bhāsitamanubhāsantī</bold>ti tehi bhāsitaṃ sajjhāyitaṃ anusajjhāyanti. <bold>Vācitamanuvācentī</bold>ti tehi aññesaṃ vācitaṃ anuvācenti. <bold>Seyyathida</bold>nti te katameti attho. <bold>Aṭṭhako</bold>tiādīni tesaṃ nāmāni. Te kira dibbacakkhuparibhaṇḍena yathākammūpagañāṇena sattānaṃ kammassakatādiṃ pubbenivāsañāṇena <pageBreak edition="M" number="3.0330" /> atītakappe brāhmaṇānaṃ mantajjhenavidhiñca oloketvā parūpaghātaṃ akatvā kassapasammāsambuddhassa bhagavato vaṭṭasannissitena vacanena saha saṃsanditvā mante ganthesuṃ. Aparāpare pana okkākarājakālādīsu uppannabrāhmaṇā pāṇātipātādīni pakkhipitvā tayo vede bhinditvā buddhavacanena saddhiṃ viruddhe akaṃsu. Rattibhojanaṃ ratti, tato uparatāti <bold>rattūparatā</bold>. Atikkante majjhanhike yāva sūriyatthaṅgamanā bhojanaṃ vikālabhojanaṃ nāma, tato viratattā <bold>viratā vikālabhojanā. Paṭiyādāpetvā</bold>ti sappimadhusakkarādīhi ceva maricehi ca susaṅkhataṃ pānaṃ paṭiyādāpetvā.</paragraph>
<paragraph line="129"><bold>‘‘Mahā kho keṇiya bhikkhusaṅgho’’</bold>ti kasmā bhagavā punappunaṃ paṭikkhipi? Titthiyānaṃ paṭikkhepapasannatāya. Titthiyā hi ‘‘aho vatāyaṃ appiccho, yo nimantiyamānopi na sādiyatī’’ti upanimantiyamānassa paṭikkhepe pasīdantīti keci, akāraṇañcetaṃ. Natthi buddhānaṃ paccayahetu evarūpaṃ kohaññaṃ, ayaṃ pana aḍḍhatelasāni bhikkhusatāni disvā ettakānaṃyeva bhikkhaṃ paṭiyādessati, sveva selo brāhmaṇo tīhi purisasatehi saddhiṃ pabbajissati, ayuttaṃ kho pana navake aññato pesetvā imeheva saddhiṃ gantuṃ, ime vā aññato pesetvā navakehi saddhiṃ gantuṃ. Athāpi sabbeva gahetvā gamissāmi, bhikkhāhāro nappahossati. Tato bhikkhūsu piṇḍāya carantesu manussā ujjhāyissanti ‘‘cirassampi keṇiyo samaṇaṃ gotamaṃ nimantetvā yāpanamattaṃ dātuṃ nāsakkhī’’ti, sayañca vippaṭisārī bhavissati. Paṭikkhepe pana kate ‘‘samaṇo gotamo punappunaṃ ‘tvañca brāhmaṇesu abhippasanno’ti brāhmaṇānaṃ nāmaṃ gaṇhātī’’ti cintetvā brāhmaṇepi nimantetukāmo bhavissati, tato <pageBreak edition="V" number="3.0301" /> brāhmaṇe pāṭiyekkaṃ nimantessati, te tena nimantitā bhikkhū hutvā bhuñjissanti, evamassa saddhā anurakkhitā bhavissatīti punappunaṃ paṭikkhipi. <bold>Kiñcāpi kho bho gotamā</bold>ti iminā idaṃ dīpeti ‘‘bho gotama, kiṃ jātaṃ, yadi ahaṃ brāhmaṇesu abhippasanno, adhivāsetu bhavaṃ gotamo, ahaṃ brāhmaṇānampi dātuṃ sakkomi tumhākampī’’ti. <bold>Ṭhapetvā dhaññaphalarasa</bold>nti ettha taṇḍuladhovanodakampi dhaññarasoyevāti vadanti. <bold>Anujānāmi, bhikkhave, ucchurasa</bold>nti ettha nikkasaṭo ucchuraso sattāhakālikoti veditabbaṃ.</paragraph>
<paragraph line="130"><bold>Imāhi</bold><pageBreak edition="M" number="3.0331" /><bold>gāthāhī</bold>ti (ma. ni. aṭṭha. 2.400) imāhi keṇiyassa cittānukūlāhi gāthāhi. Tattha aggiparicariyaṃ vinā brāhmaṇānaṃ yaññābhāvato <bold>‘‘aggihuttamukhā yaññā’’</bold>ti vuttaṃ, aggihuttaseṭṭhā aggijuhanappadhānāti attho. Brāhmaṇā hi ‘‘aggimukhā devā’’ti aggijuhanapubbakaṃ yaññaṃ vidahanti. Vede sajjhāyantehi paṭhamaṃ sajjhāyitabbato sāvittī ‘‘chandaso mukha’’nti vuttā, sāvittī vedassa pubbaṅgamāti attho taṃpubbakattā vedasavanassa. Manussānaṃ seṭṭhabhāvato rājā ‘‘mukha’’nti vutto. Ogāhantīnaṃ nadīnaṃ ādhārabhāvato gantabbaṭṭhānabhāvena paṭisaraṇato ca sāgaro ‘‘mukha’’nti vutto. Candasamāyogena ‘‘ajja kattikā, ajja rohiṇī’’ti saññāyanato nakkhattāni abhibhavitvā ālokakaraṇato nakkhattehi ativisesasommabhāvato ca ‘‘nakkhattānaṃ mukhaṃ cando’’ti vuttaṃ. ‘‘Dīpasikhā aggijālā asanivicakka’’nti evamādīnaṃ tapantānaṃ vijjulatānaṃ aggattā ādicco ‘‘tapataṃ mukha’’nti vutto. Dakkhiṇeyyānaṃ pana aggattā visesena tasmiṃ samaye buddhappamukhaṃ saṅghaṃ sandhāya ‘‘puññaṃ ākaṅkhamānānaṃ, saṅgho ve yajataṃ mukha’’nti vuttaṃ. Tena saṅgho puññassa āyamukhaṃ aggadakkhiṇeyyabhāvenāti dasseti.</paragraph>
<centered line="131">Keṇiyajaṭilavatthukathāvaṇṇanā niṭṭhitā.</centered>
<subhead line="132">Rojamallavatthukathāvaṇṇanā</subhead>
<paragraph line="133" number="301"> Rojavatthumhi <bold>vihāro</bold>ti gandhakuṭiṃ sandhāya āhaṃsu. <bold>Ataramāno</bold>ti aturanto, saṇikaṃ padappamāṇaṭṭhāne padaṃ nikkhipanto vattaṃ katvā susammaṭṭhaṃ muttādalasinduvārasantharasadisaṃ vālikaṃ avināsentoti attho. <bold>Āḷinda</bold>nti pamukhaṃ. <bold>Ukkāsitvā</bold>ti ukkāsitasaddaṃ katvā. <bold>Aggaḷa</bold>nti kavāṭaṃ. <bold>Ākoṭehī</bold>ti agganakhena īsakaṃ kuñcikachiddasamīpe koṭehīti vuttaṃ hoti. Dvāraṃ kira atiupari amanussā, atiheṭṭhā tiracchānajātikā koṭenti, tathā akoṭetvā majjhe chiddasamīpe manussā <pageBreak edition="V" number="3.0302" /> koṭenti, idaṃ dvārakoṭakavattanti dīpentā vadanti. <bold>Vivari</bold><pageBreak edition="M" number="3.0332" /><bold>bhagavā dvāra</bold>nti na bhagavā uṭṭhāya dvāraṃ vivari, vivaratūti pana hatthaṃ pasāresi. Tato ‘‘bhagavā tumhehi anekāsu kappakoṭīsu dānaṃ dadamānehi na sahatthā dvāravivaraṇakammaṃ kata’’nti sayameva dvāraṃ vivaṭaṃ. Taṃ pana yasmā bhagavato manena vivaṭaṃ, tasmā ‘‘vivari bhagavā dvāra’’nti vuttaṃ.</paragraph>
<centered line="134">Rojamallavatthukathāvaṇṇanā niṭṭhitā.</centered>
<subhead line="135">Vuḍḍhapabbajitavatthukathāvaṇṇanā</subhead>
<paragraph line="136" number="303"> Ātumāvatthumhi <bold>aññataro vuḍḍhapabbajito</bold>ti subhaddo nāma aññataro bhikkhu vuḍḍhakāle pabbajitattā ‘‘vuḍḍhapabbajito’’ti vutto. <bold>Dve dārakā</bold>ti sāmaṇerabhūmiyaṃ ṭhitā dve puttā. <bold>Nāḷiyāvāpakenā</bold>ti nāḷiyā ceva thavikāya ca. <bold>Saṃhariṃsū</bold>ti yasmā manussā te dārake mañjubhāṇine paṭibhānavante disvā kāretukāmāpi akāretukāmāpi kārentiyeva, katakāle ca ‘‘kiṃ gaṇhissatha tātā’’ti pucchanti. Te vadanti ‘‘na amhākaṃ aññena kenaci attho, pitā pana no bhagavato āgatakāle yāgudānaṃ kātukāmo’’ti. Taṃ sutvā manussā aparigaṇetvāva yaṃ te sakkonti harituṃ, sabbaṃ denti. Yampi na sakkonti, manussehi pesenti. Tasmā te dārakā bahuṃ loṇampi telampi sappimpi taṇḍulampi khādanīyampi saṃhariṃsu.</paragraph>
<paragraph line="137"><bold>Ātumāyaṃ viharatī</bold>ti ātumaṃ nissāya viharati. <bold>Bhusāgāre</bold>ti bhusamaye agārake. Tattha kira mahantaṃ palālapuñjaṃ abbhantarato palālaṃ nikkaḍḍhitvā sālāsadisaṃ pabbajitānaṃ vasanayoggaṭṭhānasadisaṃ kataṃ, tadā bhagavā tattha vasi. Atha bhagavati ātumaṃ āgantvā bhusāgārakaṃ paviṭṭhe subhaddo sāyanhasamayaṃ gāmadvāraṃ gantvā manusse āmantesi ‘‘upāsakā nāhaṃ tumhākaṃ santikā aññaṃ kiñci paccāsīsāmi, mayhaṃ dārakehi ānītatelādīniyeva saṅghassa pahonti, hatthakammamattaṃ me dethā’’ti. Kiṃ, bhante, karomāti? ‘‘Idañcidañca gaṇhathā’’ti sabbūpakaraṇāni gāhetvā vihāre uddhanāni kāretvā ekaṃ kāḷakaṃ kāsāvaṃ nivāsetvā tādisameva pārupitvā ‘‘idaṃ karotha, idaṃ karothā’’ti sabbarattiṃ vicārento satasahassaṃ vissajjetvā bhojjayāguñca <pageBreak edition="M" number="3.0333" /> madhugoḷakañca paṭiyādāpesi. <bold>Bhojjayāgu</bold> nāma paṭhamaṃ bhuñjitvā pātabbayāgu, tattha sappimadhuphāṇitamacchamaṃsapupphaphalarasādi yaṃkiñci khādanīyaṃ nāma, sabbaṃ pavisati, kīḷitukāmānaṃ sīsamakkhanayoggā hoti sugandhagandhā.</paragraph>
<paragraph line="138">Atha <pageBreak edition="V" number="3.0303" /> bhagavā kālasseva sarīrapaṭijagganaṃ katvā bhikkhusaṅghaparivuto piṇḍāya carituṃ ātumagāmanagarābhimukho pāyāsi. Manussā tassa ārocesuṃ ‘‘bhagavā piṇḍāya gāmaṃ pavisati, tayā kassa yāgu paṭiyāditā’’ti. So yathānivatthapāruteheva tehi kāḷakakāsāvehi ekena hatthena dabbiñca kaṭacchuñca gahetvā brahmā viya dakkhiṇajāṇumaṇḍalaṃ bhūmiyaṃ patiṭṭhāpetvā vanditvā ‘‘paṭiggaṇhātu me, bhante, bhagavā yāgu’’nti āha. Tena vuttaṃ <bold>‘‘atha kho so vuḍḍhapabbajito tassā rattiyā accayena bahutaraṃ yāguṃ paṭiyādāpetvā bhagavato upanāmesī’’</bold>ti. <bold>Jānantāpi tathāgatā pucchantī</bold>tiādi vuttanayameva. <bold>Kutāya</bold>nti kuto ayaṃ. Sesamettha uttānameva.</paragraph>
<paragraph line="139" number="304"><bold>Dasabhāgaṃ datvā</bold>ti dasamabhāgaṃ datvā. Tenevāha <bold>‘‘dasa koṭṭhāse katvā eko koṭṭhāso bhūmisāmikānaṃ dātabbo’’</bold>ti.</paragraph>
<centered line="140">Vuḍḍhapabbajitavatthukathāvaṇṇanā niṭṭhitā.</centered>
<subhead line="141">Catumahāpadesakathāvaṇṇanā</subhead>
<paragraph line="142" number="305"><bold>Parimaddantā</bold>ti upaparikkhantā. Pattuṇṇadese sañjātavatthaṃ <bold>pattuṇṇaṃ</bold>. Koseyyavisesoti hi abhidhānakose vuttaṃ. Cīnadese somāradese ca sañjātavatthāni <bold>cīnasomārapaṭāni</bold>. Pattuṇṇādīni tīṇi koseyyassa anulomāni pāṇakehi katasuttamayattā. <bold>Iddhimayikaṃ</bold> ehibhikkhūnaṃ puññiddhiyā nibbattacīvaraṃ. Taṃ khomādīnaṃ aññataraṃ hotīti tesaṃyeva anulomaṃ. Devatāhi dinnacīvaraṃ <bold>devadattiyaṃ</bold>. Taṃ kapparukkhe nibbattaṃ jālinīdevakaññāya anuruddhattherassa dinnavatthasadisaṃ. Tampi khomādīnaññeva anulomaṃ hoti tesu aññatarabhāvato. <bold>Dve paṭā desanāmeneva vuttā</bold>ti tesaṃ sarūpadassanaparametaṃ, nāññaṃ nivattanaparaṃ pattuṇṇapaṭassapi desanāmeneva vuttattā. <bold>Tumbā</bold>ti bhājanāni <pageBreak edition="M" number="3.0334" />. <bold>Phalatumbo</bold>ti lābuādi. <bold>Udakatumbo</bold>ti udakukkhipanakakuṭako. <bold>Kilañjacchatta</bold>nti veḷuvilīvehi vāyitvā katachattaṃ. <bold>Sambhinnarasa</bold>nti sammissitarasaṃ. <bold>Pānakaṃ paṭiggahitaṃ hotī</bold>ti ambapānādipānakaṃ paṭiggahitaṃ <pageBreak edition="V" number="3.0304" /> hoti, taṃ vikālepi kappati asambhinnarasattā. <bold>Tena tadahupaṭiggahitena saddhi</bold>nti tena sattāhakālikena tadahupaṭiggahitena saddhiṃ. Sesamettha suviññeyyameva.</paragraph>
<centered line="143">Catumahāpadesakathāvaṇṇanā niṭṭhitā.</centered>
<centered line="144">Bhesajjakkhandhakavaṇṇanā niṭṭhitā.</centered>
</body>
</document>