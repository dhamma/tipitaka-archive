<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02t.tik0.xml</normativeSource>
    <archivePath>roman/tika/vinayapitaka (tika)/saratthadipani-tika-3/5. pacittiyakandam.xml</archivePath>
    <baseFileName>5. pacittiyakandam</baseFileName>
    <titlePath>5. Pācittiyakaṇḍaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Vinayapiṭake</nikaya>
    <book line="3">Sāratthadīpanī-ṭīkā (tatiyo bhāgo)</book>
    <chapter line="4">5. Pācittiyakaṇḍaṃ</chapter>
    <title line="5">1. Musāvādavaggo</title>
    <subhead line="6">1. Musāvādasikkhāpadavaṇṇanā</subhead>
    <paragraph line="7" number="1"> Musāvādavaggassa <pageBreak edition="Myanmar" number="3.0001" /><pageBreak edition="Vipassana Research Institut" number="3.0001" /> paṭhamasikkhāpade <bold>khuddakāna</bold>nti ettha <bold>‘‘khuddaka</bold>-saddo bahu-saddapariyāyo <pageBreak edition="Vipassana Research Institut" number="3.0002" />. Bahubhāvato imāni khuddakāni nāma jātānī’’ti vadanti. <bold>Tatthā</bold>ti tesu navasu vaggesu, tesu vā khuddakesu. Kāraṇena kāraṇantarapaṭicchādanameva vibhāvetuṃ <bold>‘‘rūpaṃ anicca’’</bold>ntiādimāha. Rūpaṃ aniccanti paṭijānitvā tattha kāraṇaṃ vadanto <bold>‘‘jānitabbato’’</bold>ti āha. ‘‘Yadi evaṃ nibbānassapi aniccatā āpajjatī’’ti parena vutto taṃ kāraṇaṃ paṭicchādetuṃ puna <bold>‘‘jātidhammato’’</bold>ti aññaṃ kāraṇaṃ vadati.</paragraph>
    <paragraph line="8">‘‘Sampajānaṃ musā bhāsatī’’ti vattabbe <bold>sampajāna musā bhāsatī</bold>ti anunāsikalopena niddesoti āha <bold>‘‘jānanto musā bhāsatī’’</bold>ti.</paragraph>
    <paragraph line="9" number="2"><bold>Jānitvā jānantassa ca musā bhaṇane</bold>ti pubbabhāgepi jānitvā vacanakkhaṇepi jānantassa musā bhaṇane. Bhaṇanañca nāma idha abhūtassa vā bhūtataṃ bhūtassa vā abhūtataṃ katvā kāyena vā vācāya vā viññāpanapayogo. <bold>Sampajānamusāvāde</bold>ti ca nimittatthe bhummavacanaṃ, tasmā <pageBreak edition="Myanmar" number="3.0002" /> yo sampajāna musā vadati, tassa taṃnimittaṃ taṃhetu tappaccayā pācittiyaṃ hotīti evamettha aññesu ca īdisesu attho veditabbo.</paragraph>
    <paragraph line="10" number="3"> Visaṃvādenti etenāti <bold>visaṃvādanaṃ,</bold> vañcanādhippāyavasappavattaṃ cittaṃ. Tenāha <bold>‘‘visaṃvādanacittaṃ purato katvā vadantassā’’</bold>ti. Vadati etāyāti <bold>vācā,</bold> vacanasamuṭṭhāpikā cetanā. Tenāha <bold>‘‘micchāvācā…pe… cetanā’’</bold>ti. <bold>Pabhedagatā vācā</bold>ti anekabhedabhinnā. <bold>Evaṃ paṭhamapadena suddhacetanā…pe… kathitāti veditabbā</bold>ti iminā imaṃ dīpeti – suddhacetanā vā suddhasaddo vā suddhaviññatti vā musāvādo nāma na hoti, viññattiyā saddena ca sahitā taṃsamuṭṭhāpikā cetanā musāvādoti. <bold>Cakkhuvasena aggahitārammaṇa</bold>nti cakkhusannissitena viññāṇena aggahitamārammaṇaṃ. Ghānādīnaṃ tiṇṇaṃ indriyānaṃ sampattavisayaggāhakattā vuttaṃ <bold>‘‘tīhi indriyehi ekābaddhaṃ viya katvā’’</bold>ti. ‘‘Dhanunā vijjhatī’’tiādīsu viya ‘‘cakkhunā diṭṭha’’nti ayaṃ vohāro loke pākaṭoti āha <bold>‘‘oḷārikeneva nayenā’’</bold>ti.</paragraph>
    <paragraph line="11" number="11"><bold>Avīmaṃsitvā</bold>ti anupaparikkhitvā. <bold>Anupadhāretvā</bold>ti avinicchinitvā. <bold>Jaḷattā</bold>ti aññāṇatāya. <bold>Dārusakaṭaṃ yojetvā gato</bold>ti dārusakaṭaṃ yojetvā tattha nisīditvā gatoti adhippāyo. <bold>Gato bhavissatī</bold>ti tatheva sanniṭṭhānaṃ katvā vuttattā musāvādo jāto. Keci pana ‘‘keḷiṃ kurumānoti vuttattā evaṃ vadanto dubbhāsitaṃ āpajjatī’’ti vadanti, taṃ na gahetabbaṃ <pageBreak edition="Vipassana Research Institut" number="3.0003" />. Jātiādīhiyeva hi dasahi akkosavatthūhi davakamyatāya vadantassa dubbhāsitaṃ vuttaṃ. Vuttañhetaṃ –</paragraph>
    <gatha1 line="12">‘‘Hīnukkaṭṭhehi ukkaṭṭhaṃ, hīnaṃ vā jātiādihi;</gatha1>
    <gathalast line="13">Ujuṃ vāññāpadesena, vade dubbhāsitaṃ davā’’ti.</gathalast>
    <paragraph line="14">Cittena thokatarabhāvaṃyeva aggahetvā bahubhāvaṃyeva gahetvā vuttattā ‘‘gāmo ekatelo’’tiādināpi musāvādo jāto. <bold>Cāresu</bold>nti upanesuṃ. Visaṃvādanapurekkhāratā, visaṃvādanacittena yamatthaṃ vattukāmo, tassa puggalassa viññāpanapayogo cāti imānettha dve aṅgāni <pageBreak edition="Myanmar" number="3.0003" />. Uttarimanussadhammārocanatthaṃ musā bhaṇantassa pārājikaṃ, amūlakena pārājikena anuddhaṃsanatthaṃ saṅghādiseso, saṅghādisesena anuddhaṃsanatthaṃ pācittiyaṃ, ācāravipattiyā dukkaṭaṃ, ‘‘yo te vihāre vasatī’’tiādipariyāyena uttarimanussadhammārocanatthaṃ paṭivijānantassa musā bhaṇite thullaccayaṃ, appaṭivijānantassa dukkaṭaṃ, kevalaṃ musā bhaṇantassa idha pācittiyaṃ vuttaṃ.</paragraph>
    <centered line="15">Musāvādasikkhāpadavaṇṇanā niṭṭhitā.</centered>
    <subhead line="16">2. Omasavādasikkhāpadavaṇṇanā</subhead>
    <paragraph line="17" number="12"> Dutiye kaṇṇakaṭukatāya amanāpaṃ vadantā kaṇṇesu vijjhantā viya hontīti āha <bold>‘‘omasantīti ovijjhantī’’</bold>ti. <bold>Padhaṃsentī</bold>ti abhibhavanti.</paragraph>
    <paragraph line="18" number="13"><bold>Bodhisatto tena samayena hotī</bold>ti tena samayena bodhisatto nandivisālo nāma ahosīti attho. Atītatthe vattamānavacanaṃ, kiriyākālavacanicchāya vā vattamānappayogo saddantarasannidhānena bhūtatāvagamo siyāti. <bold>Paccesī</bold>ti ‘‘amanāpaṃ ida’’nti aññāsi. <bold>Heṭṭhārukkhe datvā</bold>ti upatthambhake datvā. <bold>Pubbe patiṭṭhitārappadesaṃ puna are patte</bold>ti pubbe ujukaṃ heṭṭhāmukhaṃ patiṭṭhitaarassa bhūmippadesaṃ puna tasmiṃyeva are parivattetvā heṭṭhāmukhabhāvena sampatte, paṭhamaṃ bhūmiyaṃ patiṭṭhitanemippadese parivattetvā puna bhūmiyaṃ patiṭṭhiteti vuttaṃ hoti. <bold>Sithilakaraṇa</bold>nti sithilakiriyā.</paragraph>
    <paragraph line="19" number="15"><bold>Pubbe</bold>ti aṭṭhuppattiyaṃ. <bold>Tacchakakamma</bold>nti vaḍḍhakīkammaṃ. <bold>Koṭṭakakamma</bold>nti vā pāsāṇakoṭṭakakammaṃ <pageBreak edition="Vipassana Research Institut" number="3.0004" />. <bold>Hatthamuddāgaṇanā</bold>ti aṅgulisaṅkoceneva gaṇanā. Pādasikamilakkhakādayo viya navantavasena gaṇanā <bold>acchiddakagaṇanā. Ādi</bold>-saddena saṅkalanapaṭuppādanavoklanabhāgahārādivasena pavattā piṇḍagaṇanā gahitā. Yassa sā paguṇā hoti, so rukkhampi disvā ‘‘ettakāni ettha paṇṇānī’’ti jānāti. Yabha methuneti vacanato <bold>ya</bold>-kāra <bold>bha</bold>-kāre ekato yojite asaddhammavacanaṃ hoti.</paragraph>
    <paragraph line="20" number="16-26"><bold>Āpattiyā</bold><pageBreak edition="Myanmar" number="3.0004" /><bold>kāretabbo</bold>ti pācittiyena kāretabbo upasaggādimattavisiṭṭhānaṃ aticaṇḍālādipadānaṃ pāḷiyaṃ āgatesuyeva saṅgahitattā. <bold>Corosī</bold>tiādīnaṃ pana kenaci pariyāyena pāḷiyaṃ anāgatattā dukkaṭaṃ vuttaṃ. <bold>Hasādhippāyatā</bold>ti purimapadassa atthavivaraṇaṃ. Pāḷiyaṃ avuttepi ‘‘jātiādīhi akkosavatthūhi parammukhā akkosantassa vatthūnaṃ anaññabhāvato yathā dukkaṭaṃ, tathā davakamyatāya parammukhā vadantassapi dubbhāsitamevā’’ti ācariyā vadanti. <bold>Sabbasattā</bold>ti ettha vacanatthavijānanapakatikā tiracchānagatāpi gahetabbā.</paragraph>
    <paragraph line="21" number="35"> Anusāsanipurekkhāratāya ṭhatvā vadantassa cittassa lahuparivattibhāvato antarā kope uppannepi anāpatti. Yaṃ akkosati, tassa upasampannatā, anaññāpadesena jātiādīhi akkosanaṃ, ‘‘maṃ akkosatī’’ti jānanā, atthapurekkhāratādīnaṃ abhāvatāti imānettha cattāri aṅgāni.</paragraph>
    <centered line="22">Omasavādasikkhāpadavaṇṇanā niṭṭhitā.</centered>
    <subhead line="23">3. Pesuññasikkhāpadavaṇṇanā</subhead>
    <paragraph line="24" number="36"> Tatiye bhaṇḍanaṃ jātaṃ etesanti <bold>bhaṇḍanajātā</bold>. <bold>Sammantana</bold>nti raho saṃsandanaṃ. Hatthaparāmāsādivasena matthakaṃ patto kalaho jāto etesanti <bold>kalahajātā</bold>. Anāpattigāmikaṃ viruddhavādabhūtaṃ vivādaṃ āpannāti <bold>vivādāpannā</bold>. Viggahasaṃvattanikā kathā <bold>viggāhikakathā</bold>. Pisatīti pisuṇā, vācā, samagge satte avayavabhūte vagge bhinne karotīti attho. Pisuṇā eva <bold>pesuññaṃ</bold>. Tāya vācāya vā samannāgato pisuṇo, tassa kammaṃ <bold>pesuññaṃ. Piyabhāvassa suññakaraṇavāca</bold>nti iminā pana ‘‘piyasuññakaraṇato pisuṇā’’ti niruttinayena atthaṃ vadati.</paragraph>
    <paragraph line="25">Idhāpi ‘‘dasahākārehi pesuññaṃ upasaṃharatī’’ti vacanato dasavidhaakkosavatthuvaseneva pesuññaṃ upasaṃharantassa pācittiyaṃ. Pāḷimuttakānaṃ corotiādīnaṃ vasena pana dukkaṭamevāti veditabbaṃ <pageBreak edition="Vipassana Research Institut" number="3.0005" />. ‘‘Anakkosavatthubhūtaṃ <pageBreak edition="Myanmar" number="3.0005" /> pana pesuññakaraṃ tassa kiriyaṃ vacanaṃ vā piyakamyatāya upasaṃharantassa kiñcāpi iminā sikkhāpadena āpatti na dissati, tathāpi dukkaṭenettha bhavitabba’’nti vadanti. Jātiādīhi anaññāpadesena akkosantassa bhikkhuno sutvā bhikkhussa upasaṃharaṇaṃ, piyakamyatābhedādhippāyesu aññataratā, tassa vijānanāti imānettha tīṇi aṅgāni.</paragraph>
    <centered line="26">Pesuññasikkhāpadavaṇṇanā niṭṭhitā.</centered>
    <subhead line="27">4. Padasodhammasikkhāpadavaṇṇanā</subhead>
    <paragraph line="28" number="45"> Catutthe <bold>ekato</bold>ti anupasampannena saddhiṃ. <bold>Purimabyañjanena sadisaṃ pacchābyañjana</bold>nti ‘‘rūpaṃ anicca’’nti ettha anicca-saddena sadisaṃ ‘‘vedanā aniccā’’ti ettha anicca-saddaṃ vadati. <bold>Akkharasamūho</bold>ti avibhattiko akkharasamūho. <bold>Akkharānubyañjanasamūho pada</bold>nti vibhattiantaṃ padamāha. Vibhattiantameva padaṃ gahetvā <bold>‘‘paṭhamapadaṃ padameva, dutiyaṃ anupada’’</bold>nti vuttaṃ.</paragraph>
    <paragraph line="29"><bold>Ekaṃ pada</bold>nti gāthāpadaṃ sandhāya vadati. <bold>Padagaṇanāyā</bold>ti gāthāpadagaṇanāya. <bold>Apāpuṇitvā</bold>ti saddhiṃ akathetvā. <bold>Runti opātetī</bold>ti ettha anunāsiko āgamavasena vutto, saṃyogapubbassa rassattaṃ katanti veditabbaṃ. Tenāha <bold>‘‘rū-kāramattamevā’’</bold>ti. Ettha ca ‘‘rūpaṃ aniccanti bhaṇa sāmaṇerā’’ti vuccamāno sace rū-kāraṃ avatvā ru-iti rassaṃ katvā vadati, aññaṃ bhaṇitaṃ nāma hoti, tasmā anāpatti. Evañca katvā ‘‘vedanā aniccā’’ti etthāpi anicca-saddamatteneva āpatti hotīti veditabbaṃ. <bold>Esa nayo</bold>ti ekamevakkharaṃ vatvā ṭhānaṃ. ‘‘Manopubbaṅgamā dhammā’’ti vuccamāno hi ma-kāramattameva vatvā tiṭṭhati. ‘‘Evaṃ me suta’’ntiādisuttaṃ bhaṇāpiyamāno e-kāraṃ vatvā tiṭṭhati ce, anvakkharena pācittiyaṃ, aparipuṇṇapadaṃ vatvā ṭhite anubyañjanena. Padesu ekaṃ paṭhamapadaṃ virajjhati, dutiyena anupadena pācittiyaṃ.</paragraph>
    <paragraph line="30"><bold>Anaṅgaṇasuttaṃ</bold> (ma. ni. 1.57 ādayo) <bold>sammādiṭṭhisuttaṃ</bold> (ma. ni. 1.89 ādayo) <bold>mahāvedallañca</bold> (ma. ni. 1.449 ādayo) dhammasenāpatinā bhāsitaṃ, <bold>anumānasuttaṃ</bold> (ma. ni. 1.181 ādayo) mahāmoggallānattherena, <bold>cūḷavedallasuttaṃ</bold> (ma. ni. 1.460 ādayo) dhammadinnāya <pageBreak edition="Myanmar" number="3.0006" /> theriyā bhāsitaṃ. Paccekabuddhabhāsitampi buddhabhāsiteyeva saṅgahaṃ gacchati. <bold>Aṭṭhakathānissito</bold>ti <pageBreak edition="Vipassana Research Institut" number="3.0006" /> pubbe magadhabhāsāya vuttaṃ dhammasaṅgahāruḷhaṃ aṭṭhakathaṃ sandhāya vadati. Idānipi ‘‘yathāpi dīpiko nāma, nilīyitvā gaṇhate mige’’ti (mi. pa. 6.1.5) evamādikaṃ saṅgahāruḷhaṃ aṭṭhakathāvacanaṃ gahetabbanti vadanti. <bold>Pāḷinissito</bold>ti ‘‘makkaṭī vajjiputtā cā’’tievamādinā (pārā. 66) pāḷiyaṃyeva āgato. <bold>Vivaṭṭūpanissita</bold>nti nibbānupanissitaṃ. Vivaṭṭanissitaṃ pana sāmaññato gahetabbanti āha <bold>‘‘kiñcāpī’’</bold>tiādi. <bold>Therassā</bold>ti nāgasenattherassa. <bold>Maggakathā</bold>dīni pakaraṇāni. ‘‘Akkharena vāceti, akkharakkhare āpatti pācittiyassā’’ti vattabbe <bold>‘‘akkharāya vāceti, akkharakkharāya āpatti pācittiyassā’’</bold>ti pāḷiyaṃ vuttaṃ.</paragraph>
    <paragraph line="31" number="48"><bold>Anupasampannena saddhiṃ gaṇhantassa anāpattī</bold>ti anupasampannena saha nisīditvā uddesaṃ gaṇhantassa anāpatti vuttā. <bold>Daharabhikkhu nisinno…pe… bhaṇato anāpattī</bold>ti ettha dvīsupi ṭhitesu nisinnesu vā upasampannassa bhaṇāmīti bhaṇantassa anāpattiyeva. <bold>Upacāraṃ muñcitvā</bold>ti parisapariyantato dvādasahatthaṃ muñcitvā. ‘‘Nisinne vācemī’’ti bhaṇantassapi upacāraṃ muñcitvā nisinnattā anāpatti. Sace pana dūre nisinnampi vācemīti visuṃ sallakkhetvā bhaṇati, āpattiyeva. <bold>Eko pādo na āgacchatī</bold>ti pubbe paguṇoyeva pacchā asarantassa na āgacchati, taṃ ‘‘evaṃ bhaṇāhī’’ti ekato bhaṇantassa anāpatti. <bold>Opātetī</bold>ti saddhiṃ katheti. Sesamettha uttānameva. Anupasampannatā, vuttalakkhaṇadhammaṃ padaso vācanatā, ekato bhaṇanañcāti imānettha tīṇi aṅgāni.</paragraph>
    <centered line="32">Padasodhammasikkhāpadavaṇṇanā niṭṭhitā.</centered>
    <subhead line="33">5. Sahaseyyasikkhāpadavaṇṇanā</subhead>
    <paragraph line="34" number="49-50"> Pañcame <bold>vikūjamānā</bold>ti nitthunantā. <bold>Kākacchamānā</bold>ti rodantā. Tatridaṃ vatthunidassanaṃ vā. <bold>Tena nu kho pātita</bold>nti pucchāvasena kathitattā natthi musāvādo. Keci pana ‘‘sandehavasena vacanaṃ musā nāma <pageBreak edition="Myanmar" number="3.0007" /> na hoti, tasmā evaṃ vutta’’nti vadanti. <bold>Santikaṃ agantvā</bold>ti ‘‘yaṃ etesaṃ na kappati, taṃ tesampi na kappatī’’ti adhippāyena agantvā.</paragraph>
    <paragraph line="35" number="51"><bold>Dirattatiratta</bold>nti ettha vacanasiliṭṭhatāmattena <bold>diratta</bold>-ggahaṇaṃ katanti veditabbaṃ. Tirattañhi sahavāse labbhamāne diratte vattabbameva natthīti dirattaggahaṇaṃ visuṃ na yojeti. Tenevāha <pageBreak edition="Vipassana Research Institut" number="3.0007" /><bold>‘‘uttaridirattatirattanti bhagavā sāmaṇerānaṃ saṅgahakaraṇatthāya tirattaparihāraṃ adāsī’’</bold>ti. Nirantaraṃ tirattadassanatthaṃ vā dirattaggahaṇaṃ kataṃ. Kevalañhi tirattanti vutte aññattha vāsena antarikampi tirattaṃ gaṇheyya, dirattavisiṭṭhaṃ pana tirattaṃ vuccamānaṃ tena anantarikameva tirattaṃ dīpeti. Sayanaṃ <bold>seyyā,</bold> sayanti etthātipi <bold>seyyā</bold>ti āha <bold>‘‘kāyappasāraṇasaṅkhāta’’</bold>ntiādi. <bold>Tasmā</bold>ti yasmā ubhayampi pariggahitaṃ, tasmā. <bold>Pañcahi chadanehī</bold>ti iṭṭhakasilāsudhātiṇapaṇṇasaṅkhaātehi pañcahi chadanehi. <bold>Vācuggatavasenā</bold>ti paguṇavasena. <bold>Diyaḍḍhahatthubbedho</bold> vaḍḍhakīhatthena gahetabbo. <bold>Ekūpacāro</bold>ti vaḷañjanadvārassa ekattaṃ sandhāya vuttaṃ. Satagabbhaṃ vā catussālaṃ ekūpacāraṃ hotīti sambandho.</paragraph>
    <paragraph line="36"><bold>Uparimatalena saddhiṃ asambaddhabhittikassā</bold>ti idaṃ tulāya abbhantare sayitvā puna teneva susirena nikkhamitvā bhittiantarena heṭṭhimatalaṃ pavisituṃ yoggepi uparimatalena asambaddhabhittike senāsane anāpattiyā vuttāya tathā pavisituṃ asakkuṇeyye sambaddhabhittike vattabbameva natthīti dassanatthaṃ vuttaṃ, na pana sambaddhabhittike āpattīti dassanatthaṃ vuttaṃ. <bold>Heṭṭhāpāsāde sayitabhikkhussa anāpattī</bold>ti idampi tādise senāsane heṭṭhimatale sayitasseva āpattippasaṅkā siyāti taṃnivāraṇatthaṃ vuttaṃ, na pana uparimatale sayitassa āpattīti dassanatthaṃ. <bold>Nānūpacāre</bold>ti yattha bahi nisseṇiṃ katvā uparimatalaṃ ārohanti, tādisaṃ sandhāya vuttaṃ. Uparimatalepi ākāsaṅgaṇe nipajjantassa āpattiyā abhāvato <bold>‘‘chadanabbhantare’’</bold>ti vuttaṃ.</paragraph>
    <paragraph line="37"><bold>Sabhāsaṅkhepenā</bold>ti sabhākārena. <bold>Aḍḍhakuṭṭake senāsane</bold>ti ettha ‘‘aḍḍhakuṭṭakaṃ nāma yattha ekaṃ passaṃ muñcitvā tīsu passesu bhittiyo baddhā <pageBreak edition="Myanmar" number="3.0008" /> honti, yattha vā ekasmiṃ passe bhittiṃ uṭṭhāpetvā ubhosu passesu upaḍḍhaṃ upaḍḍhaṃ katvā bhittiyo uṭṭhāpenti, tādisaṃ senāsana’’nti tīsupi <bold>gaṇṭhipadesu</bold> vuttaṃ. <bold>Gaṇṭhipade</bold> pana ‘‘aḍḍhakuṭṭaketi chadanaṃ aḍḍhena asampattakuṭṭake’’ti vuttaṃ, tampi no na yuttaṃ. <bold>‘‘Vāḷasaṅghāṭo</bold> nāma thambhānaṃ upari vāḷarūpehi katasaṅghāṭo vuccatī’’ti vadanti. <bold>Parikkhepassa bahigate</bold>ti ettha yasmiṃ passe parikkhepo natthi, tatthāpi parikkhepārahappadesato bahigate anāpattiyevāti daṭṭhabbaṃ. <bold>Aparicchinnagabbhūpacāre</bold>ti ettha majjhe vivaṭaṅgaṇavantāsu pamukhamahācatussālāsu yathā ākāsaṅgaṇaṃ anotaritvā pamukheneva gantvā sabbagabbhe pavisituṃ na sakkā hoti, evaṃ ekekagabbhassa dvīsu passesu kuṭṭaṃ nīharitvā kataṃ <bold>paricchinnagabbhūpacāraṃ</bold> nāma, idaṃ pana tādisaṃ na hotīti ‘‘aparicchinnagabbhūpacāre’’ti vuttaṃ. <bold>Sabbagabbhe pavisantī</bold>ti gabbhūpacārassa aparicchinnattā ākāsaṅgaṇaṃ anotaritvā pamukheneva gantvā taṃ taṃ gabbhaṃ pavisanti. Atha kuto tassa parikkhepoyeva sabbaparicchannattāti <pageBreak edition="Vipassana Research Institut" number="3.0008" /> vuttanti āha <bold>‘‘gabbhaparikkhepoyeva hissa parikkhepo’’</bold>ti. Idañca samantā gabbhabhittiyo sandhāya vuttaṃ. Catussālavasena sanniviṭṭhepi senāsane gabbhapamukhaṃ visuṃ aparikkhittampi samantā ṭhitagabbhabhittīnaṃ vasena parikkhittaṃ nāma hoti.</paragraph>
    <paragraph line="38">‘‘Nanu ca ‘aparikkhitte pamukhe anāpattī’ti andhakaṭṭhakathāyaṃ avisesena vuttaṃ, tasmā catussālavasena sanniviṭṭhepi senāsane visuṃ aparikkhitte pamukhe anāpattiyevā’’ti yo vadeyya, tassa vādaparimocanatthaṃ idaṃ vuttaṃ <bold>‘‘yaṃ pana…pe… pāṭekkasannivesā ekacchadanā gabbhapāḷiyo sandhāya vutta’’</bold>nti. Idaṃ vuttaṃ hoti – ‘‘aparikkhitte pamukhe anāpattīti yaṃ vuttaṃ, taṃ na catussālavasena sanniviṭṭhā gabbhapāḷiyo sandhāya vuttaṃ, kiñcarahi visuṃ sanniviṭṭhaṃ ekameva gabbhapāḷiṃ sandhāya. Tādisāya hi gabbhapāḷiyā aparikkhitte pamukhe anāpatti, na catussālavasena sanniviṭṭhāyā’’ti. Ekāya ca gabbhapāḷiyā tassa tassa gabbhassa upacāraṃ paricchinditvā antamaso ubhosu passesu khuddakabhittīnaṃ uṭṭhāpanamattenapi pamukhaṃ parikkhittaṃ nāma hoti, catussālavasena sanniviṭṭhāsu pana gabbhapāḷīsu ubhosu passesu gabbhabhittīnaṃ vasenapi pamukhaṃ parikkhittaṃ nāma hoti. Tasmā <pageBreak edition="Myanmar" number="3.0009" /> yaṃ iminā lakkhaṇena parikkhittaṃ pamukhaṃ, tattha āpatti, itarattha anāpattīti idamettha sanniṭṭhānaṃ.</paragraph>
    <paragraph line="39">Idāni ‘‘aparikkhitte pamukhe anāpattī’’ti vatvā tasseva vacanassa adhippāyaṃ pakāsentena yaṃ vuttaṃ ‘‘bhūmiyaṃ vinā jagatiyā pamukhaṃ sandhāya kathita’’nti, tassa ayuttatāvibhāvanatthaṃ <bold>‘‘yañca tatthā’’</bold>tiādi āraddhaṃ. <bold>Bhūmiyaṃ vinā jagatiyā pamukhaṃ sandhāya kathita</bold>nti hi imassa vacanassa ayamadhippāyo – ‘‘aparikkhitte pamukhe anāpattī’’ti yaṃ vuttaṃ, taṃ vinā vatthuṃ bhūmiyaṃ katagehassa pamukhaṃ sandhāya kathitaṃ. Sace pana uccavatthukaṃ pamukhaṃ hoti, parikkhittasaṅkhyaṃ na gacchatīti. Tenevāha <bold>‘‘dasahatthubbedhāpi hi jagati parikkhepasaṅkhyaṃ na gacchatī’’</bold>ti. Heṭṭhāpi idameva manasi sannidhāya vuttaṃ ‘‘uccavatthukaṃ cepi hoti, pamukhe sayito gabbhe sayitānaṃ āpattiṃ na karotī’’ti. <bold>Tatthā</bold>ti andhakaṭṭhakathāyaṃ. <bold>Jagatiyā pamāṇaṃ vatvā</bold>ti ‘‘sace jagatiyā otaritvā bhūmiyaṃ sayito, jagatiyā upari sayitaṃ na passatī’’ti evaṃ jagatiyā ubbedhena pamāṇaṃ vatvā. Ekasālādīsu ujukameva dīghaṃ katvā sannivesito pāsādo <bold>ekasālasanniveso</bold>. Dvisālasannivesādayopi vuttānusārato veditabbā. Sālappabhedadīpanameva cettha heṭṭhā vuttato viseso.</paragraph>
    <paragraph line="40"><bold>Majjhepākāraṃ karontī</bold>ti etthāpi parikkhepassa heṭṭhimaparicchedena diyaḍḍhahatthubbedhattā diyaḍḍhahatthaṃ cepi <pageBreak edition="Vipassana Research Institut" number="3.0009" /> majjhe pākāraṃ karonti, nānūpacārameva hotīti veditabbaṃ. <bold>Na hi chiddena gehaṃ ekūpacāraṃ nāma hotī</bold>ti ettha sace ubbedhena diyaḍḍhahatthabbhantare manussānaṃ sañcārappahonakaṃ chiddaṃ hoti, tampi dvāramevāti ekūpacāraṃ hoti. <bold>Kiṃ parikkhepoviddhasto</bold>ti pamukhassa parikkhepaṃ sandhāya vadati. Sabbattha pañcannaṃyeva chadanānaṃ āgatattā vadati <bold>‘‘pañcannaṃ aññatarena chadanena channā’’</bold>ti.</paragraph>
    <paragraph line="41" number="53"> Pāḷiyaṃ ‘‘seyyā nāma sabbacchannā sabbaparicchannā yebhuyyenacchannā yebhuyyenaparicchannā’’ti vadantena yebhuyyenacchannayebhuyyenaparicchannasenāsanaṃ pācittiyassa avasānaṃ viya katvā dassitaṃ, ‘‘upaḍḍhacchanne upaḍḍhaparicchanne āpatti dukkaṭassā’’ti vadantena ca upaḍḍhacchannaupaḍḍhaparicchannasenāsanaṃ dukkaṭassa ādiṃ katvā dassitaṃ, ubhinnamantarā kena bhavitabbaṃ <pageBreak edition="Myanmar" number="3.0010" /> pācittiyena, udāhu dukkaṭenāti? Lokavajjasikkhāpadasseva anavasesaṃ katvā paññāpanato imassa ca paṇṇattivajjattā yebhuyyenacchannayebhuyyenaparicchannassa upaḍḍhacchannaupaḍḍhaparicchannassa ca antarā pācittiyaṃ anivāritameva, tasmā vinayavinicchaye ca garukeyeva ṭhātabbattā aṭṭhakathāyampi pācittiyameva dassitaṃ. <bold>Satta pācittiyānī</bold>ti pāḷiyaṃ vuttapācittiyaṃ sāmaññato ekattena gahetvā vuttaṃ. Visuṃ pana gayhamāne ‘‘sabbacchanne sabbaparicchanne pācittiyaṃ, yebhuyyenacchanne yebhuyyenaparicchanne pācittiya’’nti aṭṭheva pācittiyāni honti.</paragraph>
    <paragraph line="42"><bold>Senambamaṇḍapavaṇṇaṃ hotī</bold>ti sīhaḷadīpe kira uccavatthuko sabbacchanno sabbaaparicchanno evaṃnāmako sannipātamaṇḍapo atthi, taṃ sandhāyetaṃ vuttaṃ. Yadi jagatiparikkhepasaṅkhyaṃ gacchati, uccavatthukattā maṇḍapassa sabbaaparicchannatā na yujjatīti āha <bold>‘‘imināpetaṃ veditabba’’</bold>ntiādi. <bold>Cūḷakacchannā</bold>dīni cettha evaṃ veditabbāni – yassa catūsu bhāgesu eko channo, sesā acchannā, idaṃ <bold>cūḷakacchannaṃ</bold>. Yassa tīsu bhāgesu dve channā, eko acchanno, idaṃ <bold>yebhuyyenacchannaṃ</bold>. Yassa dvīsu bhāgesu eko channo, eko acchanno, idaṃ <bold>upaḍḍhacchannaṃ</bold> nāma senāsanaṃ. <bold>Cūḷakaparicchannā</bold>dīnipi imināva nayena veditabbāni. Sesaṃ uttānameva. Pācittiyavatthukasenāsanaṃ, tattha tattha anupasampannena saha nipajjanaṃ, catutthadivase sūriyatthaṅgamananti imānettha tīṇi aṅgāni.</paragraph>
    <centered line="43">Sahaseyyasikkhāpadavaṇṇanā niṭṭhitā.</centered>
    <subhead line="44">6. Dutiyasahaseyyasikkhāpadavaṇṇanā</subhead>
    <paragraph line="45" number="55"> Chaṭṭhe ‘‘paṭhamasikkhāpade ‘bhikkhuṃ ṭhapetvā avaseso anupasampanno nāmā’ti vuttattā <pageBreak edition="Vipassana Research Institut" number="3.0010" /> ‘mātugāmopi anupasampannaggahaṇena gahitoyevā’ti catutthadivase mātugāmena saddhiṃ sayantassa dvīhi sikkhāpadehi dve pācittiyāni hontī’’ti vadanti. <bold>Gaṇṭhipadesu</bold> pana tīsupi ‘‘imasmiṃ sikkhāpade mātugāmassa visuṃ vuccamānattā paṭhamasikkhāpade ‘bhikkhuṃ ṭhapetvā avaseso anupasampanno nāmā’ti purisasseva gahaṇaṃ anucchavika’’nti vuttaṃ, tadeva ca yuttataraṃ.</paragraph>
    <paragraph line="46">Yañca <pageBreak edition="Myanmar" number="3.0011" /> idha <bold>‘‘paṭhamadivasepī</bold>ti <bold>pi</bold>-saddena catutthadivasepīti vuttaṃ hotī’’ti kāraṇaṃ vadanti, tampi akāraṇaṃ <bold>pi</bold>-saddo sampiṇḍanatthoyevāti niyamābhāvato avadhāraṇatthassa ca sambhavato. Sambhāvane vā <bold>pi</bold>-saddo daṭṭhabbo. Tena idha paṭhamadivasepi tāva āpatti, dutiyādidivase kimeva vattabbanti imamatthaṃ dīpeti. Sampiṇḍanatthepi <bold>pi</bold>-sadde gayhamāne imināva sikkhāpadena āpajjitabbāpattiyā aññasmimpi divase āpajjanaṃ dīpeti, na paṭhamasikkhāpadena āpajjitabbāpattiyāti akāraṇameva tanti daṭṭhabbaṃ. ‘‘Matitthī pārājikavatthubhūtāpi anupādinnapakkhe ṭhitattā sahaseyyāpattiṃ na janetī’’ti vadanti. ‘‘Atthaṅgate sūriye mātugāme nipanne bhikkhu nipajjatī’’ti vacanato divā sayantassa sahaseyyāpatti na hotiyevāti daṭṭhabbaṃ. Pācittiyavatthukasenāsanaṃ, tattha mātugāmena saha nipajjanaṃ, sūriyatthaṅgamananti imānettha tīṇi aṅgāni.</paragraph>
    <centered line="47">Dutiyasahaseyyasikkhāpadavaṇṇanā niṭṭhitā.</centered>
    <subhead line="48">7. Dhammadesanāsikkhāpadavaṇṇanā</subhead>
    <paragraph line="49" number="60-64"> Sattame gharaṃ nayatīti <bold>gharaṇī,</bold> gharanāyikā. Tenāha <bold>‘‘gharasāminī’’</bold>ti. <bold>Suṇhā</bold>ti suṇisā. <bold>Na yakkhenā</bold>tiādīnaṃ ‘‘aññatrā’’ti iminā sambandho. Purisaviggahaṃ gahetvā ṭhitena yakkhena vā petena vā tiracchānena vā saddhiṃ ṭhitāyapi desetuṃ na vaṭṭati. <bold>Akkharāya desetī</bold>ti ettha ‘‘chappañcavācato uttari ‘imaṃ padaṃ bhāsissāmī’ti ekampi akkharaṃ vatvā tiṭṭhati, āpattiyevā’’ti vadanti.</paragraph>
    <paragraph line="50" number="66"><bold>‘‘Eko gāthāpādo</bold>ti idaṃ gāthābandhameva sandhāya vuttaṃ, aññattha pana vibhattiantapadameva gahetabba’’nti vadanti. <bold>‘‘Aṭṭhakathaṃ dhammapadaṃ jātakādivatthuṃ vā</bold>ti imināpi porāṇaṃ saṅgītiāruḷhameva aṭṭhakathādi vutta’’nti vadanti. Aṭṭhakathādipāṭhaṃ ṭhapetvā damiḷādibhāsantarena <pageBreak edition="Vipassana Research Institut" number="3.0011" /> yathāruci kathetuṃ vaṭṭati. <bold>Padasodhamme vuttappabhedo</bold>ti iminā aññattha anāpattīti dīpeti. <bold>Uṭṭhahitvā puna nisīditvā</bold>ti iriyāpathaparivattananayena nānāiriyāpathenapi <pageBreak edition="Myanmar" number="3.0012" /> anāpattīti dīpeti. <bold>Sabbaṃ cepi dīghanikāyaṃ kathetī</bold>ti yāva na niṭṭhāti, tāva punadivasepi katheti.</paragraph>
    <paragraph line="51">Dutiyassa viññūpurisassa aggahaṇaṃ <bold>akiriyā</bold>. Mātugāmena saddhiṃ ṭhitassa ca viññūpurisassa ca upacāro aniyatesu vuttanayeneva gahetabbo. Sesaṃ uttānameva. Vuttalakkhaṇassa dhammassa channaṃ vācānaṃ upari desanā, vuttalakkhaṇo mātugāmo, iriyāpathapaavattanābhāvo, viññūpurisābhāvo, apañhavissajjanāti imāni panettha pañca aṅgāni.</paragraph>
    <centered line="52">Dhammadesanāsikkhāpadavaṇṇanā niṭṭhitā.</centered>
    <subhead line="53">8. Bhūtārocanasikkhāpadavaṇṇanā</subhead>
    <paragraph line="54" number="77"> Aṭṭhame <bold>antarā</bold>ti parinibbānasamayato aññasmiṃ kāle. <bold>Atikaḍḍhiyamānenā</bold>ti ‘‘vadatha, bhante, kiṃ tumhehi adhigata’’nti evaṃ nippīḷiyamānena. Anatikaḍḍhiyamānenapi pucchite vā apucchite vā tathārūpe kāraṇe sati ārocetuṃ vaṭṭatiyeva. Teneva aññatarena daharabhikkhunā upavadito aññataro thero ‘‘āvuso, uparimaggatthāya vāyāmaṃ mā akāsi, khīṇāsavo tayā upavadito’’ti āha. Therena ca ‘‘atthi te, āvuso, imasmiṃ sāsane patiṭṭhā’’ti vutto daharabhikkhu ‘‘āma, bhante, sotāpanno aha’’nti avoca. ‘‘Kārako aya’’nti ñatvāpi paṭipattiyā amoghabhāvadassanena samuttejanāya sampahaṃsanāya ca ariyā attānaṃ pakāsentiyeva. <bold>Sutapariyattisīlaguṇa</bold>nti sutaguṇaṃ pariyattiguṇaṃ sīlaguṇañca. Ummattakassa idha avacane kāraṇaṃ vadantena khittacittavedanaṭṭānampi avacane kāraṇaṃ vuttamevāti daṭṭhabbaṃ. <bold>Iti</bold>-saddena vā ādiatthena khittacittavedanaṭṭe saṅgaṇhāti. Teneva vadati <bold>‘‘cittakkhepassa vā abhāvā’’</bold>ti. <bold>Diṭṭhisampannāna</bold>nti maggaphaladiṭṭhiyā samannāgatānaṃ. Ariyānameva hi ummattakādibhāvo natthi. Jhānalābhino pana tasmiṃ sati jhānā parihāyanti, tasmā tesaṃ abhūtārocanapaccayā anāpatti vattabbā, na bhūtārocanapaccayā. Tenevāha <bold>‘‘bhūtārocanapaccayā anāpatti na vattabbā’’</bold>ti.</paragraph>
    <paragraph line="55"><bold>Pubbe avuttehī</bold>ti catutthapārājike avuttehi. Idañca sikkhāpadaṃ paṇṇattiajānanavasena acittakasamuṭṭhānaṃ <pageBreak edition="Vipassana Research Institut" number="3.0012" /> hoti. Ariyā cettha paṇṇattiṃ jānantā <pageBreak edition="Myanmar" number="3.0013" /> vītikkamaṃ na karonti, puthujjanā pana paṇṇattiṃ jānitvāpi vītikkamaṃ karonti, te ca satthuno āṇāvītikkamacetanāya balavaakusalabhāvato jhānā parihāyantīti daṭṭhabbaṃ, ukkaṭṭhaparicchedena ariyapuggale eva sandhāya <bold>‘‘kusalābyākatacittehi dvicitta’’</bold>nti vuttaṃ. Paṇṇattiṃ ajānantā pana jhānalābhī puthujjanā vatthumhi lobhavasena akusalacittenapi na ārocentīti natthi. Idha dukkhavedanāya abhāvato ‘‘dvivedana’’nti imassa anurūpaṃ katvā <bold>dvicitta</bold>nti idaṃ vuttanti evaṃ vā ettha adhippāyo gahetabbo. Sesaṃ uttānameva. Uttarimanussadhammassa bhūtatā, anupasampannassa ārocanaṃ, taṅkhaṇavijānanā, anaññappadesoti imāni panettha cattāri aṅgāni.</paragraph>
    <centered line="56">Bhūtārocanasikkhāpadavaṇṇanā niṭṭhitā.</centered>
    <subhead line="57">9. Duṭṭhullārocanasikkhāpadavaṇṇanā</subhead>
    <paragraph line="58" number="78"> Navame <bold>duṭṭhullasaddatthadassanattha</bold>nti duṭṭhullasaddassa atthadassanatthaṃ. Atthe hi dassite saddopi ‘‘ayaṃ etesu atthesu vattatī’’ti dassitoyeva hoti. ‘‘Yaṃ yaṃ duṭṭhullasaddena abhidhīyati, taṃ sabbaṃ dassetuṃ pārājikāni vuttānī’’ti ayañhettha adhippāyo. <bold>Tatrāyaṃ vicāraṇā</bold>ti tatra pāḷiyaṃ ayaṃ vicāraṇā, tatra pāḷiaṭṭhakathāsu vā ayaṃ vicāraṇā. <bold>Tattha bhaveyyā</bold>ti tattha kassaci vimati evaṃ bhaveyya. Anupasampannassa duṭṭhullārocane viya dukkaṭena bhavitabbanti āha <bold>‘‘dukkaṭaṃ āpajjatī’’</bold>ti. <bold>Akkosantopi dukkaṭaṃ āpajjeyyā</bold>ti omasavādena dukkaṭaṃ āpajjeyya. Adhippāyaṃ ajānantenapi aṭṭhakathācariyānaṃ vacaneyeva ṭhātabbanti dīpanatthaṃ <bold>‘‘aṭṭhakathācariyāva ettha pamāṇa’’</bold>nti vuttaṃ. Punapi aṭṭhakathāvacanameva upapattito daḷhaṃ katvā patiṭṭhapento <bold>‘‘imināpi ceta’’</bold>ntiādimāha.</paragraph>
    <paragraph line="59" number="80"> ‘‘Aññatra bhikkhusammutiyā’’ti vuttattā sammuti atthīti gahetabbāti āha <bold>‘‘idha vuttattāyevā’’</bold>tiādi.</paragraph>
    <paragraph line="60" number="82"><bold>Ādito pañca sikkhāpadānī</bold>ti pāṇātipātādīni pañca sikkhāpadāni. <bold>‘‘Sesānī</bold>ti vikālabhojanādīni pañcā’’ti vadanti. Keci pana <pageBreak edition="Myanmar" number="3.0014" /> ‘‘ādito paṭṭhāya pañca sikkhāpadānīti sukkavissaṭṭhiādīni pañcā’’ti vadanti, taṃ na gahetabbaṃ. Pāṇātipātādīni hi daseva sikkhāpadāni sāmaṇerānaṃ paññattāni. Vuttañhetaṃ –</paragraph>
    <indent line="61">‘‘Atha <pageBreak edition="Vipassana Research Institut" number="3.0013" /> kho sāmaṇerānaṃ etadahosi ‘kati nu kho amhākaṃ sikkhāpadāni, kattha ca amhehi sikkhitabba’nti? Bhagavato etamatthaṃ ārocesuṃ. Anujānāmi, bhikkhave, sāmaṇerānaṃ dasa sikkhāpadāni, tesu ca sāmaṇerehi sikkhituṃ, pāṇātipātā veramaṇī adinnādānā veramaṇī’’tiādi (mahāva. 106).</indent>
    <paragraph line="62">Tesaṃ paññattesuyeva sikkhāpadesu duṭṭhullāduṭṭhullavicāraṇā kātabbā, na ca sukkavissaṭṭhiādīni visuṃ tesaṃ paññattāni atthīti. Atha bhikkhuno duṭṭhullasaṅkhātāni sukkavissaṭṭhiādīni anupasampannassa kiṃ nāma hontīti āha <bold>‘‘sukkavissaṭṭhi…pe… ajjhācāro nāmāti vutta’’</bold>nti. Imināpi cetaṃ siddhaṃ ‘‘anupasampannassa sukkavissaṭṭhiādi duṭṭhullaṃ nāma na hotī’’ti. Ajjhācāro nāmāti hi vadanto anupasampannassa sukkavissaṭṭhiādi kevalaṃ ajjhācāro nāma hoti, na pana duṭṭhullo nāma ajjhācāroti dīpeti. ‘‘Ajjhācāro nāmāti ca aṭṭhakathāyaṃ vuttattā akattabbarūpattā ca anupasampannassa sukkavissaṭṭhiādīni daṇḍakammavatthupakkhaṃ bhajanti, tāni ca aññassa anupasampannassa avaṇṇakāmatāya ārocento bhikkhu dukkaṭaṃ āpajjatī’’ti vadanti. Idha pana <bold>anupasampanna</bold>ggahaṇena sāmaṇerasāmaṇerīsikkhamānānaṃ gahaṇaṃ veditabbaṃ. Sesamettha uttānameva. Antimavatthuṃ anajjhāpannassa bhikkhuno savatthuko saṅghādiseso, anupasampannassa ārocanaṃ, bhikkhusammutiyā abhāvoti imāni panettha tīṇi aṅgāni.</paragraph>
    <centered line="63">Duṭṭhullārocanasikkhāpadavaṇṇanā niṭṭhitā.</centered>
    <subhead line="64">10. Pathavīkhaṇanasikkhāpadavaṇṇanā</subhead>
    <paragraph line="65" number="84-86"> Dasame <bold>ekindriya</bold>nti ‘‘kāyindriyaṃ atthī’’ti maññamānā vadanti. <bold>Muṭṭhippamāṇā</bold>ti muṭṭhinā saṅgahetabbappamāṇā. Ettha kiñcāpi yebhuyyapaṃsuṃ appapaṃsuñca <pageBreak edition="Myanmar" number="3.0015" /> pathaviṃ vatvā upaḍḍhapaṃsukā pathavī na vuttā, tathāpi paṇṇattivajjasikkhāpadesu sāvasesapaññattiyāpi sambhavato upaḍḍhapaṃsukāyapi pathaviyā pācittiyamevāti gahetabbaṃ. Keci pana ‘‘sabbacchannādīsu upaḍḍhe dukkaṭassa vuttattā idhāpi dukkaṭaṃ yutta’’nti vadanti, taṃ na yuttaṃ pācittiyavatthukañca anāpattivatthukañca duvidhaṃ pathaviṃ ṭhapetvā aññissā dukkaṭavatthukāya tatiyāya pathaviyā abhāvato. Dveyeva hi pathaviyo vuttā ‘‘jātā ca pathavī ajātā ca pathavī’’ti. Tasmā dvīsu aññatarāya pathaviyā bhavitabbaṃ, vinayavinicchaye ca sampatte garukeyeva ṭhātabbattā na sakkā <pageBreak edition="Vipassana Research Institut" number="3.0014" /> ettha anāpattiyā bhavituṃ. Sabbacchannādīsu pana upaḍḍhe dukkaṭaṃ yuttaṃ tattha tādisassa dukkaṭavatthuno sabbhāvā.</paragraph>
    <paragraph line="66"><bold>‘‘Pokkharaṇiṃ khaṇā’’ti vadati, vaṭṭatī</bold>ti ‘‘imasmiṃ okāse’’ti aniyametvā vuttattā vaṭṭati. <bold>‘‘Imaṃ valliṃ khaṇā’’</bold>ti vuttepi pathavīkhaṇanaṃ sandhāya pavattavohārattā imināva sikkhāpadena āpatti, na bhūtagāmapātabyatāya. <bold>Kuṭehī</bold>ti ghaṭehi. <bold>Tanukakaddamo</bold>ti udakamissakakaddamo. So ca udakagatikattā vaṭṭati. <bold>Omakacātumāsa</bold>nti ūnacātumāsaṃ. <bold>Ovaṭṭha</bold>nti devena ovaṭṭhaṃ. <bold>Akatapabbhāre</bold>ti avaḷañjanaṭṭhānadassanatthaṃ vuttaṃ. Tādise hi vammikassa sabbhāvoti. <bold>Mūsikukkuraṃ</bold> nāma mūsikāhi khaṇitvā bahi katapaṃsurāsi. <bold>Eseva nayo</bold>ti omakacātumāsaovaṭṭhoyeva vaṭṭatīti attho.</paragraph>
    <paragraph line="67"><bold>Ekadivasampi na vaṭṭatī</bold>ti ovaṭṭhaekadivasātikkantopi vikopetuṃ na vaṭṭati. ‘‘Heṭṭhābhūmisambandhepi ca gokaṇṭake bhūmito chinditvā uddhaṃ ṭhitattā accuggatamatthakato chinditvā gahetuṃ vaṭṭatī’’ti vadanti. Sakaṭṭhāne atiṭṭhamānaṃ katvā pādehi madditvā chinditvā āloḷitakaddamampi gahetuṃ vaṭṭati. <bold>Tato</bold>ti tato purāṇasenāsanato. <bold>Iṭṭhakaṃ gaṇhāmī</bold>tiādi suddhacittaṃ sandhāya vuttaṃ. <bold>Udakenā</bold>ti ujukaṃ ākāsatoyeva patanakaudakena. ‘‘Sace pana aññattha paharitvā patitena udakena temitaṃ hoti, vaṭṭatī’’ti vadanti. <bold>Uccāletvā</bold>ti ukkhipitvā. <bold>Tena apadesenā</bold>ti tena lesena.</paragraph>
    <paragraph line="68" number="87-88"><bold>Avisayattā</bold><pageBreak edition="Myanmar" number="3.0016" /><bold>anāpattī</bold>ti ettha sacepi nibbāpetuṃ sakkā hoti, paṭhamaṃ suddhacittena dinnattā ‘‘dahatū’’ti sallakkhetvāpi tiṭṭhati, anāpatti. <bold>Ovaṭṭhaṃ channa</bold>nti paṭhamaṃ ovaṭṭhaṃ pacchā channaṃ. Sesaṃ uttānameva. Jātapathavī, pathavīsaññitā, khaṇanakhaṇāpanānaṃ aññataranti imāni panettha tīṇi aṅgāni.</paragraph>
    <centered line="69">Pathavīkhaṇanasikkhāpadavaṇṇanā niṭṭhitā.</centered>
    <centered line="70">Niṭṭhito musāvādavaggo paṭhamo.</centered>
    <title line="71">2. Bhūtagāmavaggo</title>
    <subhead line="72">1. Bhūtagāmasikkhāpadavaṇṇanā</subhead>
    <paragraph line="73" number="89"> Senāsanavaggassa <pageBreak edition="Vipassana Research Institut" number="3.0015" /> paṭhame <bold>niggahetuṃ asakkonto</bold>ti sandhāretuṃ asakkonto. Iminā pana vacanena dārakassa tattha upanītabhāvo tena ca diṭṭhabhāvo vuttoyevāti daṭṭhabbaṃ. Tena hi bhikkhunā taṃ rukkhaṃ chindituṃ āraddhe tattha nibbattā ekā taruṇaputtā devadhītā puttaṃ aṅkenādāya ṭhitā taṃ yāci ‘‘mā me sāmi vimānaṃ chindi, na sakkhissāmi puttakaṃ ādāya anāvāsā vicaritu’’nti. So ‘‘ahaṃ aññattha īdisaṃ rukkhaṃ na labhissāmī’’ti tassā vacanaṃ nādiyi. Sā ‘‘imampi tāva dārakaṃ oloketvā oramissatī’’ti puttaṃ rukkhasākhāya ṭhapesi. So bhikkhu ukkhittaṃ pharasuṃ sandhāretuṃ asakkonto dārakassa bāhaṃ chindi. Evañca sayito vimāne sayito nāma hotīti katvā vuttaṃ <bold>‘‘rukkhaṭṭhakadibbavimāne nipannassā’’</bold>ti.</paragraph>
    <paragraph line="74"><bold>Rukkhaṭṭhakadibbavimāne</bold>ti ca sākhaṭṭhakavimānaṃ sandhāya vuttaṃ. Rukkhassa upari nibbattañhi vimānaṃ rukkhapaṭibaddhattā <bold>‘‘rukkhaṭṭhakavimāna’’</bold>nti vuccati. Sākhaṭṭhakavimānaṃ pana sabbasākhāsannissitaṃ hutvā tiṭṭhati. Tattha yaṃ rukkhaṭṭhakavimānaṃ hoti, taṃ yāva rukkhassa mūlamattampi tiṭṭhati, tāva na nassati. Sākhaṭṭhakavimānaṃ pana sākhāsu bhijjamānāsu tattha tattheva bhijjitvā sabbasākhāsu bhinnāsu sabbaṃ bhijjati, idampi ca vimānaṃ sākhaṭṭhakaṃ, tasmā rukkhe chinne taṃ vimānaṃ sabbaso vinaṭṭhaṃ, teneva sā devatā bhagavato santikā laddhe aññasmiṃ vimāne vasi. <bold>Bāhuṃ thanamūleyeva chindī</bold>ti aṃsena saddhiṃ <pageBreak edition="Myanmar" number="3.0017" /> bāhaṃ chindi. Iminā ca rukkhadevatānaṃ gattāni chijjanti, na cātumahārājikādīnaṃ viya acchejjānīti daṭṭhabbaṃ. <bold>Rukkhadhamme</bold>ti rukkhapakatiyaṃ, rukkhasabhāveti attho. Rukkhānaṃ viya chedanādīsu akuppanañhi rukkhadhammo nāma.</paragraph>
    <paragraph line="75"><bold>Uppatita</bold>nti uppannaṃ. <bold>Bhanta</bold>nti dhāvantaṃ. <bold>Vāraye</bold>ti niggaṇheyya. Idaṃ vuttaṃ hoti – yathā nāma cheko sārathi ativegena dhāvantaṃ rathaṃ niggahetvā yathicchakaṃ peseti, evaṃ yo puggalo uppannaṃ <pageBreak edition="Vipassana Research Institut" number="3.0016" /> kodhaṃ vāraye niggaṇhituṃ sakkoti, tamahaṃ sārathiṃ brūmi. Itaro pana rājauparājādīnaṃ rathasārathijano rasmiggāho nāma hoti, na uttamasārathīti.</paragraph>
    <paragraph line="76">Dutiyagāthāya pana ayamattho – <bold>yo</bold>ti (su. ni. aṭṭha. 1.1) yo yādiso khattiyakulā vā pabbajito brāhmaṇakulā vā pabbajito navo vā majjhimo vā thero vā. <bold>Uppatita</bold>nti uddhamuddhaṃ patitaṃ, gataṃ pavattanti attho, uppannanti vuttaṃ hoti. <bold>Kodha</bold>nti ‘‘anatthaṃ me caratīti āghāto jāyatī’’tiādinā (dī. ni. 3.340; a. ni. 9.29) nayena sutte vuttānaṃ navannaṃ, ‘‘atthaṃ me na caratī’’tiādīnañca tappaṭipakkhato siddhānaṃ navannamevāti aṭṭhārasannaṃ khāṇukaṇṭakādinā aṭṭhānena saddhiṃ ekūnavīsatiyā āghātavatthūnaṃ aññatarāghātavatthusambhavaṃ āghātaṃ. <bold>Visaṭa</bold>nti vitthataṃ. <bold>Sappavisa</bold>nti sappassa visaṃ. <bold>Ivā</bold>ti opammavacanaṃ. <bold>I</bold>-kāralopaṃ katvā va-icceva vuttaṃ. <bold>Osadhehī</bold>ti agadehi. Idaṃ vuttaṃ hoti – yathā visatikicchako vejjo sappena daṭṭho sabbaṃ kāyaṃ pharitvā ṭhitaṃ visaṭaṃ sappavisaṃ mūlakhandhatacapattapupphādīnaṃ aññatarehi, nānābhesajjehi payojetvā katehi vā osadhehi khippameva vineyya, evameva yo yathāvuttena āghātavatthunā uppatitaṃ cittasantānaṃ byāpetvā ṭhitaṃ kodhaṃ vinayanupāyesu tadaṅgavinayādīsu yena kenaci upāyena vineti nādhivāseti pajahati vinodeti byantiṃ karoti, so bhikkhu jahāti orapāraṃ. So evaṃ kodhaṃ vinento bhikkhu yasmā kodho tatiyamaggena sabbaso pahīyati, tasmā orapārasaññitāni pañcorambhāgiyasaṃyojanāni jahātīti. Avisesena hi <bold>pāra</bold>nti tīrassa nāmaṃ, tasmā orāni ca tāni saṃsārasāgarassa pārabhūtāni cāti katvā ‘‘orapāra’’nti vuccati.</paragraph>
    <paragraph line="77">Atha <pageBreak edition="Myanmar" number="3.0018" /> vā yo uppatitaṃ vineti kodhaṃ visaṭaṃ sappavisaṃva osadhehi, so tatiyamaggena sabbaso kodhaṃ vinetvā anāgāmiphale ṭhito bhikkhu jahāti orapāraṃ. Tattha <bold>ora</bold>nti sakattabhāvo. <bold>Pāra</bold>nti parattabhāvo. Oraṃ vā cha ajjhattikāni āyatanāni, pāraṃ cha bāhirāyatanāni. Tathā oraṃ manussaloko, pāraṃ devaloko. Oraṃ kāmadhātu, pāraṃ rūpārūpadhātu. Oraṃ kāmarūpabhavo, pāraṃ arūpabhavo. Oraṃ attabhāvo, pāraṃ attabhāvasukhupakaraṇāni. Evametasmiṃ orapāre catutthamaggena chandarāgaṃ pajahanto ‘‘jahāti orapāra’’nti vuccati. Ettha ca kiñcāpi anāgāmino kāmarāgassa pahīnattā idhattabhāvādīsu chandarāgo eva natthi, apica kho panassa vaṇṇappakāsanatthaṃ sabbametaṃ orapārabhedaṃ saṅgahetvā tattha chandarāgappahānena ‘‘jahāti orapāra’’nti vuttaṃ.</paragraph>
    <paragraph line="78">Idāni <pageBreak edition="Vipassana Research Institut" number="3.0017" /> tassatthassa vibhāvanatthāya upamaṃ āha <bold>‘‘urago jiṇṇamivattacaṃ purāṇa’’</bold>nti. Tattha urena gacchatīti <bold>urago,</bold> sappassetaṃ adhivacanaṃ. So duvidho kāmarūpī ca akāmarūpī ca. Kāmarūpīpi duvidho jalajo thalajo ca. Jalajo jale eva kāmarūpaṃ labhati, na thale <bold>saṅkhapālajātake</bold> (jā. 2.17.143 ādayo) saṅkhapālanāgarājā viya. Thalajo thale eva, na jale. So jajjarabhāvena jiṇṇaṃ, cirakālatāya purāṇañcāti saṅkhaṃ gataṃ tacaṃ jahanto catubbidhena jahati sajātiyaṃ ṭhito jigucchanto nissāya thāmenāti. Sajāti nāma sappajāti dīghattabhāvo. Uragā hi pañcasu ṭhānesu sajātiṃ nātivattanti upapattiyaṃ cutiyaṃ vissaṭṭhaniddokkamane sajātiyā methunapaṭisevane jiṇṇatacāpanayane cāti. Tasmā yadā tacaṃ jahati, tadā sajātiyaṃyeva ṭhatvā jahati. Sajātiyaṃ ṭhitopi ca jigucchanto jahati. Jigucchanto nāma yadā upaḍḍhaṭṭhāne mutto hoti, upaḍḍhaṭṭhāne amutto olambati, tadā naṃ aṭṭīyanto jahati, evaṃ jigucchantopi ca daṇḍantaraṃ vā mūlantaraṃ vā pāsāṇantaraṃ vā nissāya jahati. Nissāya jahantopi ca thāmaṃ janetvā ussāhaṃ karitvā vīriyena vaṅkaṃ naṅguṭṭhaṃ katvā passasantova phaṇaṃ karitvā jahati. Evaṃ jahitvā yenakāmaṃ pakkamati.</paragraph>
    <paragraph line="79">Evameva ayampi bhikkhu orapāraṃ jahitukāmo catubbidhena jahati sajātiyaṃ ṭhito jigucchanto nissāya thāmenāti. Sajāti nāma bhikkhuno ‘‘ariyāya jātiyā jāto’’ti (ma. ni. 2.351) vacanato sīlaṃ. Tenevāha ‘‘sīle patiṭṭhāya <pageBreak edition="Myanmar" number="3.0019" /> naro sapañño’’ti (saṃ. ni. 1.23, 192). Evametissaṃ sajātiyaṃ ṭhito bhikkhu taṃ sakattabhāvādibhedaṃ orapāraṃ jiṇṇapurāṇattacamiva taṃ dukkhaṃ janentaṃ tattha tattha ādīnavadassanena jigucchanto kalyāṇamitte nissāya adhimattasammāvāyāmasaṅkhātaṃ thāmaṃ janetvā ‘‘divasaṃ caṅkamena nisajjāya āvaraṇīyehi dhammehi cittaṃ parisodhetī’’ti (a. ni. 3.16; 4.37) vuttanayena rattindivaṃ chadhā vibhajitvā ghaṭento vāyamanto urago viya vaṅkaṃ naṅguṭṭhaṃ pallaṅkaṃ ābhujitvā urago viya passasanto ayampi asithilaparakkamatāya vāyamanto uragova phaṇaṃ karitvā ayampi ñāṇavipphāraṃ janetvā uragova tacaṃ orapāraṃ jahati, jahitvā ca urago viya ohitataco yenakāmaṃ pakkamati, ayampi ohitabhāro anupādisesanibbānadhātudisaṃ pakkamatīti.</paragraph>
    <paragraph line="80" number="90"><bold>Bhavantī</bold>ti iminā viruḷhamūle nīlabhāvaṃ āpajjitvā vaḍḍhamānake taruṇagacche dasseti. <bold>Ahuvu</bold>nti iminā pana vaḍḍhitvā ṭhite mahante rukkhagacchādike dasseti. <bold>Bhavantī</bold>ti imassa vivaraṇaṃ <bold>‘‘jāyanti vaḍḍhantī’’</bold>ti, <bold>ahuvu</bold>nti imassa <bold>‘‘jātā vaḍḍhitā’’</bold>ti. <bold>Rāsī</bold>ti suddhaṭṭhakadhammasamūho. <bold>Bhūtāna</bold>nti tathāladdhasamaññānaṃ aṭṭhadhammānaṃ. ‘‘Bhūtānaṃ gāmo’’ti vuttepi avayavavinimuttassa <pageBreak edition="Vipassana Research Institut" number="3.0018" /> samudāyassa abhāvato bhūtasaññitā teyeva tiṇarukkhalatādayo gayhanti. ‘‘Bhūmiyaṃ patiṭṭhahitvā haritabhāvamāpannā rukkhagacchādayo devatāhi pariggayhanti, tasmā bhūtānaṃ nivāsaṭṭhānatāya bhūtānaṃ gāmo’’tipi vadanti. <bold>Rukkhādīna</bold>nti <bold>ādi</bold>-saddena osadhigacchalatādayo veditabbā.</paragraph>
    <paragraph line="81">Nanu ca rukkhādayo cittarahitatāya na jīvā, cittarahitatā ca paripphandābhāvato chinnepi ruhanato visadisajātikabhāvato catuyoniapariyāpannato ca veditabbā, vuḍḍhi pana pavāḷasilālavaṇānampi vijjatīti na tesaṃ jīvabhāve kāraṇaṃ, visayaggahaṇañca nesaṃ parikappanāmattaṃ supanaṃ viya ciñcādīnaṃ, tathā dohaḷādayo, tattha kasmā bhūtagāmassa chedanādipaccayā pācittiyaṃ vuttanti? Samaṇasāruppato taṃnivāsasattānurakkhaṇato <pageBreak edition="Myanmar" number="3.0020" /> ca. Tenevāha <bold>‘‘jīvasaññino hi moghapurisā manussā rukkhasmi’’</bold>ntiādi.</paragraph>
    <paragraph line="82" number="91"> ‘‘Mūle jāyantī’’tiādīsu attho upari attanā vuccamānappakārena sīhaḷaṭṭhakathāyaṃ vuttoti āha <bold>‘‘evaṃ santepi…pe… na samentī’’</bold>ti. <bold>Vijāta</bold>-saddo idha <bold>vi</bold>-saddalopaṃ katvā niddiṭṭhoti āha <bold>‘‘vijātānī’’</bold>ti. <bold>Vijāta</bold>-saddo ca ‘‘vijātā itthī’’tiādīsu viya pasūtavacanoti āha <bold>‘‘pasūtānī’’</bold>ti. Pasūti ca nāmettha nibbattapaṇṇamūlatāti āha <bold>‘‘nibbattapaṇṇamūlānī’’</bold>ti. Iminā imaṃ dīpeti ‘‘nibbattapaṇṇamūlāni bījāni bhūtagāmasaṅkhameva gacchanti, tesu ca vattamāno bījajāta-saddo ruḷhīvasena rukkhādīsupi vattatī’’ti. Purimasmiṃ atthavikappe pana bījehi jātānaṃ rukkhalatādīnaṃyeva bhūtagāmatā vuttā.</paragraph>
    <paragraph line="83"><bold>Tāni dassento</bold>ti tāni bījāni dassento. <bold>Mūlabīja</bold>ntiādīsu mūlameva bījaṃ mūlabījaṃ. Sesesupi eseva nayo. <bold>Phaḷubīja</bold>nti pabbabījaṃ. Paccayantarasamavāye sadisaphaluppattiyā visesakāraṇabhāvato viruhanasamatthe sāraphale niruḷho <bold>bīja</bold>-saddo. Tadatthasaṃsiddhiyā mūlādīsupi kesuci pavattatīti mūlādito nivattanatthaṃ ekena bījasaddena visesetvā vuttaṃ <bold>‘‘bījabīja’’</bold>nti ‘‘rūparūpaṃ, dukkhadukkha’’nti ca yathā. <bold>Bījato nibbattena bījaṃ dassita</bold>nti kāriyopacārena kāraṇaṃ dassitanti dīpeti.</paragraph>
    <paragraph line="84" number="92"><bold>Bīje bījasaññī</bold>ti ettha kāraṇūpacārena kāriyaṃ vuttanti dassento <bold>‘‘tattha yathā’’</bold>tiādimāha. <bold>Bhūtagāmaparimocanaṃ katvā</bold>ti bhūtagāmato mocetvā, viyojetvāti attho. <bold>Yaṃ bījaṃ bhūtagāmo nāma hotī</bold>ti bījāni ca tāni jātāni cāti vuttamatthaṃ sandhāya vadati. Tattha <pageBreak edition="Vipassana Research Institut" number="3.0019" /><bold>yaṃ bīja</bold>nti yaṃ nibbattapaṇṇamūlaṃ bījaṃ. <bold>Tasmiṃ bīje</bold>ti tasmiṃ bhūtagāmasaññite bīje. Ettha ca bījajāta-saddassa viya ruḷhīvasena rukkhādīsu bīja-saddassapi pavatti veditabbā. <bold>Yathāruta</bold>nti yathāpāḷi.</paragraph>
    <paragraph line="85"><bold>Yattha katthacī</bold>ti mūle agge majjhe vā. <bold>Sañcicca ukkhipituṃ na vaṭṭatī</bold>ti ettha sacepi sarīre laggabhāvaṃ jānantova udakato uṭṭhahati, ‘‘taṃ uddharissāmī’’ti saññāya abhāvato vaṭṭati. <bold>Uppāṭitānī</bold>ti uddhaṭāni. <bold>Bījagāme saṅgahaṃ gacchantī</bold>ti bhūtagāmato parimocitattā vuttaṃ. <bold>Anantaka</bold>-ggahaṇena sāsapamattikā gahitā. Nāmañhetaṃ tassā sevālajātiyā <pageBreak edition="Myanmar" number="3.0021" />. Mūlapaṇṇānaṃ asampuṇṇattā <bold>‘‘asampuṇṇabhūtagāmo nāmā’’</bold>ti vuttaṃ. <bold>Abhūtagāmamūlattā</bold>ti ettha bhūtagāmo mūlaṃ kāraṇaṃ etassāti bhūtagāmamūlo, bhūtagāmassa vā mūlaṃ kāraṇanti bhūtagāmamūlaṃ. Bījagāmo hi nāma bhūtagāmato sambhavati, bhūtagāmassa ca kāraṇaṃ hoti, ayaṃ pana tādiso na hotīti ‘‘abhūtagāmamūlattā’’ti vuttaṃ. Tatraṭṭhakattā vuttaṃ <bold>‘‘so bījagāmena saṅgahito’’</bold>ti. Idañca ‘‘abhūtagāmamūlattā’’ti ettha paṭhamaṃ vuttaatthasambhavato vuttaṃ. Kiñcāpi hi tālanāḷikerādīnaṃ khāṇu uddhaṃ avaḍḍhanato bhūtagāmassa kāraṇaṃ na hoti, tathāpi bhūtagāmasaṅkhyupagatanibbattapaṇṇamūlabījato sambhūtattā bhūtagāmato uppanno nāma hotīti bījagāmena saṅgahaṃ gacchati.</paragraph>
    <paragraph line="86"><bold>‘‘Aṅkure harite’’</bold>ti vatvā tameva vibhāveti <bold>‘‘nīlapaṇṇavaṇṇe jāte’’</bold>ti, nīlapaṇṇassa vaṇṇasadise vaṇṇe jāteti attho. ‘‘Nīlavaṇṇe jāte’’ti vā pāṭho gahetabbo. <bold>Amūlakabhūtagāme saṅgahaṃ gacchatī</bold>ti nāḷikerassa āveṇikaṃ katvā vadati. ‘‘Pānīyaghaṭādīnaṃ bahi sevālo udake aṭṭhitattā bījagāmānulomattā ca dukkaṭavatthū’’ti vadanti. <bold>Kaṇṇakampi abbohārikamevā</bold>ti nīlavaṇṇampi abbohārikameva. <bold>Seleyyakaṃ</bold> nāma silāya sambhūtā ekā sugandhajāti. <bold>‘‘Rukkhattacaṃ vikopetī</bold>ti vuttattā rukkhe jātaṃ yaṃ kiñci chattakaṃ rukkhattacaṃ avikopetvā matthakato chinditvā gahetuṃ vaṭṭatī’’ti vadanti. <bold>Rukkhato muccitvā tiṭṭhatī</bold>ti ettha ‘‘yadipi kiñcimattaṃ rukkhe allīnā hutvā tiṭṭhati, rukkhato gayhamāno pana rukkhacchaviṃ na vikopeti, vaṭṭatī’’ti vadanti. <bold>Allarukkhato na vaṭṭatī</bold>ti etthāpi rukkhattacaṃ avikopetvā matthakato tacchetvā gahetuṃ vaṭṭatīti veditabbaṃ. <bold>Hatthakukkuccenā</bold>ti hatthānaṃ asaṃyatabhāvena, hatthacāpallenāti vuttaṃ hoti. <bold>Pānīyaṃ na vāsetabba</bold>nti idaṃ attano atthāya nāmitaṃ sandhāya vuttaṃ. Kevalaṃ anupasampannassa atthāya nāmite pana pacchā tato labhitvā na vāsetabbanti <pageBreak edition="Vipassana Research Institut" number="3.0020" /> natthi. <bold>‘‘Yesaṃ rukkhānaṃ sākhā ruhatī</bold>ti vuttattā yesaṃ sākhā na ruhati, tattha kappiyakaraṇakiccaṃ natthī’’ti vadanti.</paragraph>
    <paragraph line="87" number="93"><bold>Pañcahi</bold><pageBreak edition="Myanmar" number="3.0022" /><bold>samaṇakappehī</bold>ti pañcahi samaṇavohārehi. Kiñcāpi hi bījānaṃ agginā phuṭṭhamattena nakhādīhi vilikhanamattena ca aviruḷhīdhammatā na hoti, tathāpi evaṃ kateyeva samaṇānaṃ kappatīti aggiparijitādayo samaṇavohārā nāma jātā, tasmā tehi samaṇavohārehi karaṇabhūtehi phalaṃ paribhuñjituṃ anujānāmīti adhippāyo. Abījanibbaṭṭabījānipi samaṇānaṃ kappantīti paññattapaṇṇattibhāvato samaṇavohārāicceva saṅkhaṃ gatāni. Atha vā aggiparijitādīnaṃ pañcannaṃ kappiyabhāvatoyeva pañcahi samaṇakappiyabhāvasaṅkhātehi kāraṇehi phalaṃ paribhuñjituṃ anujānāmīti evamettha adhippāyo veditabbo. <bold>Aggiparijita</bold>ntiādīsu ‘‘paricita’’ntipi paṭhanti. <bold>Abījaṃ</bold> nāma taruṇambaphalādi. <bold>Nibbaṭṭabījaṃ</bold> nāma ambapanasādi, yaṃ bījaṃ nibbaṭṭetvā visuṃ katvā paribhuñjituṃ sakkā hoti. <bold>‘‘Kappiya’’nti vatvāva kātabba</bold>nti yo kappiyaṃ karoti, tena kattabbākārasseva vuttattā bhikkhunā avuttepi kātuṃ vaṭṭatīti na gahetabbaṃ. Puna ‘‘kappiyaṃ kāretabba’’nti kārāpanassa paṭhamameva kathitattā bhikkhunā ‘‘kappiyaṃ karohī’’ti vutteyeva anupasampannena ‘‘kappiya’’nti vatvā aggiparijitādi kātabbanti gahetabbaṃ. ‘‘Kappiyanti vacanaṃ pana yāya kāyaci bhāsāya vattuṃ vaṭṭatī’’ti vadanti. ‘‘Kappiyanti vatvāva kātabba’’nti vacanato paṭhamaṃ ‘‘kappiya’’nti vatvā pacchā aggiādinā phusanādi kātabbanti veditabbaṃ. ‘‘Paṭhamaṃ aggiṃ nikkhipitvā nakhādinā vā vijjhitvā taṃ anuddharitvāva ‘kappiya’nti vattumpi vaṭṭatī’’ti vadanti.</paragraph>
    <paragraph line="88"><bold>Ekasmiṃ bīje vā</bold>tiādīsu ‘‘ekaṃyeva kāremīti adhippāye satipi ekābaddhattā sabbaṃ katameva hotī’’ti vadanti. <bold>Dāruṃ vijjhatī</bold>ti ettha ‘‘jānitvāpi vijjhati vā vijjhāpeti vā, vaṭṭatiyevā’’ti vadanti. <bold>Bhattasitthe vijjhatī</bold>ti etthāpi eseva nayo. <bold>‘‘Taṃ vijjhati, na vaṭṭatī</bold>ti rajjuādīnaṃ bhājanagatikattā’’ti vadanti. <bold>Maricapakkādīhi missetvā</bold>ti ettha bhattasitthasambandhavasena ekābaddhatā veditabbā, na phalānaṃyeva aññamaññaṃ sambandhavasena. <bold>Bhindāpetvā kappiyaṃ kārāpetabba</bold>nti bījato muttassa kaṭāhassa bhājanagatikattā vuttaṃ.</paragraph>
    <paragraph line="89"><bold>Nikkhāmetu</bold>nti taṃ bhikkhuṃ nikkhāmetuṃ. ‘‘Sace etassa anuloma’’nti senāsanarakkhaṇatthāya anuññātampi paṭaggidānādiṃ attanāpi kātuṃ vaṭṭatīti <pageBreak edition="Myanmar" number="3.0023" /> ettakeneva idampi etassa anulomanti evamadhippāyo siyā. Paṭaggidānaṃ parittakaraṇañca attano parassa vā <pageBreak edition="Vipassana Research Institut" number="3.0021" /> senāsanarakkhaṇatthāya vaṭṭatiyeva. Tasmā sace tassa suttassa etaṃ anulomaṃ siyā, attano na vaṭṭati, aññassa vaṭṭatīti ayaṃ viseso kuto labbhatīti āha <bold>‘‘attano na vaṭṭati…pe… na sakkā laddhu’’</bold>nti. Sesamettha uttānameva. Bhūtagāmo, bhūtagāmasaññitā, vikopanaṃ vā vikopāpanaṃ vāti imāni panettha tīṇi aṅgāni.</paragraph>
    <centered line="90">Bhūtagāmasikkhāpadavaṇṇanā niṭṭhitā.</centered>
    <subhead line="91">2. Aññavādakasikkhāpadavaṇṇanā</subhead>
    <paragraph line="92" number="94-98"> Dutiye <bold>aññaṃ vacana</bold>nti yaṃ codakena cuditakassa dosavibhāvanavacanaṃ vuttaṃ, taṃ tato aññeneva vacanena paṭicarati. Atha vā <bold>aññenaññaṃ paṭicaratī</bold>ti aññena kāraṇena aññaṃ kāraṇaṃ paṭicaratīti evamettha attho veditabbo, yaṃ codakena cuditakassa dosavibhāvanakāraṇaṃ vuttaṃ, tato aññena codanāya amūlakabhāvadīpakena kāraṇena paṭicaratīti vuttaṃ hoti. <bold>Paṭicaratī</bold>ti ca paṭicchādanavasena carati, pavattatīti attho. Paṭicchādanattho eva vā <bold>carati</bold>-saddo anekatthattā dhātūnaṃ. Tenāha <bold>‘‘paṭicchādetī’’</bold>ti. <bold>Ko āpanno</bold>tiādinā pāḷiyaṃ codanaṃ avissajjetvā vikkhepāpajjanavasena aññena aññaṃ paṭicaraṇaṃ dassitaṃ. Aparampi pana codanaṃ vissajjetvā bahiddhā kathāapanāmavasena pavattaṃ pāḷimuttakaṃ aññenaññaṃ paṭicaraṇaṃ veditabbaṃ. ‘‘Itthannāmaṃ āpattiṃ āpannosī’’ti puṭṭho ‘‘pāṭaliputtaṃ gatomhī’’ti vatvā puna ‘‘na tava pāṭaliputtagamanaṃ pucchāma, āpattiṃ pucchāmā’’ti vutte ‘‘tato rājagahaṃ gatomhī’’ti vatvā ‘‘rājagahaṃ vā yāhi brāhmaṇagahaṃ vā, āpattiṃ āpannosī’’ti vutte ‘‘tattha me sūkaramaṃsaṃ laddha’’ntiādīni vatvāva kathaṃ bahiddhā vikkhipantopi hi ‘‘aññenaññaṃ paṭicarati’’cceva saṅkhaṃ gacchati.</paragraph>
    <paragraph line="93">Yadetaṃ aññena aññaṃ paṭicaraṇavasena pavattavacanaṃ, tadeva pucchitamatthaṃ ṭhapetvā aññaṃ vadatīti <bold>aññavādaka</bold>nti āha <bold>‘‘aññenaññaṃ paṭicaraṇassetaṃ nāma’’</bold>nti. <bold>Tuṇhībhūtassetaṃ nāma</bold>nti tuṇhībhāvassetaṃ nāmaṃ, ayameva vā pāṭho. <bold>Aññavādakaṃ āropetū</bold>ti aññavādakakammaṃ āropetu, aññavādakattaṃ <pageBreak edition="Myanmar" number="3.0024" /> vā idāni kariyamānena kammena āropetūti attho. <bold>Vihesakaṃ āropetū</bold>ti etthāpi vihesakakammaṃ vihesakabhāvaṃ vā āropetūti evamattho daṭṭhabbo.</paragraph>
    <paragraph line="94">Anāropite aññavādake vuttadukkaṭaṃ pāḷiyaṃ āgataaññenaññaṃpaṭicaraṇavasena yujjati <pageBreak edition="Vipassana Research Institut" number="3.0022" />. Aṭṭhakathāyaṃ āgatena pana pāḷimuttakaaññenaññaṃpaṭicaraṇavasena anāropite aññavādake musāvādena pācittiyaṃ, āropite imināva pācittiyanti veditabbaṃ. Keci pana ‘‘āropite aññavādake musāvādena iminā ca pācittiyadvayaṃ hotī’’ti vadanti, taṃ vīmaṃsitvā gahetabbaṃ. Yā sā ādikammikassa anāpatti vuttā, sāpi pāḷiyaṃ āgataaññenaññaṃpaṭicaraṇavasena vuttāti daṭṭhabbā, iminā sikkhāpadena anāpattidassanatthaṃ vā. Sesaṃ uttānameva. Dhammakammena āropitatā, āpattiyā vā vatthunā vā anuyuñjiyamānatā, chādetukāmatāya aññenaññaṃ paṭicaraṇaṃ vā tuṇhībhāvo vāti imāni panettha tīṇi aṅgāni.</paragraph>
    <centered line="95">Aññavādakasikkhāpadavaṇṇanā niṭṭhitā.</centered>
    <subhead line="96">3. Ujjhāpanakasikkhāpadavaṇṇanā</subhead>
    <paragraph line="97" number="103"> Tatiye dhātupāṭhe <bold>jhe</bold>-saddo cintāyaṃ paṭhitoti āha <bold>‘‘lāmakato vā cintāpentī’’</bold>tiādi. Ayameva ca anekatthattā dhātūnaṃ olokanatthopi hotīti daṭṭhabbaṃ. ‘‘Akkharāya vācetī’’tiādīsu (pāci. 46) viya ‘‘chandāyā’’ti liṅgavipallāsavasena vuttanti āha <bold>‘‘chandenā’’</bold>ti.</paragraph>
    <paragraph line="98" number="105"><bold>Yena vacanenā</bold>ti yena ‘‘chandāya itthannāmo idaṃ nāma karotī’’tiādivacanena. <bold>Yena ca khiyyantī</bold>ti yena ‘‘chandāya itthannāmo’’tiādivacanena tattha tattha bhikkhūnaṃ savanūpacāre ṭhatvā avaṇṇaṃ pakāsenti.</paragraph>
    <paragraph line="99" number="106"><bold>Aññaṃ anupasampannaṃ ujjhāpetī</bold>ti aññena anupasampannena ujjhāpeti. <bold>Tassa vā taṃ santike khiyyatī</bold>ti tassa anupasampannassa santike <pageBreak edition="Myanmar" number="3.0025" /> taṃ saṅghena sammataṃ upasampannaṃ khiyyati, avaṇṇaṃ vadanto vā pakāseti. <bold>Anupasampannaṃ saṅghena sammata</bold>nti ettha sammatapubbo sammatoti vutto. Tenāha <bold>‘‘kiñcāpī’’</bold>tiādi. Yasmā ujjhāpanaṃ khiyyanañca musāvādavaseneva pavattaṃ, tasmā ādikammikassa anāpattīti pācittiyaṭṭhāne dukkaṭaṭṭhāne ca imināva anāpattidassanatthaṃ vuttanti gahetabbaṃ. Evañca katvā ujjhāpentassa khiyyantassa ca ekakkhaṇe dve dve āpattiyo hontīti āpannaṃ. Atha vā īdisaṃ sikkhāpadaṃ musāvādato paṭhamaṃ paññattanti gahetabbaṃ. Sesamettha uttānameva. Dhammakammena sammatatā, upasampannatā, agatigamanābhāvo <pageBreak edition="Vipassana Research Institut" number="3.0023" />, tassa avaṇṇakāmatā, yassa santike vadati, tassa upasampannatā, ujjhāpanaṃ vā khiyyanaṃ vāti imāni panettha cha aṅgāni.</paragraph>
    <centered line="100">Ujjhāpanakasikkhāpadavaṇṇanā niṭṭhitā.</centered>
    <subhead line="101">4. Paṭhamasenāsanasikkhāpadavaṇṇanā</subhead>
    <paragraph line="102" number="108-110"> Catutthe <bold>himavassenā</bold>ti himameva vuttaṃ. <bold>Apaññāte</bold>ti appatīte, appasiddheti attho. ‘‘Maṇḍape vā rukkhamūle vāti vacanato vivaṭaṅgaṇepi nikkhipituṃ vaṭṭatī’’ti tīsupi <bold>gaṇṭhipadesu</bold> vuttaṃ. <bold>Gocarappasutā</bold>ti gocaraṭṭhānaṃ paṭipannā. ‘‘Aṭṭha māse’’ti iminā vassānaṃ cātumāsaṃ cepi devo na vassati, paṭikkhittamevāti āha <bold>‘‘aṭṭha māseti vacanato…pe… nikkhipituṃ na vaṭṭatiyevā’’</bold>ti. Tattha <bold>cattāro māse</bold>ti vassānassa cattāro māse. <bold>Avassikasaṅkete</bold>ti iminā anuññātepi aṭṭha māse yattha hemante devo vassati, tattha aparepi cattāro māsā paṭikkhittāti āha <bold>‘‘avassikasaṅketeti vacanato’’</bold>tiādi. Iminā imaṃ dīpeti ‘‘yasmiṃ dese hemante devo vassati, tattha aṭṭha māse paṭikkhipitvā cattāro māsā anuññātā. Yattha pana vassāneyeva vassati, tattha cattāro māse paṭikkhipitvā aṭṭha māsā anuññātā’’ti.</paragraph>
    <paragraph line="103">Imināva nayena majjhimapadese yattha hemante himavassaṃ vassati, tatthāpi aṭṭheva māsā paṭikkhittāti veditabbā. Tasmā vassānakāle pakatiajjhokāse ovassakamaṇḍape rukkhamūle ca santharituṃ na vaṭṭati, hemantakāle pakatiajjhokāse ovassakamaṇḍapādīsupi vaṭṭati. Tañca <pageBreak edition="Myanmar" number="3.0026" /> kho yattha himavassena senāsanaṃ na temati, gimhakālepi pakatiajjhokāsādīsu vaṭṭatiyeva, tañca kho akālameghādassane, kākādīnaṃ nibaddhavāsarukkhamūle pana kadācipi na vaṭṭatīti evamettha vinicchayo veditabbo.</paragraph>
    <paragraph line="104">Imañca pana atthavisesaṃ gahetvā bhagavatā paṭhamameva sikkhāpadaṃ paññattanti visuṃ anupaññatti na vuttā. Teneva hi <bold>mātikāṭṭhakathāyaṃ</bold> (kaṅkhā. aṭṭha. paṭhamasenāsanasikkhāpadavaṇṇanā) vuttaṃ ‘‘iti yattha ca yadā ca santharituṃ na vaṭṭati, taṃ sabbamidha ajjhokāsasaṅkhameva gata’’nti. Atha vā avisesena ajjhokāse santharaṇasantharāpanāni paṭikkhipitvā ‘‘īdise kāle īdise ca padese ṭhapethā’’ti anujānanamatteneva alanti na sikkhāpade <pageBreak edition="Vipassana Research Institut" number="3.0024" /> visuṃ anupaññatti uddhaṭāti veditabbā. <bold>Parivāre</bold> (pari. 65-67) pana imasseva sikkhāpadassa anurūpavasena paññattattā ‘‘ekā anupaññattī’’ti vuttaṃ.</paragraph>
    <paragraph line="105">Navavāyimo sīghaṃ na nassatīti āha <bold>‘‘navavāyimo vā’’</bold>ti. <bold>Onaddhako</bold>ti cammena onaddho. <bold>Ukkaṭṭhaabbhokāsiko</bold>ti idaṃ tassa parivitakkadassanamattaṃ, ukkaṭṭhaabbhokāsikassa pana cīvarakuṭi na vaṭṭatīti natthi. <bold>Kāyānugatikattā</bold>ti bhikkhuno tattheva sannihitabhāvaṃ sandhāya vuttaṃ. Iminā ca tasmiṃyeva kāle anāpatti vuttā, cīvarakuṭito nikkhamitvā pana aññattha gacchantassa piṇḍāya pavisantassapi āpattiyeva. ‘‘Yasmā pana dāyakehi dānakāleyeva sahassagghanakampi kambalaṃ ‘pādapuñchaniṃ katvā paribhuñjathā’ti dinnaṃ tatheva paribhuñjituṃ vaṭṭati, tasmā ‘imaṃ mañcapīṭhādisenāsanaṃ abbhokāsepi yathāsukhaṃ paribhuñjathā’ti dāyakehi dinnaṃ ce, sabbasmimpi kāle abbhokāse nikkhipituṃ vaṭṭatī’’ti vadanti. <bold>Pesetvā gantabba</bold>nti ettha ‘‘yo bhikkhu imaṃ ṭhānaṃ āgantvā vasati, tassa dethā’’ti vatvā pesetabbaṃ.</paragraph>
    <paragraph line="106"><bold>Valāhakānaṃ anuṭṭhitabhāvaṃ sallakkhetvā</bold>ti iminā ca gimhānepi meghe uṭṭhite mañcapīṭhādiṃ yaṃkiñci senāsanaṃ ajjhokāse nikkhipituṃ na vaṭṭatīti dīpitanti veditabbaṃ. <bold>‘‘Pādaṭṭhānābhimukhā</bold>ti nisīdantānaṃ pādapatanaṭṭhānābhimukha’’nti keci. ‘‘Sammajjantassa pādaṭṭhānābhimukha’’nti apare. ‘‘Bahi vālukāya agamananimittaṃ pādaṭṭhānābhimukhā vālikā haritabbāti vutta’’nti eke <pageBreak edition="Myanmar" number="3.0027" />. <bold>Kacavaraṃ hatthehi gahetvā bahi chaṭṭetabba</bold>nti iminā kacavaraṃ chaḍḍessāmīti vālikā na chaḍḍetabbāti dīpeti.</paragraph>
    <paragraph line="107" number="111"><bold>Anto saṃveṭhetvā baddha</bold>nti erakapattādīhi veṇiṃ katvā tāya veṇiyā ubhosu passesu vitthataṭṭhānesu bahuṃ veṭhetvā tato paṭṭhāya yāva majjhaṭṭhānaṃ, tāva anto ākaḍḍhanavasena veṭhetvā majjhe saṅkhipitvā tiriyaṃ tattha tattha bandhitvā kataṃ. <bold>Kappaṃ labhitvā</bold>ti gacchāti vuttavacanena kappaṃ labhitvā. Therassa hi āṇattiyā gacchantassa anāpatti. <bold>Purimanayenevā</bold>ti ‘‘nisīditvā sayaṃ gacchanto’’tiādinā pubbe vuttanayeneva. <bold>Aññattha gacchatī</bold>ti taṃ maggaṃ atikkamitvā aññattha gacchati. Leḍḍupātupacārato bahi ṭhitattā <bold>‘‘pāduddhārena kāretabbo’’</bold>ti vuttaṃ, aññattha gacchantassa paṭhamapāduddhāre dukkaṭaṃ, dutiyapāduddhāre pācittiyanti attho. <bold>Pākatikaṃ akatvā</bold>ti appaṭisāmetvā. <bold>Antarasannipāte</bold>ti antarantarā sannipāte.</paragraph>
    <paragraph line="108"><bold>Āvāsikānaṃyeva palibodho</bold>ti ettha āgantukehi āgantvā kiñci avatvā tattha nisinnepi <pageBreak edition="Vipassana Research Institut" number="3.0025" /> āvāsikānaṃyeva palibodhoti adhippāyo. <bold>Mahāpaccarivāde</bold> pana ‘‘aññesu āgantvā nisinnesū’’ti idaṃ amhākanti vatvā vā avatvā vā nisinnesūti adhippāyo. <bold>Mahāaṭṭhakathāvāde</bold> ‘‘āpattī’’ti pācittiyameva vuttaṃ. <bold>Mahāpaccariyaṃ</bold> pana santharaṇasantharāpane sati pācittiyena bhavitabbanti anāṇattiyā paññattattā dukkaṭaṃ vuttaṃ. ‘‘Idaṃ ussārakassa, idaṃ dhammakathikassā’’ti visuṃ paññattattā anāṇattiyā paññattepi pācittiyeneva bhavitabbanti adhippāyena ‘‘tasmiṃ āgantvā nisinne tassa palibodho’’ti vuttaṃ. Keci pana vadanti ‘‘anāṇattiyā paññattepi dhammakathikassa anuṭṭhāpanīyattā pācittiyena bhavitabbaṃ, āgantukassa pana pacchā āgatehi vuḍḍhatarehi uṭṭhāpetabbattā dukkaṭaṃ vutta’’nti.</paragraph>
    <paragraph line="109" number="112"><bold>Bhūmiyaṃ attharitabbā</bold>ti cimilikāya sati tassā upari, asati suddhabhūmiyaṃ attharitabbā. <bold>Sīhacammādīnaṃ pariharaṇeyeva paṭikkhepo veditabbo</bold>ti iminā –</paragraph>
    <indent line="110">‘‘Na <pageBreak edition="Myanmar" number="3.0028" />, bhikkhave, mahācammāni dhāretabbāni sīhacammaṃ byagghacammaṃ dīpicammaṃ, yo dhāreyya, āpatti dukkaṭassā’’ti (mahāva. 255) –</indent>
    <unindented line="111">Evaṃ vuttāya <bold>khandhakapāḷiyā</bold> adhippāyaṃ vibhāveti. Idaṃ vuttaṃ hoti – ‘‘antopi mañce paññattāni honti, bahipi mañce paññattāni hontī’’ti imasmiṃ vatthusmiṃ sikkhāpadassa paññattattā mañcapīṭhesu attharitvā paribhogoyeva paṭikkhitto, bhūmattharaṇavasena paribhogo pana appaṭikkhittoti. Yadi evaṃ ‘‘pariharaṇeyeva paṭikkhepo’’ti idaṃ kasmā vuttanti? Yathā ‘‘anujānāmi, bhikkhave, sabbaṃ pāsādaparibhoga’’nti (cūḷava. 320) vacanato puggalikepi senāsane senāsanaparibhogavasena niyamitaṃ suvaṇṇaghaṭādikaṃ paribhuñjituṃ vaṭṭamānampi kevalaṃ attano santakaṃ katvā paribhuñjituṃ na vaṭṭati, evamidaṃ bhūmattharaṇavasena paribhuñjiyamānampi attano santakaṃ katvā taṃ taṃ vihāraṃ haritvā paribhuñjituṃ na vaṭṭatīti dassanatthaṃ ‘‘pariharaṇeyeva paṭikkhepo veditabbo’’ti vuttaṃ. <bold>Dārumayapīṭha</bold>nti phalakamayameva pīṭhaṃ vuttaṃ. <bold>Pādakathalika</bold>nti adhotapādaṭṭhapanakaṃ. <bold>Ajjhokāse rajanaṃ pacitvā…pe… paṭisāmetabba</bold>nti ettha theve asati rajanakamme niṭṭhite paṭisāmetabbaṃ.</unindented>
    <paragraph line="112" number="113"><bold>‘‘Bhikkhu vā sāmaṇero vā ārāmiko vā lajjī hotī</bold>ti vuttattā alajjiṃ āpucchitvā gantuṃ na vaṭṭatī’’ti vadanti. <bold>Otāpento gacchatī</bold>ti ettha ‘‘kiñcāpi ‘ettakaṃ dūraṃ gantabba’nti paricchedo natthi, tathāpi leḍḍupātaṃ atikkamma nātidūraṃ gantabba’’nti vadanti. Sesamettha <pageBreak edition="Vipassana Research Institut" number="3.0026" /> uttānameva. Mañcādīnaṃ saṅghikatā, vuttalakkhaṇe dese santharaṇaṃ vā santharāpanaṃ vā, apalibuddhatā, āpadāya abhāvo, leḍḍupātātikkamoti imāni panettha pañca aṅgāni.</paragraph>
    <paragraph line="113"><bold>Mātikāṭṭhakathāyaṃ</bold> (kaṅkhā. aṭṭha. paṭhamasenāsanasikkhāpadavaṇṇanā) pana <bold>anāpucchaṃ vā gaccheyyā</bold>ti ettha ‘‘yo bhikkhu vā sāmaṇero vā ārāmiko vā lajjī hoti, attano palibodhaṃ viya maññati, tathārūpaṃ anāpucchitvā taṃ senāsanaṃ tassa aniyyātetvā nirapekkho gacchati, thāmamajjhimassa purisassa leḍḍupātaṃ atikkameyya, ekena pādena leḍḍupātātikkame dukkaṭaṃ, dutiyapādātikkame pācittiya’’nti vatvā aṅgesupi nirapekkhatāya saddhiṃ cha aṅgāni <pageBreak edition="Myanmar" number="3.0029" /> vuttāni. Pāḷiyaṃ pana aṭṭhakathāyañca ‘‘nirapekkho gacchatī’’ti ayaṃ viseso na dissati. ‘‘Otāpento gacchatī’’ti ca otāpanavisaye eva sāpekkhagamane anāpatti vuttā. Yadi aññatthāpi sāpekkhagamane anāpatti siyā, ‘‘anāpatti sāpekkho gacchatī’’ti avisesena vattabbaṃ bhaveyya, tasmā vīmaṃsitvā yuttataraṃ gahetabbanti.</paragraph>
    <centered line="114">Paṭhamasenāsanasikkhāpadavaṇṇanā niṭṭhitā.</centered>
    <subhead line="115">5. Dutiyasenāsanasikkhāpadavaṇṇanā</subhead>
    <paragraph line="116" number="116"> Dutiyasenāsanasikkhāpade <bold>ettakameva vutta</bold>nti aṭṭhakathāsu vuttaṃ. ‘‘Idañca aṭṭhakathāsu tathāvuttabhāvadassanatthaṃ vuttaṃ, aññampi tādisaṃ mañcapīṭhesu attharitaṃ paccattharaṇamevā’’ti tīsupi <bold>gaṇṭhipadesu</bold> vuttaṃ. <bold>Mātikāṭṭhakathāyaṃ</bold> pana ‘‘paccattharaṇaṃ nāma pāvāro kojavoti ettakamevā’’ti niyametvā vuttaṃ, tasmā gaṇṭhipadesu vuttaṃ iminā na sameti, vīmaṃsitvā gahetabbaṃ. <bold>Senāsanato</bold>ti sabbapacchimasenāsanato. <bold>Yo kocī</bold>ti tassa ñātako vā aññātako vā yo koci.</paragraph>
    <paragraph line="117" number="117"><bold>Pariveṇa</bold>nti ekekassa vihārassa parikkhepabbhantaraṃ. <bold>Kurundaṭṭhakathāyaṃ</bold> vuttamevatthaṃ savisesaṃ katvā dassetuṃ <bold>‘‘kiñcāpi vutto’’</bold>tiādi āraddhaṃ. ‘‘Aparicchanne maṇḍape’’ti visuṃ yojetabbaṃ. Teneva <bold>mātikāṭṭhakathāyaṃ</bold> (kaṅkhā. aṭṭha. dutiyasenāsanasikkhāpadavaṇṇanā) ‘‘aparicchannamaṇḍape vā paricchanne vāpi bahūnaṃ sannipātabhūte’’ti vuttaṃ. Bhojanasālāyampi ayaṃ viseso labbhatiyeva. <bold>Vattabbaṃ natthī</bold>ti visesetvā kiñci vattabbaṃ natthi. <bold>Palujjatī</bold>ti vinassati. <bold>Nasseyyā</bold>ti corādīhi vinasseyya.</paragraph>
    <paragraph line="118" number="118"> Yena <pageBreak edition="Vipassana Research Institut" number="3.0027" /> mañcaṃ vā pīṭhaṃ vā vinanti, taṃ <bold>mañcapīṭhakavānaṃ. Siluccayaleṇa</bold>nti siluccaye leṇaṃ, pabbataguhāti attho. ‘‘Senāsanaṃ upacikāhi khāyita’’nti imasmiṃ vatthusmiṃ paññattattā vatthuanurūpavasena aṭṭhakathāyaṃ upacikāsaṅkāya abhāve anāpatti vuttā. <bold>Vattakkhandhake</bold> gamikavattaṃ paññapentena <pageBreak edition="Myanmar" number="3.0030" /> ‘‘senāsanaṃ āpucchitabba’’nti vuttattā kevalaṃ itikattabbākāramattadassanatthaṃ <bold>‘‘āpucchanaṃ pana vatta’’</bold>nti vuttaṃ, na pana vattabhedena dukkaṭanti dassanatthaṃ. Teneva <bold>andhakaṭṭhakathāyaṃ</bold> ‘‘senāsanaṃ āpucchitabba’’nti ettha ‘‘yaṃ pāsāṇapiṭṭhiyaṃ vā pāsāṇatthambhesu vā katasenāsanaṃ yattha upacikā nārohanti, taṃ anāpucchantassapi anāpattī’’ti vakkhati, tasmā yaṃ vuttaṃ <bold>gaṇṭhipade</bold> ‘‘tādise senāsane anāpucchā gacchantassa pācittiyaṃ natthi, gamikavattavasena pana anāpucchā gacchato vattabhedo hoti, tasmā dukkaṭaṃ āpajjatī’’ti, taṃ na gahetabbaṃ.</paragraph>
    <paragraph line="119"><bold>Pacchimassa ābhogena mutti natthī</bold>ti tassa pacchato gacchantassa aññassa abhāvato vuttaṃ. <bold>Ekaṃ vā pesetvā āpucchitabba</bold>nti ettha gamanacittassa uppannaṭṭhānato anāpucchitvā gacchato dutiyapāduddhāre pācittiyaṃ. Kiñcāpi mañcaṃ vā pīṭhaṃ vā ajjhokāse nikkhipitvā gacchantassa idha visuṃ āpatti na vuttā, tathāpi akāle ajjhokāse mañcapīṭhāni paññapetvā gacchantassa leḍḍupātātikkame purimasikkhāpadena pācittiyaṃ, parikkhepātikkame iminā dukkaṭanti veditabbaṃ. ‘‘Maṇḍape vā rukkhamūle vā’’ti iminā ajjhokāsopi saṅgahitoyevāti tatthāpi dukkaṭaṃ idha vuttamevāti daṭṭhabbaṃ. Seyyaṃ pana ajjhokāse santharitvā gacchantassa ubhayenapi dukkaṭameva. ‘‘Saṅghike vihāre saṅghikaṃyeva seyyaṃ santharitvā pakkamantassa pācittiyaṃ vuttanti ubhosu ekekasmiṃ saṅghike dukkaṭa’’nti vadanti. Sesamettha uttānameva. Vuttalakkhaṇaseyyā, tassā saṅghikatā, vuttalakkhaṇe vihāre santharaṇaṃ vā santharāpanaṃ vā, apalibuddhatā, āpadāya abhāvo, anapekkhassa disāpakkamanaṃ, upacārasīmātikkamoti imāni panettha satta aṅgāni.</paragraph>
    <centered line="120">Dutiyasenāsanasikkhāpadavaṇṇanā niṭṭhitā.</centered>
    <subhead line="121">6. Anupakhajjasikkhāpadavaṇṇanā</subhead>
    <paragraph line="122" number="119-121"> Chaṭṭhe <bold>anupavisitvā</bold>ti samīpaṃ pavisitvā. <bold>Bahūpakārataṃ guṇavisiṭṭhatañca sallakkhento</bold>ti <pageBreak edition="Vipassana Research Institut" number="3.0028" /> bhaṇḍāgārikassa bahūpakārataṃ dhammakathikādīnaṃ guṇavisiṭṭhatañca sallakkhento. <bold>Samantā diyaḍḍho hattho</bold>ti majjhe paññattamañcapīṭhaṃ sandhāya vuttaṃ.</paragraph>
    <paragraph line="123" number="122"><bold>Upacāraṃ</bold><pageBreak edition="Myanmar" number="3.0031" /><bold>ṭhapetvā</bold>ti vuttalakkhaṇaṃ upacāraṃ ṭhapetvā. <bold>Ekavihāre</bold>ti ekasmiṃ senāsane. <bold>Ekapariveṇe</bold>ti tassa vihārassa parikkhepabbhantare. ‘‘Gilāno pavisatītiādīsu anāpattikāraṇasabbhāvato gilānāditāya pavisissāmīti upacāraṃ pavisantassa satipi sambādhetukāmatāya anāpatti vuttāyevā’’ti tīsupi <bold>gaṇṭhipadesu</bold> vuttaṃ. Evañca sati agilānādibhāvopi visuṃ aṅgesu vattabbo siyā, <bold>mātikāṭṭhakathāyaṃ</bold> (kaṅkhā. aṭṭha. anupakhajjasikkhāpadavaṇṇanā) pana ‘‘saṅghikavihāratā, anuṭṭhāpanīyabhāvajānanaṃ, sambādhetukāmatā, upacāre nisīdanaṃ vā nipajjanaṃ vāti imāni panettha cattāri aṅgānī’’ti ettakameva vuttaṃ, tasmā vīmaṃsitabbaṃ.</paragraph>
    <centered line="124">Anupakhajjasikkhāpadavaṇṇanā niṭṭhitā.</centered>
    <subhead line="125">7. Nikkaḍḍhanasikkhāpadavaṇṇanā</subhead>
    <paragraph line="126" number="126"> Sattame <bold>koṭṭhakānī</bold>ti dvārakoṭṭhakāni. ‘‘Nikkhamāti vacanaṃ sutvāpi attano ruciyā nikkhamati, anāpattī’’ti vadanti.</paragraph>
    <paragraph line="127" number="128"><bold>Alajjiṃ nikkaḍḍhatī</bold>tiādīsu paṭhamaṃ alajjīādibhāvena nikkaḍḍhissāmīti cintetvā nikkaḍḍhantassa cittassa lahuparivattitāya kope uppannepi anāpatti. Sesamettha uttānameva. Saṅghikavihāro, upasampannassa bhaṇḍanakārakabhāvādivinimuttatā, kopena nikkaḍḍhanaṃ vā nikkaḍḍhāpanaṃ vāti imāni panettha tīṇi aṅgāni.</paragraph>
    <centered line="128">Nikkaḍḍhanasikkhāpadavaṇṇanā niṭṭhitā.</centered>
    <subhead line="129">8. Vehāsakuṭisikkhāpadavaṇṇanā</subhead>
    <paragraph line="130" number="129-131"> Aṭṭhame uparimatale padarānaṃ asantharitattā <bold>‘‘upariacchannatalāyā’’</bold>ti vuttaṃ. <bold>Pubbe vuttanayenevā</bold>ti anupakhajjasikkhāpade vuttanayeneva. Sesaṃ suviññeyyameva. Saṅghiko vihāro <pageBreak edition="Vipassana Research Institut" number="3.0029" />, asīsaghaṭṭā vehāsakuṭi <pageBreak edition="Myanmar" number="3.0032" />, heṭṭhā saparibhogatā, apaṭāṇidinne āhaccapādake nisīdanaṃ vā nipajjanaṃ vāti imāni panettha cattāri aṅgāni.</paragraph>
    <centered line="131">Vehāsakuṭisikkhāpadavaṇṇanā niṭṭhitā.</centered>
    <subhead line="132">9. Mahallakavihārasikkhāpadavaṇṇanā</subhead>
    <paragraph line="133" number="135"> Navame ‘‘mahallako nāma vihāro sasāmiko’’ti vuttattā saññācikāya kuṭiyā anāpatti. ‘‘Aḍḍhateyyahatthampī’’ti ukkaṭṭhaparicchedena vuttavacanaṃ pāḷiyā sametīti āha <bold>‘‘taṃ suvutta’’</bold>nti. ‘‘Pāḷiyaṃ aṭṭhakathāyañca ukkaṭṭhaparicchedena aḍḍhateyyahatthappamāṇassa okāsassa dassitattā kavāṭaṃ aḍḍhateyyahatthavitthārato ūnakaṃ vā hotu adhikaṃ vā, aḍḍhateyyahatthappamāṇaṃyeva okāso’’ti vadanti.</paragraph>
    <paragraph line="134"><bold>Yassa vemajjhe</bold>ti yassa vihārassa vemajjhe. <bold>Sā aparipūraupacārāpi hotī</bold>ti vivariyamānaṃ kavāṭaṃ yaṃ bhittiṃ āhanati, sā samantā kavāṭavitthārappamāṇaupacārarahitāpi hotīti attho. Ālokaṃ sandheti pidhetīti <bold>ālokasandhi</bold>. ‘‘Punappunaṃ chādāpesi, punappunaṃ limpāpesīti imasmiṃ vatthusmiṃ uppannadosena sikkhāpadassa paññattattā lepaṃ anujānantena ca dvārabandhassa samantā aḍḍhateyyahatthappamāṇeyeva padese punappunaṃ lepassa anuññātattā tato aññattha punappunaṃ limpentassa vā limpāpentassa vā bhittiyaṃ mattikāya kattabbakiccaṃ niṭṭhāpetvā puna catutthalepe dinne pācittiyena bhavitabba’’nti vadanti. <bold>Gaṇṭhipadesu</bold> pana tīsupi ‘‘punappunaṃ lepadānassa vuttappamāṇato aññattha paṭikkhittamattaṃ ṭhapetvā pācittiyassa avuttattā dukkaṭaṃ anurūpa’’nti vuttaṃ.</paragraph>
    <paragraph line="135"><bold>Adhiṭṭhātabba</bold>nti saṃvidhātabbaṃ. <bold>Appaharite</bold>ti ettha <bold>appa</bold>-saddo ‘‘appiccho’’tiādīsu viya abhāvatthoti āha <bold>‘‘aharite’’</bold>ti. <bold>Patanokāso</bold>ti patanokāsattā tatra ṭhitassa bhikkhuno upari pateyyāti adhippāyo. <bold>Sace harite ṭhito adhiṭṭheti, āpatti dukkaṭassā</bold>ti vacanena imamatthaṃ dīpeti – sace vihārassa samantā vuttappamāṇe paricchede pubbaṇṇādīni na santi, tattha vihāro kāretabbo. Yattha pana santi, tattha kārāpentassa dukkaṭanti.</paragraph>
    <paragraph line="136" number="136"> Ekekaṃ <pageBreak edition="Myanmar" number="3.0033" /> maggaṃ ujukameva uṭṭhapetvā chādanaṃ maggena chādanaṃ nāma hotīti dassetuṃ <pageBreak edition="Vipassana Research Institut" number="3.0030" /><bold>‘‘maggena chādentassā’’</bold>ti vuttaṃ. Iminā pana nayena sabbasmiṃ vihāre ekavāraṃ chādite taṃ chadanaṃ ekamagganti gahetvā <bold>‘‘dve magge’’</bold>tiādi vuttaṃ. ‘‘Pariyāyena chādanepi imināva nayena yojetabba’’nti tīsupi <bold>gaṇṭhipadesu</bold> vuttaṃ, taṃ ‘‘punappunaṃ chādāpesī’’ti imāya pāḷiyā ‘‘sabbampi cetaṃ chadanaṃ chadanūpari veditabba’’nti iminā aṭṭhakathāvacanena ca sameti, tasmā <bold>dve magge adhiṭṭhahitvā tatiyāya maggaṃ āṇāpetvā pakkamitabba</bold>nti ettha dve chadanāni adhiṭṭhahitvā tatiyaṃ chadanaṃ ‘‘evaṃ chādehī’’ti āṇāpetvā pakkamitabbanti evamattho gahetabbo.</paragraph>
    <paragraph line="137">Keci pana ‘‘paṭhamaṃ tāva ekavāraṃ aparisesaṃ chādetvā puna chadanadaṇḍake bandhitvā dutiyavāraṃ tatheva chādetabbaṃ, tatiyavāracatutthavāre sampatte dve magge adhiṭṭhahitvā āṇāpetvā pakkamitabba’’nti vadanti. Apare pana ‘‘paṭhamavāreyeva tayopi magge adhiṭṭhātuṃ vaṭṭati, catutthato paṭṭhāya āpatti pācittiya’’nti vadanti. Tadubhayampi pāḷiyā aṭṭhakathāya ca na sameti. <bold>Tatiyāya magga</bold>nti ettha <bold>tatiyāyā</bold>ti upayogatthe sampadānavacanaṃ, tatiyaṃ magganti attho. <bold>Tiṇṇaṃ maggāna</bold>nti maggavasena chāditānaṃ tiṇṇaṃ chadanānaṃ. <bold>Tiṇṇaṃ pariyāyāna</bold>nti etthāpi eseva nayo. <bold>Catutthe magge vā pariyāye vā</bold>ti ca tathā chādentānaṃ catutthaṃ chādanameva vuttaṃ. Sesaṃ uttānameva. Mahallakavihāratā, attano vāsāgāratā, uttari adhiṭṭhānanti imāni panettha tīṇi aṅgāni.</paragraph>
    <centered line="138">Mahallakavihārasikkhāpadavaṇṇanā niṭṭhitā.</centered>
    <subhead line="139">10. Sappāṇakasikkhāpadavaṇṇanā</subhead>
    <paragraph line="140" number="140"> Dasame imassa sikkhāpadassa ‘‘siñceyya vā siñcāpeyya vā’’ti bāhiraparibhogavasena paṭhamaṃ paññattattā ‘‘sappāṇakaṃ udakaṃ paribhuñjeyyā’’ti sikkhāpadaṃ attano nahānapānādiparibhogavasena paññattanti veditabbaṃ. Tasmiṃ vā paṭhamaṃ paññattepi attano paribhogavaseneva paññattattā <pageBreak edition="Myanmar" number="3.0034" /> puna imaṃ sikkhāpadaṃ bāhiraparibhogavaseneva paññattanti gahetabbaṃ.</paragraph>
    <paragraph line="141">Sappāṇakasaññissa ‘‘paribhogena pāṇakā marissantī’’ti pubbabhāge jānantassapi siñcanasiñcāpanaṃ ‘‘padīpe nipatitvā paṭaṅgādipāṇakā marissantī’’ti jānantassa padīpujjalanaṃ viya vināpi vadhakacetanāya hotīti āha <bold>‘‘paṇṇattivajja’’</bold>nti. Sesaṃ uttānatthameva <pageBreak edition="Vipassana Research Institut" number="3.0031" />. Udakassa sappāṇakatā, ‘‘siñcanena pāṇakā marissantī’’ti jānanaṃ, tādisameva ca udakaṃ, vinā vadhakacetanāya kenacideva karaṇīyena tiṇādīnaṃ siñcananti imāni panettha cattāri aṅgāni.</paragraph>
    <centered line="142">Sappāṇakasikkhāpadavaṇṇanā niṭṭhitā.</centered>
    <centered line="143">Niṭṭhito senāsanavaggo dutiyo.</centered>
    <centered line="144">Bhūtagāmavaggotipi imasseva nāmaṃ.</centered>
    <title line="145">3. Ovādavaggo</title>
    <subhead line="146">1. Ovādasikkhāpadavaṇṇanā</subhead>
    <paragraph line="147" number="144"> Bhikkhunivaggassa paṭhamasikkhāpade <bold>kathānusārenā</bold>ti ‘‘so thero kiṃsīlo kiṃsamācāro katarakulā pabbajito’’tiādinā pucchantānaṃ pucchākathānusārena. <bold>Kathetuṃ vaṭṭantī</bold>ti nirāmiseneva cittena kathetuṃ vaṭṭanti. Aniyyānikattā saggamokkhamaggānaṃ tiracchānabhūtā kathā <bold>tiracchānakathā</bold>ti āha <bold>‘‘saggamaggagamanepī’’</bold>tiādi. <bold>Api</bold>-saddena pageva mokkhamaggagamaneti dīpeti. <bold>Tiracchānabhūta</bold>nti tirokaraṇabhūtaṃ, bādhikanti vuttaṃ hoti. Laddhāsevanā hi tiracchānakathā saggamokkhānaṃ bādhikāva hoti. <bold>Samiddho</bold>ti paripuṇṇo. <bold>Sahitattho</bold>ti yuttattho. Atthagambhīratādiyogato <bold>gambhīro. Bahuraso</bold>ti attharasādibahuraso. <bold>Lakkhaṇapaṭivedhasaṃyutto</bold>ti aniccādilakkhaṇapaṭivedharasaāvahanato lakkhaṇapaṭivedhasaṃyutto.</paragraph>
    <paragraph line="148" number="145-147"><bold>Parato</bold>ti parattha, uttarinti attho. <bold>Karontovā</bold>ti paribāhire karontoyeva. <bold>Pātimokkho</bold>ti cārittavārittappabhedaṃ sikkhāpadasīlaṃ <pageBreak edition="Myanmar" number="3.0035" />. Tañhi yo naṃ pāti rakkhati, taṃ mokkheti moceti āpāyikādīhi dukkhehi, tasmā ‘‘pātimokkha’’nti vuccati. Saṃvaraṇaṃ <bold>saṃvaro,</bold> kāyavacīdvārānaṃ pidahanaṃ. Yena hi te saṃvutā pihitā honti, so saṃvaro, kāyikavācasikassa avītikkamassetaṃ nāmaṃ. <bold>Pātimokkhasaṃvarena saṃvuto</bold>ti pātimokkhasaṃvarena pihitakāyavacīdvāro. Tathābhūto ca yasmā tena samaṅgī nāma hoti, tasmā vuttaṃ <bold>‘‘samannāgato’’</bold>ti <pageBreak edition="Vipassana Research Institut" number="3.0032" />. <bold>Vattatī</bold>ti attabhāvaṃ pavatteti. <bold>Viharatī</bold>ti iminā pātimokkhasaṃvarasīle ṭhitassa bhikkhuno iriyāpathavihāro dassito.</paragraph>
    <paragraph line="149">Saṅkhepato vuttamatthaṃ vitthārato pāḷiyā vibhāvetuṃ <bold>‘‘vuttañheta’’</bold>ntiādi āraddhaṃ. Tattha <bold>vibhaṅge</bold>ti jhānavibhaṅge. <bold>Sīlaṃ patiṭṭhā</bold>tiādīni pātimokkhasseva vevacanāni. Tattha (vibha. aṭṭha. 511) sīlanti kāmañcetaṃ saha kammavācāpariyosānena ijjhanakassa pātimokkhasseva vevacanaṃ, evaṃ santepi dhammato etaṃ sīlaṃ nāma pāṇātipātādīhi vā viramantassa vattapaṭipattiṃ vā pūrentassa cetanādayo dhammā veditabbā. Yasmā pana pātimokkhasīlena bhikkhu sāsane patiṭṭhāti nāma, tasmā taṃ ‘‘patiṭṭhā’’ti vuttaṃ. Patiṭṭhahati vā ettha bhikkhu, kusaladhammā eva vā ettha patiṭṭhahantīti <bold>patiṭṭhā</bold>. Ayamattho ‘‘sīle patiṭṭhāya naro sapañño’’ti (saṃ. ni. 1.23, 192) ca ‘‘patiṭṭhā, mahārāja, sīlaṃ sabbesaṃ kusalānaṃ dhammāna’’nti (mi. pa. 2.1.9) ca ‘‘sīle patiṭṭhitassa kho, mahārāja, sabbe kusalā dhammā na parihāyantī’’ti ca ādisuttavasena veditabbo.</paragraph>
    <paragraph line="150">Tadetaṃ pubbuppattiatthena <bold>ādi</bold>. Vuttampi cetaṃ –</paragraph>
    <indent line="151">‘‘Tasmātiha tvaṃ, uttiya, ādimeva visodhehi kusalesu dhammesu. Ko cādi kusalānaṃ dhammānaṃ? Sīlañca suvisuddhaṃ diṭṭhi ca ujukā’’ti (saṃ. ni. 5.382).</indent>
    <paragraph line="152">Yathā hi nagaravaḍḍhakī nagaraṃ māpetukāmo paṭhamaṃ nagaraṭṭhānaṃ sodheti, tato aparabhāge vīthicatukkasiṅghāṭakādiparicchedena vibhajitvā nagaraṃ māpeti, evameva yogāvacaro ādimhi sīlaṃ sodheti, tato aparabhāge <pageBreak edition="Myanmar" number="3.0036" /> samādhivipassanāmaggaphalanibbānāni sacchikaroti. Yathā vā pana rajako paṭhamaṃ tīhi khārehi vatthaṃ dhovitvā parisuddhe vatthe yadicchakaṃ raṅgajātaṃ upaneti, yathā vā pana cheko cittakāro rūpaṃ likhitukāmo ādito bhittiparikammaṃ karoti, tato aparabhāge rūpaṃ samuṭṭhāpeti, evameva yogāvacaro āditova sīlaṃ visodhetvā aparabhāge samathavipassanādayo dhamme sacchikaroti. Tasmā sīlaṃ ‘‘ādī’’ti vuttaṃ.</paragraph>
    <paragraph line="153">Tadetaṃ caraṇasarikkhatāya <bold>caraṇaṃ</bold>. ‘‘Caraṇā’’ti pādā vuccanti. Yathā hi chinnacaraṇassa purisassa disaṃgamanābhisaṅkhāro na jāyati, paripuṇṇapādasseva jāyati, evameva yassa sīlaṃ bhinnaṃ <pageBreak edition="Vipassana Research Institut" number="3.0033" /> hoti khaṇḍaṃ aparipuṇṇaṃ, tassa nibbānagamanāya ñāṇagamanaṃ na sampajjati. Yassa pana taṃ abhinnaṃ hoti akhaṇḍaṃ paripuṇṇaṃ, tassa nibbānagamanāya ñāṇagamanaṃ sampajjati. Tasmā sīlaṃ ‘‘caraṇa’’nti vuttaṃ.</paragraph>
    <paragraph line="154">Tadetaṃ saṃyamanavasena <bold>saṃyamo,</bold> saṃvaraṇavasena <bold>saṃvaro</bold>ti ubhayenapi sīlasaṃyamo ceva sīlasaṃvaro ca kathito. Vacanattho panettha saṃyameti vītikkamavipphandanaṃ, puggalaṃ vā saṃyameti vītikkamavasena tassa vipphandituṃ na detīti <bold>saṃyamo,</bold> vītikkamassa pavesanadvāraṃ saṃvarati pidahatīti <bold>saṃvaro. Mokkha</bold>nti uttamaṃ mukhabhūtaṃ vā. Yathā hi sattānaṃ catubbidho āhāro mukhena pavisitvā aṅgamaṅgāni pharati, evaṃ yoginopi catubhūmakakusalaṃ sīlamukhena pavisitvā atthasiddhiṃ sampādeti. Tena vuttaṃ ‘‘mokkha’’nti. Pamukhe sādhūti <bold>pamokkhaṃ,</bold> pubbaṅgamaṃ seṭṭhaṃ padhānanti attho. <bold>Kusalānaṃ dhammānaṃ samāpattiyā</bold>ti catubhūmakakusalānaṃ paṭilābhatthāya pamokkhaṃ pubbaṅgamaṃ seṭṭhaṃ padhānanti veditabbaṃ.</paragraph>
    <paragraph line="155"><bold>Kāyiko avītikkamo</bold>ti tividhaṃ kāyasucaritaṃ. <bold>Vācasiko</bold>ti catubbidhaṃ vacīsucaritaṃ. <bold>Kāyikavācasiko</bold>ti tadubhayaṃ. Iminā ājīvaṭṭhamakasīlaṃ pariyādāya dasseti. <bold>Saṃvuto</bold>ti pihito, saṃvutindriyo pihitindriyoti attho. Yathā hi saṃvutadvāraṃ gehaṃ ‘‘saṃvutagehaṃ pihitageha’’nti vuccati, evamidha saṃvutindriyo ‘‘saṃvuto’’ti vutto. <bold>Pātimokkhasaṃvarenā</bold>ti pātimokkhasaṅkhātena saṃvarena. <bold>Upeto</bold>tiādīni sabbāni aññamaññavevacanāni.</paragraph>
    <paragraph line="156"><bold>Iriyatī</bold>tiādīhi <pageBreak edition="Myanmar" number="3.0037" /> sattahipi padehi pātimokkhasaṃvarasīle ṭhitassa bhikkhuno iriyāpathavihāro kathito. Tattha <bold>iriyatī</bold>ti catunnaṃ iriyāpathānaṃ aññatarasamaṅgibhāvato iriyati. Tehi iriyāpathacatukkehi kāyasakaṭavattanena <bold>vattati</bold>. Ekaṃ iriyāpathadukkhaṃ aparena iriyāpathena vicchinditvā ciraṭṭhitibhāvena sarīrarakkhaṇato <bold>pāleti</bold>. Ekasmiṃ iriyāpathe asaṇṭhahitvā sabbairiyāpathe vattanato <bold>yapeti</bold>. Tena tena iriyāpathena tathā tathā kāyassa yāpanato <bold>yāpeti</bold>. Cirakālavattāpanato <bold>carati</bold>. Iriyāpathena iriyāpathaṃ vicchinditvā jīvitaharaṇato <bold>viharati</bold>.</paragraph>
    <paragraph line="157"><bold>Micchājīvapaṭisedhakenā</bold>ti –</paragraph>
    <indent line="158">‘‘Idhekacco veḷudānena vā pattadānena vā puppha phala sinānadantakaṭṭhadānena vā cāṭukamyatāya <pageBreak edition="Vipassana Research Institut" number="3.0034" /> vā muggasūpyatāya vā pāribhaṭayatāya vā jaṅghapesanikena vā aññataraññatarena vā buddhapaṭikuṭṭhena micchāājīvena jīvikaṃ kappeti, ayaṃ vuccati anācāro’’ti (vibha. 513) –</indent>
    <unindented line="159">Evaṃ vuttaanācārasaṅkhātamicchājīvapaṭipakkhena.</unindented>
    <paragraph line="160"><bold>Na veḷudānādinā ācārenā</bold>ti –</paragraph>
    <indent line="161">‘‘Idhekacco na veḷudānena na patta na puppha na phala na sināna na dantakaṭṭha na cāṭukamyatāya na muggasūpyatāya na pāribhaṭayatāya na jaṅghapesanikena na aññataraññatarena buddhapaṭikuṭṭhena micchāājīvena jīvikaṃ kappeti, ayaṃ vuccati ācāro’’ti (vibha. 513) –</indent>
    <unindented line="162">Evaṃ vuttena na veḷudānādinā ācārena.</unindented>
    <paragraph line="163"><bold>Vesiyādiagocaraṃ pahāyā</bold>ti –</paragraph>
    <indent line="164">‘‘Idhekacco vesiyagocaro vā hoti vidhava thullakumāri paṇḍaka bhikkhuni pānāgāragocaro vā, saṃsaṭṭho viharati rājūhi rājamahāmattehi titthiyehi titthiyasāvakehi ananulomikena saṃsaggena, yāni pana tāni kulāni assaddhāni <pageBreak edition="Myanmar" number="3.0038" /> appasannāni anopānabhūtāni akkosakaparibhāsakāni anatthakāmāni ahitakāmāni aphāsukakāmāni ayogakkhemakāmāni bhikkhūnaṃ bhikkhunīnaṃ upāsakānaṃ upāsikānaṃ, tathārūpāni kulāni sevati bhajati payirupāsati, ayaṃ vuccati agocaro’’ti (vibha. 514) –</indent>
    <unindented line="165">Evamāgataṃ vesiyādiagocaraṃ pahāya.</unindented>
    <paragraph line="166"><bold>Saddhāsampannakulādinā</bold>ti ettha <bold>ādi</bold>-saddena upanissayagocarādiṃ saṅgaṇhāti. Tividho hi gocaro upanissayagocaro ārakkhagocaro upanibandhagocaroti. Katamo upanissayagocaro? Dasakathāvatthuguṇasamannāgato kalyāṇamitto, yaṃ nissāya asutaṃ suṇāti, sutaṃ pariyodapeti, kaṅkhaṃ <pageBreak edition="Vipassana Research Institut" number="3.0035" /> vitarati, diṭṭhiṃ ujuṃ karoti, cittaṃ pasādeti. Yassa vā pana anusikkhamāno saddhāya vaḍḍhati, sīlena sutena cāgena paññāya vaḍḍhati, ayaṃ <bold>upanissayagocaro</bold>. Katamo ārakkhagocaro? Idha bhikkhu antaragharaṃ paviṭṭho vīthiṃ paṭipanno okkhittacakkhu yugamattadassāvī saṃvuto gacchati, na hatthiṃ olokento, na assaṃ, na rathaṃ, na pattiṃ, na itthiṃ, na purisaṃ olokento, na uddhaṃ olokento, na adho olokento, na disāvidisaṃ vipekkhamāno gacchati, ayaṃ <bold>ārakkhagocaro</bold>. Katamo upanibandhagocaro? Cattāro satipaṭṭhānā, yattha cittaṃ upanibandhati. Vuttañhetaṃ bhagavatā ‘‘ko ca, bhikkhave, bhikkhuno gocaro sako pettiko visayo? Yadidaṃ cattāro satipaṭṭhānā’’ti (saṃ. ni. 5.372), ayaṃ <bold>upanibandhagocaro</bold>. Iti ayaṃ tividho gocaro idha <bold>ādi</bold>-saddena saṅgahitoti daṭṭhabbo.</paragraph>
    <paragraph line="167"><bold>Appamattakesu vajjesū</bold>ti asañcicca āpannasekhiyaakusalacittuppādādibhedesu vajjesu. <bold>Bhayato dassanasīlo</bold>ti paramāṇumattaṃ vajjaṃ aṭṭhasaṭṭhiyojanasatasahassubbedhasinerupabbatasadisaṃ katvā dassanasabhāvo, sabbalahukaṃ vā dubbhāsitamattaṃ pārājikasadisaṃ katvā dassanasabhāvo. <bold>Sammā ādāyā</bold>ti sammadeva sakkaccaṃ sabbaso vā ādiyitvā.</paragraph>
    <paragraph line="168">Vaṭṭadukkhanissaraṇatthikehi <pageBreak edition="Myanmar" number="3.0039" /> sotabbato <bold>sutaṃ,</bold> pariyattidhammo. Taṃ dhāretīti <bold>sutadharo,</bold> sutassa ādhārabhūto. Yassa hi ito gahitaṃ etto palāyati, chiddaghaṭe udakaṃ viya na tiṭṭhati, parisamajjhe ekaṃ suttaṃ vā jātakaṃ vā kathetuṃ vā vācetuṃ vā na sakkoti, ayaṃ na sutadharo nāma. Yassa pana uggahitaṃ buddhavacanaṃ uggahitakālasadisameva hoti, dasapi vīsatipi vassāni sajjhāyaṃ akarontassa na nassati, ayaṃ sutadharo nāma. Tenevāha <bold>‘‘yadassa ta’’</bold>ntiādi. Ekapadampi ekakkharampi avinaṭṭhaṃ hutvā sanniciyatīti sannicayo, sutaṃ sannicayo etasminti <bold>sutasannicayo</bold>ti āha <bold>‘‘sutaṃ sannicitaṃ asminti sutasannicayo’’</bold>ti. Yassa hi sutaṃ hadayamañjusāyaṃ sannicitaṃ silāya lekhā viya suvaṇṇaghaṭe pakkhittā sīhavasā viya ca sādhu tiṭṭhati, ayaṃ sutasannicayo nāma. Tenāha <bold>‘‘etena…pe… avināsaṃ dassetī’’</bold>ti.</paragraph>
    <paragraph line="169"><bold>Dhātā</bold>ti paguṇā vācuggatā. Ekassa hi uggahitabuddhavacanaṃ niccakālikaṃ na hoti, ‘‘asukasuttaṃ vā jātakaṃ vā kathehī’’ti vutte ‘‘sajjhāyitvā aññehi saṃsanditvā paripucchāvasena atthaṃ ogāhitvā jānissāmī’’ti vadati. Ekassa paguṇaṃ pabandhavicchedābhāvato gaṅgāsotasadisaṃ bhavaṅgasotasadisañca akittimaṃ sukhappavatti hoti, ‘‘asukasuttaṃ <pageBreak edition="Vipassana Research Institut" number="3.0036" /> vā jātakaṃ vā kathehī’’ti vutte uddharitvā tameva katheti. Taṃ sandhāya vuttaṃ <bold>‘‘dhātā’’</bold>ti. <bold>Vācāya paguṇā katā</bold>ti suttadasakavaggadasakapaṇṇāsadasakavasena vācāya sajjhāyitā, dasa suttāni gatāni, dasa vaggāni gatānītiādinā sallakkhetvā vācāya sajjhāyitāti attho. Suttekadesassa hi suttamattassa ca vacasā paricayo idha nādhippeto, atha kho vaggādivaseneva. <bold>Manasā anupekkhitā</bold>ti manasā anu anu pekkhitā, bhāgaso nijjhāyitā cintitāti attho. <bold>Āvajjantassā</bold>ti vācāya sajjhāyituṃ buddhavacanaṃ manasā cintentassa. <bold>Suṭṭhu paṭividdhā</bold>ti nijjaṭaṃ niggumbaṃ katvā suṭṭhu yāthāvato paṭividdhā.</paragraph>
    <paragraph line="170"><bold>Dve mātikā</bold>ti bhikkhumātikā bhikkhunīmātikā ca. <bold>Vācuggatā</bold>ti purimasseva vevacanaṃ. <bold>Tisso anumodanā</bold>ti saṅghabhatte dānānisaṃsapaṭisaṃyuttaanumodanā, vihārādimaṅgale maṅgalasuttādianumodanā, matakabhattādiavamaṅgale tirokuṭṭādianumodanāti imā tisso anumodanā <pageBreak edition="Myanmar" number="3.0040" />. <bold>Kammākammavinicchayo</bold>ti parivārāvasāne kammavagge vuttavinicchayo. ‘‘Vipassanāvasena uggaṇhantena catudhātuvavatthānamukhena uggahetabba’’nti tīsupi <bold>gaṇṭhipadesu</bold> vuttaṃ. Catūsu disāsu appaṭihatattā catasso disā etassāti catuddiso, catuddisoyeva <bold>cātuddiso,</bold> catasso vā disā arahati, catūsu vā disāsu sādhūti <bold>cātuddiso</bold>.</paragraph>
    <paragraph line="171"><bold>Abhivinaye</bold>ti sakale vinayapiṭake. <bold>Vinetu</bold>nti sikkhāpetuṃ. <bold>‘‘Dve vibhaṅgā paguṇā vācuggatā kātabbā</bold>ti idaṃ paripucchāvasena uggahaṇampi sandhāya vutta’’nti vadanti. Ekassa pamuṭṭhaṃ, itarassa paguṇaṃ hotīti āha <bold>‘‘tīhi janehi saddhiṃ parivattanakkhamā kātabbā’’</bold>ti. <bold>Abhidhamme</bold>ti nāmarūpaparicchede. <bold>Heṭṭhimā vā tayo vaggā</bold>ti mahāvaggato heṭṭhā sagāthakavaggo nidānavaggo khandhakavaggoti ime tayo vaggā. ‘‘Dhammapadampi saha vatthunā uggahetuṃ vaṭṭatī’’ti <bold>mahāpaccariyaṃ</bold> vuttattā jātakabhāṇakena sāṭṭhakathaṃ jātakaṃ uggahetvāpi dhammapadampi saha vatthunā uggahetabbameva.</paragraph>
    <paragraph line="172">Kalyāṇā sundarā parimaṇḍalapadabyañjanā vācā assāti <bold>kalyāṇavāco</bold>. Tenāha <bold>‘‘sithiladhanitādīnaṃ…pe… vācāya samannāgato’’</bold>ti. Tattha <bold>parimaṇḍalapadabyañjanāyā</bold>ti ṭhānakaraṇasampattiyā sikkhāsampattiyā ca katthacipi anūnatāya parimaṇḍalapadāni byañjanāni akkharāni etissāti parimaṇḍalapadabyañjanā, padameva vā atthassa byañjanato <bold>padabyañjanaṃ,</bold> taṃ akkharapāripūriṃ katvā sithiladhanitādidasavidhaṃ byañjanabuddhiṃ aparihāpetvā vuttaṃ <bold>parimaṇḍalaṃ</bold> nāma hoti. Akkharapāripūriyā hi padabyañjanassa parimaṇḍalatā. Tena vuttaṃ <bold>‘‘sithiladhanitādīnaṃ</bold><pageBreak edition="Vipassana Research Institut" number="3.0037" /><bold>yathāvidhānavacanenā’’</bold>ti, parimaṇḍalaṃ padabyañjanaṃ etissāti <bold>parimaṇḍalapadabyañjanā</bold>. Atha vā pajjati ñāyati attho etenāti padaṃ, nāmādi. Yathādhippetamatthaṃ byañjetīti byañjanaṃ, vākyaṃ. Tesaṃ paripuṇṇatāya <bold>parimaṇḍalapadabyañjanā</bold>.</paragraph>
    <paragraph line="173">Apica yo bhikkhu parisati dhammaṃ desento suttaṃ vā jātakaṃ vā nikkhipitvā aññaṃ upārambhakaraṃ suttaṃ āharati, tassa upamaṃ katheti, tadatthaṃ otāreti, evaṃ idaṃ gahetvā ettha khipanto ekapasseneva pariharanto kālaṃ ñatvā vuṭṭhahati, nikkhittasuttaṃ pana nikkhittamattameva hoti, tassa kathā aparimaṇḍalā nāma hoti atthassa aparipuṇṇabhāvato. Yo pana suttaṃ vā jātakaṃ vā nikkhipitvā bahi ekapadampi agantvā <pageBreak edition="Myanmar" number="3.0041" /> yathānikkhittassa suttassa atthasaṃvaṇṇanāvaseneva suttantarampi ānento pāḷiyā anusandhiñca pubbāparañca apekkhanto ācariyehi dinnanaye ṭhatvā tulikāya paricchindanto viya taṃ taṃ atthaṃ suvavatthitaṃ katvā dassento gambhīramātikāya udakaṃ pesento viya gambhīramatthaṃ gamento vaggihārigatiyā pade padaṃ koṭṭento sindhavājānīyo viya ekaṃyeva padaṃ anekehi pariyāyehi punappunaṃ saṃvaṇṇanto gacchati, tassa kathā parimaṇḍalā nāma hoti dhammato atthato anusandhito pubbāparato ācariyuggahatoti sabbaso paripuṇṇabhāvato. Evarūpampi kathaṃ sandhāya <bold>‘‘parimaṇḍalapadabyañjanāyā’’</bold>ti vuttaṃ.</paragraph>
    <paragraph line="174">Guṇaparipuṇṇabhāvena pure bhavāti <bold>porī,</bold> tassa bhikkhuno tenetaṃ bhāsitabbaṃ atthassa guṇaparipuṇṇabhāvena pure puṇṇabhāve bhavāti attho. Pure vā bhavattā poriyā nāgarikitthiyā sukhumālattanena sadisāti <bold>porī,</bold> pure saṃvaḍḍhanārī viya sukumārāti attho. Purassa esātipi <bold>porī, purassa esā</bold>ti nagaravāsīnaṃ kathāti attho. Nagaravāsino hi yuttakathā honti pitimattaṃ ‘‘pitā’’ti, bhātimattaṃ ‘‘bhātā’’ti vadanti. Evarūpī hi kathā bahuno janassa kantā hoti manāpā, tāya poriyā.</paragraph>
    <paragraph line="175"><bold>Vissaṭṭhāyā</bold>ti pittasemhādīhi apalibuddhāya sandiṭṭhavilambitādidosarahitāya. Atha vā nātisīghaṃ nātisaṇikaṃ nirantaraṃ ekarasañca katvā parisāya ajjhāsayānurūpaṃ dhammaṃ kathentassa vācā vissaṭṭhā nāma. Yo hi bhikkhu dhammaṃ kathento suttaṃ vā jātakaṃ vā ārabhitvā āraddhakālato paṭṭhāya turitaturito araṇiṃ manthento viya uṇhakhādanīyaṃ khādanto viya pāḷiyā anusandhipubbāparesu gahitaṃ gahitameva, aggahitaṃ aggahitameva katvā purāṇapaṇṇantaresu caramānaṃ godhaṃ uṭṭhāpento viya tattha tattha paharanto osāpetvā uṭṭhāya gacchati <pageBreak edition="Vipassana Research Institut" number="3.0038" />. Purāṇapaṇṇantaresu hi paripātiyamānā godhā kadāci dissati kadāci na dissati, evamekaccassa atthavaṇṇanā katthaci dissati katthaci na dissati. Yopi dhammaṃ kathento kālena sīghaṃ, kālena saṇikaṃ, kālena mandaṃ, kālena mahāsaddaṃ, kālena khuddakasaddaṃ karoti, yathā nijjhāmataṇhikapetassa <pageBreak edition="Myanmar" number="3.0042" /> mukhato niccharaṇakaaggi kālena jalati kālena nibbāyati, evaṃ petadhammakathiko nāma hoti, parisāya uṭṭhātukāmāya puna ārabhati. Yopi kathento tattha tattha vitthāyati, appaṭibhānatāya āpajjati, kenaci rogena nitthunanto viya kandanto viya katheti, imesaṃ sabbesampi kathā vissaṭṭhā nāma na hoti sukhena appavattabhāvato. Yo pana suttaṃ āharitvā ācariyehi dinnanaye ṭhito ācariyuggahaṃ amuñcanto yathā ca ācariyā taṃ taṃ suttaṃ saṃvaṇṇesuṃ, teneva nayena saṃvaṇṇento nātisīghaṃ nātisaṇikantiādinā vuttanayena kathāpabandhaṃ avicchinnaṃ katvā nadīsoto viya pavatteti, ākāsagaṅgāto bhassamānaudakaṃ viya nirantarakathaṃ pavatteti, tassa kathā vissaṭṭhā nāma hoti. Taṃ sandhāya vuttaṃ ‘‘vissaṭṭhāyā’’ti.</paragraph>
    <paragraph line="176"><bold>Anelagaḷāyā</bold>ti elagaḷavirahitāya. Kassaci hi kathentassa elaṃ gaḷati, lālā paggharati, kheḷaphusitāni vā nikkhamanti, tassa vācā elagaḷā nāma hoti, tabbiparītāyāti attho. <bold>Atthassa viññāpaniyā</bold>ti ādimajjhapariyosānaṃ pākaṭaṃ katvā bhāsitatthassa viññāpanasamatthatāya atthañāpane sādhanāya.</paragraph>
    <paragraph line="177">Vācāva karaṇanti vākkaraṇaṃ, udāhāraghoso. Kalyāṇaṃ madhuraṃ vākkaraṇaṃ assāti <bold>kalyāṇavākkaraṇo</bold>. Tenevāha <bold>‘‘madhurassaro’’</bold>ti. <bold>Hīḷetī</bold>ti avajānāti. Mātugāmoti sambandho. Manaṃ apāyati vaḍḍhetīti <bold>manāpo</bold>. Tenāha <bold>‘‘manavaḍḍhanako’’</bold>ti. <bold>Vaṭṭabhayena tajjetvā</bold>ti yobbanamadādimattā bhikkhuniyo saṃsārabhayena tāsetvā. <bold>Gihikāle</bold>ti attano gihikāle. Bhikkhuniyā methunena bhikkhunīdūsako hotīti bhikkhuniyā kāyasaṃsaggameva vadati. Sikkhamānāsāmaṇerīsu pana methunenapi bhikkhunīdūsako na hotīti āha <bold>‘‘sikkhamānāsāmaṇerīsu methunadhamma’’</bold>nti. ‘‘Kāsāyavatthavasanāyā’’ti vacanato dussīlāsu bhikkhunīsikkhamānāsāmaṇerīsu garudhammaṃ ajjhāpannapubbo paṭikkhittoyevāti daṭṭhabbaṃ. Tassā bhikkhuniyā abhāvepi yā yā tassā vacanaṃ assosuṃ, tā tā tatheva maññantīti āha <bold>‘‘mātugāmo hī’’</bold>tiādi.</paragraph>
    <paragraph line="178">Idāni <pageBreak edition="Myanmar" number="3.0043" /> aṭṭha aṅgāni samodhānetvā dassetuṃ <bold>‘‘ettha cā’’</bold>tiādi āraddhaṃ. Imehi pana aṭṭhahaṅgehi <pageBreak edition="Vipassana Research Institut" number="3.0039" /> asamannāgataṃ ñatticatutthena kammena sammannento dukkaṭaṃ āpajjati, bhikkhu pana sammatoyeva hoti.</paragraph>
    <paragraph line="179" number="148"><bold>Garukehī</bold>ti garukātabbehi. <bold>Ekatoupasampannāyā</bold>ti upayogatthe bhummavacanaṃ. ‘‘Ovadatī’’ti vā imassa ‘‘vadatī’’ti atthe sati sampadānavacanampi yujjati. Bhikkhūnaṃ santike upasampannā nāma parivattaliṅgā vā pañcasatasākiyāniyo vā.</paragraph>
    <paragraph line="180" number="149"><bold>Āsanaṃ paññapetvā</bold>ti ettha ‘‘sace bhūmi manāpā hoti, āsanaṃ apaññāpetumpi vaṭṭatī’’ti tīsupi <bold>gaṇṭhipadesu</bold> vuttaṃ. <bold>Mātugāma</bold>ggahaṇena bhikkhunīpi saṅgahitāti āha <bold>‘‘dhammadesanāpattimocanattha’’</bold>nti. Sammatassa bhikkhuno santikaṃ pāṭipade ovādatthāya sabbāhi bhikkhunīhi āgantabbato ‘‘samaggāttha bhaginiyo’’ti iminā sabbāsaṃ āgamanaṃ pucchatīti āha <bold>‘‘sabbā āgatātthā’’</bold>ti. Gilānāsu anāgatāsupi gilānānaṃ anāgamanassa anuññātattā āgantuṃ samatthāhi ca sabbāhi āgatattā ‘‘samaggāmhayyā’’ti vattuṃ vaṭṭati. <bold>Antogāme vā</bold>tiādīsu yattha pañca aṅgāni bhūmiyaṃ patiṭṭhāpetvā vandituṃ na sakkā hoti, tattha ṭhitāya eva kāyaṃ purato nāmetvā ‘‘vandāmi ayyā’’ti añjaliṃ paggayha gantumpi vaṭṭati. <bold>Antaraghara</bold>nti katthaci nagaradvārassa bahiindakhīlato paṭṭhāya antogāmo vuccati, katthaci gharummārato paṭṭhāya antogehaṃ. Idha pana ‘‘antogāme vā’’ti visuṃ vuttattā ‘‘antaraghare vā’’ti antogehaṃ sandhāya vuttanti daṭṭhabbaṃ. <bold>Yattha katthacī</bold>ti antogāmādīsu yattha katthaci.</paragraph>
    <paragraph line="181"><bold>Vaṭṭatī</bold>ti ‘‘vasatha ayye, mayaṃ bhikkhū ānessāmā’’ti vuttavacanaṃ saddahantīhi vasituṃ vaṭṭati. <bold>Na nimantitā hutvā gantukāmā</bold>ti manussehi nimantitā hutvā gantukāmā na hontīti attho, tattheva vassaṃ upagantukāmā hontīti adhippāyo. <bold>Yato</bold>ti bhikkhunupassayato. <bold>Yācitvā</bold>ti ‘‘tumhehi ānītaovādeneva mayampi vasissāmā’’ti yācitvā. <bold>Tatthā</bold>ti tasmiṃ bhikkhunupassaye. <bold>Āgatānaṃ santike ovādena vasitabba</bold>nti pacchimikāya vassaṃ vasitabbaṃ. <bold>Abhikkhukāvāse vasantiyā āpattī</bold>ti codanāmukhena sāmaññato āpattippasaṅgaṃ vadati, na pana tassā <pageBreak edition="Myanmar" number="3.0044" /> āpatti. <bold>Vassacchedaṃ katvā gacchantiyāpi āpattī</bold>ti vassānupagamamūlaṃ āpattiṃ vadati. Itarāya āpattiyā anāpattikāraṇasabbhāvato <bold>‘‘sā rakkhitabbā’’</bold>ti vuttaṃ, sā vassānupagamamūlā āpatti rakkhitabbāti attho, abhikkhukepi āvāse īdisāsu āpadāsu vassaṃ upagantabbanti adhippāyo. Tenāha <bold>‘‘āpadāsu hi…pe… anāpatti vuttā’’</bold>ti. Itarāya <pageBreak edition="Vipassana Research Institut" number="3.0040" /> pana āpattiyā anāpatti, kāraṇe asati pacchimikāyapi vassaṃ na upagantabbaṃ. Santesu hi bhikkhūsu vassaṃ anupagacchantiyā āpatti. <bold>Tattha gantvā pavāretabba</bold>nti ettha apavārentīnaṃ āpattisambhavato. Sace dūrepi bhikkhūnaṃ vasanaṭṭhānaṃ hoti, sakkā ca hoti navamiyaṃ gantvā pavāretuṃ, tattha gantvā pavāretabbaṃ. Sace pana navamiyaṃ nikkhamitvā sampāpuṇituṃ na sakkā hoti, agacchantīnaṃ anāpatti.</paragraph>
    <paragraph line="182">Uposathassa pucchanaṃ uposathapucchā, sāyeva <bold>ka</bold>-ppaccayaṃ rassattañca katvā <bold>uposathapucchaka</bold>nti vuttāti āha <bold>‘‘uposathapucchana’’</bold>nti. <bold>Uposatho pucchitabbo</bold>ti ‘‘kadā, ayya, uposatho’’ti pucchitabbo. Bhikkhunāpi ‘‘sve, bhagini, uposatho’’ti vattabbaṃ. Bhikkhū kadāci kenaci kāraṇena pannarasikaṃ vā cātuddasīuposathaṃ, cātuddasikaṃ vā pannarasīuposathaṃ karonti, yasmiñca divase bhikkhūhi uposatho kato, tasmiṃyeva bhikkhunīhipi uposatho kātabboti adhippāyena <bold>‘‘pakkhassa terasiyaṃyeva gantvā’’</bold>tiādi vuttaṃ. Evaṃ pucchitena bhikkhunā sace cātuddasiyaṃ uposathaṃ karonti, ‘‘cātuddasiko bhaginī’’ti vattabbaṃ. Sace pana pannarasiyaṃ karonti, ‘‘pannarasiko bhaginī’’ti ācikkhitabbaṃ. <bold>Ovādatthāyā</bold>ti ovādayācanatthāya. <bold>Pāṭipadadivasato pana paṭṭhāya dhammasavanatthāya gantabba</bold>nti pāṭipadadivase ovādaggahaṇatthāya dutiyadivasato paṭṭhāya antarantarā dhammasavanatthāya gantabbaṃ. Ovādaggahaṇampi hi ‘‘dhammasavanamevā’’ti abhedena vuttaṃ. <bold>Nirantaraṃ vihāraṃ upasaṅkamiṃsū</bold>ti yebhuyyena upasaṅkamanaṃ sandhāya vuttaṃ. <bold>Vuttañheta</bold>ntiādinā yathānusiṭṭhaṃ paṭipajjissāmāti sabbāsaṃyeva bhikkhunīnaṃ upasaṅkamanadīpanatthaṃ pāḷi nidassitā. <bold>Ovādaṃ gacchatī</bold>ti ovādaṃ yācituṃ gacchati. <bold>Dve tisso</bold>ti dvīhi tīhi. Karaṇatthe cetaṃ paccattavacanaṃ.</paragraph>
    <paragraph line="183"><bold>Pāsādikenā</bold>ti pasādajanakena niddosena kāyakammādinā. <bold>Sampādetū</bold>ti tividhaṃ sikkhaṃ sampādetu. Sace pātimokkhuddesakaṃyeva disvā <pageBreak edition="Myanmar" number="3.0045" /> tāhi bhikkhunīhi ovādo yācito bhaveyya, tena kiṃ kātabbanti? Uposathagge sannipatite bhikkhusaṅghe pubbakiccavasena ‘‘atthi kāci bhikkhuniyo ovādaṃ yācamānā’’ti pucchiyamāne ‘‘evaṃ vadehī’’ti ovādapaṭiggāhakena vattabbavacanaṃ aññena bhikkhunā kathāpetvā pātimokkhuddesakena vattabbavacanaṃ attanā vatvā puna sayameva gantvā bhikkhunīnaṃ ārocetabbaṃ, aññena vā bhikkhunā tasmiṃ divase pātimokkhaṃ uddisāpetabbaṃ. <bold>Etaṃ vutta</bold>nti ‘‘tāhī’’ti etaṃ bahuvacanaṃ vuttaṃ.</paragraph>
    <paragraph line="184"><bold>Ekā bhikkhunī vā</bold>ti idaṃ bahūhi bhikkhunupassayehi ekāya eva bhikkhuniyā sāsanapaṭiggahaṇaṃ <pageBreak edition="Vipassana Research Institut" number="3.0041" /> sandhāya vuttaṃ, na pana dutiyikāya abhāvaṃ sandhāya. <bold>Bahūhi bhikkhunupassayehī</bold>ti antarāmagge vā tasmiṃyeva vā gāme bahūhi bhikkhunupassayehi. ‘‘Bhikkhunisaṅgho ca ayya bhikkhuniyo ca bhikkhunī cā’’ti iminā nānāupassayehi sāsanaṃ gahetvā āgatabhikkhuniyā vattabbavacanaṃ dasseti. Idañca ekena pakārena mukhamattanidassanatthaṃ vuttaṃ, tasmiṃ tasmiṃ pana bhikkhunupassaye bhikkhunīnaṃ pamāṇaṃ sallakkhetvā tadanurūpena nayena vattabbaṃ. <bold>Bhikkhusaṅghassa ayyānaṃ ayyassā</bold>ti idaṃ saṅkhipitvā vuttaṃ.</paragraph>
    <paragraph line="185"><bold>Pātimokkhuddesakenapī</bold>ti idaṃ saṅghuposathavaseneva dassitaṃ. Yattha pana tiṇṇaṃ dvinnaṃ vā vasanaṭṭhāne pātimokkhuddeso natthi, tatthāpi ñattiṭhapanakena itarena vā bhikkhunā imināva nayena vattabbaṃ. Ekapuggalenapi uposathadivase ovādayācanaṃ sampaṭicchitvā pāṭipade āgatānaṃ bhikkhunīnaṃ ‘‘natthi kocī’’tiādi vattabbameva. Sace sayameva, ‘‘sammato aha’’nti vattabbaṃ. Imaṃ vidhiṃ ajānanto idha bāloti adhippeto.</paragraph>
    <paragraph line="186" number="150"><bold>Adhammakamme adhammakammasaññī vaggaṃ bhikkhunisaṅghaṃ vaggasaññī ovadati, āpatti pācittiyassā</bold>tiādīsu vijjamānesupi vaggādibhāvanimittesu dukkaṭesu adhammakammamūlakaṃ pācittiyameva pāḷiyaṃ sabbattha vuttanti āha <bold>‘‘adhammakamme dvinnaṃ navakānaṃ vasena aṭṭhārasa pācittiyānī’’</bold>ti. Sesamettha uttānameva. Asammatatā, bhikkhuniyā paripuṇṇūpasampannatā, ovādavasena aṭṭhagarudhammabhaṇananti imāni panettha tīṇi aṅgāni.</paragraph>
    <centered line="187">Ovādasikkhāpadavaṇṇanā niṭṭhitā.</centered>
    <subhead line="188">2. Atthaṅgatasikkhāpadavaṇṇanā</subhead>
    <paragraph line="189" number="153"> Dutiye <pageBreak edition="Myanmar" number="3.0046" /><bold>kusalānaṃ dhammānaṃ sātaccakiriyāyā</bold>ti pubbabhāgappaṭipattivasena vuttaṃ. <bold>Munātī</bold>ti jānāti. <bold>Tena ñāṇenā</bold>ti tena arahattaphalapaññāsaṅkhātena ñāṇena. <bold>Pathesū</bold>ti upāyamaggesu. Arahato pariniṭṭhitasikkhattā āha <bold>‘‘idañca…pe… vutta’’</bold>nti. Atha vā ‘‘appamajjato sikkhato’’ti imesaṃ padānaṃ hetuatthatā daṭṭhabbā, tasmā appamajjanahetu sikkhanahetu ca adhicetasoti attho. <bold>Sokā</bold>ti cittasantāpā. Ettha ca <bold>adhicetaso</bold>ti iminā adhicittasikkhā, <bold>appamajjato</bold>ti iminā adhisīlasikkhā, <bold>munino monapathesu sikkhato</bold>ti etehi adhipaññāsikkhā, <bold>munino</bold>ti vā etena adhipaññāsikkhā, <bold>monapathesu sikkhato</bold>ti etena <pageBreak edition="Vipassana Research Institut" number="3.0042" /> tāsaṃ lokuttarasikkhānaṃ pubbabhāgappaṭipadā, <bold>sokā na bhavantī</bold>tiādīhi sikkhāpāripūriyā ānisaṃsā pakāsitāti veditabbaṃ.</paragraph>
    <paragraph line="190"><bold>Kokanuda</bold>nti padumavisesanaṃ yathā ‘‘kokāsaya’’nti, taṃ kira bahupattaṃ vaṇṇasampannaṃ ativiya sugandhañca hoti. ‘‘Kokanudaṃ nāma setapaduma’’ntipi vadanti. <bold>Pāto</bold>ti pageva. Ayañhettha attho – yathā kokanudasaṅkhātaṃ padumaṃ pāto sūriyuggamanavelāyaṃ phullaṃ vikasitaṃ avītagandhaṃ siyā virocamānaṃ, evaṃ sarīragandhena guṇagandhena ca sugandhaṃ saradakāle antalikkhe ādiccamiva attano tejasā tapantaṃ aṅgehi niccharaṇajutitāya aṅgīrasaṃ sammāsambuddhaṃ passāti.</paragraph>
    <paragraph line="191"><bold>Abhabbo</bold>ti paṭipattisāramidaṃ sāsanaṃ, paṭipatti ca pariyattimūlikā, tvañca pariyattiṃ uggahetuṃ asamattho, tasmā abhabboti adhippāyo. <bold>Suddhaṃ pilotikakhaṇḍa</bold>nti iddhiyā abhisaṅkhataṃ parisuddhaṃ coḷakhaṇḍaṃ. Tadā kira bhagavā ‘‘na sajjhāyaṃ kātuṃ asakkonto mama sāsane abhabbo nāma hoti, mā soci bhikkhū’’ti taṃ bāhāyaṃ gahetvā vihāraṃ pavisitvā iddhiyā pilotikakhaṇḍaṃ abhinimminitvā ‘‘handa, bhikkhu, imaṃ parimajjanto ‘rajoharaṇaṃ rajoharaṇa’nti punappunaṃ sajjhāyaṃ karohī’’ti vatvā adāsi tattha pubbekatādhikārattā.</paragraph>
    <paragraph line="192">So kira pubbe rājā hutvā nagaraṃ padakkhiṇaṃ karonto nalāṭato sede muccante parisuddhena sāṭakena nalāṭaṃ puñchi, sāṭako kiliṭṭho ahosi <pageBreak edition="Myanmar" number="3.0047" />. So ‘‘imaṃ sarīraṃ nissāya evarūpo parisuddhasāṭako pakatiṃ jahitvā kiliṭṭho jāto, aniccā vata saṅkhārā’’ti aniccasaññaṃ paṭilabhati, tena kāraṇenassa rajoharaṇameva paccayo jāto. Rajaṃ haratīti <bold>rajoharaṇaṃ. Saṃvegaṃ paṭilabhitvā</bold>ti asubhasaññaṃ aniccasaññañca upaṭṭhapento saṃvegaṃ paṭilabhitvā. So hi yoniso ummajjanto ‘‘parisuddhaṃ vatthaṃ, natthettha doso, attabhāvassa panāyaṃ doso’’ti asubhasaññaṃ aniccasaññañca paṭilabhitvā nāmarūpapariggahādinā pañcasu khandhesu ñāṇaṃ otāretvā kalāpasammasanādikkamena vipassanaṃ vaḍḍhetvā udayabbayañāṇādipaapāṭiyā vipassanaṃ anulomagotrabhusamīpaṃ pāpesi. Taṃ sandhāya vuttaṃ <bold>‘‘vipassanaṃ ārabhī’’</bold>ti. <bold>Obhāsagāthaṃ abhāsī</bold>ti obhāsavissajjanapubbakabhāsitagāthā obhāsagāthā, taṃ abhāsīti attho.</paragraph>
    <paragraph line="193">Ettha ca ‘‘adhicetasoti imaṃ obhāsagāthaṃ abhāsī’’ti idheva vuttaṃ. <bold>Visuddhimagge</bold> (visuddhi. 2.386) pana <pageBreak edition="Vipassana Research Institut" number="3.0043" /><bold>dhammapadaṭṭhakathāyaṃ</bold> (dha. pa. aṭṭha. 1.cūḷapanthakattheravatthu) <bold>theragāthāsaṃvaṇṇanāyañca</bold> (theragā. aṭṭha. 2.566) –</paragraph>
    <gatha1 line="194">‘‘Rāgo rajo na ca pana reṇu vuccati;</gatha1>
    <gatha2 line="195">Rāgassetaṃ adhivacanaṃ rajoti;</gatha2>
    <gatha3 line="196">Etaṃ rajaṃ vippajahitvā paṇḍitā;</gatha3>
    <gathalast line="197">Viharanti te vigatarajassa sāsane.</gathalast>
    <gathalast line="198">‘‘Doso…pe… sāsane.</gathalast>
    <gatha1 line="199">‘‘Moho rajo na ca pana reṇu vuccati;</gatha1>
    <gatha2 line="200">Mohassetaṃ adhivacanaṃ rajoti;</gatha2>
    <gatha3 line="201">Etaṃ rajaṃ vippajahitvā paṇḍitā;</gatha3>
    <gathalast line="202">Viharanti te vigatarajassa sāsaneti. –</gathalast>
    <unindented line="203">Imā tisso obhāsagāthā abhāsī’’ti vuttaṃ. <bold>Adhicetaso</bold>ti ca ayaṃ cūḷapanthakattherassa udānagāthāti imissāyeva pāḷiyā āgataṃ. Theragāthāyaṃ pana cūḷapanthakattherassa udānagāthāsu ayaṃ anāruḷhā, ‘‘ekudāniyattherassa pana ayaṃ udānagāthā’’ti (theragā. aṭṭha. 1.ekudāniyattheragāthāvaṇṇanā) tattha vuttaṃ. Evaṃ santepi imissā pāḷiyā aṭṭhakathāya ca evamāgatattā cūḷapanthakattherassapi ayaṃ <pageBreak edition="Myanmar" number="3.0048" /> udānagāthā obhāsagāthāvasena ca bhagavatā bhāsitāti gahetabbaṃ. <bold>Arahattaṃ pāpuṇī</bold>ti abhiññāpaṭisambhidāparivāraṃ arahattaṃ pāpuṇi. <bold>Abhabbo tva</bold>ntiādivacanato anukampāvasena saddhivihārikādiṃ saṅghikavihārā nikkaḍḍhāpentassa anāpatti viya dissati. Abhabbo hi thero sañcicca taṃ kātuṃ, nikkaḍḍhanasikkhāpade vā apaññatte therena evaṃ katanti gahetabbaṃ.</unindented>
    <paragraph line="204" number="156"><bold>Ovadantassa pācittiya</bold>nti atthaṅgate sūriye garudhammehi vā aññena vā dhammeneva ovadantassa sammatassapi pācittiyaṃ. Sesamettha uttānameva. Atthaṅgatasūriyatā, paripuṇṇūpasampannatā, ovadananti imāni panettha tīṇi aṅgāni.</paragraph>
    <centered line="205">Atthaṅgatasikkhāpadavaṇṇanā niṭṭhitā.</centered>
    <subhead line="206">3. Bhikkhunupassayasikkhāpadavaṇṇanā</subhead>
    <paragraph line="207" number="162"> Tatiyaṃ <pageBreak edition="Vipassana Research Institut" number="3.0044" /> uttānatthameva. Upassayūpagamanaṃ, paripuṇṇūpasampannatā, samayābhāvo, garudhammehi ovadananti imāni panettha cattāri aṅgāni.</paragraph>
    <centered line="208">Bhikkhunupassayasikkhāpadavaṇṇanā niṭṭhitā.</centered>
    <subhead line="209">4. Āmisasikkhāpadavaṇṇanā</subhead>
    <paragraph line="210" number="164"> Catutthe ‘‘upasampannaṃ…pe… bhikkhunovādaka’’nti imesaṃ ‘‘maṅkukattukāmo’’ti iminā sambandho. ‘‘Avaṇṇaṃ kattukāmo ayasaṃ kattukāmo’’ti imesaṃ pana vasena ‘‘upasampanna’’ntiādīsu ‘‘upasampannassā’’ti vibhattivipariṇāmo kātabboti imamatthaṃ sandhāya <bold>‘‘ujjhāpanake vuttanayenevattho veditabbo’’</bold>ti vuttaṃ. ‘‘Cīvarahetu ovadatī’’tiādinā bhaṇantassa ekekasmiṃ vacane niṭṭhite pācittiyaṃ veditabbaṃ. ‘‘Upasampannaṃ saṅghena asammata’’nti pāḷivacanato ‘‘sammatena vā saṅghena vā bhāraṃ katvā ṭhapito’’ti aṭṭhakathāvacanato ca aṭṭhahi aṅgehi samannāgato sammatena vā vippavasitukāmena ‘‘yāvāhaṃ āgamissāmi, tāva <pageBreak edition="Myanmar" number="3.0049" /> te bhāro hotū’’ti yācitvā ṭhapito tassābhāvato saṅghena vā tatheva bhāraṃ katvā ṭhapito aṭṭhahi garudhammehi aññena vā dhammena ovadituṃ labhatīti veditabbaṃ. Tasmā ‘‘yo pana, bhikkhu, asammato bhikkhuniyo ovadeyya, pācittiya’’nti idaṃ pageva bhāraṃ katvā aṭṭhapitaṃ sandhāya vuttanti gahetabbaṃ.</paragraph>
    <paragraph line="211" number="168"><bold>Anāpatti pakatiyā cīvarahetu…pe… ovadantaṃ bhaṇatī</bold>ti ettha āmisahetu ovadantaṃ ‘‘āmisahetu ovadatī’’ti saññāya evaṃ bhaṇantassa anāpatti, ‘‘na āmisahetu ovadatī’’ti saññino pana dukkaṭaṃ, na āmisahetu ovadantaṃ pana ‘‘āmisahetu ovadatī’’ti saññāya bhaṇantassapi anāpatti sacittakattā sikkhāpadassa. Sesamettha uttānameva. Upasampannatā, dhammena laddhasammutitā, anāmisantaratā, avaṇṇakāmatāya evaṃ bhaṇananti imāni panettha cattāri aṅgāni.</paragraph>
    <centered line="212">Āmisasikkhāpadavaṇṇanā niṭṭhitā.</centered>
    <paragraph line="213" number="169"> Pañcamaṃ uttānatthameva.</paragraph>
    <subhead line="214">6. Cīvarasibbāpanasikkhāpadavaṇṇanā</subhead>
    <paragraph line="215" number="175"> Chaṭṭhe <pageBreak edition="Vipassana Research Institut" number="3.0045" /> sace sā bhikkhunī taṃ cīvaraṃ āditova pārupeyya, aññā bhikkhuniyo disvā ujjhāpeyyuṃ, tato mahājano passituṃ na labhatīti maññamāno <bold>‘‘yathāsaṃhaṭaṃ haritvā nikkhipitvā’’</bold>tiādimāha.</paragraph>
    <paragraph line="216" number="176"><bold>Nīharatī</bold>ti sakiṃ nīharati. Yepi tesaṃ nissitakāti sambandho. <bold>Kathinavatta</bold>nti ‘‘sabrahmacārīnaṃ kātuṃ vaṭṭatī’’ti itikattabbatāvasena sūcikammakaraṇaṃ. <bold>Ācariyupajjhāyānaṃ dukkaṭa</bold>nti akappiyasamādānavasena dukkaṭaṃ. <bold>Vañcetvā</bold>ti ‘‘tava ñātikāyā’’ti avatvā ‘‘ekissā bhikkhuniyā’’ti ettakameva vatvā. ‘‘Ekissā bhikkhuniyā’’ti sutvā te aññātikasaññino bhaveyyunti āha <bold>‘‘akappiye niyojitattā’’</bold>ti <pageBreak edition="Myanmar" number="3.0050" />. ‘‘Idaṃ te mātu cīvara’’ntiādīni avatvāpi ‘‘idaṃ cīvaraṃ sibbehī’’ti suddhacittena sibbāpentassapi anāpatti.</paragraph>
    <paragraph line="217" number="179"><bold>Upāhanatthavikādi</bold>nti <bold>ādi</bold>-saddena yaṃ cīvaraṃ nivāsetuṃ vā pārupituṃ vā na sakkā hoti, tampi saṅgaṇhāti. Sesamettha uttānameva. Aññātikāya bhikkhuniyā santakatā, nivāsanapārupanūpagatā, vuttanayena sibbanaṃ vā sibbāpanaṃ vāti imāni panettha tīṇi aṅgāni.</paragraph>
    <centered line="218">Cīvarasibbāpanasikkhāpadavaṇṇanā niṭṭhitā.</centered>
    <subhead line="219">7. Saṃvidahanasikkhāpadavaṇṇanā</subhead>
    <paragraph line="220" number="181"> Sattame ‘‘pacchā gacchantīnaṃ corā acchindiṃsū’’ti ettha ‘‘pattacīvara’’nti pāṭhasesoti āha <bold>‘‘pacchā gacchantīnaṃ pattacīvara’’</bold>nti. <bold>Tā bhikkhuniyo</bold>ti pacchā gacchantiyo bhikkhuniyo. ‘‘Pacchā gacchantīna’’nti ca vibhattivipariṇāmenettha sambandho veditabbo. Pāḷiyaṃ ‘‘gacchāma bhagini, gacchāma ayyā’’ti bhikkhupubbakaṃ saṃvidhānaṃ vuttaṃ, ‘‘gacchāma ayya, gacchāma bhaginī’’ti bhikkhunīpubbakaṃ. <bold>Ekaddhānamagga</bold>nti ekaṃ addhānasaṅkhātaṃ maggaṃ, ekato vā addhānamaggaṃ. <bold>Hiyyo</bold>ti suve. <bold>Pare</bold>ti tatiyadivase.</paragraph>
    <paragraph line="221" number="182-183"><bold>Dvidhā vuttappakāro</bold>ti pādagamanavasena pakkhagamanavasena vāti dvidhā vuttappabhedo <pageBreak edition="Vipassana Research Institut" number="3.0046" />. Catunnaṃ maggānaṃ sambandhaṭṭhānaṃ <bold>catukkaṃ,</bold> tiṇṇaṃ maggānaṃ sambandhaṭṭhānaṃ <bold>siṅghāṭakaṃ</bold>. ‘‘Gāmantare gāmantare’’ti ettha añño gāmo gāmantaranti āha <bold>‘‘nikkhamane anāpatti…pe… bhikkhuno pācittiya’’</bold>nti. ‘‘Saṃvidhāyā’’ti pāḷiyaṃ avisesena vuttattā <bold>‘‘neva pāḷiyā sametī’’</bold>ti vuttaṃ, ‘‘etthantare saṃvidahitepi bhikkhuno dukkaṭa’’nti vuttattā <bold>‘‘na sesaaṭṭhakathāya sametī’’</bold>ti vuttaṃ. <bold>Addhayojanaṃ atikkamantassā</bold>ti asati gāme addhayojanaṃ atikkamantassa. Yattha hi addhayojanabbhantare añño gāmo na hoti, taṃ idha agāmakaṃ araññanti adhippetaṃ, addhayojanabbhantare pana gāme sati gāmantaragaṇanāya eva āpatti.</paragraph>
    <paragraph line="222" number="185"><bold>Raṭṭhabhede</bold>ti raṭṭhavilope. <bold>Cakkasamāruḷhā</bold>ti iriyāpathacakkaṃ sakaṭacakkaṃ vā samāruḷhā. Sesaṃ uttānameva. Dvinnampi saṃvidahitvā maggappaṭipatti <pageBreak edition="Myanmar" number="3.0051" />, avisaṅketaṃ, samayābhāvo, anāpadā, gāmantarokkamanaṃ vā addhayojanātikkamo vāti imāni panettha pañca aṅgāni. Ekatoupasampannādīhi saddhiṃ gacchantassa pana mātugāmasikkhāpadena āpatti.</paragraph>
    <centered line="223">Saṃvidahanasikkhāpadavaṇṇanā niṭṭhitā.</centered>
    <subhead line="224">8. Nāvābhiruhanasikkhāpadavaṇṇanā</subhead>
    <paragraph line="225" number="188"> Aṭṭhame <bold>lokassādamittasanthavavasena kīḷāpurekkhārā saṃvidahitvā</bold>ti ayaṃ viseso ‘‘evamime…pe… bhikkhunīhi saddhiṃ nāvāya kīḷantī’’ti iminā ‘‘uddhaṃgāminiṃ vā adhogāminiṃ vā’’ti iminā ca siddho.</paragraph>
    <paragraph line="226" number="189"> Nadiyā kuto gāmantaranti āha <bold>‘‘yassā nadiyā’’</bold>tiādi. <bold>‘‘Tassā sagāmakatīrapassena…pe… addhayojanagaṇanāyā</bold>ti ekekapasseneva gamanaṃ sandhāya vuttattā tādisikāya nadiyā majjhena gacchantassa gāmantaragaṇanāya addhayojanagaṇanāya ca āpattī’’ti vadanti. <bold>Sabbaaṭṭhakathāsū</bold>tiādinā attanā vuttamevatthaṃ samattheti. ‘‘Kīḷāpurekkhāratāya bhikkhuniyā saddhiṃ saṃvidhāya nāvaṃ abhiruhantassa nadiyaṃyeva pācittiyassa vuttattā vāpisamuddādīsu kīḷāpurekkhāratāya dukkaṭameva, na pācittiya’’nti vadanti. ‘‘Lokassādamittasanthavavasena kīḷāpurekkhārā saṃvidahitvā’’ti vacanato keci ‘‘imaṃ sikkhāpadaṃ akusalacittaṃ lokavajja’’nti vadanti, taṃ na gahetabbaṃ. Kīḷāpurekkhāratāya hi abhiruhitvāpi gāmantarokkamane addhayojanātikkame vā kusalābyākatacittasamaṅgīpi hutvā āpattiṃ āpajjati <pageBreak edition="Vipassana Research Institut" number="3.0047" />. Yadi hi so saṃvegaṃ paṭilabhitvā arahattaṃ vā sacchikareyya, niddaṃ vā okkameyya, kammaṭṭhānaṃ vā manasi karonto gaccheyya, kuto tassa akusalacittasamaṅgitā, yenidaṃ sikkhāpadaṃ akusalacittaṃ lokavajjanti vuccati, tasmā paṇṇattivajjaṃ ticittanti siddhaṃ. Sesamettha uttānameva.</paragraph>
    <centered line="227">Nāvābhiruhanasikkhāpadavaṇṇanā niṭṭhitā.</centered>
    <subhead line="228">9. Paripācitasikkhāpadavaṇṇanā</subhead>
    <paragraph line="229" number="194"> Navame <pageBreak edition="Myanmar" number="3.0052" /><bold>paṭiyādita</bold>nti bhikkhūnaṃ atthāya sampāditaṃ. <bold>Ñātakā vā honti pavāritā vā</bold>ti ettha sacepi bhikkhuno aññātakā appavāritā ca siyuṃ, bhikkhuniyā ñātakā pavāritā ce, vaṭṭati.</paragraph>
    <paragraph line="230" number="197"> Pāpabhikkhūnaṃ pakkhupacchedāya idaṃ paññattaṃ, tasmā pañcabhojaneyeva āpatti vuttā. <bold>Pañca bhojanāni ṭhapetvā sabbattha anāpattī</bold>ti idaṃ pana iminā sikkhāpadena anāpattidassanatthaṃ vuttaṃ. Viññattiyā uppannaṃ paribhuñjantassa hi aññattha vuttanayena dukkaṭaṃ. Sesaṃ uttānameva. Bhikkhuniparipācitabhāvo, jānanaṃ, gihisamārambhābhāvo, odanādīnaṃ aññataratā, tassa ajjhoharaṇanti imāni panettha pañca aṅgāni.</paragraph>
    <centered line="231">Paripācitasikkhāpadavaṇṇanā niṭṭhitā.</centered>
    <subhead line="232">10. Rahonisajjasikkhāpadavaṇṇanā</subhead>
    <paragraph line="233" number="198"> Dasame <bold>upanandassa catutthasikkhāpadenā</bold>ti appaṭicchanne mātugāmena saddhiṃ rahonisajjasikkhāpadaṃ sandhāya vuttaṃ. Kiñcāpi taṃ acelakavagge pañcamasikkhāpadaṃ hoti, upanandattheraṃ ārabbha paññattesu pana catutthabhāvato ‘‘upanandassa catutthasikkhāpadenā’’ti vuttaṃ. Catutthasikkhāpadassa vatthuto imassa sikkhāpadassa vatthuno paṭhamaṃ uppannattā idaṃ sikkhāpadaṃ paṭhamaṃ paññattaṃ. Iminā ca sikkhāpadena kevalaṃ bhikkhuniyā eva rahonisajjāya āpatti paññattā, upari mātugāmena saddhiṃ rahonisajjāya āpatti visuṃ paññattāti daṭṭhabbaṃ.</paragraph>
    <centered line="234">Rahonisajjasikkhāpadavaṇṇanā niṭṭhitā.</centered>
    <centered line="235">Niṭṭhito bhikkhunivaggo tatiyo.</centered>
    <title line="236">4. Bhojanavaggo</title>
    <subhead line="237">1. Āvasathapiṇḍasikkhāpadavaṇṇanā</subhead>
    <paragraph line="238" number="206"> Bhojanavaggassa <pageBreak edition="Myanmar" number="3.0053" /><pageBreak edition="Vipassana Research Institut" number="3.0048" /> paṭhamasikkhāpade <bold>addhayojanaṃ vā yojanaṃ vā gantuṃ sakkotī</bold>ti ettha tattakaṃ gantuṃ sakkontassapi tāvatakaṃ gantvā aladdhabhikkhassa ito bhuñjituṃ vaṭṭati. <bold>Imesaṃyevā</bold>ti imesaṃ pāsaṇḍānaṃyeva. <bold>Ettakāna</bold>nti imasmiṃ pāsaṇḍe ettakānaṃ. <bold>Ekadivasaṃ bhuñjitabba</bold>nti ekadivasaṃ sakiṃyeva bhuñjitabbaṃ. ‘‘Ekadivasaṃ bhuñjitabba’’nti vacanato pana ekasmiṃ divase punappunaṃ bhuñjituṃ vaṭṭatīti na gahetabbaṃ. <bold>Puna ādito paṭṭhāya bhuñjituṃ na vaṭṭatī</bold>ti iminā paṭhamaṃ bhuttaṭṭhānesu puna ekasmimpi ṭhāne bhuñjituṃ na vaṭṭatīti dasseti.</paragraph>
    <paragraph line="239" number="208"><bold>‘‘Gacchanto vā āgacchanto vā</bold>ti idaṃ addhayojanavasena gahetabba’’nti vadanti. <bold>Antarāmagge gataṭṭhāne</bold>ti ekasseva santakaṃ sandhāya vuttaṃ. <bold>‘‘Āgacchantepi eseva nayo’’</bold>ti saṅkhepena vuttamevatthaṃ vibhāvento <bold>‘‘gantvā paccāgacchanto’’</bold>tiādimāha. Āpattiṭṭhāneyeva puna bhuñjantassa anāpatti vattabbāti gamane āgamane ca paṭhamaṃ bhojanaṃ avatvā antarāmagge ekadivasaṃ gataṭṭhāne ca ekadivasanti punappunaṃ bhojanameva dassitaṃ, gamanadivase pana āgamanadivase ca ‘‘gamissāmi āgamissāmī’’ti bhuñjituṃ vaṭṭatiyeva. Suddhacittena punappunaṃ bhuñjantassapi punappunaṃ bhojane anāpatti. Aññassatthāya uddisitvā paññattaṃ bhikkhuno gahetumeva na vaṭṭatīti āha <bold>‘‘bhikkhūnaṃyeva atthāyā’’</bold>ti. Sesamettha uttānameva. Āvasathapiṇḍatā, agilānatā, anuvasitvā bhojananti imāni panettha tīṇi aṅgāni.</paragraph>
    <centered line="240">Āvasathapiṇḍasikkhāpadavaṇṇanā niṭṭhitā.</centered>
    <subhead line="241">2. Gaṇabhojanasikkhāpadavaṇṇanā</subhead>
    <paragraph line="242" number="209"> Dutiye <bold>abhimāre</bold>ti abhigantvā bhagavato māraṇatthāya niyojite dhanuddhare. <bold>Guḷhapaṭicchanno</bold>ti apākaṭo. <bold>Pavijjhī</bold>ti vissajjesi. Nanu <bold>rājānampi mārāpesī</bold>ti vacanato idaṃ sikkhāpadaṃ ajātasattuno kāle paññattanti siddhaṃ, evañca sati parato anupaññattiyaṃ –</paragraph>
    <indent line="243">‘‘Tena <pageBreak edition="Myanmar" number="3.0054" /><pageBreak edition="Vipassana Research Institut" number="3.0049" /> kho pana samayena rañño māgadhassa seniyassa bimbisārassa ñātisālohito ājīvakesu pabbajito hoti. Atha kho so ājīvako yena rājā māgadho seniyo bimbisāro tenupasaṅkami, upasaṅkamitvā rājānaṃ māgadhaṃ seniyaṃ bimbisāraṃ etadavoca…pe… kukkuccāyantā nādhivāsentī’’ti –</indent>
    <unindented line="244">Idaṃ kasmā vuttanti? So kira ājīvako taṃ dānaṃ dento bimbisārakālato paṭṭhāya adāsi, pacchā ajātasattukāle sikkhāpadapaññattito paṭṭhāya bhikkhū kukkuccāyantā taṃ dānaṃ na paṭiggaṇhiṃsu, tasmā ādito paṭṭhāya taṃ vatthu dassitanti veditabbaṃ. ‘‘Atha kho so ājīvako bhikkhūnaṃ santike dūtaṃ pāhesī’’ti idañca tato pabhuti so ājīvako antarantarā bhikkhū nimantetvā dānaṃ dento ajātasattukāle sikkhāpade paññatte yaṃ bhikkhūnaṃ santike dūtaṃ pāhesi, taṃ sandhāya vuttaṃ.</unindented>
    <paragraph line="245" number="215"> Aññamaññavisiṭṭhattā visadisaṃ rajjaṃ virajjaṃ, tato āgatā, tattha vā jātā, bhavāti vā verajjā, te eva <bold>verajjakā</bold>. Te pana yasmā gottacaraṇādivibhāgena nānappakārā, tasmā vuttaṃ <bold>‘‘nānāverajjake’’</bold>ti. Aṭṭhakathāyaṃ pana <bold>nānāvidhehi aññarajjehi āgate</bold>ti rajjānaṃyeva vasena nānappakāratā vuttā.</paragraph>
    <paragraph line="246" number="217-218"> Imassa sikkhāpadassa viññattiṃ katvā bhuñjanavatthusmiṃ paññattattā viññattito gaṇabhojanaṃ vatthuvaseneva pākaṭanti taṃ avatvā ‘‘gaṇabhojanaṃ nāma yattha…pe… nimantitā bhuñjantī’’ti nimantanavaseneva padabhājane gaṇabhojanaṃ vuttaṃ. ‘‘Kiñci pana sikkhāpadaṃ vatthuananurūpampi siyāti padabhājane vuttanayena nimantanavaseneva gaṇabhojanaṃ hotīti kesañci āsaṅkā bhaveyyā’’ti taṃnivattanatthaṃ <bold>‘‘taṃ panetaṃ gaṇabhojanaṃ dvīhākārehi pasavatī’’</bold>ti vuttaṃ. <bold>Pañcannaṃ bhojanānaṃ nāmaṃ gahetvā</bold>ti ettha ‘‘bhojanaṃ gaṇhathāti vuttepi gaṇabhojanaṃ hotiyevā’’ti vadanti. ‘‘Heṭṭhā addhānagamanavatthusmiṃ nāvābhiruhanavatthusmiñca ‘idheva, bhante, bhuñjathā’ti vutte yasmā kukkuccāyantā na paṭiggaṇhiṃsu, tasmā ‘bhuñjathā’ti vuttepi <pageBreak edition="Myanmar" number="3.0055" /> gaṇabhojanaṃ na hotiyevā’’ti tīsupi <bold>gaṇṭhipadesu</bold> vuttaṃ. ‘‘Pañcannaṃ bhojanānaṃ nāmaṃ gahetvā nimantetī’’ti vuttattā pana ‘‘odanaṃ bhuñjathā’’ti vā ‘‘bhattaṃ bhuñjathā’’ti vā bhojananāmaṃ gahetvāva vutte gaṇabhojanaṃ hoti, na aññathā. ‘‘Idheva, bhante, bhuñjathā’’ti etthāpi ‘‘odana’’nti vā ‘‘bhatta’’nti vā vatvāva te evaṃ nimantesunti gahetabbaṃ. Gaṇavasena vā <pageBreak edition="Vipassana Research Institut" number="3.0050" /> nimantitattā te bhikkhū apakataññutāya kukkuccāyantā na paṭiggaṇhiṃsūti ayaṃ amhākaṃ khanti, vīmaṃsitvā yuttataraṃ gahetabbaṃ.</paragraph>
    <paragraph line="247"><bold>Ekato gaṇhantī</bold>ti ettha aññamaññassa dvādasahatthaṃ amuñcitvā ṭhitā ekato gaṇhanti nāmāti gahetabbaṃ. ‘‘Amhākaṃ catunnampi bhattaṃ dehīti vā viññāpeyyu’’nti vacanato heṭṭhā ‘‘tvaṃ ekassa bhikkhuno bhattaṃ dehi, tvaṃ dvinnanti evaṃ viññāpetvā’’ti vacanato ca attano atthāya aññehi viññattampi sādiyantassa gaṇabhojanaṃ hotiyevāti daṭṭhabbaṃ. <bold>Evaṃ viññattito pasavatī</bold>ti ettha viññattiyā sati gaṇhantassa ekato hutvā gahaṇe iminā sikkhāpadena āpatti, visuṃ gahaṇe paṇītabhojanasūpodanaviññattīhi āpatti veditabbā.</paragraph>
    <paragraph line="248"><bold>Vicāretī</bold>ti pañcakhaṇḍādivasena saṃvidahati. <bold>Ghaṭṭetī</bold>ti anuvātaṃ chinditvā hatthena daṇḍakena vā ghaṭṭeti. <bold>Suttaṃ karotī</bold>ti suttaṃ vaṭṭeti. <bold>Valetī</bold>ti daṇḍake vā hatthe vā āvaṭṭeti. ‘‘Abhinavasseva cīvarassa karaṇaṃ idha cīvarakammaṃ nāma, purāṇacīvare sūcikammaṃ nāma na hotī’’ti vadanti. ‘‘Catutthe āgate na yāpentīti vacanato sace añño koci āgacchanto natthi, cattāroyeva ca tattha nisinnā yāpetuṃ na sakkonti, na vaṭṭatī’’ti vadanti.</paragraph>
    <paragraph line="249" number="220"> Gaṇabhojanāpattijanakanimantanabhāvato <bold>‘‘akappiyanimantana’’</bold>nti vuttaṃ. <bold>Sampavesetvā</bold>ti nisīdāpetvā. <bold>Gaṇo bhijjatī</bold>ti gaṇo āpattiṃ na āpajjatīti adhippāyo. ‘‘Yattha cattāro bhikkhū…pe… bhuñjantī’’ti imāya pāḷiyā saṃsandanato <bold>‘‘itaresaṃ pana gaṇapūrako hotī’’</bold>ti vuttaṃ. <bold>Avisesenā</bold>ti ‘‘gilāno vā cīvarakārako vā’’ti avisesetvā sabbasādhāraṇavacanena. <bold>Tasmā</bold>ti avisesitattā. <bold>Bhutvā gatesū</bold>ti ettha agatesupi bhojanakicce niṭṭhite gaṇhituṃ vaṭṭati <pageBreak edition="Myanmar" number="3.0056" />. <bold>Tāni ca tehi ekato na gahitānī</bold>ti yehi bhojanehi visaṅketo natthi, tāni bhojanāni tehi bhikkhūhi ekato na gahitāni ekena pacchā gahitattā. <bold>Mahāthere</bold>ti bhikkhū sandhāya vuttaṃ. Dūtassa puna paṭipathaṃ āgantvā ‘‘bhattaṃ gaṇhathā’’ti vacanabhayena <bold>‘‘gāmadvāre aṭṭhatvāvā’’</bold>ti vuttaṃ. <bold>Tattha tattha gantvā</bold>ti antaravīthiādīsu tattha tattha ṭhitānaṃ santikaṃ gantvā. Bhikkhūnaṃ atthāya gharadvāre ṭhapetvā diyyamānepi eseva nayo. <bold>Nivattathāti vuttapade nivattituṃ vaṭṭatī</bold>ti ‘‘nivattathā’’ti vicchinditvā pacchā ‘‘bhattaṃ gaṇhathā’’ti vuttattā vaṭṭati. Sesamettha uttānameva. Gaṇabhojanatā, samayābhāvo, ajjhoharaṇanti imāni panettha tīṇi aṅgāni.</paragraph>
    <centered line="250">Gaṇabhojanasikkhāpadavaṇṇanā niṭṭhitā.</centered>
    <subhead line="251">3. Paramparabhojanasikkhāpadavaṇṇanā</subhead>
    <paragraph line="252" number="221"> Tatiye <pageBreak edition="Vipassana Research Institut" number="3.0051" /> kulapaṭipāṭiyā abbocchinnaṃ katvā nirantaraṃ diyyamānattā ‘‘bhattapaṭipāṭi aṭṭhitā hotī’’ti pāḷiyaṃ vuttaṃ, antarā aṭṭhatvā nirantaraṃ pavattāti vuttaṃ hoti. <bold>Upacāravasenā</bold>ti vohāravasena. Na hi so badaramattameva deti, upacāravasena pana evaṃ vadati. Badaracuṇṇasakkharādīhi payojitaṃ ‘‘badarasāḷava’’nti vuccati.</paragraph>
    <paragraph line="253" number="226"> Vikappanāvaseneva taṃ bhattaṃ asantaṃ nāma hotīti anupaññattivasena vikappanaṃ aṭṭhapetvā yathāpaññattaṃ sikkhāpadameva ṭhapitaṃ. <bold>Parivāre</bold> pana vikappanāya anujānanampi anupaññattisamānanti katvā ‘‘catasso anupaññattiyo’’ti vuttaṃ. <bold>Mahāpaccariādīsu</bold> vuttanayaṃ pacchā vadanto pāḷiyā saṃsandanato parammukhāvikappanameva patiṭṭhāpesi. Keci pana ‘‘tadā attano santike ṭhapetvā bhagavantaṃ aññassa abhāvato thero sammukhāvikappanaṃ nākāsi, bhagavatā ca visuṃ sammukhāvikappanā na vuttā, tathāpi sammukhāvikappanāpi vaṭṭatī’’ti vadanti. Teneva <bold>mātikā</bold>aṭṭhakathāyampi (kaṅkhā. aṭṭha. paramparabhojanasikkhāpadavaṇṇanā) ‘‘yo bhikkhu pañcasu sahadhammikesu aññatarassa ‘mayhaṃ bhattapaccāsaṃ tuyhaṃ dammī’ti vā ‘vikappemī’ti vā evaṃ sammukhā vā ‘itthannāmassa dammī’ti <pageBreak edition="Myanmar" number="3.0057" /> vā ‘vikappemī’ti vā evaṃ parammukhā vā paṭhamanimantanaṃ avikappetvā pacchā nimantitakule laddhabhikkhato ekasitthampi ajjhoharati, pācittiya’’nti vuttaṃ.</paragraph>
    <paragraph line="254" number="229"> Pañcahi bhojanehi nimantitassa yena yena paṭhamaṃ nimantito, tassa tassa bhojanato uppaṭipāṭiyā avikappetvā vā parassa parassa bhojanaṃ <bold>paramparabhojana</bold>nti āha <bold>‘‘sace pana mūlanimantanaṃ heṭṭhā hoti, pacchimaṃ pacchimaṃ upari, taṃ uparito paṭṭhāya bhuñjantassa āpattī’’</bold>ti. Hatthaṃ anto pavesetvā sabbaheṭṭhimaṃ gaṇhantassa majjhe ṭhitampi antohatthagataṃ hotīti āha <bold>‘‘hatthaṃ pana…pe… yathā tathā vā bhuñjantassa anāpattī’’</bold>ti. Khīrassa rasassa ca bhattena amissaṃ hutvā upari ṭhitattā <bold>‘‘khīraṃ vā rasaṃ vā pivato anāpattī’’</bold>ti vuttaṃ.</paragraph>
    <paragraph line="255"><bold>Mahāupāsako</bold>ti gehasāmiko. <bold>‘‘Mahāaṭṭhakathāyaṃ</bold> ‘āpattī’ti vacanena <bold>kurundiyaṃ</bold> ‘vaṭṭatī’ti vacanaṃ viruddhaṃ viya dissati, dvinnampi adhippāyo <bold>mahāpaccariyaṃ</bold> vibhāvito’’ti <bold>mahāgaṇṭhipadesu</bold> vuttaṃ. <bold>Sabbe nimantentī</bold>ti akappiyanimantanena nimantenti. ‘‘Paramparabhojanaṃ nāma <pageBreak edition="Vipassana Research Institut" number="3.0052" /> pañcannaṃ bhojanānaṃ aññatarena bhojanena nimantito, taṃ ṭhapetvā aññaṃ pañcannaṃ bhojanānaṃ aññataraṃ bhojanaṃ bhuñjati, etaṃ paramparabhojanaṃ nāmā’’ti vuttattā satipi bhikkhācariyāya paṭhamaṃ laddhabhāve ‘‘piṇḍāya caritvā laddhabhattaṃ bhuñjati, āpattī’’ti vuttaṃ. Avikappavasena <bold>‘‘vacīkamma’’</bold>nti vuttaṃ. Sesamettha uttānameva. Paramparabhojanatā, samayābhāvo, ajjhoharaṇanti imāni panettha tīṇi aṅgāni.</paragraph>
    <centered line="256">Paramparabhojanasikkhāpadavaṇṇanā niṭṭhitā.</centered>
    <subhead line="257">4. Kāṇamātāsikkhāpadavaṇṇanā</subhead>
    <paragraph line="258" number="230-231"> Catutthe <bold>kāṇāya mātā</bold>ti kāṇāti laddhanāmāya dārikāya mātā. Kasmā panesā kāṇā nāma jātāti āha <bold>‘‘sā kirassā’’</bold>tiādi. Imissā daharakāle mātāpitaro sinehavasena ‘‘amma kāṇe, amma kāṇe’’ti vohariṃsu, sā tadupādāya kāṇā nāma jātā, tassā ca mātā ‘‘kāṇamātā’’ti pākaṭā ahosīti <pageBreak edition="Myanmar" number="3.0058" /> evamettha kāraṇaṃ vadanti. <bold>Paṭiyāloka</bold>nti pacchimaṃ disaṃ, paccādiccanti vuttaṃ hoti.</paragraph>
    <paragraph line="259" number="233"><bold>Pūvagaṇanāya pācittiya</bold>nti mukhavaṭṭiyā heṭṭhimalekhato upariṭṭhitapūvagaṇanāya pācittiyaṃ. ‘‘Dvattipattapūrā paṭiggahetabbā’’ti hi vacanato mukhavaṭṭiyā heṭṭhimalekhaṃ anatikkante dve vā tayo vā pattapūre gahetuṃ vaṭṭati.</paragraph>
    <paragraph line="260" number="235"><bold>Aṭṭhakathāsu pana…pe… vutta</bold>nti idaṃ aṭṭhakathāsu tathā āgatabhāvamattadīpanatthaṃ vuttaṃ, na pana tassa vādassa patiṭṭhāpanatthaṃ. Aṭṭhakathāsu vuttañhi pāḷiyā na sameti. Tatuttarigahaṇe anāpattidassanatthañhi ‘‘ñātakānaṃ pavāritāna’’nti vuttaṃ. Aññathā ‘‘anāpatti dvattipattapūre paṭiggaṇhātī’’ti imināva pamāṇayuttaggahaṇe anāpattisiddhito ‘‘ñātakānaṃ pavāritāna’’nti visuṃ na vattabbaṃ. Yadi evaṃ ‘‘taṃ pāḷiyā na sametī’’ti kasmā na vuttanti? Heṭṭhā tatuttarisikkhāpade vuttanayeneva sakkā viññātunti na vuttaṃ. Vuttañhi tattha (pārā. aṭṭha. 2.526) ‘‘aṭṭhakathāsu pana ñātakapavāritaṭṭhāne pakatiyāva bahumpi vaṭṭati, acchinnakāraṇā pamāṇameva vaṭṭatīti vuttaṃ, taṃ pāḷiyā na sametī’’ti. ‘‘Apātheyyādiatthāya paṭiyādita’’nti saññāya gaṇhantassapi āpattiyeva acittakattā sikkhāpadassa. Attanoyeva gahaṇatthaṃ ‘‘imassa hatthe dehī’’ti vacanenapi āpajjanato <bold>‘‘vacīkamma’’</bold>nti vuttaṃ. Sesaṃ uttānameva <pageBreak edition="Vipassana Research Institut" number="3.0053" />. Vuttalakkhaṇapūvamanthatā, asesakatā, apaṭippassaddhagamanatā, na ñātakāditā, atirekapaṭiggahaṇanti imāni panettha pañca aṅgāni.</paragraph>
    <centered line="261">Kāṇamātāsikkhāpadavaṇṇanā niṭṭhitā.</centered>
    <subhead line="262">5. Paṭhamapavāraṇāsikkhāpadavaṇṇanā</subhead>
    <paragraph line="263" number="236"> Pañcame <bold>bhuttāvī</bold>ti bhuttāvino bhuttavanto, katabhattakiccāti vuttaṃ hoti. <bold>Pavāritā</bold>ti ettha catūsu pavāraṇāsu yāvadatthapavāraṇā paṭikkhepapavāraṇā ca labbhatīti āha <bold>‘‘brāhmaṇena…pe… paṭikkhepapavāraṇāya pavāritā’’</bold>ti. Catubbidhā hi pavāraṇā vassaṃvutthapavāraṇā, paccayapavāraṇā <pageBreak edition="Myanmar" number="3.0059" />, paṭikkhepapavāraṇā, yāvadatthapavāraṇāti. Tattha ‘‘anujānāmi, bhikkhave, vassaṃvutthānaṃ bhikkhūnaṃ tīhi ṭhānehi pavāretu’’nti (mahāva. 209) ayaṃ <bold>vassaṃvutthapavāraṇā</bold>. Pakārehi diṭṭhādīhi vāreti saṅghādike bhajāpeti bhatte karoti etāyāti pavāraṇā, āpattivisodhanāya attavossaggokāsadānaṃ. Sā pana yasmā yebhuyyena vassaṃvutthehi kātabbā vuttā, tasmā ‘‘vassaṃvutthapavāraṇā’’ti vuccati. ‘‘Icchāmahaṃ, bhante, saṅghaṃ cātumāsaṃ bhesajjena pavāretu’’nti (pāci. 303) ca, ‘‘aññatra puna pavāraṇāya aññatra niccapavāraṇāyā’’ti (pāci. 306) ca ayaṃ <bold>paccayapavāraṇā</bold> pavāreti paccaye icchāpeti etāyāti katvā, cīvarādīhi upanimantanāyetaṃ adhivacanaṃ. ‘‘Pavārito nāma asanaṃ paññāyati, bhojanaṃ paññāyati, hatthapāse ṭhito abhiharati, paṭikkhepo paññāyati, eso pavārito nāmā’’ti (pāci. 239) ayaṃ <bold>paṭikkhepapavāraṇā</bold>. Vippakatabhojanatādipañcaṅgasahito bhojanapaṭikkhepoyeva hettha pakārayuttā vāraṇāti pavāraṇā. ‘‘Paṇītena khādanīyena bhojanīyena sahatthā santappesi sampavāresī’’ti (ma. ni. 1.363) ayaṃ <bold>yāvadatthapavāraṇā</bold>. Yāvadatthaṃ bhojanassa pavāraṇā yāvadatthapavāraṇā.</paragraph>
    <paragraph line="264" number="237"><bold>Ti-kāraṃ avatvā…pe… vattuṃ vaṭṭatī</bold>ti idaṃ vattabbākāradassanatthaṃ vuttaṃ. ‘‘Ti-kāre pana vuttepi akataṃ nāma na hotī’’ti tīsupi <bold>gaṇṭhipadesu</bold> vuttaṃ.</paragraph>
    <paragraph line="265" number="238-239"><bold>Pavārito</bold>ti paṭikkhepito. Yo hi bhuñjanto parivesakena upanītaṃ bhojanaṃ anicchanto paṭikkhipati, so tena pavārito paṭikkhepito nāma hoti. Byañjanaṃ pana anādiyitvā atthamattameva dassetuṃ <bold>‘‘katapavāraṇo katapaṭikkhepo’’</bold>ti vuttaṃ. Yasmā ‘‘asana’’nti <pageBreak edition="Vipassana Research Institut" number="3.0054" /> imināva padena ‘‘bhuttāvī’’ti imassa attho vutto, tasmā na tassa kiñci payojanaṃ visuṃ upalabbhati. Yadi hi upalabbheyya, pavāraṇā chaḷaṅgasamannāgatā āpajjeyyāti manasi katvā pañcasamannāgatattaṃyeva dassetuṃ <bold>‘‘vuttampi ceta’’</bold>ntiādinā pāḷiṃ āharati. Keci pana ‘‘hatthapāse ṭhito abhiharatī’’ti ekameva aṅgaṃ katvā ‘‘caturaṅgasamannāgatā pavāraṇā’’tipi vadanti.</paragraph>
    <paragraph line="266"><bold>Ambilapāyāsādīsū</bold>ti <pageBreak edition="Myanmar" number="3.0060" /><bold>ādi</bold>-saddena khīrapāyāsādiṃ saṅgaṇhāti. Tattha ambilapāyāsaggahaṇena takkādiambilasaṃyuttā ghanayāgu vuttā. Khīrapāyāsaggahaṇena khīrasaṃyuttā yāgu saṅgayhati. <bold>Pavāraṇaṃ na janetī</bold>ti anatirittabhojanāpattinibandhanaṃ paṭikkhepaṃ na sādheti. Katopi paṭikkhepo anatirittabhojanāpattinibandhano na hotīti akataṭṭhāneyeva tiṭṭhatīti āha <bold>‘‘pavāraṇaṃ na janetī’’</bold>ti. <bold>‘‘Yāgu</bold>-saddassa pavāraṇajanakayāguyāpi sādhāraṇattā ‘yāguṃ gaṇhathā’ti vuttepi pavāraṇā hotīti pavāraṇaṃ janetiyevāti vutta’’nti tīsupi <bold>gaṇṭhipadesu</bold> vuttaṃ, taṃ parato tattheva ‘‘bhattamissakaṃ yāguṃ āharitvā’’ti ettha vuttakāraṇena na sameti. Vuttañhi tattha ‘‘heṭṭhā ayāguke nimantane udakakañjikakhīrādīhi saddhiṃ madditaṃ bhattameva sandhāya ‘yāguṃ gaṇhathā’ti vuttattā pavāraṇā hoti, ‘bhattamissakaṃ yāguṃ āharitvā’ti ettha pana visuṃ yāguyā vijjamānattā pavāraṇā na hotī’’ti. Tasmā tattha vuttanayeneva khīrādīhi saṃmadditaṃ bhattameva sandhāya ‘‘yāguṃ gaṇhathā’’ti vuttattā yāguyā ca tattha abhāvato pavāraṇā hotīti evamettha kāraṇaṃ vattabbaṃ. Evañhi sati parato ‘‘yenāpucchito, tassa atthitāyā’’ti aṭṭhakathāyaṃ vuttakāraṇenapi saṃsandati, aññathā gaṇṭhipadesuyeva pubbāparavirodho āpajjati. Aṭṭhakathāvacanena ca na sameti. <bold>Sace…pe… paññāyatī</bold>ti iminā vuttappamāṇassa macchamaṃsakhaṇḍassa nahāruno vā sabbhāvamattaṃ dasseti. <bold>Tāhī</bold>ti puthukāhi.</paragraph>
    <paragraph line="267"><bold>Sālivīhiyavehi katasattū</bold>ti yebhuyyanayena vuttaṃ, satta dhaññāni pana bhajjitvā katopi sattuyeva. Tenevāha <bold>‘‘kaṅguvaraka…pe… sattusaṅgahameva gacchatī’’</bold>ti. <bold>Sattumodako</bold>ti sattuyo piṇḍetvā kato apakko sattuguḷo. Pañcannaṃ bhojanānaṃ aññataravasena vippakatabhojanabhāvassa upacchinnattā <bold>‘‘mukhe sāsapamattampi…pe… na pavāretī’’</bold>ti vuttaṃ. <bold>‘‘Akappiyamaṃsaṃ paṭikkhipati, na pavāretī’’</bold>ti vacanato sace saṅghikaṃ lābhaṃ attano apāpuṇantaṃ jānitvā vā ajānitvā vā paṭikkhipati, na pavāreti paṭikkhipitabbasseva paṭikkhittattā. Alajjisantakaṃ paṭikkhipantopi na pavāreti. <bold>Avatthutāyā</bold>ti anatirittāpattisādhikāya pavāraṇāya avatthubhāvato. Etena paṭikkhipitabbasseva paṭikkhittabhāvaṃ dīpeti <pageBreak edition="Myanmar" number="3.0061" />. Yañhi paṭikkhipitabbaṃ <pageBreak edition="Vipassana Research Institut" number="3.0055" /> hoti, tassa paṭikkhepo āpattiaṅgaṃ na hotīti taṃ ‘‘pavāraṇāya avatthū’’ti vuccati.</paragraph>
    <paragraph line="268"><bold>Upanāmetī</bold>ti iminā kāyābhihāraṃ dasseti. Hatthapāsato bahi ṭhitassa satipi dātukāmābhihāre paṭikkhipantassa dūrabhāveneva pavāraṇāya abhāvato therassapi dūrabhāvamattaṃ gahetvā pavāraṇāya abhāvaṃ dassento <bold>‘‘therassa dūrabhāvato’’</bold>ti āha, na pana therassa abhihārasabbhāvato. Sacepi gahetvā gato hatthapāse ṭhito hoti, kiñci pana avatvā ādhārakaṭṭhāne ṭhitattā abhihāro nāma na hotīti <bold>‘‘dūtassa ca anabhiharaṇato’’</bold>ti vuttaṃ. ‘‘Gahetvā gatena ‘bhattaṃ gaṇhathā’ti vutte abhihāro nāma hotīti <bold>‘sace pana gahetvā āgato bhikkhu…pe… pavāraṇā hotī’</bold>ti vutta’’nti tīsupi <bold>gaṇṭhipadesu</bold> vuttaṃ. Keci pana ‘‘pattaṃ kiñci upanāmetvā ‘imaṃ bhattaṃ gaṇhathā’ti vuttanti gahetabba’’nti vadanti, taṃ yuttaṃ viya dissati vācābhihārassa idha anadhippetattā.</paragraph>
    <paragraph line="269"><bold>Parivesanāyā</bold>ti bhattagge. <bold>Abhihaṭāva hotī</bold>ti parivesakeneva abhihaṭā hoti. <bold>Tato dātukāmatāya gaṇhantaṃ paṭikkhipantassa pavāraṇā hotī</bold>ti ettha agaṇhantampi paṭikkhipato pavāraṇā hotiyeva. Kasmā? Dātukāmatāya abhihaṭattā. ‘‘Tasmā sā abhihaṭāva hotī’’ti hi vuttaṃ. Teneva tīsupi <bold>gaṇṭhipadesu</bold> ‘‘dātukāmābhihāre sati kevalaṃ ‘dassāmī’ti gahaṇameva abhihāro nāma na hoti, ‘dassāmī’ti gaṇhantepi agaṇhantepi dātukāmābhihārova abhihāro nāma hoti, tasmā gahaṇasamaye vā aggahaṇasamaye vā taṃ paṭikkhipato pavāraṇā hotī’’ti vuttaṃ. Idāni asati tassa dātukāmābhihāre gahaṇasamayepi paṭikkhipato pavāraṇā na hotīti dassetuṃ <bold>‘‘sace panā’’</bold>tiādi vuttaṃ.</paragraph>
    <paragraph line="270"><bold>‘‘Rasaṃ gaṇhathā’’</bold>ti apavāraṇajanakassa nāmaṃ gahetvā vuttattā <bold>‘‘taṃ sutvā paṭikkhipato pavāraṇā natthī’’</bold>ti vuttaṃ. <bold>Maccharasaṃ maṃsarasa</bold>nti ettha pana na kevalaṃ macchassa rasaṃ maccharasamicceva viññāyati, atha kho maccho ca maccharasañca maccharasanti evaṃ pavāraṇajanakasādhāraṇanāmavasenapi viññāyamānattā <pageBreak edition="Myanmar" number="3.0062" /> taṃ paṭikkhipato pavāraṇāva hoti. Parato <bold>macchasūpa</bold>nti etthāpi eseva nayo. <bold>‘‘Idaṃ gaṇhathā’’ti vuttepī</bold>ti ettha evaṃ avatvāpi pavāraṇapahonakaṃ yaṃkiñci abhihaṭaṃ paṭikkhipato pavāraṇā hotiyevāti daṭṭhabbaṃ. <bold>Karambako</bold>ti missakādhivacanametaṃ. Yañhi aññenaññena missetvā karonti, so ‘‘karambako’’ti vuccati. So sacepi maṃsena missetvā katova hoti, ‘‘karambakaṃ gaṇhathā’’ti apavāraṇārahassa nāmena vuttattā <pageBreak edition="Vipassana Research Institut" number="3.0056" /> paṭikkhipato pavāraṇā na hoti. ‘‘Maṃsakarambakaṃ gaṇhathā’’ti vutte pana maṃsamissakaṃ gaṇhathāti vuttaṃ hoti, tasmā pavāraṇāva hoti.</paragraph>
    <paragraph line="271"><bold>‘‘Uddissakata’’nti maññamāno</bold>ti ettha ‘‘vatthuno kappiyattā akappiyasaññāya paṭikkhipatopi acittakattā imassa sikkhāpadassa pavāraṇā hotī’’ti vadanti. ‘‘Heṭṭhā ayāguke nimantane udakakañjikakhīrādīhi saddhiṃ madditaṃ bhattameva sandhāya ‘yāguṃ gaṇhathā’ti vuttattā pavāraṇā hoti, ‘bhattamissakaṃ yāguṃ āharitvā’ti ettha pana visuṃ yāguyā vijjamānattā pavāraṇā na hotī’’ti vadanti. <bold>Ayamettha adhippāyo</bold>ti ‘‘yenāpucchito’’tiādinā vuttamevatthaṃ sandhāya vadati. <bold>Kāraṇaṃ panettha duddasa</bold>nti ettha eke tāva vadanti ‘‘yasmā yāgumissakaṃ nāma bhattameva na hoti, khīrādikampi hotiyeva, tasmā karambake viya pavāraṇāya na bhavitabbaṃ. Evañca sati yāgu bahutarā vā hoti samasamā vā, na pavāreti. ‘Yāgu mandā, bhattaṃ bahutaraṃ, pavāretī’ti ettha kāraṇaṃ duddasa’’nti. Keci pana vadanti ‘‘yāgumissakaṃ nāma bhattaṃ, tasmā taṃ paṭikkhipato pavāraṇāya eva bhavitabbaṃ. Evañca sati ‘idha pavāraṇā hoti na hotī’ti ettha kāraṇaṃ duddasa’’nti.</paragraph>
    <paragraph line="272">Yathā cettha kāraṇaṃ duddasaṃ, evaṃ parato ‘‘missakaṃ gaṇhathā’’ti etthāpi kāraṇaṃ duddasamevāti veditabbaṃ. Na hi pavāraṇappahonakassa appabahubhāvo pavāraṇāya bhāvābhāvanimittaṃ, kiñcarahi pavāraṇajanakassa nāmaggahaṇamevettha pamāṇaṃ, tasmā ‘‘idañca karambakena na samānetabba’’ntiādinā yampi kāraṇaṃ vuttaṃ, tampi pubbe vuttena saṃsandiyamānaṃ na sameti. Yadi hi ‘‘missaka’’nti bhattamissakeyeva ruḷhaṃ siyā, evaṃ sati yathā ‘‘bhattamissakaṃ gaṇhathā’’ti vutte bhattaṃ bahutaraṃ vā samaṃ vā appataraṃ vā hoti, pavāretiyeva, evaṃ ‘‘missakaṃ gaṇhathā’’ti vuttepi appatarepi <pageBreak edition="Myanmar" number="3.0063" /> bhatte pavāraṇāya bhavitabbaṃ <bold>missaka</bold>nti bhattamissakeyeva ruḷhattā. Tathā hi ‘‘missakanti bhattamissakeyeva ruḷhavohārattā idaṃ pana ‘bhattamissakamevā’ti vutta’’nti tīsupi <bold>gaṇṭhipadesu</bold> vuttaṃ. Atha ‘‘missaka’’nti bhattamissake ruḷhaṃ na hoti, missakabhattaṃ pana sandhāya ‘‘missakaṃ gaṇhathā’’ti vuttanti. Evampi yathā ayāguke nimantane khīrādīhi saddhiṃ madditaṃ bhattameva sandhāya ‘‘yāguṃ gaṇhathā’’ti vutte pavāraṇā hoti, evamidhāpi missakabhattameva sandhāya ‘‘missakaṃ gaṇhathā’’ti vutte bhattaṃ appaṃ vā hotu bahu vā, pavāraṇā eva siyā. Tasmā ‘‘missaka’’nti bhattamissake ruḷhaṃ vā hotu sandhāyabhāsitaṃ vā, ubhayatthāpi pubbenāparaṃ na sametīti kimettha kāraṇacintāya, īdisesu pana ṭhānesu aṭṭhakathāpamāṇeneva gantabbanti ayaṃ amhākaṃ khanti.</paragraph>
    <paragraph line="273"><bold>‘‘Visuṃ</bold><pageBreak edition="Vipassana Research Institut" number="3.0057" /><bold>katvā detī</bold>ti bhattassa upari ṭhitaṃ rasādiṃ visuṃ gahetvā detī’’ti tīsupi <bold>gaṇṭhipadesu</bold> vuttaṃ. <bold>Kenaci</bold> pana ‘‘yathā bhattasitthaṃ na patati, tathā gāḷhaṃ hatthena pīḷetvā parissāvetvā detī’’ti vuttaṃ. Tathāpi kāraṇaṃ na dissati. Yathā hi bhattamissakaṃ yāguṃ āharitvā ‘‘yāguṃ gaṇhathā’’ti vatvā yāgumissakaṃ bhattampi dentaṃ paṭikkhipato pavāraṇā na hoti, evamidhāpi bahukhīrarasādīsu bhattesu ‘‘khīraṃ gaṇhathā’’tiādīni vatvā khīrādīni vā detu khīrādimissakabhattaṃ vā, ubhayathāpi pavāraṇāya na bhavitabbaṃ, tasmā ‘‘visuṃ katvā detī’’ti tenākārena dentaṃ sandhāya vuttaṃ, na pana bhattamissakaṃ katvā diyyamānaṃ paṭikkhipato pavāraṇā hotīti dassanatthanti gahetabbaṃ. Yadi pana bhattamissakaṃ katvā diyyamāne pavāraṇā hotīti adhippāyena aṭṭhakathāyaṃ ‘‘visuṃ katvā detī’’ti vuttaṃ, evaṃ sati aṭṭhakathāyevettha pamāṇanti gahetabbaṃ, na pana kāraṇantaraṃ gavesitabbaṃ.</paragraph>
    <paragraph line="274">Sace ukkuṭikaṃ nisinno pāde amuñcitvāpi bhūmiyaṃ nisīdati, iriyāpathaṃ vikopento nāma hotīti ukkuṭikāsanaṃ avikopetvāva sukhena nisīdituṃ <bold>‘‘tassa pana heṭṭhā…pe… nisīdanakaṃ dātabba’’</bold>nti vuttaṃ. <bold>‘‘Āsanaṃ acāletvā</bold>ti pīṭhe phuṭṭhokāsato ānisadamaṃsaṃ amocetvā, anuṭṭhahitvāti vuttaṃ hoti, adinnādāne viya ṭhānācāvanaṃ na gahetabba’’nti tīsupi <bold>gaṇṭhipadesu</bold> vuttaṃ.</paragraph>
    <paragraph line="275"><bold>Akappiyakata</bold>nti <pageBreak edition="Myanmar" number="3.0064" /> ettha akappiyakatasseva anatirittabhāvato kappiyaṃ akārāpetvā tasmiṃ patte pakkhittamūlaphalādiyeva atirittaṃ na hoti, sesaṃ pana pattapariyāpannaṃ atirittameva hoti, paribhuñjituṃ vaṭṭati. Taṃ pana mūlaphalādiṃ paribhuñjitukāmena tato nīharitvā kappiyaṃ kārāpetvā aññasmiṃ bhājane ṭhapetvā atirittaṃ kārāpetvā bhuñjitabbaṃ.</paragraph>
    <paragraph line="276"><bold>So puna kātuṃ na labhatī</bold>ti tasmiṃyeva bhājane kariyamānaṃ paṭhamaṃ katena saddhiṃ kataṃ hotīti puna soyeva kātuṃ na labhati, añño labhati. Aññasmiṃ pana bhājane tena vā aññena vā kātuṃ vaṭṭati. Tenāha <bold>‘‘yena akataṃ, tena kātabbaṃ. Yañca akataṃ, taṃ kātabba’’</bold>nti. <bold>Tenapī</bold>ti ettha <bold>pi</bold>-saddo na kevalaṃ aññena vāti imamatthaṃ dīpeti. <bold>Evaṃ kata</bold>nti aññasmiṃ bhājane kataṃ. <bold>Pesetvā</bold>ti anupasampannassa hatthe pesetvā. Imassa vinayakammabhāvato <bold>‘‘anupasampannassa hatthe ṭhitaṃ na kāretabba’’</bold>nti vuttaṃ.</paragraph>
    <paragraph line="277"><bold>Sace pana āmisasaṃsaṭṭhānī</bold>ti ettha sace mukhagatenapi anatirittena āmisena saṃsaṭṭhāni honti <pageBreak edition="Vipassana Research Institut" number="3.0058" />, pācittiyamevāti veditabbaṃ. Tasmā pavāritena bhojanaṃ atirittaṃ kārāpetvā bhuñjantenapi yathā akatena missaṃ na hoti, evaṃ mukhañca hatthañca suddhaṃ katvā bhuñjitabbaṃ. Kiñcāpi appavāritassa purebhattaṃ yāmakālikādīni āhāratthāya paribhuñjatopi anāpatti, pavāritassa pana pavāraṇamūlakaṃ dukkaṭaṃ hotiyevāti ‘‘yāmakālikaṃ…pe… ajjhohāre āpatti dukkaṭassā’’ti pāḷiyaṃ vuttaṃ.</paragraph>
    <paragraph line="278" number="241"> Kāyena bhuñjanato vācāya āṇāpetvā atirittaṃ akārāpanato ca āpajjatīti <bold>‘‘kāyavācato’’</bold>ti vuttaṃ. Sesamettha uttānameva. Pavāritabhāvo, āmisassa anatirittatā, kāle ajjhoharaṇanti imāni panettha tīṇi aṅgāni.</paragraph>
    <centered line="279">Paṭhamapavāraṇāsikkhāpadavaṇṇanā niṭṭhitā.</centered>
    <subhead line="280">6. Dutiyapavāraṇāsikkhāpadavaṇṇanā</subhead>
    <paragraph line="281" number="243"> Chaṭṭhe <pageBreak edition="Myanmar" number="3.0065" /><bold>sādhāraṇamevā</bold>ti ‘‘handa bhikkhu khāda vā’’tiādinā vuttapavāraṇāya sādhāraṇaṃ. ‘‘Bhuttasmiṃ pācittiya’’nti mātikāyaṃ vuttattā bhojanapariyosāne āpatti, na ajjhohāre ajjhohāre. <bold>Abhihaṭṭhuṃ pavāreti, āpatti pācittiyassā</bold>ti idañca bhojanapariyosānaṃyeva sandhāya vuttanti veditabbaṃ. Sesamettha uttānameva. Pavāritatā, pavāritasaññitā, āsādanāpekkhatā, anatirittena abhihaṭṭhuṃ pavāraṇā, bhojanapariyosānanti imāni panettha pañca aṅgāni.</paragraph>
    <centered line="282">Dutiyapavāraṇāsikkhāpadavaṇṇanā niṭṭhitā.</centered>
    <subhead line="283">7. Vikālabhojanasikkhāpadavaṇṇanā</subhead>
    <paragraph line="284" number="247"> Sattame <bold>aggasamajjo</bold>ti uttamaṃ naccaṃ. Taṃ kira pabbatamatthake ṭhatvā ekaṃ devataṃ uddissa karonti. Naṭānaṃ nāṭakāni <bold>naṭanāṭakāni,</bold> sītāharaṇādīni. <bold>Apaññatte sikkhāpade</bold>ti ūnavīsativassasikkhāpade apaññatte. <bold>Adaṃsū</bold>ti ‘‘vihāraṃ netvā khādissathā’’ti adaṃsu.</paragraph>
    <paragraph line="285" number="248-249"> Mūlakamūlādīni upadesatoyeva veditabbāni. Na hi tāni pariyāyantarena vuccamānānipi <pageBreak edition="Vipassana Research Institut" number="3.0059" /> sakkā viññātuṃ. Pariyāyantarepi hi vuccamāne taṃ taṃ nāmaṃ ajānantānaṃ sammohoyeva siyā, tasmā tattha na kiñci vakkhāma. <bold>Khādanīyattha</bold>nti khādanīyena kattabbakiccaṃ. <bold>Neva pharantī</bold>ti na nipphādenti. <bold>Tesu tesu janapadesū</bold>ti ettha ‘‘ekasmiṃ janapade āhārakiccaṃ sādhentaṃ sesajanapadesupi na kappatī’’ti vadanti. <bold>Rukkhavalliādīna</bold>nti heṭṭhā vuttameva sampiṇḍetvā vuttaṃ. <bold>Antopathavīgato</bold>ti sālakalyāṇīkhandhaṃ sandhāya vuttaṃ. <bold>Sabbakappiyānī</bold>ti mūlakhandhatacapattādivasena sabbaso kappiyāni. Tesampi nāmavasena na sakkā pariyantaṃ dassetunti sambandho. Acchivādīnaṃ aparipakkāneva phalāni yāvajīvikānīti dassetuṃ <bold>‘‘aparipakkānī’’</bold>ti vuttaṃ.</paragraph>
    <paragraph line="286"><bold>Harītakādīnaṃ aṭṭhīnī</bold>ti ettha miñjaṃ paṭicchādetvā ṭhitakapālāni yāvajīvikānīti ācariyā. Miñjampi yāvajīvikanti eke. <bold>Hiṅgū</bold>ti hiṅgurukkhato paggharitaniyyāso. Hiṅgujatuādayopi hiṅguvikatiyo eva. Tattha <bold>hiṅgujatu</bold><pageBreak edition="Myanmar" number="3.0066" /> nāma hiṅgurukkhassa daṇḍapattāni pacitvā kataniyyāso, <bold>hiṅgusipāṭikaṃ</bold> nāma hiṅgupattāni pacitvā kataniyyāso. ‘‘Aññena missetvā kato’’tipi vadanti. <bold>Taka</bold>nti aggakoṭiyā nikkhantasileso. <bold>Takapatti</bold>nti pattato nikkhantasileso. <bold>Takapaṇṇi</bold>nti palāse bhajjitvā katasileso. ‘‘Daṇḍato nikkhantasileso tipi vadanti. Sesamettha uttānameva. Vikālatā, yāvakālikatā, ajjhoharaṇanti imāni panettha tīṇi aṅgāni.</paragraph>
    <centered line="287">Vikālabhojanasikkhāpadavaṇṇanā niṭṭhitā.</centered>
    <subhead line="288">8. Sannidhikārakasikkhāpadavaṇṇanā</subhead>
    <paragraph line="289" number="252-3"> Aṭṭhame <bold>tādisa</bold>nti asūpabyañjanaṃ. <bold>Yaṃkiñci yāvakālikaṃ vā yāmakālikaṃ vā</bold>ti ettha ‘‘yāmakālika’’nti iminā na kevalaṃ yāvakālike eva sannidhipaccayā pācittiyaṃ, atha kho yāmakālikepīti dasseti. Nanu ca yāmakālikaṃ neva khādanīyesu antogadhaṃ, na bhojanīyesu. Teneva padabhājanīye ‘‘khādanīyaṃ nāma pañca bhojanāni yāmakālikaṃ sattāhakālikaṃ yāvajīvikaṃ ṭhapetvā avasesaṃ khādanīyaṃ nāma. Bhojanīyaṃ nāma pañca bhojanānī’’ti vuttaṃ, ‘‘yo pana bhikkhu sannidhikārakaṃ khādanīyaṃ vā bhojanīyaṃ vā khādeyya vā bhuñjeyya vā, pācittiya’’nti ca vuttaṃ, tasmā yāmakālike pācittiyena bhavitabbanti kathaṃ viññāyatīti? Vuccate – padabhājane <bold>khādanīya</bold>-saddassa atthadassanatthaṃ ‘‘yāmakālikaṃ <pageBreak edition="Vipassana Research Institut" number="3.0060" /> ṭhapetvā’’ti vuttaṃ, na pana sannidhipaccayā anāpattidassanatthaṃ. Khāditabbañhi yaṃkiñci khādanīyanti adhippetaṃ, na ca yāmakālikesu kiñci khāditabbaṃ atthi pātabyabhāvato. Tasmā kiñcāpi yāmakālikaṃ khādanīyabhojanīyehi na saṅgahitaṃ, tathāpi anāpattiṃ dassentena ‘‘anāpatti yāmakālikaṃ yāme nidahitvā bhuñjatī’’ti vacanato yāmātikkame sannidhipaccayā pācittiyena bhavitabbanti viññāyati. ‘‘Yāmakālikena, bhikkhave, sattāhakālikaṃ yāvajīvikaṃ tadahupaṭiggahitaṃ yāme kappati, yāmātikkante na kappatī’’ti (mahāva. 305) imināpi <pageBreak edition="Myanmar" number="3.0067" /> cāyamattho siddho. Teneva bhagavato adhippāyaññūhi aṭṭhakathācariyehi yāmakālike pācittiyameva vuttaṃ.</paragraph>
    <paragraph line="290"><bold>Paṭiggahaṇe</bold>ti gahaṇameva sandhāya vuttaṃ. Paṭiggahitameva hi taṃ, puna paṭiggahaṇakiccaṃ natthi. Teneva <bold>‘‘ajjhoharitukāmatāya gaṇhantassa paṭiggahaṇe’’</bold>ti vuttaṃ. <bold>Mātikāṭṭhakathāyaṃ</bold> (kaṅkhā. aṭṭha. sannidhikārakasikkhāpadavaṇṇanā) pana ‘‘ajjhoharissāmīti gaṇhantassa paṭiggahaṇe’’icceva vuttaṃ. <bold>Ya</bold>nti yaṃ pattaṃ. <bold>Sandissatī</bold>ti yāguyā upari sandissati. Telavaṇṇe patte satipi nisnehabhāve aṅguliyā ghaṃsantassa vaṇṇavaseneva lekhā paññāyati, tasmā tattha anāpattīti dassanatthaṃ <bold>‘‘sā abbohārikā’’</bold>ti vuttaṃ. <bold>Sayaṃ paṭiggahetvā apariccattameva hi dutiyadivase na vaṭṭatī</bold>ti ettha paṭiggahaṇe anapekkhavissajjanena anupasampannassa nirapekkhadānena vā vijahitapaṭiggahaṇaṃ pariccattameva hotīti ‘‘apariccatta’’nti iminā ubhayathāpi avijahitapaṭiggahaṇameva vuttaṃ. Tasmā yaṃ parassa pariccajitvā adinnampi sace paṭiggahaṇe nirapekkhavissajjanena vijahitapaṭiggahaṇaṃ hoti, tampi dutiyadivase vaṭṭatīti veditabbaṃ.</paragraph>
    <paragraph line="291">Yadi evaṃ ‘‘patto duddhoto hotī’’tiādīsu kasmā āpatti vuttāti? ‘‘Paṭiggahaṇaṃ avissajjetvāva sayaṃ vā aññena vā tucchaṃ katvā na sammā dhovitvā niṭṭhāpite patte laggampi avijahitapaṭiggahaṇameva hotīti tattha āpattī’’ti tīsupi <bold>gaṇṭhipadesu</bold> vuttaṃ. Keci pana ‘‘sāmaṇerānaṃ pariccajantīti imasmiṃ adhikāre ṭhatvā ‘apariccattamevā’ti vuttattā anupasampannassa pariccattameva vaṭṭati, apariccattaṃ na vaṭṭatīti āpannaṃ, tasmā nirālayabhāvena paṭiggahaṇe vijahitepi anupasampannassa apariccattaṃ na vaṭṭatī’’ti vadanti, taṃ yuttaṃ viya na dissati. Yadaggena hi paṭiggahaṇaṃ vijahati, tadaggena sannidhimpi na karoti vijahitapaṭiggahaṇassa appaṭiggahitasadisattā. Paṭiggahetvā nidahiteyeva ca sannidhipaccayā āpatti vuttā. ‘‘Paṭiggahetvā ekarattaṃ vītināmitassetaṃ adhivacana’’nti hi vuttaṃ.</paragraph>
    <paragraph line="292">Pāḷiyaṃ <pageBreak edition="Vipassana Research Institut" number="3.0061" /> ‘‘sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassā’’tiādinā sannihitesu sattāhakālikayāvajīvikesu purebhattampi āhāratthāya ajjhoharaṇepi dukkaṭassa vuttattā <pageBreak edition="Myanmar" number="3.0068" /> yāmakālikepi āhāratthāya ajjhoharaṇe visuṃ dukkaṭenapi bhavitabbanti āha <bold>‘‘āhāratthāya ajjhoharato dukkaṭena saddhiṃ pācittiya’’</bold>nti. <bold>Pakatiāmise</bold>ti odanādikappiyāmise. <bold>Yāmakālikaṃ sati paccaye sāmisena mukhena ajjhoharato dve</bold>ti hiyyo paṭiggahitayāmakālikaṃ ajja purebhattaṃ sāmisena mukhena bhuñjato sannihitayāmakālikapaccayā ekaṃ pācittiyaṃ, sannihitena saṃsaṭṭhaāmisapaccayā ekanti dve pācittiyāni. <bold>Vikappadvayepī</bold>ti sāmisena nirāmisenāti vuttavidhānadvaye. <bold>Dukkaṭaṃ vaḍḍhatī</bold>ti āhāratthāya ajjhoharaṇapaccayā dukkaṭaṃ vaḍḍhati. <bold>Thullaccayañca dukkaṭañca vaḍḍhatī</bold>ti manussamaṃse thullaccayaṃ, sesaakappiyamaṃsesu dukkaṭaṃ vaḍḍhati.</paragraph>
    <paragraph line="293" number="255"><bold>Paṭiggahaṇapaccayā tāva dukkaṭa</bold>nti ettha sannihitattā purebhattampi dukkaṭameva. Sati paccaye pana sannihitampi sattāhakālikaṃ yāvajīvikaṃ bhesajjatthāya gaṇhantassa paribhuñjantassa ca anāpattiyeva. Sesamettha uttānameva. Yāvakālikayāmakālikatā, sannidhibhāvo, tassa ajjhoharaṇanti imāni panettha tīṇi aṅgāni.</paragraph>
    <centered line="294">Sannidhikārakasikkhāpadavaṇṇanā niṭṭhitā.</centered>
    <subhead line="295">9. Paṇītabhojanasikkhāpadavaṇṇanā</subhead>
    <paragraph line="296" number="257-259"> Navame paṇītasaṃsaṭṭhāni bhojanāni <bold>paṇītabhojanāni</bold>. Yathā hi ājaññayutto ratho ‘‘ājaññaratho’’ti vuccati, evamidhāpi paṇītasaṃsaṭṭhāni sattadhaññanibbattāni bhojanāni ‘‘paṇītabhojanānī’’ti vuttāni. Yehi pana paṇītehi saṃsaṭṭhāni, tāni ‘‘paṇītabhojanānī’’ti vuccanti, tesaṃ pabhedadassanatthaṃ ‘‘seyyathidaṃ, sappi navanīta’’ntiādi pāḷiyaṃ vuttaṃ. ‘‘Yesaṃ maṃsaṃ kappatī’’ti idañca pācittiyavatthuparicchedadassanatthaṃ vuttaṃ, na pana kappiyavatthuparicchedadassanatthaṃ. Na hi akappiyamaṃsasattānaṃ sappiādīni na kappanti. Ekañhi manussavasātelaṃ ṭhapetvā sabbesaṃ khīrasappinavanītavasātelesu akappiyaṃ nāma natthi. <bold>Sappibhatta</bold>nti ettha kiñcāpi sappisaṃsaṭṭhaṃ bhattaṃ sappibhattaṃ, sappi ca bhattañca sappibhattantipi viññāyati, aṭṭhakathāsu pana ‘‘sālibhattaṃ viya sappibhattaṃ nāma natthī’’ti kāraṇaṃ vatvā dukkaṭasseva <pageBreak edition="Vipassana Research Institut" number="3.0062" /> daḷhataraṃ <pageBreak edition="Myanmar" number="3.0069" /> katvā vuttattā na sakkā aññaṃ vattuṃ. Aṭṭhakathācariyā eva hi īdisesu ṭhānesu pamāṇaṃ.</paragraph>
    <paragraph line="297"><bold>Mūla</bold>nti kappiyabhaṇḍaṃ sandhāya vuttaṃ. <bold>Anāpattī</bold>ti visaṅketattā sabbāhiyeva āpattīhi anāpatti. Keci pana ‘‘pācittiyeneva anāpatti vuttā, sūpodanaviññattidukkaṭaṃ pana hotiyevā’’ti vadanti, taṃ na gahetabbaṃ. <bold>Kappiyasappinā akappiyasappinā</bold>ti ca idaṃ kappiyākappiyamaṃsānaṃ vasena vuttaṃ, tasmā kappiyamaṃsasappinā akappiyamaṃsasappināti evamettha attho gahetabbo. <bold>Nānāvatthukānī</bold>ti sappinavanītādīnaṃ vasena vuttaṃ.</paragraph>
    <paragraph line="298" number="261"><bold>Mahānāmasikkhāpadena kāretabbo</bold>ti ettha –</paragraph>
    <indent line="299">‘‘Agilānena bhikkhunā catumāsapaccayapavāraṇā sāditabbā aññatra punapavāraṇāya aññatra niccapavāraṇāya, tato ce uttari sādiyeyya, pācittiya’’nti (pāci. 306) –</indent>
    <unindented line="300">Idaṃ mahānāmasikkhāpadaṃ nāma. Iminā ca sikkhāpadena saṅghavasena gilānapaccayapavāraṇāya pavāritaṭṭhāne sace tattha rattīhi vā bhesajjehi vā paricchedo kato hoti, ettakāyeva rattiyo ettakāni vā bhesajjāni viññāpetabbānīti. Atha tato rattipariyantato vā bhesajjapariyantato vā uttari na bhesajjakaraṇīyena vā bhesajjaṃ aññabhesajjakaraṇīyena vā aññaṃ bhesajjaṃ viññāpentassa pācittiyaṃ vuttaṃ. Tasmā agilāno gilānasaññī hutvā pañca bhesajjāni viññāpento na bhesajjakaraṇīyena bhesajjaṃ viññāpento nāma hotīti ‘‘mahānāmasikkhāpadena kāretabbo’’ti vuttaṃ. <bold>Etāni pāṭidesanīyavatthūnī</bold>ti pāḷiyaṃ āgatasappiādīni sandhāya vuttaṃ. Pāḷiyaṃ anāgatāni pana akappiyasappiādīni bhikkhunīnampi dukkaṭavatthūnīti veditabbaṃ. <bold>Sūpodanaviññattiya</bold>nti bhikkhūnaṃ pācittiyavatthūni bhikkhunīnaṃ pāṭidesanīyavatthūni ca ṭhapetvā avasesaviññattiṃ sandhāya vuttaṃ. Sesamettha uttānameva. Paṇītabhojanatā, agilānatā, akataviññattiyā paṭilābho, ajjhoharaṇanti imāni panettha cattāri aṅgāni.</unindented>
    <centered line="301">Paṇītabhojanasikkhāpadavaṇṇanā niṭṭhitā.</centered>
    <subhead line="302">10. Dantaponasikkhāpadavaṇṇanā</subhead>
    <paragraph line="303" number="263"> Dasame <pageBreak edition="Myanmar" number="3.0070" /><pageBreak edition="Vipassana Research Institut" number="3.0063" /><bold>ayyavosāṭitakānī</bold>ti pitupiṇḍassetaṃ adhivacanaṃ. <bold>Ummāre</bold>ti susāne katagehassa attano gehassa vā ummāre. <bold>Ghanabaddho</bold>ti ghanamaṃsena sambaddho, kathinasaṃhatasarīroti vuttaṃ hoti.</paragraph>
    <paragraph line="304" number="264"><bold>Mukhadvāra</bold>nti galanāḷikaṃ. <bold>Āhāra</bold>nti ajjhoharitabbaṃ yaṃkiñci yāvakālikādiṃ. <bold>Āhareyyā</bold>ti mukhadvāraṃ paveseyya. Mukhena vā paviṭṭhaṃ hotu nāsikāya vā, galena ajjhoharaṇīyattā sabbampi taṃ mukhadvāraṃ pavesitameva hoti. Yasmā pana te bhikkhū anāhārepi udake āhārasaññāya dantapone ca mukhadvāraṃ āhaṭaṃ idanti saññāya kukkuccāyiṃsu, tasmā vuttaṃ <bold>‘‘te bhikkhū adinnaṃ…pe… sammā atthaṃ asallakkhetvā kukkuccāyiṃsū’’</bold>ti. Udakañhi yathāsukhaṃ pātuṃ dantakaṭṭhañca dantaponaparibhogena paribhuñjituṃ vaṭṭati, tassa pana rasaṃ gilituṃ na vaṭṭati. Sacepi dantakaṭṭharaso ajānantassa anto pavisati, pācittiyameva. Anajjhoharantena pana dantakaṭṭhaṃ vā hotu aññaṃ vā, kiñci mukhe pakkhipituṃ vaṭṭati.</paragraph>
    <paragraph line="305" number="265"><bold>Akallako</bold>ti gilāno sahatthā paribhuñjituṃ asakkonto mukhena paṭiggaṇhāti. <bold>Uccāraṇamatta</bold>nti ukkhipanamattaṃ. <bold>Ekadesenapī</bold>ti aṅguliyāpi phuṭṭhamattena. <bold>Taṃ ce paṭiggaṇhāti, sabbaṃ paṭiggahitamevā</bold>ti veṇukoṭiyā bandhitvā ṭhapitattā. Sacepi bhūmiyaṃ ṭhitameva ghaṭaṃ dāyakena hatthapāse ṭhatvā ghaṭaṃ dassāmīti dinnaveṇukoṭiggahaṇavasena paṭiggaṇhāti, ubhayakoṭibaddhaṃ sabbampi paṭiggahitameva hoti. Bhikkhussa atthāya apīḷetvā pakatiyā pīḷiyamānaucchurasaṃ sandhāya ‘‘gaṇhathā’’ti vuttattā <bold>‘‘abhihāro na paññāyatī’’</bold>ti vuttaṃ. Hatthapāse ṭhitassa pana bhikkhussa atthāya pīḷiyamānā ucchuto paggharantaṃ rasaṃ gaṇhituṃ vaṭṭati, doṇikāya sayaṃ paggharantaṃ ucchurasaṃ majjhe āvaritvā āvaritvā vissajjitampi gaṇhituṃ vaṭṭati. <bold>Katthaci</bold> aṭṭhakathāsu.</paragraph>
    <paragraph line="306"><bold>Asaṃhārime</bold>ti thāmamajjhimena purisena asaṃhāriye. <bold>‘‘Tintiṇikādipaṇṇesū’’</bold>ti vacanato sākhāsu paṭiggahaṇaṃ ruhatīti daṭṭhabbaṃ. <bold>Puñchitvā paṭiggahetvā</bold>ti ettha ‘‘puñchite paṭiggahaṇakiccaṃ natthi, tasmā puñchitvā gahetvāti <pageBreak edition="Myanmar" number="3.0071" /> evamattho gahetabbo’’ti vadanti. Puñchitvā paṭiggahetvā vāti evamettha attho daṭṭhabbo. Patte patitarajanacuṇṇañhi abbhantaraparibhogatthāya <pageBreak edition="Vipassana Research Institut" number="3.0064" /> aparihaṭabhāvato paṭiggahetvā paribhuñjituṃ vaṭṭati. Pubbābhogassa anurūpena <bold>‘‘anupasampannassa datvā…pe… vaṭṭatī’’</bold>ti vuttaṃ. Yasmā pana taṃ ‘‘aññassa dassāmī’’ti cittuppādamattena parasantakaṃ nāma na hoti, tasmā tassa adatvāpi paṭiggahetvā paribhuñjituṃ vaṭṭati.</paragraph>
    <paragraph line="307"><bold>Bhikkhussa detī</bold>ti aññassa bhikkhussa deti. <bold>Kañjika</bold>nti khīrarasādiṃ yaṃkiñci dravaṃ sandhāya vuttaṃ. Hatthato mocetvā puna gaṇhāti, uggahitakaṃ hotīti āha <bold>‘‘hatthato amocentenevā’’</bold>ti. <bold>Ālulentāna</bold>nti ālolentānaṃ, ayameva vā pāṭho. Āharitvā bhūmiyaṃ ṭhapitattā abhihāro natthīti āha <bold>‘‘patto paṭiggahetabbo’’</bold>ti. <bold>Paṭhamataraṃ uḷuṅkato thevā patte patantī</bold>ti ettha ‘‘yathā paṭhamataraṃ patitatheve doso natthi, tathā ākiritvā apanentānaṃ pacchā patitathevepi abhihaṭattā nevatthi doso’’ti vadanti. <bold>Carukenā</bold>ti khuddakabhājanena. <bold>Mukhavaṭṭiyāpi gahetuṃ vaṭṭatī</bold>ti mukhavaṭṭiṃ ukkhipitvā hatthe phusāpite gaṇhituṃ vaṭṭati. <bold>Kecī</bold>ti abhayagirivāsino. <bold>Esa nayo</bold>ti kāyapaṭibaddhapaṭibaddhampi kāyapaṭibaddhamevāti ayaṃ nayo. Tathā ca tattha kāyapaṭibaddhe taṃpaṭibaddhe ca thullaccayameva vuttaṃ.</paragraph>
    <paragraph line="308"><bold>Tenā</bold>ti yassa bhikkhuno santikaṃ gataṃ, tena. <bold>Tasmā</bold>ti yasmā mūlaṭṭhasseva paribhogo anuññāto, tasmā. Taṃ divasaṃ hatthena gahetvā dutiyadivase paṭiggahetvā paribhuñjantassa uggahitakapaṭiggahitaṃ hotīti āha <bold>‘‘anāmasitvā’’</bold>ti. Appaṭiggahitattā <bold>‘‘sannidhipaccayā anāpattī’’</bold>ti vuttaṃ. Appaṭiggahetvā paribhuñjantassa adinnamukhadvārāpatti hotīti āha <bold>‘‘paṭiggahetvā pana paribhuñjitabba’’</bold>nti. <bold>‘‘Taṃ divasaṃ…pe… na tato para’’</bold>nti vacanato taṃ divasaṃ hatthena gahetvā vā aggahetvā vā ṭhapitaṃ dutiyadivase appaṭiggahetvā paribhuñjantassa adinnamukhadvārāpatti hoti, hatthena gahetvā ṭhapitaṃ dutiyadivase paṭiggahetvā paribhuñjantassa pana uggahitakapaṭiggahitaṃ hoti. Appaṭiggahitameva hi hatthena gahetvā ṭhapitaṃ. <bold>‘‘Sāmaṃ gahetvā paribhuñjitu’’</bold>nti hi vacanato appaṭiggahitasseva tasmiṃ divase paribhogo anuññāto. Tasmā yaṃ vuttaṃ <bold>gaṇṭhipade ‘‘taṃ diyyamānaṃ patatī</bold>ti ettha yathā gaṇabhojanādīsu gilānādīnaṃ <pageBreak edition="Myanmar" number="3.0072" /> kukkuccāyantānaṃ gaṇabhojanaṃ anuññātaṃ, evamidhāpi bhagavatā paṭiggahitameva kukkuccavinodanatthaṃ anuññāta’’nti, taṃ na gahetabbaṃ. ‘‘Taṃ diyyamānaṃ patatī’’ti avisesena vuttattā catūsupi kālikesu ayaṃ nayo veditabbo.</paragraph>
    <paragraph line="309"><bold>Satthakenā</bold>ti paṭiggahitasatthakena. Kasmā panettha uggahitapaccayā sannidhipaccayā vā doso <pageBreak edition="Vipassana Research Institut" number="3.0065" /> na siyāti āha <bold>‘‘na hi taṃ paribhogatthāya pariharantī’’</bold>ti. Imināva bāhiraparibhogatthaṃ sāmaṃ gahetvā anupasampannena dinnaṃ vā gahetvā pariharituṃ vaṭṭatīti dīpeti. Tasmā pattasammakkhanādiatthaṃ sāmaṃ gahetvā parihaṭatelādiṃ sace paribhuñjitukāmo hoti, paṭiggahetvā paribhuñjantassa anāpatti. Abbhantaraparibhogatthaṃ pana sāmaṃ gahitaṃ paṭiggahetvā paribhuñjantassa uggahitakapaṭiggahitaṃ hoti, appaṭiggahetvā paribhuñjantassa adinnamukhadvārāpatti hoti, abbhantaraparibhogatthameva anupasampannena dinnaṃ gahetvā pariharantassa siṅgīloṇakappo viya sannidhipaccayā āpatti hoti. Keci pana ‘‘thāmamajjhimassa purisassa uccāraṇamattaṃ hotītiādinā vuttapañcaṅgasampattiyā paṭiggahaṇassa ruhanato bāhiraparibhogatthampi sace anupasampannena dinnaṃ gaṇhāti, paṭiggahitamevā’’ti vadanti. Evaṃ sati idha bāhiraparibhogatthaṃ anupasampannena dinnaṃ gahetvā pariharantassa sannidhipaccayā āpatti vattabbā siyā, ‘‘na hi taṃ paribhogatthāya pariharantī’’ti ca na vattabbaṃ, tasmā bāhiraparibhogatthaṃ gahitaṃ paṭiggahitaṃ nāma na hotīti veditabbaṃ. Yadi evaṃ pañcasu paṭiggahaṇaṅgesu ‘‘paribhogatthāyā’’ti visesanaṃ vattabbanti? Na vattabbaṃ. Paṭiggahaṇañhi paribhogatthameva hotīti ‘‘paribhogatthāyā’’ti visuṃ avatvā ‘‘tañce bhikkhu kāyena vā kāyapaṭibaddhena vā paṭiggaṇhātī’’ti ettakameva vuttaṃ. Apare pana ‘‘satipi paṭiggahaṇe ‘na hi taṃ paribhogatthāya pariharantī’ti idha aparibhogatthāya pariharaṇe anāpatti vuttā’’ti vadanti. <bold>Udukkhalamusalāni khiyyantī</bold>ti ettha udukkhalamusalānaṃ khayena pisitakoṭṭitabhesajjesu sace āgantukavaṇṇo paññāyati, na vaṭṭati.</paragraph>
    <paragraph line="310"><bold>Suddhaṃ udakaṃ hotī</bold>ti rukkhasākhādīhi gaḷitvā patanaudakaṃ sandhāya vuttaṃ. <bold>Patto vāssa paṭiggahetabbo</bold>ti etthāpi pattagataṃ chupitvā dentassa hatthalaggena <pageBreak edition="Myanmar" number="3.0073" /> āmisena dosābhāvatthaṃ pattapaṭiggahaṇanti abbhantaraparibhogatthameva paṭiggahaṇaṃ veditabbaṃ. <bold>Yaṃ sāmaṇerassa patte patati…pe… paṭiggahaṇaṃ na vijahatī</bold>ti ettha punappunaṃ gaṇhantassa attano patte pakkhittameva ‘‘attano santaka’’nti sanniṭṭhānakaraṇato hatthagataṃ paṭiggahaṇaṃ na vijahati, paricchinditvā dinnaṃ pana gaṇhantassa gahaṇasamayeyeva ‘‘attano santaka’’nti sanniṭṭhānassa katattā hatthagataṃ paṭiggahaṇaṃ vijahati. <bold>Kesañci atthāya odanaṃ pakkhipatī</bold>ti ettha anupasampannassa atthāya pakkhipantepi ‘‘āgantvā gaṇhissatī’’ti sayameva pakkhipitvā ṭhapanato paṭiggahaṇaṃ na vijahati, anupasampannassa hatthe pakkhittaṃ pana anupasampanneneva ṭhapitaṃ nāma hotīti paṭiggahaṇaṃ vijahati pariccattabhāvato. Tena vuttaṃ <bold>‘‘sāmaṇera…pe… pariccattattā’’</bold>ti.</paragraph>
    <paragraph line="311"><bold>Paṭiggahaṇūpagaṃ bhāraṃ</bold> nāma thāmamajjhimassa purisassa ukkhepārahaṃ. Kiñcāpi avissajjetvāva <pageBreak edition="Vipassana Research Institut" number="3.0066" /> aññena hatthena pidahantassa doso natthi, tathāpi na pidahitabbanti aṭṭhakathāpamāṇeneva gahetabbaṃ. <bold>Macchikavāraṇattha</bold>nti ettha ‘‘sacepi sākhāya laggarajaṃ patte patati, sukhena paribhuñjituṃ sakkāti sākhāya paṭiggahitattā abbhantaraparibhogatthamevidha paṭiggahaṇanti mūlapaṭiggahaṇameva vaṭṭatī’’ti vuttaṃ. Apare pana ‘‘macchikavāraṇatthanti ettha vacanamattaṃ gahetvā bāhiraparibhogatthaṃ gahita’’nti vadanti. <bold>Tasmimpi asatī</bold>ti cāṭiyā vā kuṇḍake vā asati. <bold>Anupasampannaṃ gāhāpetvā</bold>ti taṃyeva ajjhoharaṇīyabhaṇḍaṃ anupasampannena gāhāpetvā. <bold>Therassa pattaṃ anutherassā</bold>ti therassa pattaṃ attanā gahetvā anutherassa deti. <bold>Tuyhaṃ yāguṃ mayhaṃ dehī</bold>ti ettha evaṃ vatvā sāmaṇerassa pattaṃ gahetvā attanopi pattaṃ tassa deti. <bold>Ettha panā</bold>ti paṇḍito sāmaṇerotiādipattaparivattanakathāya. <bold>Kāraṇaṃ upaparikkhitabba</bold>nti yathā mātuādīnaṃ telādīni haranto tathārūpe kicce anupasampannena aparivattetvāva paribhuñjituṃ labhati, evamidha pattaparivattanaṃ akatvā paribhuñjituṃ na labhatīti ettha kāraṇaṃ vīmaṃsitabbanti attho.</paragraph>
    <paragraph line="312">Ettha pana ‘‘sāmaṇerehi gahitataṇḍulesu parikkhīṇesu avassaṃ amhākaṃ sāmaṇerā saṅgahaṃ karontīti vitakkuppatti sambhavati, tasmā taṃ parivattetvāva paribhuñjitabbaṃ. Mātāpitūnaṃ atthāya pana chāyatthāya vā gahaṇe <pageBreak edition="Myanmar" number="3.0074" /> paribhogāsā natthi, tasmā taṃ vaṭṭatī’’ti kāraṇaṃ vadanti. Teneva <bold>ācariyabuddhadattattherena</bold>pi vuttaṃ –</paragraph>
    <gatha1 line="313">‘‘Mātāpitūnamatthāya, telādiharatopi ca;</gatha1>
    <gathalast line="314">Sākhaṃ chāyādiatthāya, imesaṃ na visesati.</gathalast>
    <gatha1 line="315">‘‘Tasmā hissa visesassa, cintetabbaṃ tu kāraṇaṃ;</gatha1>
    <gathalast line="316">Tassa sālayabhāvaṃ tu, visesaṃ takkayāma ta’’nti.</gathalast>
    <paragraph line="317">Idamevettha yuttataraṃ avassaṃ tathāvidhavitakkuppattiyā sambhavato. Na sakkā hi ettha vitakkaṃ sodhetunti. Mātādīnaṃ atthāya haraṇe pana nāvassaṃ tathāvidhavitakkuppattīti sakkā vitakkaṃ sodhetuṃ. Yattha hi vitakkaṃ sodhetuṃ sakkā, tattha nevatthi doso. Teneva vakkhati ‘‘sace pana sakkoti vitakkaṃ sodhetuṃ, tato laddhaṃ khāditumpi vaṭṭatī’’ti.</paragraph>
    <paragraph line="318"><bold>Niccāletuṃ na sakkotī</bold>ti niccāletvā sakkharā apanetuṃ na sakkoti. <bold>Ādhārake patto ṭhapito</bold><pageBreak edition="Vipassana Research Institut" number="3.0067" /><bold>hotī</bold>ti paṭiggahetabbapattaṃ sandhāya vuttaṃ. <bold>Cāletī</bold>ti vinā kāraṇaṃ cāleti. Satipi kāraṇe bhikkhūnaṃ paribhogārahaṃ cāletuṃ na vaṭṭati. Kiñcāpi ‘‘anujānāmi, bhikkhave, amanussikābādhe āmakamaṃsaṃ āmakalohita’’nti (mahāva. 264) tādise ābādhe attano atthāya āmakamaṃsapaṭiggahaṇaṃ anuññātaṃ, ‘‘āmakamaṃsapaṭiggahaṇā paṭivirato hotī’’ti ca sāmaññato paṭikkhittaṃ, tathāpi attano aññassa vā bhikkhuno atthāya aggahitattā <bold>‘‘sīhavighāsādiṃ…pe… vaṭṭatī’’</bold>ti vuttaṃ. <bold>Sakkoti vitakkaṃ sodhetu</bold>nti mayhampi detīti vitakkassa anuppannabhāvaṃ sallakkhetuṃ sakkoti, sāmaṇerassa dassāmīti suddhacittena mayā gahitanti vā sallakkhetuṃ sakkoti.</paragraph>
    <paragraph line="319"><bold>Sace pana mūlepi paṭiggahitaṃ hotī</bold>ti ettha ‘‘gahetvā gate mayhampi dadeyyunti saññāya sace paṭiggahitaṃ hotī’’ti vadanti. <bold>Koṭṭhāse karotī</bold>ti bhikkhusāmaṇerā ca attano attano abhirucitaṃ koṭṭhāsaṃ gaṇhantūti sabbesaṃ samake koṭṭhāse karoti. <bold>Gahitāvasesa</bold>nti <pageBreak edition="Myanmar" number="3.0075" /> sāmaṇerehi gahitakoṭṭhāsato avasesaṃ. <bold>Gaṇhitvā</bold>ti ‘‘mayhaṃ idaṃ gaṇhissāmī’’ti gahetvā. Idha gahitāvasesaṃ nāma tena gaṇhitvā puna ṭhapitaṃ. <bold>Paṭiggahetvā</bold>ti tadahu paṭiggahetvā. Teneva <bold>‘‘yāvakālikena yāvajīvikasaṃsagge doso natthī’’</bold>ti vuttaṃ. Sace pana purimadivase paṭiggahetvā ṭhapitā hoti, sāmisena mukhena tassā vaṭṭiyā dhūmaṃ pivituṃ na vaṭṭati. <bold>Samuddodakenā</bold>ti appaṭiggahitasamuddodakena. Yasmā katakaṭṭhi udakaṃ pasādetvā visuṃ tiṭṭhati, tasmā <bold>‘‘abbohārika’’</bold>nti vuttaṃ. <bold>Laggatī</bold>ti mukhe hatthe ca udake sukkhe setavaṇṇaṃ dassentaṃ laggati. <bold>Pānīyaṃ gahetvā</bold>ti attanoyeva atthāya gahetvā. Sace pana pītāvasesaṃ tattheva ākirissāmīti gaṇhāti, puna paṭiggahaṇakiccaṃ natthi. <bold>Vikkhambhetvā</bold>ti viyūhitvā, apanetvāti attho.</paragraph>
    <paragraph line="320"><bold>Mahābhūtesū</bold>ti sarīranissitesu mahābhūtesu. <bold>Patatī</bold>ti vicchinditvā patati. Vicchinditvā patitameva hi paṭiggahetabbaṃ, na itaraṃ. <bold>Alladāruṃ rukkhato chinditvāpi kātuṃ vaṭṭatī</bold>ti ettha mattikatthāya pathaviṃ khaṇitumpi vaṭṭatīti veditabbaṃ. <bold>Sappadaṭṭhakkhaṇeyeva vaṭṭatī</bold>ti asati kappiyakārake sāmaṃ gahetvā paribhuñjituṃ vaṭṭati, aññadā paṭiggahāpetvā paribhuñjitabbaṃ. Sesamettha uttānameva. Appaṭiggahitatā, ananuññātatā, dhūmādiabbohārikābhāvo, ajjhoharaṇanti imāni panettha cattāri aṅgāni.</paragraph>
    <centered line="321">Dantaponasikkhāpadavaṇṇanā niṭṭhitā.</centered>
    <centered line="322">Niṭṭhito bhojanavaggo catuttho.</centered>
    <title line="323">5. Acelakavaggo</title>
    <subhead line="324">1. Acelakasikkhāpadavaṇṇanā</subhead>
    <paragraph line="325" number="273"> Acelakavaggassa <pageBreak edition="Vipassana Research Institut" number="3.0068" /> paṭhamasikkhāpade <bold>tesa</bold>nti titthiyānaṃ. <bold>Tatthā</bold>ti bhājane. <bold>Ito</bold>ti pattato. <bold>Sace titthiyo vadatī</bold>ti ‘‘paṭhamameva maṃ sandhāya abhiharitvā ṭhapitaṃ mayhaṃ santakaṃ hoti, imasmiṃ bhājane ākirathā’’ti vadati, vaṭṭati. Sesamettha uttānameva. Aññatitthiyatā, ajjhoharaṇīyatā <pageBreak edition="Myanmar" number="3.0076" />, ajjhoharaṇatthāya sahatthā anikkhittabhājane dānanti imāni panettha tīṇi aṅgāni.</paragraph>
    <centered line="326">Acelakasikkhāpadavaṇṇanā niṭṭhitā.</centered>
    <subhead line="327">2. Uyyojanasikkhāpadavaṇṇanā</subhead>
    <paragraph line="328" number="274"> Dutiyaṃ uttānatthameva. Anācāraṃ ācaritukāmatā, tadatthameva upasampannassa uyyojanā, evaṃ uyyojentassa upacārātikkamoti imāni panettha tīṇi aṅgāni.</paragraph>
    <centered line="329">Uyyojanasikkhāpadavaṇṇanā niṭṭhitā.</centered>
    <subhead line="330">3. Sabhojanasikkhāpadavaṇṇanā</subhead>
    <paragraph line="331" number="280"> Tatiye <bold>piṭṭhasaṅghāṭo</bold>ti dvārabāhāyetaṃ adhivacanaṃ. Khuddakaṃ nāma sayanigharaṃ vitthārato pañcahatthappamāṇaṃ hoti, tassa ca majjhimaṭṭhānaṃ piṭṭhasaṅghāṭato aḍḍhateyyahatthappamāṇameva hoti, tasmā tādise sayanighare piṭṭhasaṅghāṭato hatthapāsaṃ vijahitvā nisinno piṭṭhivaṃsaṃ atikkamitvā nisinno nāma hoti. Evaṃ nisinno ca majjhaṃ atikkamitvā nisinno nāma hotīti āha <bold>‘‘iminā majjhātikkamaṃ dassetī’’</bold>ti. <bold>Yathā vā tathā vā katassā</bold>ti piṭṭhivaṃsaṃ āropetvā vā anāropetvā vā katassa. <bold>Sacittaka</bold>nti anupavisitvā nisīdanacittena sacittakaṃ. Sesamettha uttānameva. Pariyuṭṭhitarāgajāyampatikānaṃ sannihitatā, sayanigharatā, dutiyassa bhikkhuno abhāvo, anupakhajja nisīdananti imāni panettha cattāri aṅgāni.</paragraph>
    <centered line="332">Sabhojanasikkhāpadavaṇṇanā niṭṭhitā.</centered>
    <paragraph line="333" number="284-289"> Catutthapañcamesu <pageBreak edition="Vipassana Research Institut" number="3.0069" /> natthi kiñci vattabbaṃ.</paragraph>
    <subhead line="334">6. Cārittasikkhāpadavaṇṇanā</subhead>
    <paragraph line="335" number="298"> Chaṭṭhe <pageBreak edition="Myanmar" number="3.0077" /><bold>pakativacanenā</bold>ti ettha yaṃ dvādasahatthabbhantare ṭhitena sotuṃ sakkā bhaveyya, taṃ pakativacanaṃ nāma. <bold>Āpucchitabbo</bold>ti ‘‘ahaṃ itthannāmassa gharaṃ gacchāmī’’ti vā ‘‘cārittaṃ āpajjāmī’’ti vā īdisena vacanena āpucchitabbo. Sesamettha uttānameva. Pañcannaṃ bhojanānaṃ aññatarena nimantanasādiyanaṃ, santaṃ bhikkhuṃ anāpucchanā, bhattiyagharato aññagharappavesanaṃ, majjhanhikānatikkamo, samayassa vā āpadānaṃ vā abhāvoti imāni panettha pañca aṅgāni.</paragraph>
    <centered line="336">Cārittasikkhāpadavaṇṇanā niṭṭhitā.</centered>
    <subhead line="337">7. Mahānāmasikkhāpadavaṇṇanā</subhead>
    <paragraph line="338" number="303"> Sattame <bold>mahānāmo nāmā</bold>ti anuruddhattherassa bhātā bhagavato cūḷapitu putto. Suddhodano sakkodano sukkodano dhotodano amitodanoti ime hi pañca janā bhātaro. Amitā nāma devī tesaṃ bhaginī, tissatthero tassā putto. Tathāgato ca nandatthero ca suddhodanassa puttā, mahānāmo ca anuruddhatthero ca sukkodanassa, ānandatthero amitodanassa. So bhagavato kaniṭṭho, mahānāmo mahallakataro sakadāgāmī ariyasāvako. Tena vuttaṃ <bold>‘‘mahānāmo nāma…pe… ariyasāvako’’</bold>ti.</paragraph>
    <paragraph line="339" number="305-306"> Pāḷiyaṃ <bold>ajjaṇho</bold>ti ajja ekadivasanti attho, ‘‘ajjano’’ti vā attho gahetabbo, <bold>no</bold> amhākaṃ. <bold>Kālaṃ āharissathā</bold>ti sve harissatha. <bold>Tato ce uttari sādiyeyyā</bold>ti sace tattha rattīhi vā bhesajjehi vā paricchedo kato hoti ‘‘ettakāyeva vā rattiyo ettakāni vā bhesajjāni viññāpetabbānī’’ti, tato rattipariyantato vā bhesajjapariyantato vā uttari viññāpento sādiyeyya. ‘‘Imehi tayā bhesajjehi pavāritamha, amhākañca imināva bhesajjena attho’’ti ācikkhitvā viññāpetumpi gilānova labhati.</paragraph>
    <paragraph line="340" number="310"> Yasmā saṅghapavāraṇāyamevāyaṃ vidhi, tasmā <bold>‘‘ye attano puggalikāya pavāraṇāya pavāritā’’</bold>ti <pageBreak edition="Vipassana Research Institut" number="3.0070" /> vuttaṃ. Sesaṃ uttānameva. Saṅghapavāraṇatā <pageBreak edition="Myanmar" number="3.0078" />, bhesajjaviññatti, agilānatā, pariyantātikkamoti imāni panettha cattāri aṅgāni.</paragraph>
    <centered line="341">Mahānāmasikkhāpadavaṇṇanā niṭṭhitā.</centered>
    <subhead line="342">8. Uyyuttasenāsikkhāpadavaṇṇanā</subhead>
    <paragraph line="343" number="311"> Aṭṭhamaṃ uttānatthameva. Uyyuttasenā, dassanatthāya gamanaṃ, anuññātokāsato aññatra dassanaṃ, tathārūpapaccayassa āpadāya vā abhāvoti imāni panettha cattāri aṅgāni.</paragraph>
    <centered line="344">Uyyuttasenāsikkhāpadavaṇṇanā niṭṭhitā.</centered>
    <subhead line="345">9. Senāvāsasikkhāpadavaṇṇanā</subhead>
    <paragraph line="346" number="317"> Navamasikkhāpadampi uttānameva. Tirattātikkamo, senāya sūriyassa atthaṅgamo, gilānatādīnaṃ abhāvoti imāni panettha tīṇi aṅgāni.</paragraph>
    <centered line="347">Senāvāsasikkhāpadavaṇṇanā niṭṭhitā.</centered>
    <subhead line="348">10. Uyyodhikasikkhāpadavaṇṇanā</subhead>
    <paragraph line="349" number="322"> Dasame <bold>kati te lakkhāni laddhānī</bold>ti tava sarappahārassa lakkhaṇabhūtā kittakā janā tayā laddhāti attho, kittakā tayā viddhāti vuttaṃ hoti. Sesamettha uttānameva. Uyyodhikādidassanatthāya gamanaṃ, anuññātokāsato aññatra dassanaṃ, tathārūpapaccayassa āpadāya vā abhāvoti imāni panettha tīṇi aṅgāni.</paragraph>
    <centered line="350">Uyyodhikasikkhāpadavaṇṇanā niṭṭhitā.</centered>
    <centered line="351">Niṭṭhito acelakavaggo pañcamo.</centered>
    <title line="352">6. Surāpānavaggo</title>
    <subhead line="353">1. Surāpānasikkhāpadavaṇṇanā</subhead>
    <paragraph line="354" number="326-328"> Surāpānavaggassa <pageBreak edition="Myanmar" number="3.0079" /><pageBreak edition="Vipassana Research Institut" number="3.0071" /> paṭhamasikkhāpade <bold>vatiyā</bold>ti gāmaparikkhepavatiyā. Pāḷiyaṃ piṭṭhasurādīsu piṭṭhaṃ bhājane pakkhipitvā tajjaṃ udakaṃ datvā madditvā katā <bold>piṭṭhasurā</bold>. Evaṃ pūve odane ca bhājane pakkhipitvā tajjaṃ udakaṃ datvā madditvā katā <bold>pūvasurā odanasurā</bold>ti ca vuccati. ‘‘Kiṇṇā’’ti pana tassā surāya bījaṃ vuccati. Ye surāmodakātipi vuccanti, te pakkhipitvā katā <bold>kiṇṇapakkhittā</bold>. Harītakīsāsapādinānāsambhārehi saṃyojitā <bold>sambhārasaṃyuttā</bold>.</paragraph>
    <paragraph line="355">Madhukatālanāḷikerādipuppharaso ciraparivāsito <bold>pupphāsavo</bold>. Panasādiphalaraso <bold>phalāsavo</bold>. Muddikāraso <bold>madhvāsavo</bold>. Ucchuraso <bold>guḷāsavo</bold>. Harītakāmalakakaṭukabhaṇḍādinānāsambhārānaṃ raso ciraparivāsito <bold>sambhārasaṃyutto. Bījato paṭṭhāyā</bold>ti sambhāre paṭiyādetvā cāṭiyaṃ pakkhittakālato, tālanāḷikerādīnaṃ puppharasassa gahitaabhinavakālatoyeva ca paṭṭhāya.</paragraph>
    <paragraph line="356" number="329"><bold>Loṇasovīrakaṃ suttañca</bold> anekehi bhesajjehi abhisaṅkhato amajjabhūto āsavaviseso. <bold>Vāsaggāhāpanattha</bold>nti sugandhibhāvaggāhāpanatthaṃ. <bold>Acittakaṃ lokavajja</bold>nti ettha yaṃ vattabbaṃ, taṃ paṭhamapārājikavaṇṇanāyaṃ vuttanayena veditabbaṃ. Sesamettha uttānameva. Majjabhāvo, tassa pānañcāti imāni panettha dve aṅgāni.</paragraph>
    <centered line="357">Surāpānasikkhāpadavaṇṇanā niṭṭhitā.</centered>
    <subhead line="358">2. Aṅgulipatodakasikkhāpadavaṇṇanā</subhead>
    <paragraph line="359" number="330"> Dutiye <bold>bhikkhunīpi anupasampannaṭṭhāne ṭhitā</bold>ti ettha bhikkhupi bhikkhuniyā anupasampannaṭṭhāne <pageBreak edition="Vipassana Research Institut" number="3.0072" /> ṭhitoti veditabbo. Sesamettha uttānameva. Hasādhippāyatā, upasampannassa kāyena kāyāmasananti imāni panettha dve aṅgāni.</paragraph>
    <centered line="360">Aṅgulipatodakasikkhāpadavaṇṇanā niṭṭhitā.</centered>
    <subhead line="361">3. Hasadhammasikkhāpadavaṇṇanā</subhead>
    <paragraph line="362" number="335"> Tatiyaṃ <pageBreak edition="Myanmar" number="3.0080" /> uttānatthameva. Uparigopphakatā, hasādhippāyena kīḷananti imāni panettha dve aṅgāni.</paragraph>
    <centered line="363">Hasadhammasikkhāpadavaṇṇanā niṭṭhitā.</centered>
    <subhead line="364">4. Anādariyasikkhāpadavaṇṇanā</subhead>
    <paragraph line="365" number="344"> Catutthe <bold>gārayho ācariyuggaho na gahetabbo</bold>ti yasmā ucchuraso sattāhakāliko, tassa kasaṭo yāvajīviko, dvinnaṃyeva samavāyo ucchuyaṭṭhi, tasmā vikāle ucchuyaṭṭhiṃ khādituṃ vaṭṭati guḷaharītakaṃ viyāti evamādiko gārayhācariyavādo na gahetabbo. <bold>Lokavajje ācariyuggaho na vaṭṭatī</bold>ti lokavajjasikkhāpade āpattiṭṭhāne yo ācariyavādo, so na gahetabbo, lokavajjaṃ atikkamitvā ‘‘idaṃ amhākaṃ ācariyuggaho’’ti vadantassa uggaho na vaṭṭatīti adhippāyo. <bold>Suttānulomaṃ</bold> nāma aṭṭhakathā. <bold>Paveṇiyā āgatasamodhānaṃ gacchatī</bold>ti ‘‘paveṇiyā āgato ācariyuggahova gahetabbo’’ti evaṃ vutte mahāaṭṭhakathāvādeyeva saṅgahaṃ gacchatīti adhippāyo. Sesamettha uttānameva. Upasampannassa paññattena vacanaṃ, anādariyakaraṇanti imāni panettha dve aṅgāni.</paragraph>
    <centered line="366">Anādariyasikkhāpadavaṇṇanā niṭṭhitā.</centered>
    <subhead line="367">5. Bhiṃsāpanasikkhāpadavaṇṇanā</subhead>
    <paragraph line="368" number="345"> Pañcamaṃ uttānatthameva. Upasampannatā, tassa dassanasavanavisaye bhiṃsāpetukāmatāya vāyamananti imāni panettha dve aṅgāni.</paragraph>
    <centered line="369">Bhiṃsāpanasikkhāpadavaṇṇanā niṭṭhitā.</centered>
    <subhead line="370">6. Jotisikkhāpadavaṇṇanā</subhead>
    <paragraph line="371" number="350"> Chaṭṭhe <pageBreak edition="Myanmar" number="3.0081" /><pageBreak edition="Vipassana Research Institut" number="3.0073" /> bhaggā nāma janapadino rājakumārā, tesaṃ nivāso ekopi janapado ruḷhīsaddena ‘‘bhaggā’’ti vuccati. Tena vuttaṃ <bold>‘‘bhaggāti janapadassa nāma’’</bold>nti. <bold>Susumāragire</bold>ti evaṃnāmake nagare. Tassa kira nagarassa māpanatthaṃ vatthuvijjācariyena nagaraṭṭhānassa pariggaṇhanadivase avidūre susumāro saddamakāsi giraṃ nicchāresi. Atha anantarāyena nagare māpite tameva susumāragiraṇaṃ subhanimittaṃ katvā susumāragiraṃtvevassa nāmaṃ akaṃsu. Keci pana ‘‘susumārasaṇṭhānattā susumāro nāma eko giri, so tassa nagarassa samīpe, tasmā taṃ susumāragiri etassa atthīti ‘susumāragirī’ti vuccatī’’ti vadanti. Tathā vā hotu aññathā vā, nāmametaṃ tassa nagarassāti āha <bold>‘‘susumāragiranti nagarassa nāma’’</bold>nti. <bold>Bhesakaḷā</bold>ti ghampaṇḍanāmako gacchaviseso. Keci ‘‘setarukkho’’tipi vadanti. Tesaṃ bahulatāya pana taṃ vanaṃ bhesakaḷāvanantveva paññāyittha. ‘‘Bhesagaḷāvane’’tipi pāṭho. ‘‘Bheso nāma eko yakkho ayuttakārī, tassa tato gaḷitaṭṭhānatāya taṃ vanaṃ bhesagaḷāvanaṃ nāma jāta’’nti hi keci.</paragraph>
    <paragraph line="372" number="352"><bold>Jotikaraṇe</bold>ti aggikaraṇe. Sesamettha uttānameva. Agilānatā, anuññātakaraṇābhāvo, visibbetukāmatā, samādahananti imāni panettha cattāri aṅgāni.</paragraph>
    <centered line="373">Jotisikkhāpadavaṇṇanā niṭṭhitā.</centered>
    <subhead line="374">7. Nahānasikkhāpadavaṇṇanā</subhead>
    <paragraph line="375" number="357"> Sattamasikkhāpadassa pāḷiyaṃ <bold>asambhinnenā</bold>ti amakkhitena, anaṭṭhenāti attho. <bold>Orenaddhamāsaṃ nahāyeyyā</bold>ti nahātadivasato paṭṭhāya addhamāse aparipuṇṇe nahāyeyya. Sesamettha uttānameva. Majjhimadeso, ūnakaddhamāse nahānaṃ, samayānaṃ vā nadīpāragamanassa vā āpadānaṃ vā abhāvoti imāni panettha tīṇi aṅgāni.</paragraph>
    <centered line="376">Nahānasikkhāpadavaṇṇanā niṭṭhitā.</centered>
    <subhead line="377">8. Dubbaṇṇakaraṇasikkhāpadavaṇṇanā</subhead>
    <paragraph line="378" number="368"> Aṭṭhame <pageBreak edition="Myanmar" number="3.0082" /><pageBreak edition="Vipassana Research Institut" number="3.0074" /><bold>‘‘cammakāranīlaṃ</bold> nāma pakatinīla’’nti tīsupi <bold>gaṇṭhipadesu</bold> vuttaṃ. <bold>Gaṇṭhipade</bold> pana ‘‘cammakārā udake tipumalaṃ ayagūthañca pakkhipitvā cammaṃ kāḷaṃ karonti, taṃ cammakāranīla’’nti vuttaṃ. Sesamettha uttānameva. Vuttappakārassa cīvarassa akatakappatā, anaṭṭhacīvarāditā, nivāsanaṃ vā pārupanaṃ vāti imāni panettha tīṇi aṅgāni.</paragraph>
    <centered line="379">Dubbaṇṇakaraṇasikkhāpadavaṇṇanā niṭṭhitā.</centered>
    <subhead line="380">9. Vikappanasikkhāpadavaṇṇanā</subhead>
    <paragraph line="381" number="374"> Navame <bold>apaccuddhāraṇa</bold>nti ‘‘mayhaṃ santakaṃ paribhuñja vā vissajjehi vā’’tiādinā akatapaccuddhāraṃ. <bold>Yena vinayakammaṃ kata</bold>nti yena saddhiṃ vinayakammaṃ kataṃ. <bold>Tiṃsakavaṇṇanāya</bold>nti nissaggiyavaṇṇanāyaṃ. Paribhogena <bold>kāyakammaṃ,</bold> apaccuddhārāpanena <bold>vacīkammaṃ</bold>. Sesamettha uttānameva. Sāmaṃ vikappitassa apaccuddhāro, vikappanupagacīvaratā, paribhogoti imāni panettha tīṇi aṅgāni.</paragraph>
    <centered line="382">Vikappanasikkhāpadavaṇṇanā niṭṭhitā.</centered>
    <subhead line="383">10. Cīvaraapanidhānasikkhāpadavaṇṇanā</subhead>
    <paragraph line="384" number="377"> Dasamaṃ uttānatthameva. Upasampannassa santakānaṃ pattādīnaṃ apanidhānaṃ, vihesetukāmatā vā hasādhippāyatā vāti imāni panettha dve aṅgāni.</paragraph>
    <centered line="385">Cīvaraapanidhānasikkhāpadavaṇṇanā niṭṭhitā.</centered>
    <centered line="386">Niṭṭhito surāpānavaggo chaṭṭho.</centered>
    <title line="387">7. Sappāṇakavaggo</title>
    <subhead line="388">1. Sañciccasikkhāpadavaṇṇanā</subhead>
    <paragraph line="389" number="382"> Sappāṇakavaggassa <pageBreak edition="Myanmar" number="3.0083" /><pageBreak edition="Vipassana Research Institut" number="3.0075" /> paṭhamasikkhāpade usuṃ saraṃ assati khipatīti <bold>issāso,</bold> dhanusippakusaloti āha <bold>‘‘dhanuggahācariyo’’</bold>ti. Paṭisattuvidhamanatthaṃ dhanuṃ gaṇhantīti dhanuggahā, tesaṃ ācariyo <bold>dhanuggahācariyo</bold>. <bold>Appamattena vattaṃ kātabba</bold>nti yathā te pāṇā na maranti, evaṃ sūpaṭṭhitassatinā senāsane vattaṃ kātabbaṃ. Sesamettha uttānameva. Aṅgānipi manussaviggahe vuttanayena veditabbānīti.</paragraph>
    <centered line="390">Sañciccasikkhāpadavaṇṇanā niṭṭhitā.</centered>
    <subhead line="391">2. Sappāṇakasikkhāpadavaṇṇanā</subhead>
    <paragraph line="392" number="387"> Dutiye <bold>udakasaṇṭhānakappadese</bold>ti yattha bhūmibhāge udakaṃ nikkhittaṃ santiṭṭhati, na sahasā parikkhayaṃ gacchati, tādise padese. Sesamettha uttānameva. Aṅgāni siñcanasikkhāpade vuttanayāneva.</paragraph>
    <centered line="393">Sappāṇakasikkhāpadavaṇṇanā niṭṭhitā.</centered>
    <subhead line="394">3. Ukkoṭanasikkhāpadavaṇṇanā</subhead>
    <paragraph line="395" number="392"> Tatiye <bold>yathāpatiṭṭhitabhāvena patiṭṭhātuṃ na dentī</bold>ti tesaṃ pavattiākāradassanatthaṃ vuttaṃ. Yaṃ pana dhammena adhikaraṇaṃ nihataṃ, taṃ sunihatameva. Sace vippakate kamme paṭikkosati, taṃ saññāpetvāva kātabbaṃ. Itarathā kammañca kuppati, kārakānañca āpatti. Sesamettha uttānameva. Yathādhammaṃ nihatabhāvo, jānanā, ukkoṭanāti imāni panettha tīṇi aṅgāni.</paragraph>
    <centered line="396">Ukkoṭanasikkhāpadavaṇṇanā niṭṭhitā.</centered>
    <subhead line="397">4. Duṭṭhullasikkhāpadavaṇṇanā</subhead>
    <paragraph line="398" number="399"> Catutthe <pageBreak edition="Myanmar" number="3.0084" /><pageBreak edition="Vipassana Research Institut" number="3.0076" /><bold>tassevā</bold>ti yo āpanno, tasseva. <bold>Ārocetī</bold>ti paṭicchādanatthameva mā kassaci ārocesīti vadati. <bold>Vatthupuggalo</bold>ti āpannapuggalo. <bold>Yenassa ārocita</bold>nti yena dutiyena assa tatiyassa ārocitaṃ. <bold>Koṭi chinnā hotī</bold>ti yasmā paṭicchādanapaccayā āpattiṃ āpajjitvāva dutiyena tatiyassa ārocitaṃ, tasmā tappaccayā puna tena āpajjitabbāpattiyā abhāvato āpattiyā koṭi chinnā nāma hoti.</paragraph>
    <paragraph line="399" number="400"><bold>‘‘Anupasampannassa sukkavissaṭṭhi ca kāyasaṃsaggo cāti ayaṃ duṭṭhullaajjhācāro nāmā’’</bold>ti idaṃ duṭṭhullārocanasikkhāpadaṭṭhakathāya na sameti. Vuttañhi tattha (pāci. aṭṭha. 82) ‘‘anupasampannassa duṭṭhullaṃ vā aduṭṭhullaṃ vā ajjhācāranti ettha ādito pañca sikkhāpadāni duṭṭhullo nāma ajjhācāro, sesāni aduṭṭhullo, sukkavissaṭṭhikāyasaṃsaggaduṭṭhullaattakāmā panassa ajjhācāro nāmā’’ti. ‘‘Ārocane anupasampannassa duṭṭhullaṃ aññathā adhippetaṃ, paṭicchādane aññathā’’ti etthāpi visesakāraṇaṃ na dissati, tasmā aṭṭhakathāya pubbenāparaṃ na sameti. Avirodhaṃ icchantena pana vīmaṃsitabbamettha kāraṇaṃ. Sesamettha uttānameva. Upasampannassa duṭṭhullāpattijānanaṃ, paṭicchādetukāmatāya nārocessāmīti dhuranikkhepoti imāni panettha dve aṅgāni.</paragraph>
    <centered line="400">Duṭṭhullasikkhāpadavaṇṇanā niṭṭhitā.</centered>
    <subhead line="401">5. Ūnavīsativassasikkhāpadavaṇṇanā</subhead>
    <paragraph line="402" number="402"> Pañcame <bold>rūpasutta</bold>nti heraññikānaṃ suttaṃ. <bold>Duruttāna</bold>nti akkosavasena duruttānaṃ, duruttattāyeva <bold>durāgatānaṃ. Vacanapathāna</bold>nti ettha vacanameva tadatthaṃ ñātukāmānaṃ ñāpetukāmānañca pathoti vacanapatho. <bold>Dukkhamāna</bold>nti dukkhena khamitabbānaṃ.</paragraph>
    <paragraph line="403" number="404"> Gabbhe <pageBreak edition="Myanmar" number="3.0085" /> sayitakālena saddhiṃ vīsatimaṃ vassaṃ assāti <bold>gabbhavīso. Hāyanavaḍḍhana</bold>nti gabbhamāsesu adhikesu uttarihāyanaṃ, ūnesu vaḍḍhananti veditabbaṃ. <bold>Ekūnavīsativassa</bold>nti dvādasamāse mātukucchismiṃ vasitvā mahāpavāraṇāya jātakālato paṭṭhāya ekūnavīsativassaṃ. <bold>Pāṭipadadivase</bold>ti pacchimikāya vassūpagamanadivase. ‘‘Tiṃsarattidivo māso’’ti <pageBreak edition="Vipassana Research Institut" number="3.0077" /> (a. ni. 3.71; 8.43; vibha. 1023) vacanato <bold>‘‘cattāro māsā parihāyantī’’</bold>ti vuttaṃ. <bold>Vassaṃ ukkaḍḍhantī</bold>ti vassaṃ uddhaṃ kaḍḍhanti, tatiye saṃvacchare ekamāsaṃ adhikamāsavasena pariccajantā vassaṃ uddhaṃ kaḍḍhantīti attho, tasmā tatiyo saṃvaccharo terasamāsiko hoti, saṃvaccharassa pana dvādasamāsikattā aṭṭhārasasu vassesu adhikamāse visuṃ gahetvā <bold>‘‘cha māsā vaḍḍhantī’’</bold>ti vuttaṃ. <bold>Tato</bold>ti chamāsato. <bold>Nikkaṅkhā hutvā</bold>ti adhikamāsehi saddhiṃ paripuṇṇavīsativassattā nibbematikā hutvā. Yaṃ pana vuttaṃ tīsu <bold>gaṇṭhipadesu</bold> ‘‘aṭṭhārasannaṃyeva vassānaṃ adhikamāse gahetvā gaṇitattā sesavassadvayassapi adhikāni divasāni honteva, tāni adhikadivasāni sandhāya ‘nikkaṅkhā hutvā’ti vutta’’nti, taṃ na gahetabbaṃ. Na hi dvīsu vassesu adhikadivasāni nāma visuṃ upalabbhanti tatiye vasse vassukkaḍḍhanavasena adhikamāse pariccatteyeva atirekamāsasambhavato. Tasmā dvīsu vassesu atirekadivasāni nāma visuṃ na sambhavanti.</paragraph>
    <paragraph line="404">Nanu ca ‘‘te dve māse gahetvā vīsativassāni paripuṇṇāni hontī’’ti kasmā vuttaṃ, ekūnavīsativassamhi puna aparasmiṃ vasse pakkhitte vīsativassāni paripuṇṇāni hontīti āha <bold>‘‘ettha pana…pe… vutta’’</bold>nti. Anekatthattā nipātānaṃ <bold>pana</bold>-saddo hi-saddatthe, ettha hīti vuttaṃ hoti. Idañhi vuttassevatthassa samatthanavasena vuttaṃ. Iminā ca imaṃ dīpeti ‘‘yaṃ vuttaṃ ‘ekūnavīsativassaṃ sāmaṇeraṃ nikkhamanīyapuṇṇamāsiṃ atikkamma pāṭipadadivase upasampādentī’ti, tattha gabbhamāsepi aggahetvā dvīhi māsehi aparipuṇṇavīsativassaṃ sandhāya ‘ekūnavīsativassa’nti vuttaṃ, tasmā adhikamāsesu dvīsu gahitesu vīsativassāni paripuṇṇāni nāma hontī’’ti. <bold>Tasmā</bold>ti yasmā gabbhamāsāpi gaṇanūpagā honti, tasmā. <bold>Ekavīsativasso hotī</bold>ti jātadivasato paṭṭhāya vīsativasso samāno gabbhamāsehi saddhiṃ ekavīsativasso hoti.</paragraph>
    <paragraph line="405" number="406"><bold>Aññaṃ</bold><pageBreak edition="Myanmar" number="3.0086" /><bold>upasampādetī</bold>ti upajjhāyo kammavācācariyo vā hutvā upasampādeti. Sesamettha uttānameva. Ūnavīsativassatā, ūnakasaññitā, upasampādananti imāni panettha tīṇi aṅgāni.</paragraph>
    <centered line="406">Ūnavīsativassasikkhāpadavaṇṇanā niṭṭhitā.</centered>
    <subhead line="407">6. Theyyasatthasikkhāpadavaṇṇanā</subhead>
    <paragraph line="408" number="407"> Chaṭṭhasikkhāpadaṃ <pageBreak edition="Vipassana Research Institut" number="3.0078" /> uttānatthameva. Theyyasatthakabhāvo, jānanaṃ, saṃvidhānaṃ, avisaṅketena gamananti imāni panettha cattāri aṅgāni.</paragraph>
    <centered line="409">Theyyasatthasikkhāpadavaṇṇanā niṭṭhitā.</centered>
    <paragraph line="410" number="412"> Sattame natthi kiñci vattabbaṃ.</paragraph>
    <subhead line="411">8. Ariṭṭhasikkhāpadavaṇṇanā</subhead>
    <paragraph line="412" number="417"> Aṭṭhame <bold>bādhayiṃsū</bold>ti haniṃsu. Taṃtaṃsampattiyā vibandhanavasena sattasantānassa antare vemajjhe eti āgacchatīti antarāyo, diṭṭhadhammikādianattho. Anatikkamanaṭṭhena tasmiṃ antarāye niyuttā, antarāyaṃ vā phalaṃ arahanti, antarāyassa vā karaṇasīlāti <bold>antarāyikā</bold>. Tenāha <bold>‘‘antarāyaṃ karontīti antarāyikā’’</bold>ti. <bold>Ānantariyadhammā</bold>ti ānantarikasabhāvā cetanādhammā. Tatrāyaṃ vacanattho – cutianantaraphalaṃ anantaraṃ nāma, tasmiṃ anantare niyuttā, taṃnibbattanena anantarakaraṇasīlā, anantarappayojanāti vā ānantarikā, te eva <bold>ānantariyā</bold>ti vuttā. Kammāni eva antarāyikāti <bold>kammantarāyikā. Mokkhasseva antarāyaṃ karoti, na saggassā</bold>ti micchācāralakkhaṇābhāvato vuttaṃ. Na hi bhikkhuniyā dhammarakkhitabhāvo atthi. Pākatikabhikkhunīvasena cetaṃ vuttaṃ. Ariyāya pana pavattaṃ apāyasaṃvattanikameva, nandamāṇavako cettha nidassanaṃ. Ubhinnaṃ samānacchandatāvasena vā na saggantarāyikatā <pageBreak edition="Myanmar" number="3.0087" />, mokkhantarāyikatā pana mokkhatthāya paṭipattiyā vidūsanato. Abhibhavitvā pana pavattiyaṃ saggantarāyikatāpi na sakkā nivāretunti.</paragraph>
    <paragraph line="413">Ahetukadiṭṭhiakiriyadiṭṭhinatthikadiṭṭhiyova niyatabhāvaṃ pattā <bold>niyatamicchādiṭṭhidhammā. Paṭisandhidhammā</bold>ti paṭisandhicittuppādamāha. Paṇḍakādiggahaṇañcettha nidassanamattaṃ sabbāyapi ahetukapaṭisandhiyā vipākantarāyikabhāvato. Yāhi ariye upavadati, tā cetanā <bold>ariyūpavādā</bold> jātā. <bold>Tato para</bold>nti khamāpanato upari. Yaṃ panettha vattabbaṃ, taṃ dibbacakkhukathāyaṃ vuttameva. <bold>Sañcicca āpannā āpattiyo</bold>ti sañcicca vītikkantā satta āpattikkhandhā. Sañcicca vītikkantañhi antamaso dukkaṭadubbhāsitampi saggamaggaphalānaṃ antarāyaṃ <pageBreak edition="Vipassana Research Institut" number="3.0079" /> karoti. <bold>Yāva bhikkhubhāvaṃ paṭijānāti</bold> pārājikaṃ āpanno, <bold>na vuṭṭhāti</bold> sesagarukāpattiṃ āpanno, <bold>na deseti</bold> lahukāpattiṃ āpanno.</paragraph>
    <paragraph line="414"><bold>Ayaṃ bhikkhū</bold>ti ariṭṭho bhikkhu. <bold>Rasena rasaṃ saṃsanditvā</bold>ti anavajjena paccayaparibhuñjanarasena sāvajjakāmaguṇaparibhogarasaṃ samānetvā. Yoniso paccavekkhaṇena natthi ettha chandarāgoti <bold>nicchandarāgo,</bold> paccayaparibhogo. <bold>Upanento viyā</bold>ti bandhanaṃ upanento viya. ‘‘Ghaṭento viyā’’tipi pāṭho. <bold>Upasaṃharanto viyā</bold>ti sadisataṃ upasaṃharanto viya ekantasāvajje anavajjabhāvapakkhepanato. <bold>Pāpaka</bold>nti lāmakaṭṭhena duggatisampāpanaṭṭhena ca pāpakaṃ. <bold>Mahāsamuddaṃ bandhantena viyā</bold>ti setukaraṇavasena mahāsāgaraṃ bandhantena viya. <bold>Sabbaññutaññāṇena saddhiṃ paṭivirujjhanto</bold>ti sabbaññutaññāṇena ‘‘sāvajja’’nti diṭṭhaṃ ‘‘anavajja’’nti gahaṇena tena saha paṭivirujjhanto. <bold>Āṇācakke</bold>ti paṭhamapārājikasikkhāpadasaṅkhāte, ‘‘abrahmacariyaṃ pahāyā’’tiādidesanāsaṅkhāte ca āṇācakke.</paragraph>
    <paragraph line="415"><bold>Aṭṭhikaṅkalaṃ</bold> nāma uraṭṭhi vā piṭṭhikaṇṭakaṃ vā sīsaṭṭhi vā. Tañhi nimmaṃsattā ‘‘kaṅkala’’nti vuccati. Vigatamaṃsāya hi aṭṭhisaṅkhalikāya ekaṭṭhimhi vā <bold>kaṅkala</bold>-saddo niruḷho. <bold>Anudahanaṭṭhenā</bold>ti anupāyapaṭipattiyā sampati āyatiñca anudahanaṭṭhena. <bold>Mahābhitāpanaṭṭhena</bold> anavaṭṭhitasabhāvatāya, <bold>ittarapaccupaṭṭhānaṭṭhena</bold><pageBreak edition="Myanmar" number="3.0088" /> muhuttakaraṇīyatāya, <bold>tāvakālikaṭṭhena</bold> parehi abhibhavanatāya, <bold>sabbaṅgapaccaṅgapalibhañjanaṭṭhena</bold> bhedanādiadhikaraṇabhāvena, ugghāṭasadisatāya <bold>adhikuṭṭanaṭṭhena,</bold> avaṇe vaṇaṃ uppādetvā anto anupavisanabhāvatāya <bold>vinivijjhanaṭṭhena,</bold> diṭṭhadhammikasamparāyikaanatthanimittatāya <bold>sāsaṅkasappaṭibhayaṭṭhena</bold>.</paragraph>
    <paragraph line="416">Pāḷiyaṃ ‘‘thāmasā parāmāsā’’tiādīsu evamattho veditabbo. <bold>Thāmasā</bold>ti diṭṭhithāmena, tassā diṭṭhiyā thāmagatabhāvenāti attho. <bold>Parāmāsā</bold>ti diṭṭhiparāmāsena, diṭṭhisaṅkhātaparāmāsenāti attho. Diṭṭhiyeva hi dhammasabhāvaṃ atikkamitvā parato āmasanena parāmāso. <bold>Abhinivissā</bold>ti taṇhābhinivesapubbaṅgamena diṭṭhābhinivesena ‘‘idamettha sacca’’nti abhinivisitvā. <bold>Voharatī</bold>ti katheti. <bold>Yato ca kho te bhikkhū</bold>ti yadā te bhikkhū. <bold>Evaṃbyākho ahaṃ, bhante, bhagavatā</bold>ti idaṃ esa attano laddhiṃ nigūhitukāmatāya natthīti vattukāmopi bhagavato ānubhāvena sampaṭicchati. Buddhānaṃ kira sammukhā dve kathā kathetuṃ samattho nāma natthi. <bold>Kassa nu kho nāma tvaṃ moghapurisā</bold>ti tvaṃ moghapurisa kassa khattiyassa vā brāhmaṇassa vā vessassa vā suddassa vā gahaṭṭhassa vā pabbajitassa vā devassa vā manussassa vā mayā evaṃ <pageBreak edition="Vipassana Research Institut" number="3.0080" /> dhammaṃ desitaṃ ājānāsi. Sesamettha uttānameva. Dhammakammatā, samanubhāsanā, appaṭinissajjananti imāni panettha tīṇi aṅgāni.</paragraph>
    <centered line="417">Ariṭṭhasikkhāpadavaṇṇanā niṭṭhitā.</centered>
    <subhead line="418">9. Ukkhittasambhogasikkhāpadavaṇṇanā</subhead>
    <paragraph line="419" number="424"> Navame <bold>payogagaṇanāyā</bold>ti dānaggahaṇappayogagaṇanāya. Saṃvāse kammapariyosānavasena, sahaseyyāya ekasmiṃ nipanne itarassa nipajjanapayogavasena āpattiparicchedo veditabbo. Ettha ca padabhājane ‘‘ekacchanne’’ti avisesena vuttattā nānūpacārepi ekacchanne nipajjantassa āpatti. Teneva <bold>mātikāṭṭhakathāyaṃ</bold> (kaṅkhā. aṭṭha. ukkhittasambhogasikkhāpadavaṇṇanā) vuttaṃ ‘‘saha <pageBreak edition="Myanmar" number="3.0089" /> vā seyyaṃ kappeyyāti nānūpacārepi ekacchanne nipajjeyyā’’ti. Paṇṇattiṃ ajānantena arahatāpi kiriyābyākatacittena āpajjitabbattā <bold>‘‘ticitta’’</bold>nti vuttaṃ. Yaṃ pana <bold>kenaci</bold> vuttaṃ ‘‘ticittanti ettha vipākābyākatacittena saha vā seyyaṃ kappeyyāti evamattho daṭṭhabbo, aññathā sacittakattā sikkhāpadassa kiriyābyākataṃ sandhāya na yujjatī’’ti, taṃ na gahetabbaṃ. Na hi sacittakasikkhāpadavītikkamo arahato na sambhavati. Teneva pathavīkhaṇanādīsu sacittakasikkhāpadesu ticittameva vuttaṃ. Sesamettha uttānameva. Akatānudhammatā, jānanā, sambhogādikaraṇanti imāni panettha tīṇi aṅgāni.</paragraph>
    <centered line="420">Ukkhittasambhogasikkhāpadavaṇṇanā niṭṭhitā.</centered>
    <subhead line="421">10. Kaṇṭakasikkhāpadavaṇṇanā</subhead>
    <paragraph line="422" number="428"> Dasame <bold>pire</bold>ti nipātapadaṃ. Sambodhane vattamānaṃ para-saddena samānatthaṃ vadantīti āha <bold>‘‘para amāmakā’’</bold>ti, amhākaṃ anajjhattikabhūtāti attho. <bold>Pire</bold>ti vā ‘‘parato’’ti iminā samānatthaṃ nipātapadaṃ, tasmā <bold>cara pire</bold>ti parato gaccha, mā idha tiṭṭhāti evampettha attho veditabbo. Sesamettha purimasikkhāpadadvaye vuttanayameva.</paragraph>
    <centered line="423">Kaṇṭakasikkhāpadavaṇṇanā niṭṭhitā.</centered>
    <centered line="424">Niṭṭhito sappāṇakavaggo sattamo.</centered>
    <title line="425">8. Sahadhammikavaggo</title>
    <subhead line="426">1. Sahadhammikasikkhāpadavaṇṇanā</subhead>
    <paragraph line="427" number="434"> Sahadhammikavaggassa <pageBreak edition="Vipassana Research Institut" number="3.0081" /> paṭhamasikkhāpade <bold>vācāya vācāya āpattī</bold>ti anādariyabhayā lesena evaṃ vadantassa āpatti. Sesamettha uttānameva. Upasampannassa paññattena vacanaṃ, asikkhitukāmatāya evaṃ vacananti imāni panettha dve aṅgāni.</paragraph>
    <centered line="428">Sahadhammikasikkhāpadavaṇṇanā niṭṭhitā.</centered>
    <subhead line="429">2. Vilekhanasikkhāpadavaṇṇanā</subhead>
    <paragraph line="430" number="438"> Dutiye <pageBreak edition="Myanmar" number="3.0090" /> vinayassa pariyāpuṇanaṃ <bold>vinayapariyattī</bold>ti āha <bold>‘‘vinayaṃ pariyāpuṇantāna’’</bold>ntiādi. <bold>Sugutto</bold>ti yathā karaṇḍake pakkhittamaṇikkhandho viya na nassati vipattiṃ na pāpuṇāti, evaṃ suṭṭhu gopito. <bold>Surakkhito</bold>ti tasseva pariyāyavacanaṃ. Yathā hi kilesacorehi avilumpanīyo hoti, evaṃ sabbadā sūpaṭṭhitassatitāya suṭṭhu rakkhito. <bold>Kukkuccapakatāna</bold>nti kappiyākappiyaṃ nissāya uppannakukkuccena abhibhūtānaṃ. Sārajjanaṃ sārado, byāmohabhayaṃ. Vigato sārado etassāti <bold>visārado. Sahadhammenā</bold>ti sakāraṇena vacanena. <bold>Suniggahitaṃ niggaṇhātī</bold>ti yathā na puna sīsaṃ ukkhipanti, atha kho appaṭibhānā maṅkubhūtāyeva honti, evaṃ suṭṭhu niggaṇhāti.</paragraph>
    <paragraph line="431"><bold>Alajjitā</bold>ti ya-kāralopena niddeso, alajjitāyāti vuttaṃ hoti. <bold>Aññāṇatā</bold>tiādīsupi eseva nayo. <bold>Mando momūho</bold>ti aññāṇabhāvena <bold>mando,</bold> avisayato <bold>momūho,</bold> mahāmūḷhoti attho.</paragraph>
    <paragraph line="432"><bold>Attapaccatthikā</bold>ti attano paccatthikā. <bold>Vajjiputtakā</bold> dasavatthudīpakā. <bold>Parūpahāraaññāṇakaṅkhāparavitāraṇādivādā</bold>ti ettha ye arahattaṃ paṭijānantānaṃ appatte pattasaññīnaṃ adhimānikānaṃ kuhakānaṃ vā arahattaṃ paṭijānantānaṃ sukkavissaṭṭhiṃ disvā mārakāyikā devatā ‘‘arahato asuciṃ <pageBreak edition="Vipassana Research Institut" number="3.0082" /> upasaṃharantī’’ti maññanti seyyathāpi pubbaseliyā aparaseliyā ca, te <bold>parūpahāravādā</bold>. Yesaṃ pana arahato itthipurisādīnaṃ nāmagottādīsu ñāṇappavattiyā abhāvena atthi arahato <bold>aññāṇaṃ,</bold> tattheva sanniṭṭhānābhāvena atthi arahato <bold>kaṅkhā,</bold> yasmā cassa tāni vatthūni pare vitārenti pakāsenti ācikkhanti, tasmā atthi arahato <bold>paravitāraṇā</bold>ti imā tisso laddhiyo seyyathāpi etarahi pubbaseliyānaṃ, te aññāṇakaṅkhāparavitāraṇavādā. Niggaho pana nesaṃ kathāvatthuppakaraṇe vuttanayeneva veditabbo.</paragraph>
    <paragraph line="433"><bold>Cattāro maggā ca phalāni cā</bold>ti ukkaṭṭhaniddesavasena vuttaṃ, catasso paṭisambhidā tisso vijjā cha abhiññāti ayampi adhigamasaddhammoyeva. <bold>Ca</bold>-kāro <pageBreak edition="Myanmar" number="3.0091" /> vā avuttasampiṇḍanattho daṭṭhabbo. <bold>Keci therā</bold>ti dhammakathikā. <bold>Āhaṃsū</bold>ti paṃsukūlikattherā evaṃ āhaṃsu.</paragraph>
    <paragraph line="434">Kadā panāyaṃ kathā udapādīti? Ayañhettha anupubbikathā (a. ni. aṭṭha. 1.1.130) – imasmiṃ kira dīpe caṇḍālatissamahābhaye sakko devarājā mahāuḷumpaṃ māpetvā bhikkhūnaṃ ārocāpesi ‘‘mahantaṃ bhayaṃ bhavissati, na sammā devo vassissati, bhikkhū paccayehi kilamantā pariyattiṃ sandhāretuṃ na sakkhissanti, paratīraṃ gantvā ayyehi jīvitaṃ rakkhituṃ vaṭṭati. Imaṃ mahāuḷumpaṃ āruyha gacchatha bhante, yesaṃ ettha nisajjaṭṭhānaṃ nappahoti, te kaṭṭhakhaṇḍepi uraṃ ṭhapetvā gacchantu, sabbesaṃ bhayaṃ na bhavissatī’’ti. Tadā samuddatīraṃ patvā saṭṭhi bhikkhū katikaṃ katvā ‘‘amhākaṃ ettha gamanakiccaṃ natthi, mayaṃ idheva hutvā tepiṭakaṃ rakkhissāmā’’ti tato nivattitvā dakkhiṇamalayajanapadaṃ gantvā kandamūlapaṇṇehi jīvikaṃ kappentā vasiṃsu, kāye vahante nisīditvā sajjhāyaṃ karonti, avahante vālikaṃ ussāretvā parivāretvā sīsāni ekaṭṭhāne katvā pariyattiṃ sammasanti. Iminā niyāmena dvādasa saṃvaccharāni sāṭṭhakathaṃ tepiṭakaṃ paripuṇṇaṃ katvā dhārayiṃsu.</paragraph>
    <paragraph line="435">Bhaye vūpasante sattasatā bhikkhū attano gataṭṭhāne sāṭṭhakathe tepiṭake ekakkharampi ekabyañjanampi avināsetvā imameva dīpamāgamma kallagāmajanapade maṇḍalārāmavihāraṃ pavisiṃsu. Therānaṃ āgatapavattiṃ sutvā imasmiṃ dīpe ohīnā saṭṭhi bhikkhū ‘‘there passissāmā’’ti gantvā therehi saddhiṃ tepiṭakaṃ sodhentā ekakkharampi ekabyañjanampi asamentaṃ nāma na passiṃsu. Tasmiṃ ṭhāne therānaṃ ayaṃ kathā udapādi ‘‘pariyatti nu kho sāsanassa mūlaṃ, udāhu paṭipattī’’ti. Paṃsukūlikattherā ‘‘paṭipatti mūla’’nti āhaṃsu, dhammakathikā ‘‘pariyattī’’ti <pageBreak edition="Vipassana Research Institut" number="3.0083" />. Atha ne therā ‘‘tumhākaṃ dvinnampi janānaṃ vacanamatteneva na sakkā viññātuṃ, jinabhāsitaṃ suttaṃ āharathā’’ti āhaṃsu. Suttaṃ āharituṃ na bhāroti –</paragraph>
    <indent line="436">‘‘Ime ca, subhadda, bhikkhū sammā vihareyyuṃ, asuñño loko arahantehi assā’’ti (dī. ni. 2.214). ‘‘Paṭipattimūlakaṃ, mahārāja, satthusāsanaṃ <pageBreak edition="Myanmar" number="3.0092" />, paṭipattisārakaṃ, mahārāja, satthusāsanaṃ, paṭipatti tiṭṭhantī tiṭṭhatī’’ti (mi. pa. 4.1.7) –</indent>
    <unindented line="437">Suttaṃ āhariṃsu.</unindented>
    <paragraph line="438">Imaṃ suttaṃ sutvā dhammakathikā attano vādaṭṭhapanatthāya imaṃ suttaṃ āhariṃsu –</paragraph>
    <gatha1 line="439">‘‘Yāva tiṭṭhanti suttantā, vinayo yāva dippati;</gatha1>
    <gathalast line="440">Tāva dakkhanti ālokaṃ, sūriye abbhuṭṭhite yathā.</gathalast>
    <gatha1 line="441">‘‘Suttantesu asantesu, pamuṭṭhe vinayamhi ca;</gatha1>
    <gathalast line="442">Tamo bhavissati loke, sūriye atthaṅgate yathā.</gathalast>
    <gatha1 line="443">‘‘Suttante rakkhite sante, paṭipatti hoti rakkhitā;</gatha1>
    <gathalast line="444">Paṭipattiyaṃ ṭhito dhīro, yogakkhemā na dhaṃsatī’’ti.</gathalast>
    <paragraph line="445">Imasmiṃ sutte āhaṭe paṃsukūlikattherā tuṇhī ahesuṃ. Dhammakathikattherānaṃyeva vacanaṃ purato ahosi. Yathā hi gavasatassa gavasahassassa vā antare paveṇipālikāya dhenuyā asati so vaṃso sā paveṇī na ghaṭīyati, evameva āraddhavipassakānaṃ bhikkhūnaṃ satepi sahassepi vijjamāne pariyattiyā asati ariyamaggapaṭivedho nāma na hoti. Yathā ca nidhikumbhiyā jānanatthāya pāsāṇapiṭṭhe akkharesu upanibaddhesu yāva akkharāni dharanti, tāva nidhikumbhī naṭṭhā nāma na hoti, evameva pariyattiyā dharamānāya sāsanaṃ antarahitaṃ nāma na hotīti. <bold>Tassādheyyo</bold>ti tassāyatto.</paragraph>
    <paragraph line="446" number="439"><bold>So</bold><pageBreak edition="Vipassana Research Institut" number="3.0084" /><bold>panā</bold>ti so pātimokkho. Sesamettha uttānameva. Garahitukāmatā, upasampannassa santike sikkhāpadavivaṇṇanañcāti imāni panettha dve aṅgāni.</paragraph>
    <centered line="447">Vilekhanasikkhāpadavaṇṇanā niṭṭhitā.</centered>
    <subhead line="448">3. Mohanasikkhāpadavaṇṇanā</subhead>
    <paragraph line="449" number="443"> Tatiyaṃ <pageBreak edition="Myanmar" number="3.0093" /> uttānameva. Mohāropanaṃ, mohetukāmatā, vuttanayena sutabhāvo, mohananti imāni panettha cattāri aṅgāni.</paragraph>
    <centered line="450">Mohanasikkhāpadavaṇṇanā niṭṭhitā.</centered>
    <subhead line="451">4. Pahārasikkhāpadavaṇṇanā</subhead>
    <paragraph line="452" number="452"> Catutthe <bold>rattacitto</bold>ti kāyasaṃsaggarāgena rattacitto. Sace pana methunarāgena ratto pahāraṃ deti, dukkaṭameva. Sesamettha uttānameva. Kupitatā, na mokkhādhippāyatā, upasampannassa pahāradānanti imāni panettha tīṇi aṅgāni.</paragraph>
    <centered line="453">Pahārasikkhāpadavaṇṇanā niṭṭhitā.</centered>
    <subhead line="454">5. Talasattikasikkhāpadavaṇṇanā</subhead>
    <paragraph line="455" number="457"> Pañcame <bold>na paharitukāmatāya dinnattā dukkaṭa</bold>nti ettha paharitukāmatāya pahaṭe purimasikkhāpadena pācittiyaṃ, uccāretukāmatāya kevalaṃ uggiraṇamatte kate iminā pācittiyaṃ. Iminā pana virajjhitvā pahāro dinno, tasmā dukkaṭaṃ. Kimidaṃ dukkaṭaṃ pahārapaccayā, udāhu uggiraṇapaccayāti? Tattha keci tāva vadanti ‘‘pahārapaccayā eva dukkaṭaṃ, uggiraṇapaccayā pācittiyanti sadukkaṭaṃ pācittiyaṃ yujjati. Purimañhi uggiraṇaṃ, pacchā pahāro, na ca pacchā pahāraṃ nissāya purimaṃ uggiraṇaṃ anāpattivatthukaṃ bhavitumarahatī’’ti.</paragraph>
    <paragraph line="456">Mayaṃ <pageBreak edition="Vipassana Research Institut" number="3.0085" /> panettha evaṃ takkayāma ‘‘uggiraṇassa attano sabhāveneva asaṇṭhitattā tappaccayā pācittiyena na bhavitabbaṃ, asuddhacittena katapayogattā pana na sakkā ettha anāpattiyā bhavitunti dukkaṭaṃ vuttaṃ. ‘Na paharitukāmatāya dinnattā’ti iminā ca pahārapaccayā purimasikkhāpadena pācittiyāsambhave kāraṇaṃ vuttaṃ, na pana pahārapaccayā dukkaṭasambhave. Na hi apaharitukāmatāya pahāre dinne <pageBreak edition="Myanmar" number="3.0094" /> purimasikkhāpadena pahārapaccayā pācittiyena dukkaṭena vā bhavituṃ yutta’’nti. ‘‘Tiracchānādīnaṃ asucikaraṇādiṃ disvā kujjhitvāpi uggirantassa mokkhādhippāyo evā’’ti vadanti. Sesamettha uttānameva. Kupitatā, na mokkhādhippāyatā, upasampannassa talasattiuggiraṇanti imāni panettha tīṇi aṅgāni.</paragraph>
    <centered line="457">Talasattikasikkhāpadavaṇṇanā niṭṭhitā.</centered>
    <subhead line="458">6. Amūlakasikkhāpadavaṇṇanā</subhead>
    <paragraph line="459" number="459"> Chaṭṭhaṃ uttānatthameva. Upasampannatā, saṅghādisesassa amūlakatā, anuddhaṃsanā, taṅkhaṇavijānanāti imāni panettha cattāri aṅgāni.</paragraph>
    <centered line="460">Amūlakasikkhāpadavaṇṇanā niṭṭhitā.</centered>
    <subhead line="461">7. Sañciccasikkhāpadavaṇṇanā</subhead>
    <paragraph line="462" number="464"> Sattamampi uttānatthameva. Upasampannatā, aphāsukāmatā, kukkuccuppādananti imāni panettha tīṇi aṅgāni.</paragraph>
    <centered line="463">Sañciccasikkhāpadavaṇṇanā niṭṭhitā.</centered>
    <subhead line="464">8. Upassutisikkhāpadavaṇṇanā</subhead>
    <paragraph line="465" number="471"> Aṭṭhame <bold>sutisamīpa</bold>nti saddasamīpaṃ. Suyyatīti hi suti, saddassetaṃ adhivacanaṃ. Tassa samīpaṃ <bold>upassuti,</bold> saddasamīpanti vuttaṃ hoti. <bold>Gaṇṭhipadesu</bold> ca suyyatīti sutīti saddova vutto. Yattha pana ṭhitena sakkā hoti saddaṃ sotuṃ, tattha tiṭṭhanto saddasamīpe ṭhito nāma hotīti <pageBreak edition="Vipassana Research Institut" number="3.0086" /> āha <bold>‘‘yattha ṭhatvā’’</bold>tiādi. Keci pana ‘‘suṇāti etthāti suti. Yattha ṭhito suṇāti, tassa ṭhānassetaṃ nāmaṃ. Tassa samīpaṃ upassutī’’ti vadanti, evaṃ pana gayhamāne yasmiṃ ṭhāne ṭhito suṇāti, tassa <pageBreak edition="Myanmar" number="3.0095" /> āsanne aññasmiṃ padese tiṭṭhatīti āpajjati. Aṭṭhakathāyañca <bold>upassuti</bold>-saddasseva atthaṃ dassetuṃ ‘‘yattha ṭhatvā sakkā hoti, tesaṃ vacanaṃ sotu’’nti vuttaṃ, na <bold>suti</bold>-saddassa. Tasmā pubbanayovettha pasatthataro. Atha vā upecca suyyati etthāti <bold>upassuti,</bold> ṭhānaṃ. Yaṃ ṭhānaṃ upagatena sakkā hoti kathentānaṃ saddaṃ sotuṃ, tatthāti evamattho gahetabbo. <bold>Mantenta</bold>nti bhummatthe upayogavacananti āha <bold>‘‘mantayamāne’’</bold>ti.</paragraph>
    <paragraph line="466" number="473"><bold>Ekaparicchedānī</bold>ti ‘‘siyā kiriyaṃ, siyā akiriya’’nti iminā nayena ekaparicchedāni. Imāni hi tīṇi sikkhāpadāni kadāci kiriyato samuṭṭhahanti, kadāci akiriyato, na ekakkhaṇeyeva kiriyākiriyato samuṭṭhahanti. Sesamettha uttānameva. Upasampannatā, codanādhippāyo, savananti imāni panettha tīṇi aṅgāni.</paragraph>
    <centered line="467">Upassutisikkhāpadavaṇṇanā niṭṭhitā.</centered>
    <subhead line="468">9. Kammapaṭibāhanasikkhāpadavaṇṇanā</subhead>
    <paragraph line="469" number="474"> Navamaṃ uttānatthameva. Dhammakammatā, dhammakammanti saññā, chandaṃ datvā khiyyananti imāni panettha tīṇi aṅgāni.</paragraph>
    <centered line="470">Kammapaṭibāhanasikkhāpadavaṇṇanā niṭṭhitā.</centered>
    <subhead line="471">10. Chandaṃ adatvā gamanasikkhāpadavaṇṇanā</subhead>
    <paragraph line="472" number="479"> Dasamaṃ uttānatthameva. Vinicchayakathāya pavattamānatā, dhammakammatā, dhammakammasaññitā, samānasīmāyaṃ ṭhitatā, samānasaṃvāsakatā, kopetukāmatāya hatthapāsavijahananti imāni panettha cha aṅgāni.</paragraph>
    <centered line="473">Chandaṃ adatvā gamanasikkhāpadavaṇṇanā niṭṭhitā.</centered>
    <subhead line="474">11. Dubbalasikkhāpadavaṇṇanā</subhead>
    <paragraph line="475" number="484"> Ekādasamampi <pageBreak edition="Myanmar" number="3.0096" /><pageBreak edition="Vipassana Research Institut" number="3.0087" /> uttānatthameva. Upasampannatā, dhammena laddhasammutitā, saṅghena saddhiṃ vikappanupagacīvaradānaṃ, pacchā khīyitukāmatāya khiyyanāti imāni panettha cattāri aṅgāni.</paragraph>
    <centered line="476">Dubbalasikkhāpadavaṇṇanā niṭṭhitā.</centered>
    <paragraph line="477" number="489"> Dvādasame natthi kiñci vattabbaṃ.</paragraph>
    <centered line="478">Niṭṭhito sahadhammikavaggo aṭṭhamo.</centered>
    <title line="479">9. Rājavaggo</title>
    <subhead line="480">1. Antepurasikkhāpadavaṇṇanā</subhead>
    <paragraph line="481" number="497-499"> Rājavaggassa paṭhamasikkhāpade aṭṭhakathāyaṃ sabbaṃ uttānatthameva. Pāḷiyaṃ pana ayamanuttānapadattho. <bold>Kataṃ vā karissanti vā</bold>ti methunavītikkamanaṃ kataṃ vā karissanti vā. <bold>Imesa</bold>nti padaṃ vibhattivipariṇāmaṃ katvā ubhayattha yojetabbaṃ ‘‘imehi kataṃ ime karissantī’’ti. <bold>Ratana</bold>nti maṇiratanādīsu yaṃkiñci. <bold>Ubhato</bold>ti dvīhi pakkhehi. ‘‘Ubhato sujāto’’ti ettake vutte yehi kehici dvīhi bhāgehi sujātatā viññāyeyya, <bold>sujāta</bold>-saddo ca ‘‘sujāto cārudassano’’tiādīsu ārohasampattipariyāyoti jātivaseneva sujātataṃ vibhāvetuṃ <bold>‘‘mātito ca pitito cā’’</bold>ti vuttaṃ. Anorasaputtavasenapi loke mātupitusamaññā dissati, idha pana sā orasaputtavaseneva icchitāti dassetuṃ <bold>‘‘saṃsuddhagahaṇiko’’</bold>ti vuttaṃ. Gabbhaṃ gaṇhāti dhāretīti gahaṇī, gabbhāsayasaññito mātukucchippadeso. Saṃsuddhā gahaṇī assāti <bold>saṃsuddhagahaṇiko,</bold> saṃsuddhā tassa mātukucchīti vuttaṃ hoti. ‘‘Samavepākiniyā gahaṇiyā’’ti <pageBreak edition="Vipassana Research Institut" number="3.0088" /> ettha pana yathābhuttassa āhārassa vipācanavasena gaṇhanato achaḍḍanato kammajatejodhātu ‘‘gahaṇī’’ti vuccati.</paragraph>
    <paragraph line="482"><bold>Yāva</bold><pageBreak edition="Myanmar" number="3.0097" /><bold>sattamā pitāmahayugā</bold>ti ettha pitu pitā pitāmaho, pitāmahassa yugaṃ pitāmahayugaṃ. ‘‘Yuga’’nti āyuppamāṇaṃ vuccati. Abhilāpamattameva cetaṃ, atthato pana pitāmahoyeva pitāmahayugaṃ. Pitā ca mātā ca pitaro, pitūnaṃ pitaro pitāmahā, tesaṃ yugo pitāmahayugo, tasmā yāva sattamā pitāmahayugā, pitāmahadvandāti evamettha attho daṭṭhabbo. Evañhi pitāmahaggahaṇeneva mātāmahopi gahito hoti. <bold>Yuga</bold>-saddo cettha ekasesena daṭṭhabbo yugo ca yugo ca yugoti. Evañhi tattha tattha dvandaṃ gahitameva hoti, tasmā tato uddhaṃ sabbepi pubbapurisā pitāmahayugaggahaṇeneva gahitā. Evaṃ yāva sattamo pitāmahayugo, tāva saṃsuddhagahaṇiko.</paragraph>
    <paragraph line="483"><bold>Akkhitto</bold>ti ‘‘apanetha etaṃ, kiṃ iminā’’ti evaṃ akkhitto anavakkhitto. <bold>Anupakuṭṭho</bold>ti na upakuṭṭho, na akkosaṃ vā nindaṃ vā pattapubbo. Kena kāraṇenāti āha <bold>‘‘jātivādenā’’</bold>ti. Ettha ca ‘‘ubhato…pe… pitāmahayugā’’ti etena tassa yonidosābhāvo dassito saṃsuddhagahaṇikabhāvakittanato, ‘‘akkhitto’’ti iminā kiriyāparādhābhāvo. Kiriyāparādhena hi sattā khepaṃ pāpuṇanti. ‘‘Anupakuṭṭho’’ti iminā ayuttasaṃsaggābhāvo. Ayuttasaṃsaggañhi paṭicca sattā akkosaṃ labhanti. Sesamettha uttānameva. Khattiyatā, abhisittatā, ubhinnampi sayanigharato anikkhantatā, appaṭisaṃviditatā, indakhīlātikkamoti imāni panettha pañca aṅgāni.</paragraph>
    <centered line="484">Antepurasikkhāpadavaṇṇanā niṭṭhitā.</centered>
    <subhead line="485">2. Ratanasikkhāpadavaṇṇanā</subhead>
    <paragraph line="486" number="502"> Dutiye <bold>mahālataṃ nāmā</bold>ti patikulaṃ gacchantiyā kira tassā pitā mahālatāpiḷandhanaṃ nāma kārāpesi. Tasmiṃ piḷandhane catasso vajiranāḷiyo tattha tattha appetabbaṭṭhāne appanavasena viniyogaṃ agamaṃsu, muttānaṃ ekādasa nāḷiyo, pavāḷassa dvāvīsati nāḷiyo, maṇīnaṃ tettiṃsa nāḷiyo. Iti etehi ca aññehi ca veḷuriyalohitaṅkamasāragallādīhi sattavaṇṇehi ca ratanehi niṭṭhānaṃ agamāsi <pageBreak edition="Myanmar" number="3.0098" />. Taṃ sīse paṭimukkaṃ <pageBreak edition="Vipassana Research Institut" number="3.0089" /> yāva pādapiṭṭhiyā bhassati, pañcannaṃ hatthīnaṃ balaṃ dhārayamānāva itthī naṃ dhāretuṃ sakkoti. Taṃ sandhāyetaṃ vuttaṃ.</paragraph>
    <paragraph line="487" number="506"> Āvasathassa pana suppapāto vā musalapāto vā upacāro nāmāti yojetabbaṃ. <bold>Āvasatho</bold>ti cettha antoārāme vā hotu aññattha vā, attano vasanaṭṭhānaṃ vuccati. <bold>Chandenapi bhayenapī</bold>ti vaḍḍhakīādīsu chandena, rājavallabhesu bhayena. <bold>Tameva bhikkhuṃ āsaṅkantī</bold>ti vissaritvā gamanakāle attano pacchato aññassābhāvā āsaṅkanti. <bold>Patirūpaṃ</bold> nāma ratanasammate paṃsukūlaggahaṇaṃ vā ratane nirussukkagamanaṃ vā. Yadi hi taṃ ratanasammataṃ āmāsaṃ ce, ‘‘natthi etassa sāmī’’ti paṃsukūlaṃ gahessati. Anāmāsaṃ ce, ‘‘natthi etassa sāmī’’ti paṃsukūlachinnapalibodho nirapekkho gamissati. <bold>Samādapetvā</bold>ti aññaṃ samādapetvā, ‘‘uddissa ariyā tiṭṭhanti, esā ariyānayācanā’’ti (jā. 1.7.59) vuttanayena yācitvāti attho. Sesamettha uttānameva. Ananuññātakaraṇaṃ, parasantakatā, vissāsaggāhapaṃsukūlasaññānaṃ abhāvo, uggahaṇaṃ vā uggahāpanaṃ vāti imāni panettha cattāri aṅgāni.</paragraph>
    <centered line="488">Ratanasikkhāpadavaṇṇanā niṭṭhitā.</centered>
    <subhead line="489">3. Vikālagāmappavisanasikkhāpadavaṇṇanā</subhead>
    <paragraph line="490" number="508"> Tatiye <bold>ariyamaggassā</bold>ti ettha saggamaggopi saṅgahetabbo. Aniyyānikattā saggamokkhamaggānaṃ tiracchānabhūtā hi kathā <bold>tiracchānakathā. Tiracchānabhūta</bold>nti tirokaraṇabhūtaṃ vibandhanabhūtaṃ. <bold>Rājapaṭisaṃyuttaṃ katha</bold>nti (dī. ni. aṭṭha. 1.17; ma. ni. aṭṭha. 2.223; saṃ. ni. aṭṭha. 3.5.1080; a. ni. aṭṭha. 3.10.69-70) rājānaṃ ārabbha ‘‘mahāsammato mandhātā dhammāsoko evaṃmahānubhāvo’’tiādinā nayena pavattakathaṃ. Ettha ca ‘‘asuko rājā abhirūpo dassanīyo’’tiādinā nayena gehassitakathāva tiracchānakathā hoti. ‘‘Sopi nāma evaṃmahānubhāvo khayaṃ gato’’ti evaṃ pavattā pana aniccatāpaṭisaṃyuttā kammaṭṭhānabhāve tiṭṭhati. <bold>Coresupi</bold> ‘‘mūladevo evaṃmahānubhāvo, meghamālo evaṃmahānubhāvo’’ti <pageBreak edition="Myanmar" number="3.0099" /> tesaṃ kammaṃ paṭicca ‘‘aho sūrā’’ti gehassitakathāva tiracchānakathā. <bold>Yuddhepi</bold> bharatayuddhādīsu ‘‘asukena asuko evaṃ mārito evaṃ viddho’’ti kāmassādavaseneva kathā tiracchānakathā. ‘‘Tepi nāma khayaṃ gatā’’ti evaṃ pavattā pana sabbattha kammaṭṭhānameva hoti.</paragraph>
    <paragraph line="491">Apica <pageBreak edition="Vipassana Research Institut" number="3.0090" /><bold>annā</bold>dīsu ‘‘evaṃ vaṇṇavantaṃ gandhavantaṃ rasavantaṃ phassasampannaṃ khādimha bhuñjimha pivimha paribhuñjimhā’’ti kāmassādavasena kathetuṃ na vaṭṭati, sātthakaṃ pana katvā ‘‘pubbe evaṃ vaṇṇādisampannaṃ annaṃ pānaṃ vatthaṃ sayanaṃ mālāgandhaṃ sīlavantānaṃ adamha, cetiyapūjaṃ akarimhā’’ti kathetuṃ vaṭṭati. <bold>Ñātikathā</bold>dīsupi ‘‘amhākaṃ ñātakā sūrā samatthā’’ti vā ‘‘pubbe mayaṃ evaṃ vicitrehi yānehi vicarimhā’’ti vā assādavasena vattuṃ na vaṭṭati, sātthakaṃ pana katvā ‘‘tepi no ñātakā khayaṃ gatā’’ti vā ‘‘pubbe mayaṃ evarūpā upāhanā saṅghassa adamhā’’ti vā kathetabbaṃ. <bold>Gāmakathāpi</bold> suniviṭṭhadunniviṭṭhasubhikkhadubbhikkhādivasena vā ‘‘asukagāmavāsino sūrā samatthā’’ti vā evaṃ assādavasena na vaṭṭati, sātthakaṃ pana katvā ‘‘saddhā pasannā’’ti vā ‘‘khayavayaṃ gatā’’ti vā vattuṃ vaṭṭati. <bold>Nigamanagarajanapadakathāsupi</bold> eseva nayo.</paragraph>
    <paragraph line="492"><bold>Itthikathāpi</bold> vaṇṇasaṇṭhānādīni paṭicca assādavasena na vaṭṭati, ‘‘saddhā pasannā, khayaṃ gatā’’ti evaṃ vattuṃ vaṭṭati. <bold>Sūrakathāpi</bold> ‘‘nandimitto nāma yodho sūro ahosī’’ti assādavasena na vaṭṭati, ‘‘saddho ahosi, khayaṃ gato’’ti evameva vaṭṭati. <bold>Visikhākathāpi</bold> ‘‘asukā visikhā suniviṭṭhā dunniviṭṭhā sūrā samatthā’’ti assādavaseneva na vaṭṭati, ‘‘saddhā pasannā, khayaṃ gatā’’icceva vaṭṭati.</paragraph>
    <paragraph line="493"><bold>Kumbhaṭṭhānakathā</bold>ti kuṭaṭṭhānakathā udakatitthakathā vuccati, kumbhadāsīkathā vā. Sāpi ‘‘pāsādikā naccituṃ gāyituṃ chekā’’ti assādavasena na vaṭṭati, ‘‘saddhā pasannā’’tiādinā nayeneva vaṭṭati. <bold>Pubbapetakathā</bold>ti atītañātikathā. Tattha vattamānañātikathāsadisova vinicchayo.</paragraph>
    <paragraph line="494"><bold>Nānattakathā</bold>ti purimapacchimakathāvimuttā avasesā nānāsabhāvā niratthakakathā. <bold>Lokakkhāyikā</bold>ti ‘‘ayaṃ loko kena nimmito, asukena <pageBreak edition="Myanmar" number="3.0100" /> pajāpatinā brahmunā issarena vā nimmito, kāko seto aṭṭhīnaṃ setattā, bakā rattā lohitassa rattattā’’ti evamādikā lokāyatavitaṇḍasallāpakathā. Uppattiṭhitisaṃhārādivasena lokaṃ akkhāyatīti <bold>lokakkhāyikā</bold>. <bold>Samuddakkhāyikā</bold> nāma kasmā samuddo sāgaro, sāgarassa rañño puttehi khatattā sāgaro. Khato amhehīti hatthamuddāya niveditattā samuddoti evamādikā niratthakā samuddakkhāyikakathā.</paragraph>
    <paragraph line="495">Iti bhavo iti abhavoti yaṃ vā taṃ vā niratthakakāraṇaṃ vatvā pavattitakathā <bold>itibhavābhavakathā</bold>. Ettha ca <bold>bhavo</bold>ti sassataṃ, <bold>abhavo</bold>ti ucchedaṃ. <bold>Bhavo</bold>ti vuddhi, <bold>abhavo</bold>ti hāni <pageBreak edition="Vipassana Research Institut" number="3.0091" />. <bold>Bhavo</bold>ti kāmasukhaṃ, <bold>abhavo</bold>ti attakilamatho. Iti imāya chabbidhāya itibhavābhavakathāya saddhiṃ bāttiṃsa tiracchānakathā nāma hoti. Atha vā pāḷiyaṃ sarūpato anāgatāpi araññapabbatanadīdīpakathā <bold>iti</bold>-saddena saṅgahetvā chattiṃsa tiracchānakathāti vuccati. <bold>Iti vā</bold>ti hi ettha <bold>iti</bold>-saddo pakāratthe, <bold>vā</bold>-saddo vikappatthe. Idaṃ vuttaṃ hoti – ‘‘evaṃpakāraṃ ito aññaṃ vā tādisaṃ niratthakakathaṃ kathentī’’ti. Ādiatthe vā <bold>iti</bold>-saddo ‘‘iti vā iti evarūpā naccagītavāditavisūkadassanā paṭivirato’’tiādīsu (dī. ni. 1.10, 194) viya, evamādiṃ aññampi tādisaṃ kathaṃ kathentīti attho.</paragraph>
    <paragraph line="496" number="512"><bold>Aparikkhittassa gāmassa upacāro adinnādāne vuttanayeneva veditabbo</bold>ti iminā dutiyaleḍḍupāto idha upacāroti dasseti. Sesamettha uttānameva. Santaṃ bhikkhuṃ anāpucchanā, anuññātakāraṇābhāvo, vikāle gāmappavisananti imāni panettha tīṇi aṅgāni.</paragraph>
    <centered line="497">Vikālagāmappavisanasikkhāpadavaṇṇanā niṭṭhitā.</centered>
    <subhead line="498">4. Sūcigharasikkhāpadavaṇṇanā</subhead>
    <paragraph line="499" number="517"> Catutthe <bold>taṃ assa atthī</bold>ti paṭhamaṃ bhinditvā pacchā desetabbattā taṃ bhedanakaṃ tassa pācittiyassa atthīti <bold>bhedanakaṃ,</bold> pācittiyaṃ. Assatthiatthe <pageBreak edition="Myanmar" number="3.0101" /> a-kārapaccayo daṭṭhabbo. <bold>Vāsijaṭe</bold>ti vāsidaṇḍake. Sesamettha uttānameva. Sūcigharatā, aṭṭhimayāditā, attano atthāya karaṇaṃ vā kārāpetvā vā paṭilābhoti imāni panettha tīṇi aṅgāni.</paragraph>
    <centered line="500">Sūcigharasikkhāpadavaṇṇanā niṭṭhitā.</centered>
    <subhead line="501">5. Mañcapīṭhasikkhāpadavaṇṇanā</subhead>
    <paragraph line="502" number="522"> Pañcame <bold>chedanakaṃ vuttanayamevā</bold>ti chedanameva chedanakaṃ, taṃ tassa atthīti <bold>chedanaka</bold>nti imamatthaṃ atidissati. Sesamettha uttānameva. Pamāṇātikkantamañcapīṭhatā, attano atthāya karaṇaṃ vā kārāpetvā vā paṭilābhoti imāni panettha dve aṅgāni.</paragraph>
    <centered line="503">Mañcapīṭhasikkhāpadavaṇṇanā niṭṭhitā.</centered>
    <subhead line="504">6. Tūlonaddhasikkhāpadavaṇṇanā</subhead>
    <paragraph line="505" number="526"> Chaṭṭhe <pageBreak edition="Vipassana Research Institut" number="3.0092" /><bold>tūlaṃ pakkhipitvā</bold>ti heṭṭhā cimilikaṃ pattharitvā tassa upari tūlaṃ pakkhipitvāti attho. <bold>Poṭakitūla</bold>nti erakatūlādi yaṃkiñci tiṇajātīnaṃ tūlaṃ. Sesamettha uttānameva. Tūlonaddhamañcapīṭhatā, attano atthāya karaṇaṃ vā kārāpetvā vā paṭilābhoti imāni panettha dve aṅgāni. Attanā kārāpitassa hi paṭilābhamatteneva pācittiyaṃ. Teneva padabhājane ‘‘paṭilābhena uddāletvā pācittiyaṃ desetabba’’nti vuttaṃ. <bold>Kenaci</bold> pana ‘‘paṭilābhena uddāletvā pācittiyaṃ desetabbanti ettha kiñcāpi paṭilābhamatteneva pācittiyaṃ viya dissati, paribhogeyeva āpatti daṭṭhabbā. ‘Aññena kataṃ paṭilabhitvā paribhuñjati, āpatti dukkaṭassā’ti vacanaṃ ettha sādhaka’’nti vuttaṃ, taṃ tassa matimattaṃ. Na hi ‘‘aññena kataṃ paṭilabhitvā paribhuñjati, āpatti dukkaṭassā’’ti idaṃ attanā kārāpitaṃ sandhāya vuttaṃ, karaṇakārāpanapaccayā ca iminā sikkhāpadena pācittiyaṃ vuttaṃ, na paribhogapaccayā. ‘‘Na, bhikkhave, tūlonaddhaṃ mañcaṃ vā pīṭhaṃ vā paribhuñjitabbaṃ, yo paribhuñjeyya, āpatti dukkaṭassā’’ti hi khandhake <pageBreak edition="Myanmar" number="3.0102" /> vuttattā attanā vā kataṃ hotu aññena vā, paribhuñjantassa paribhogapaccayā dukkaṭameva, na pācittiyaṃ.</paragraph>
    <centered line="506">Tūlonaddhasikkhāpadavaṇṇanā niṭṭhitā.</centered>
    <subhead line="507">7. Nisīdanasikkhāpadavaṇṇanā</subhead>
    <paragraph line="508" number="531"> Sattame yaṃ vattabbaṃ, taṃ nisīdanasanthatasikkhāpade vuttameva. Nisīdanassa pamāṇātikkantatā, attano atthāya karaṇaṃ vā kārāpetvā vā paṭilābhoti imāni panettha dve aṅgāni.</paragraph>
    <centered line="509">Nisīdanasikkhāpadavaṇṇanā niṭṭhitā.</centered>
    <paragraph line="510" number="537-542"> Aṭṭhamanavamadasamesu <pageBreak edition="Vipassana Research Institut" number="3.0093" /> natthi vattabbaṃ, aṅgānipi sattameva vuttanayeneva veditabbāni.</paragraph>
    <centered line="511">Niṭṭhito rājavaggo navamo.</centered>
    <centered line="512">Iti samantapāsādikāya vinayaṭṭhakathāya sāratthadīpaniyaṃ</centered>
    <centered line="513">Khuddakavaṇṇanā samattā.</centered>
    <centered line="514">Pācittiyakaṇḍaṃ niṭṭhitaṃ.</centered>
  </content>
</document>