<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin02t.tik31.xml</normativeSource>
    <archivePath>roman/tika/vinayapitaka (tika)/saratthadipani-tika-3/12. sattasatikakkhandhakam.xml</archivePath>
    <baseFileName>12. sattasatikakkhandhakam</baseFileName>
    <titlePath>12. Sattasatikakkhandhakaṃ - Sāratthadīpanī-ṭīkā-3 - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">12. Sattasatikakkhandhakaṃ</chapter>
    <subhead line="2">Dasavatthukathāvaṇṇanā</subhead>
    <paragraph line="3" number="446"> Sattasatikakkhandhake <pageBreak edition="Myanmar" number="3.0452" /><pageBreak edition="Vipassana Research Institut" number="3.0412" /><bold>nikkhittamaṇisuvaṇṇā</bold>ti rūpiyasikkhāpadeneva paṭikkhittamaṇisuvaṇṇā. Tattha maṇiggahaṇena sabbaṃ dukkaṭavatthu, suvaṇṇaggahaṇena sabbaṃ pācittiyavatthu gahitaṃ hoti. <bold>Bhikkhaggenā</bold>ti bhikkhugaṇanāya.</paragraph>
    <paragraph line="4" number="447"><bold>Upakkilesā</bold>ti virocituṃ adatvā upakkiliṭṭhabhāvakaraṇena upakkilesā. <bold>Mahikā</bold>ti himaṃ. Dhūmo ca rajo ca <bold>dhūmarajo</bold>. Ettha purimā tayo asampattaupakkilesā, rāhu pana sampattaupakkilesavasena kathitoti veditabbo. <bold>Samaṇabrāhmaṇā na tapanti na bhāsanti na virocantī</bold>ti guṇapatāpena na tapanti guṇobhāsena na bhāsanti guṇavirocanena na virocanti. <bold>Surāmerayapānā appaṭiviratā</bold>ti pañcavidhāya surāya catubbidhassa ca merayassa pānato aviratā.</paragraph>
    <paragraph line="5"><bold>Avijjānivuṭā</bold>ti avijjāya nivāritā pihitā. <bold>Piyarūpābhinandino</bold>ti piyarūpaṃ sātarūpaṃ abhinandamānā tussamānā. <bold>Sādiyantī</bold>ti gaṇhanti. <bold>Aviddasū</bold>ti andhabālā. <bold>Sarajā</bold>ti sakilesarajā. <bold>Magā</bold>ti migasadisā. Tasmiṃ tasmiṃ visaye bhave vā netīti netti, taṇhāyetaṃ adhivacanaṃ. Tāya saha vattantīti <bold>sanettikā</bold>.</paragraph>
    <paragraph line="6" number="448"><bold>Taṃ parisaṃ etadavocā</bold>ti (saṃ. ni. aṭṭha. 3.4.362) tassa kira evaṃ ahosi ‘‘kulaputtā pabbajantā puttadārañceva jātarūparajatañca pahāyeva pabbajanti, na ca sakkā yaṃ pahāya pabbajitā taṃ etehi gāhetu’’nti nayaggāhe ṭhatvā etaṃ <bold>‘‘mā ayyā’’</bold>tiādivacanaṃ avoca. <bold>Ekaṃseneta</bold>nti etaṃ pañcakāmaguṇakappanaṃ ‘‘assamaṇadhammo asakyaputtiyadhammo’’ti ekaṃsena dhāreyyāsi.</paragraph>
    <paragraph line="7"><bold>Tiṇa</bold>nti <pageBreak edition="Vipassana Research Institut" number="3.0413" /> senāsanacchadanatiṇaṃ. <bold>Pariyesitabba</bold>nti tiṇacchadane vā iṭṭhakacchadane vā gehe palujjante yehi taṃ kāritaṃ, tesaṃ santikaṃ gantvā <pageBreak edition="Myanmar" number="3.0453" /> ‘‘tumhehi kāritaṃ senāsanaṃ ovassati, na sakkā tattha vasitu’’nti ācikkhitabbaṃ. Manussā sakkontā karissanti, asakkontā ‘‘tumhe vaḍḍhakī gahetvā kārāpetha, mayaṃ te saññāpessāmā’’ti vakkhanti. Evaṃ vutte kāretvā tesaṃ ācikkhitabbaṃ, manussā vaḍḍhakīnaṃ dātabbaṃ dassanti. Sace āvāsasāmikā natthi, aññesampi bhikkhācāravattena ārocetvā kāretuṃ vaṭṭati. Imaṃ sandhāya ‘‘pariyesitabba’’nti vuttaṃ.</paragraph>
    <paragraph line="8"><bold>Dārū</bold>ti senāsane gopānasiādīsu palujjamānesu tadatthāya dāru pariyesitabbaṃ. <bold>Sakaṭa</bold>nti gihivikaṭaṃ vā tāvakālikaṃ vā katvā sakaṭaṃ pariyesitabbaṃ. Na kevalañca sakaṭameva, aññampi vāsipharasukudālādiupakaraṇaṃ evaṃ pariyesituṃ vaṭṭati. <bold>Puriso</bold>ti hatthakammavasena puriso pariyesitabbo. Yaṃ kañci hi purisaṃ ‘‘hatthakammaṃ āvuso dassasī’’ti vatvā ‘‘dassāmi bhante’’ti vutte ‘‘imasmiṃ idañcidañca karohī’’ti yaṃ icchati, taṃ kāretuṃ vaṭṭati. <bold>Na tvevāhaṃ gāmaṇi kenaci pariyāyenā</bold>ti jātarūparajataṃ panāhaṃ kenacipi kāraṇena pariyesitabbanti na vadāmi.</paragraph>
    <paragraph line="9" number="449"><bold>Pāpakaṃ kata</bold>nti asundaraṃ kataṃ.</paragraph>
    <paragraph line="10" number="450"><bold>Ahogaṅgo</bold>ti tassa pabbatassa nāmaṃ.</paragraph>
    <paragraph line="11" number="451"><bold>Paṭikacceva gaccheyya</bold>nti yattha taṃ adhikaraṇaṃ vūpasametuṃ bhikkhū sannipatanti, tattha paṭhamameva gaccheyyaṃ. <bold>Sambhāvesu</bold>nti pāpuṇiṃsu.</paragraph>
    <paragraph line="12" number="452"><bold>Aloṇakaṃ bhavissatī</bold>ti aloṇakaṃ bhattaṃ vā byañjanaṃ vā bhavissati. <bold>Āsutā</bold>ti sabbasambhārasajjitā. ‘‘Asuttā’’ti vā pāṭho.</paragraph>
    <paragraph line="13" number="453"><bold>Ujjaviṃsū</bold>ti nāvaṃ āruyha paṭisotena gacchiṃsu. <bold>Pācīnakā</bold>ti pācīnadesavāsino.</paragraph>
    <paragraph line="14" number="454"><bold>Nanu tvaṃ āvuso vuḍḍho vīsativassosī</bold>ti nanu tvaṃ āvuso vīsativasso, na nissayapaṭibaddho <pageBreak edition="Vipassana Research Institut" number="3.0414" />, kasmā taṃ thero paṇāmetīti dīpenti. <bold>Garunissayaṃ gaṇhāmā</bold>ti kiñcāpi mayaṃ mahallakā, etaṃ pana theraṃ garuṃ katvā vasissāmāti adhippāyo.</paragraph>
    <paragraph line="15" number="455"> Mettāya <pageBreak edition="Myanmar" number="3.0454" /> rūpāvacarasamādhimattabhāvato <bold>‘‘kullakavihārenā’’</bold>ti vuttaṃ, khuddakena vihārenāti attho, khuddakatā cassa agambhīrabhāvatoti āha <bold>‘‘uttānavihārenā’’</bold>ti. <bold>Suññatāvihārenā</bold>ti suññatāmukhena adhigataphalasamāpattiṃ sandhāya vuttaṃ.</paragraph>
    <paragraph line="16" number="457"><bold>Suttavibhaṅge</bold>ti padabhājanīye. <bold>Tena saddhi</bold>nti purepaṭiggahitaloṇena saddhiṃ. <bold>Na hi ettha yāvajīvikaṃ tadahupaṭiggahita</bold>nti ‘‘kappati siṅgiloṇakappo’’ti ettha vuttasiṅgiloṇaṃ sandhāya vuttaṃ. Tañhi pure paṭiggahetvā siṅgena parihaṭaṃ na tadahupaṭiggahitaṃ. <bold>Yāvakālikameva tadahupaṭiggahita</bold>nti siṅgiloṇena missetvā bhuñjitabbaṃ aloṇāmisaṃ sandhāya vuttaṃ. <bold>Uposathasaṃyutte</bold>ti uposathapaṭisaṃyutte, uposathakkhandhaketi vuttaṃ hoti. Atisaraṇaṃ atisāro, atikkamo. Vinayassa atisāro <bold>vinayātisāro. Taṃ pamāṇaṃ karontassā</bold>ti dasāya saddhiṃ nisīdane yaṃ pamāṇaṃ vuttaṃ, dasāya vinā taṃ pamāṇaṃ karontassa. Sesamettha suviññeyyameva.</paragraph>
    <centered line="17">Sattasatikakkhandhakavaṇṇanā niṭṭhitā.</centered>
    <paragraph line="18"><bold>Dvivaggasaṅgahā</bold>ti cūḷavaggamahāvaggasaṅkhātehi dvīhi vaggehi saṅgahitā. <bold>Dvāvīsatipabhedanā</bold>ti mahāvagge dasa, cūḷavagge dvādasāti evaṃ dvāvīsatippabhedā. <bold>Sāsane</bold>ti satthusāsane. Ye khandhakā vuttāti yojetabbaṃ.</paragraph>
    <centered line="19">Iti samantapāsādikāya vinayaṭṭhakathāya sāratthadīpaniyaṃ</centered>
    <centered line="20">Cūḷavaggavaṇṇanā niṭṭhitā.</centered>
    <centered line="21"> Namo tassa bhagavato arahato sammāsambuddhassa</centered>
  </content>
</document>