<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin07t.nrf37.xml</normativeSource>
    <source>roman/tika/vinayapitaka (tika)/vimativinodani-tika/11. pancasatikakkhandhako.xml</source>
    <script>roman</script>
    <directory>/tika/vinayapitaka (tika)/vimativinodani-tika</directory>
    <basename>11. pancasatikakkhandhako</basename>
    <titlePath>11. Pañcasatikakkhandhako - Vimativinodanī-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">11. Pañcasatikakkhandhako</chapter>
    <subhead line="2">Khuddānukhuddakasikkhāpadakathāvaṇṇanā</subhead>
    <paragraph line="3" number="437"> Pañcasatikakkhandhake <pageBreak edition="Myanmar" number="2.0266" /><pageBreak edition="Vipassana Research Institut" number="2.0253" /> pāḷiyaṃ <bold>‘‘apāvuso, amhākaṃ satthāraṃ jānāsī’’</bold>ti idaṃ thero sayaṃ bhagavato parinibbutabhāvaṃ jānantopi attanā sahagatabhikkhuparisāya ñāpanatthameva, subhaddassa vuḍḍhapabbajitassa sāsanassa paṭipakkhavacanaṃ bhikkhūnaṃ viññāpanatthañca evaṃ pucchi. Subhaddo hi kusinārāyaṃ bhagavati abhippasannāya khattiyādigahaṭṭhaparisāya majjhe bhagavato parinibbānaṃ sutvā haṭṭhapahaṭṭhopi bhayena pahaṭṭhākāraṃ vācāya pakāsetuṃ na sakkhissati, idheva pana vijanapadese sutvā yathājjhāsayaṃ attano pāpaladdhiṃ pakāsessati, tato tameva paccayaṃ dassetvā bhikkhū samussāhetvā dhammavinayasaṅgahaṃ kāretvā etassa pāpabhikkhussa, aññesañca īdisānaṃ manorathavighātaṃ, sāsanaṭṭhitiñca karissāmīti jānantova taṃ pucchīti veditabbaṃ. Teneva thero ‘‘ekamidāhaṃ, āvuso, samaya’’ntiādinā subhaddavacanameva dassetvā dhammavinayaṃ saṅgāyāpesi. <bold>Nānābhāvo</bold>ti sarīrena nānādesabhāvo, vippavāsoti attho. <bold>Vinābhāvo</bold>ti maraṇena viyujjanaṃ. <bold>Aññathābhāvo</bold>ti bhavantarūpagamanena aññākārappatti.</paragraph>
    <paragraph line="4" number="441"><bold>‘‘Ākaṅkhamāno…pe… samūhaneyyā’’</bold>ti idaṃ bhagavā mayā ‘‘ākaṅkhamāno’’ti vuttattā ekasikkhāpadampi samūhanitabbaṃ apassantā, samūhane ca dosaṃ disvā dhammasaṅgahakā bhikkhū ‘‘apaññattaṃ na paññāpessāma, paññattaṃ na samucchindissāmā’’tiādinā puna ‘‘paññattisadisāya akuppāya kammavācāya sāvetvā samādāya vattissanti, tato yāva sāsanantaradhānā appaṭibāhiyāni sikkhāpadāni bhavissantī’’ti iminā adhippāyena avocāti daṭṭhabbaṃ. Teneva mahātherāpi tatheva paṭipajjiṃsu.</paragraph>
    <paragraph line="5"><bold>Gihigatānī</bold>ti <pageBreak edition="Vipassana Research Institut" number="2.0254" /> gihīsu gatāni. Khattiyamahāsārādigihīhi ñātānīti attho. Citakadhūmakālo attano pavattipariyosānabhūto etassāti <bold>dhūmakālikaṃ</bold>.</paragraph>
    <paragraph line="6" number="443"><bold>Oḷārike</bold><pageBreak edition="Myanmar" number="2.0267" /><bold>nimitte kariyamānepī</bold>ti ‘‘ākaṅkhamāno, ānanda, tathāgato kappaṃ vā tiṭṭheyya kappāvasesaṃ vā’’ti evaṃ thūlatare ‘‘tiṭṭhatu, bhagavā, kappa’’nti yācanahetubhūte okāsanimitte kamme kariyamāne. <bold>Mārena pariyuṭṭhitacitto</bold>ti mārena āviṭṭhacitto.</paragraph>
    <paragraph line="7" number="445"><bold>Ujjavanikāyā</bold>ti paṭisotagāminiyā. Kucchito lavo chedo vināso <bold>kulavo,</bold> niratthakaviniyogo. Taṃ na gacchantīti <bold>na kulavaṃ gamenti</bold>.</paragraph>
    <centered line="8">Khuddānukhuddakasikkhāpadakathāvaṇṇanā niṭṭhitā.</centered>
    <centered line="9">Pañcasatikakkhandhakavaṇṇanānayo niṭṭhito.</centered>
  </content>
</document>