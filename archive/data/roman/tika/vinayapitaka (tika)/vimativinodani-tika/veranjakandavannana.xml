<?xml version="1.0"?>
<document>
<metadata>
<normativeSource>http://tipitaka.org/romn/cscd/vin07t.nrf1.xml</normativeSource>
<archivePath>roman/tika/vinayapitaka (tika)/vimativinodani-tika/veranjakandavannana.xml</archivePath>
<titlePath>Verañjakaṇḍavaṇṇanā - Vimativinodanī-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">Verañjakaṇḍavaṇṇanā</chapter>
<paragraph line="2"><bold>Seyyathida</bold>nti <pageBreak edition="M" number="1.0039" /><pageBreak edition="V" number="1.0035" /> taṃ katamaṃ, taṃ kathanti vā attho. <bold>Aniyamaniddesavacana</bold>nti attano atthaṃ sarūpena niyametvā niddisatīti niyamaniddeso, na niyamaniddeso aniyamaniddeso. Sova vuccate anenāti vacananti aniyamaniddesavacanaṃ. <bold>Tassā</bold>ti tenātipadassa. <bold>Parivitakko</bold>ti ‘‘katamesānaṃ kho buddhānaṃ bhagavantānaṃ brahmacariyaṃ na ciraṭṭhitikaṃ ahosī’’tiādinā (pārā. 18) pavatto. <bold>Pubbe vā pacchā vā</bold>ti tenātipadato heṭṭhā vuttapāṭhe vā upari vakkhamānapāṭhe vāti attho. <bold>Atthato siddhenā</bold>ti sāmatthiyato siddhena. <bold>Tatridaṃ mukhamattanidassana</bold>nti tassā yathāvuttayuttiyā paridīpane idaṃ upāyamattanidassanaṃ. Mukhaṃ dvāraṃ upāyoti hi atthato ekaṃ.</paragraph>
<paragraph line="3">Samayasaddo dissatīti sambandho. <bold>Assā</bold>ti samayasaddassa samavāyo atthoti sambandho. <bold>Kālañca samayañca upādāyā</bold>ti ettha <bold>kālo</bold> nāma upasaṅkamanassa yuttakālo, <bold>samayo</bold> nāma sarīrabalādikāraṇasamavāyo, te upādāya paṭiccāti attho. <bold>Khaṇo</bold>ti okāso. Buddhuppādādayo hi maggabrahmacariyassa okāso. So eva samayo. Teneva ‘‘ekovā’’ti vuttaṃ. <bold>Mahāsamayo</bold>ti mahāsamūho. <bold>Pavanasmi</bold>nti vanasaṇḍe. <bold>Samayopi kho te bhaddālī</bold>ti ettha <bold>samayo</bold>ti sikkhāpadāvilaṅghanassa hetu, ko so? Attano vippaṭipattiyā bhagavato jānanaṃ, so samayasaṅkhāto hetu tassā <bold>appaṭividdho</bold>ti attho. <bold>Bhagavā</bold>tiādi tassa paṭivijjhanākāradassanaṃ. <bold>Uggahamāno</bold>ti kiñci kiñci uggahetuṃ samatthatāya uggahamāno, sumanaparibbājakassevetaṃ nāmaṃ. Samayaṃ diṭṭhiṃ pavadanti etthāti <bold>samayappavādako,</bold> mallikāya ārāmo. Sveva tindukācīrasaṅkhātāya timbarurukkhapantiyā parikkhittattā ‘‘tindukācīra’’nti ca, ekāva nivāsā sālā etthāti ‘‘ekasālako’’ti ca vuccati. <bold>Atthābhisamayā</bold>ti yathāvuttassa diṭṭhadhammikasamparāyikassa atthassa hitassa paṭilābhato. <bold>Mānābhisamayā</bold>ti mānappahānā. <bold>Pīḷanaṭṭho</bold>ti pīḷanaṃ taṃsamaṅgino hiṃsanaṃ, avipphārikatākaraṇaṃ, pīḷanameva attho pīḷanaṭṭho <pageBreak edition="M" number="1.0040" />. <bold>Santāpo</bold>ti dukkhadukkhatādivasena santāpanaṃ. <bold>Vipariṇāmo</bold>ti jarāya maraṇena cāti dvidhā <pageBreak edition="V" number="1.0036" /> vipariṇāmetabbatā abhisametabbo paṭivijjhitabboti abhisamayo, sova <bold>abhisamayaṭṭho,</bold> pīḷanādīni.</paragraph>
<paragraph line="4">Ettha ca upasaggānaṃ jotakamattattā samayasaddassa atthuddhārepi saupasaggo abhisamayasaddo uddhaṭo. Tattha saṅgamavasena paccayānaṃ phaluppādanaṃ paṭi ayanaṃ ekato pavatti etthāti samayo, <bold>samavāyo</bold>. Vivaṭṭūpanissayasaṅgame sati enti ettha sattā pavattantīti samayo, <bold>khaṇo</bold>. Sameti ettha saṅkhatadhammo, sayaṃ vā eti āgacchati vigacchati cāti samayo, <bold>kālo</bold>. Samenti avayavā etasmiṃ, sayaṃ vā tesūti samayo, <bold>samūho</bold>. Paccayantarasaṅgame eti āgacchati etasmā phalanti samayo, <bold>hetu</bold>. Saññāvasena vipallāsato dhammesu eti abhinivisatīti samayo, <bold>diṭṭhi</bold>. Samīpaṃ ayanaṃ upagamanaṃ samayo, <bold>paṭilābho</bold>. Sammadeva sahitānaṃ vācānaṃ ayanaṃ vigamoti samayo, <bold>pahānaṃ</bold>. Sammadeva, sahitānaṃ vā saccānaṃ ayanaṃ jānananti samayo, <bold>paṭivedho</bold>. Evaṃ tasmiṃ tasmiṃ atthe samayasaddassa pavatti veditabbā.</paragraph>
<paragraph line="5">Ettha ca samayasaddassa sāmaññena anekatthatā vuttā. Na hi ekasmiṃ atthavisese vattamāno saddo tadaññepi vattati. Tasmā atthā viya taṃtaṃvācakā samayasaddāpi bhinnā evāti gahetabbā. Evaṃ sabbattha atthuddhāresu.</paragraph>
<paragraph line="6"><bold>Tattha tathā</bold>ti tesu suttābhidhammesu upayogabhummavacanehi. <bold>Idhā</bold>ti vinaye, <bold>aññathā</bold>ti karaṇavacanena. <bold>Accantamevā</bold>ti nirantarameva. Bhāvo nāma kiriyā, kiriyāya kiriyantarūpalakkhaṇaṃ <bold>bhāvenabhāvalakkhaṇaṃ,</bold> yathā udaye sati cande jāto rājaputtoti. <bold>Adhikaraṇañhī</bold>tiādi abhidhamme samayasaddo kālasamūhakhaṇasamavāyahetusaṅkhātesu pañcasu atthesu vattati, na vinaye viya kāle eva, tesu ca kālasamūhatthā dve tattha vuttānaṃ phassādidhammānaṃ adhikaraṇabhāvena niddisituṃ yuttā. Khaṇasamavāyahetuatthā pana tayopi attano bhāvena phassādīnaṃ bhāvassa upalakkhaṇabhāvena <pageBreak edition="M" number="1.0041" /> niddisituṃ yuttāti vibhāvanamukhena yathāvuttamatthaṃ samatthetuṃ vuttaṃ. Tattha yasmiñhi kāle, dhammasamūhe vā samaye adhikaraṇabhūte kusalaṃ uppannaṃ, tasmiññeva kāle, dhammasamūhe vā samaye phassādayo hontīti evaṃ adhikaraṇatthayojanā, yasmiṃ pana khaṇe, samavāye hetumhi vā samaye sati vijjamāne kusalaṃ uppannaṃ, tasmiññeva khaṇādimhi samayepi vijjamāne phassādayo hontīti bhāvenabhāvalakkhaṇatthayojanā ca veditabbā.</paragraph>
<paragraph line="7"><bold>Hoti</bold><pageBreak edition="V" number="1.0037" /><bold>cetthā</bold>ti ettha yathāvuttaatthavisaye saṅgahagāthā hoti. <bold>Aññatrā</bold>ti suttābhidhammesu. <bold>Abhilāpamattabhedo</bold>ti desanāvilāsato saddamatteneva bhedo, na atthato.</paragraph>
<paragraph line="8"><bold>Avisesenā</bold>ti sāmaññena. <bold>Iriyāpatho</bold>tiādīsu iriyāya sabbadvārikakiriyāya patho pavattanaṭṭhānaṃ tabbinimuttakammassa abhāvāti ṭhānādayo iriyāpatho, sova vihāro. Brahmabhūtā seṭṭhabhūtā parahitacittādivasappavattito mettādayo <bold>brahmavihāro</bold> nāma. Tadavasesā pana mahaggatā sabbanīvaraṇavigamanādisiddhena jotanādiatthena <bold>dibbavihāro</bold> nāma. Brahmavihārabhāvena visuṃ gahitattā mettādayo idha asaṅgahitā. Ariyānameva vihāroti phalasamāpattiyo <bold>ariyavihāro</bold> nāma.</paragraph>
<paragraph line="9">Rukkhādimūleyeva mūlasaddassa niruḷhabhāvaṃ dassetuṃ aparena mūlasaddena visesetvā ‘‘mūlamūle’’ti vuttaṃ, yathā dukkhadukkhanti (vibha. aṭṭha. 190). Lobhādīnaṃ dosamūlādicittāsādhāraṇattā ‘‘asādhāraṇahetumhī’’ti vuttaṃ.</paragraph>
<paragraph line="10"><bold>Tattha siyā</bold>ti tattha verañjāyantiādīsu padesu kassaci codanā siyāti attho. Ubhayathā nidānakittanassa pana kiṃ payojananti? Āha <bold>gocaragāmanidassanattha</bold>ntiādi. Tattha <bold>assā</bold>ti bhagavato.</paragraph>
<paragraph line="11">Kilamova kilamatho, attano attabhāvassa kilamatho attakilamatho, tassa anu anu yogo punappunaṃ pavattanaṃ <bold>attakilamathānuyogo</bold>. Vatthukāmārammaṇe sukhe sampayogavasena līnā yuttā, kāmataṇhā <pageBreak edition="M" number="1.0042" />, taṃsahacarite kāme sukhe vā ārammaṇabhūte allīnā pavattatīti kāmasukhallikā taṇhā, tassā kāmasukhallikāya anu anu yogo <bold>kāmasukhallikānuyogo. Loke saṃvaḍḍhabhāva</bold>nti āmisopabhogena saṃvaḍḍhitabhāvaṃ. <bold>Uppajjamāno</bold> bahujanahitādiatthāyeva uppajjatīti yojanā.</paragraph>
<paragraph line="12">Diṭṭhisīlasāmaññena saṃhatattā saṅghoti imamatthaṃ vibhāvento āha <bold>diṭṭhī</bold>tiādi. Ettha ca ‘‘yāyaṃ diṭṭhi ariyā niyyānikā niyyāti takkarassa sammā dukkhakkhayāya, tathārūpāya diṭṭhiyā diṭṭhisāmaññagato viharatī’’ti (dī. ni. 3.324, 356; ma. ni. 1.492; 3.54; a. ni. 6.12; pari. 274) evaṃ vuttāya diṭṭhiyā. ‘‘Yāni tāni sīlāni akhaṇḍāni…pe… samādhisaṃvattanikāni, tathārūpesu sīlesu sīlasāmaññagato viharatī’’ti <pageBreak edition="V" number="1.0038" /> (dī. ni. 3.324, 356; ma. ni. 1.492; 3.54; a. ni. 6.12; pari. 274) evaṃ vuttānañca sīlānaṃ sāmaññasaṅkhātena saṅghāto saṅghaṭito samaṇagaṇo, tenāti attho. ‘‘Diṭṭhisīlasāmaññasaṅghātasaṅghātenā’’ti vā pāṭhenettha bhavitabbaṃ, tassa diṭṭhisīlasāmaññabhūtena saṃhananena saṅghāto samaṇagaṇo, tenāti attho. Evañhi pāṭhe saddato attho yuttataro hoti. <bold>Assā</bold>ti mahato bhikkhusaṅghassa.</paragraph>
<paragraph line="13"><bold>Brahmaṃ aṇatī</bold>ti ettha <bold>brahma</bold>-saddena vedo vuccati, so mantabrahmakappavasena tividho. Tattha iruvedādayo tayo vedā mantā, te ca padhānā, itare pana sannissitā, tena padhānasseva gahaṇaṃ. <bold>Mante sajjhāyatī</bold>ti iruvedādike mantasatthe sajjhāyatīti attho. Iruvedādayo hi guttabhāsitabbatāya ‘‘mantā’’ti vuccanti. ‘‘Bāhitapāpattā brāhmaṇo, samitapāpattā samaṇo’’ti yathāvuttamatthadvayaṃ udāharaṇadvayena vibhāvetuṃ <bold>vuttañheta</bold>ntiādi vuttaṃ. ‘‘Samitattā hi pāpānaṃ ‘samaṇo’ti pavuccatī’’ti hi idaṃ vacanaṃ gahetvā ‘‘samitapāpattā ‘samaṇo’ti vuccatī’’ti vuttaṃ, bāhitapāpoti idaṃ pana aññasmiṃ gāthābandhe vuttavacanaṃ. <bold>Yathābhuccaguṇādhigata</bold>nti yathābhūtaguṇādhigataṃ. <bold>Sakiñcano</bold>ti sadoso.</paragraph>
<paragraph line="14"><bold>Gottavasenā</bold>ti ettha gaṃ tāyatīti gottaṃ, go-saddena cettha abhidhānaṃ buddhi ca vuccati. <bold>Kenaci pārijuññenā</bold>ti ñātipārijuññādinā kenaci pārijuññena <pageBreak edition="M" number="1.0043" />, parihāniyāti attho. <bold>Tato para</bold>nti verañjāyantiādivacanaṃ. <bold>Itthambhūtākhyānatthe upayogavacana</bold>nti itthaṃ imaṃ pakāraṃ bhūto āpannoti itthambhūto, tassa ākhyānaṃ itthambhūtākhyānaṃ, soyevattho itthambhūtākhyānattho. Atha vā ‘‘itthaṃ evaṃpakāro bhūto jāto’’ti evaṃ kathanattho itthambhūtākhyānattho, tasmiṃ upayogavacananti attho. Ettha ca <bold>abbhuggato</bold>ti ettha abhi-saddo itthambhūtākhyānatthajotako abhibhavitvā uggamanappakārassa dīpanato, tena yogato taṃ kho pana bhavantaṃ gotamanti idaṃ upayogavacanaṃ sāmiatthepi samāne itthambhūtākhyānadīpanato ‘‘itthambhūtākhyānatthe’’ti vuttaṃ, tenevāha ‘‘tassa kho pana bhoto gotamassāti attho’’ti.</paragraph>
<paragraph line="15">Idaṃ vuttaṃ hoti – yathā sādhu devadatto mātaramabhīti ettha abhisaddayogato itthambhūtākhyāne upayogavacanaṃ kataṃ, evamidhāpi taṃ kho pana bhavantaṃ gotamaṃ abhi evaṃ kalyāṇo kittisaddo uggatoti abhisaddayogato itthambhūtākhyāne upayogavacananti. Sādhu devadatto mātaramabhīti ettha hi ‘‘devadatto mātaramabhi mātari visaye mātuyā vā sādhū’’ti evaṃ adhikaraṇatthe vā sāmiatthe vā bhummavacanassa sāmivacanassa vā pasaṅge itthambhūtākhyānatthajotakena <pageBreak edition="V" number="1.0039" /> abhisaddena yoge upayogavacanaṃ kataṃ, yathā cettha devadatto mātuvisaye mātusambandhī vā so vuttappakārappattoti ayamattho viññāyati, evamidhāpi bhoto gotamassa sambandhī kittisaddo abbhuggato abhibhavitvā uggamanapakārappattoti ayamattho viññāyati. Tattha hi devadattaggahaṇaṃ viya idha kittisaddaggahaṇaṃ, tattha mātaranti vacanaṃ viya idha taṃ kho pana bhavantaṃ gotamanti vacanaṃ, tattha sādhusaddaggahaṇaṃ viya idha uggatasaddaggahaṇaṃ veditabbaṃ. <bold>Kittisaddo</bold>ti kittibhūto saddo, na kevaloti dassanatthaṃ visesitanti āha ‘‘kitti evā’’ti. Tato <bold>kittī</bold>ti thuti, tassā pakāsako <bold>saddo</bold> kittisaddoti dassetuṃ ‘‘thutighoso vā’’ti vuttaṃ.</paragraph>
<paragraph line="16"><bold>So bhagavā</bold>ti ettha <bold>so</bold>ti pasiddhiyaṃ, yo so samattiṃsa pāramiyo pūretvā sabbakilese bhañjitvā dasasahassilokadhātuṃ kampento anuttaraṃ <pageBreak edition="M" number="1.0044" /> sammāsambodhiṃ abhisambuddho, so loke atipākaṭoti ‘‘so bhagavā’’ti vuttaṃ. Bhagavāti ca idaṃ satthu nāmakittanaṃ, na guṇakittanaṃ. Parato pana bhagavāti guṇakittanameva. <bold>Iminā ca iminā cā</bold>ti etena arahantiādipadānaṃ paccekaṃ anekaguṇagaṇaṃ paṭicca pavattabhāvaṃ dasseti.</paragraph>
<paragraph line="17"><bold>Suvidūravidūre</bold>ti dvīhi saddehi ativiya dūreti dasseti, suvidūratā eva hi vidūratā. <bold>Savāsanānaṃ kilesānaṃ viddhaṃsitattā</bold>ti iminā paccekabuddhādīhi asādhāraṇaṃ bhagavato arahattanti dasseti tesaṃ vāsanāya appahīnattā, <bold>vāsanā</bold> ca nāma nikkilesassāpi sakalañeyyānavabodhādidvārattayappayogaviguṇatāhetubhūto kilesanihito ākāro ciranigaḷitapādānaṃ nigaḷamokkhepi saṅkucitatāgamanahetuko nigaḷanihito ākāro viya. Yāya pilindavacchādīnaṃ vasalavohārādiviguṇatā hoti, ayaṃ vāsanāti gahetabbā. <bold>Ārakā</bold>ti ettha ākārassa rassattaṃ ka-kārassa ca ha-kāraṃ sānussaraṃ katvā niruttinayena ‘‘araha’’nti padasiddhi veditabbā. Evaṃ uparipi yathārahaṃ niruttinayena padasiddhi veditabbā. Yañcetaṃ saṃsāracakkanti sambandho. <bold>Puññādī</bold>ti <bold>ādi</bold>-saddena apuññābhisaṅkhāraāneñjābhisaṅkhāre saṅgaṇhāti. Āsavā eva avijjādīnaṃ kāraṇattā samudayoti āha ‘‘āsavasamudayamayenā’’ti. ‘‘Āsavasamudayā avijjāsamudayo’’ti (ma. ni. 1.103) hi vuttaṃ. Vipākakaṭattārūpappabhedo tibhavo eva ratho, tasmiṃ <bold>tibhavarathe. Saṃsāracakka</bold>nti yathāvuttakilesakammavipākasamudayo.</paragraph>
<gatha1 line="18">‘‘Khandhānañca <pageBreak edition="V" number="1.0040" /> paṭipāṭi, dhātuāyatanāna ca;</gatha1>
<gathalast line="19">Abbocchinnaṃ vattamānā, ‘saṃsāro’ti pavuccatī’’ti. (visuddhi. 2.618; dī. ni. aṭṭha. 2.95 apasādanāvaṇṇanā; saṃ. ni. aṭṭha. 2.2.60; a. ni. aṭṭha. 2.4.199; dha. sa. aṭṭha. nidānakathā; vibha. aṭṭha. 226 saṅkhārapadaniddesa; su. ni. aṭṭha. 2.523; udā. aṭṭha. 39; itivu. aṭṭha. 14, 58; theragā. aṭṭha. 1.67, 99; bu. vaṃ. aṭṭha. 58; paṭi. ma. aṭṭha. 2.1.117; cūḷani. aṭṭha. 6) –</gathalast>
<unindented line="20">Evaṃ vutto saṃsārova cakkaṃ viya paribbhamanato cakkaṃ, tassa cakkassa sabbe arā hatāti sambandho. <bold>Anenā</bold>ti bhagavatā. Bodhīti ñāṇaṃ, taṃ <pageBreak edition="M" number="1.0045" /> ettha maṇḍaṃ pasannaṃ jātanti <bold>bodhimaṇḍo. Kammakkhayakaraṃ ñāṇapharasu</bold>nti arahattamaggañāṇaṃ vuttaṃ, taṃ chinditabbaṃ abhisaṅkhārasaṅkhātaṃ kammaṃ paricchindatīti dassetuṃ kammakkhayakaravisesanavisiṭṭhaṃ vuttanti veditabbaṃ.</unindented>
<paragraph line="21">Evaṃ katipayaṅgehi saṃsāracakkaṃ tadavasesaṅgehi phalabhūtanāmarūpadhammehi tibhavarathañca tasmiṃ rathe yojitasaṃsāracakkārānaṃ hananappakārañca dassetvā idāni sabbehipi dvādasahi paṭiccasamuppādaṅgehi rathavirahitameva kevalaṃ saṃsāracakkaṃ, tassa araghātanappakārabhedañca dassetuṃ <bold>athavā</bold>tiādi vuttaṃ. Tattha <bold>anamatagga</bold>nti anu anu amataggaṃ, sabbathā anugacchantehipi aviññātakoṭikanti attho. <bold>Avijjāmūlakattā jarāmaraṇapariyosānattā</bold>ti idaṃ saṅkhārādīnaṃ dasannaṃ arabhāvena ekattaṃ samāropetvāti vuttaṃ. Na hi tesaṃ paccekaṃ avijjāmūlakatā jarāmaraṇapariyosānatā ca atthi tathā <bold>paṭiccasamuppādapāḷiyaṃ</bold> avuttattā. Atha vā tesampi yathārahaṃ atthato avijjāmūlakattaṃ, attano attano lakkhaṇabhūtakhaṇikajarāmaraṇavasena tappariyosānatañca sandhāyetaṃ vuttanti veditabbaṃ. Evañca tesaṃ paccekaṃ arabhāvo siddho hoti.</paragraph>
<paragraph line="22">Evaṃ sabbākāraṃ saṃsāracakkameva dassetvā idāni yena ñāṇena imassa saṃsāracakkassa arānaṃ chedo bhagavato siddho, tassa dhammaṭṭhitiñāṇassa ‘‘paccayapariggahe paññā dhammaṭṭhitiñāṇa’’nti (paṭi. ma. 4; 1.45) mātikā vuttattā bhavacakkāvayavesu avijjādīsu paccayapaccayuppannattā pariggahavasena pavattiākāraṃ dassetvā parato tassa atthassa nigamanavasena vuttena <bold>evamayaṃ avijjāhetū</bold>tiādikena <bold>paṭisambhidāpāḷi</bold>sahitena (paṭi. ma. 1.45) pāṭhena <pageBreak edition="V" number="1.0041" /> sarūpato dhammaṭṭhitiñāṇaṃ, tassa ca tesuyeva avijjādīsu catusaṅkhepādivasena pavattivibhāgañca dassetvā tato paraṃ <bold>iti bhagavā</bold>tiādipāṭhena bhagavato tena dhammaṭṭhitiñāṇena paṭiccasamuppādassa sabbākārato paṭividdhabhāvaṃ dassetvā puna <bold>iminā dhammaṭṭhitiñāṇenā</bold>tiādinā bhagavato tena ñāṇena saṃsāracakkārānaṃ viddhaṃsitabhāvaṃ dassetuṃ <bold>tattha dukkhādīsu aññāṇaṃ avijjā</bold>tiādi vuttaṃ. Tattha <bold>tiṇṇaṃ āyatanāna</bold>nti cakkhusotamanāyatanānaṃ tiṇṇaṃ. Esa nayo <bold>tiṇṇaṃ phassāna</bold>ntiādīsupi. Rūpataṇhādivasena cha taṇhākāyā eva veditabbā.</paragraph>
<paragraph line="23"><bold>Saggasampatti</bold>nti <pageBreak edition="M" number="1.0046" /> kāmasugatīsu sampattiṃ. <bold>Tathevā</bold>ti kāmupādānapaccayā eva. <bold>Brahmalokasampatti</bold>nti rūpībrahmalokasampattiṃ. Tebhūmakadhammavisayassa sabbassāpi rāgassa kilesakāmabhāvato bhavarāgopi kāmupādānamevāti āha ‘‘kāmupādānapaccayāyeva mettaṃ bhāvetī’’ti. <bold>Sesupādānamūlikāsupī</bold>ti diṭṭhupādānasīlabbatupādānaattavādupādānamūlikāsupi yojanāsu. Tatrāyaṃ yojanānayo – idhekacco ‘‘natthi paraloko ucchijjati attā’’ti (dī. ni. 1.85-86 atthato samānaṃ) diṭṭhiṃ gaṇhāti, so diṭṭhupādānapaccayā kāyena duccaritaṃ caratītiādinā, aparo ‘‘asukasmiṃ bhave attā ucchijjatī’’ti diṭṭhiṃ gahetvā kāmarūpārūpabhavūpapattiyā taṃ taṃ kusalaṃ karotītiādinā ca diṭṭhupādānamūlikā yojanā, imināva nayena attavādupādānamūlikā yojanā veditabbā. Aparo ‘‘sīlena suddhi vatena suddhī’’ti asuddhimaggaṃ ‘‘suddhimaggo’’ti parāmasanto sīlabbatupādānapaccayā kāyena duccaritaṃ caratītiādinā sabbabhavesu sīlabbatupādānamūlikā yojanā veditabbā.</paragraph>
<paragraph line="24">Idāni yassa saṃsāracakkārānaṃ ghātanasamatthassa dhammaṭṭhitiñāṇassa avijjādipaccayapaaggahākāraṃ dassetuṃ <bold>kāmabhave ca avijjā kāmabhave saṅkhārānaṃ paccayo hotī</bold>tiādinā avijjādīnaṃ paccayapaccayuppannabhāvo dassito, tameva ñāṇaṃ avijjādīsu pavattiākārena saddhiṃ <bold>paṭisambhidāmaggapāḷiṃ</bold> ānetvā nigamanavasena dassento <bold>evamaya</bold>ntiādimāha. <bold>Visuddhimaggaṭīkāyaṃ</bold> pana ‘‘idāni yvāyaṃ saṃsāracakkaṃ dassentena kāmabhave avijjā kāmabhave saṅkhārānaṃ paccayo hotītiādinā avijjādīnaṃ paccayabhāvo saṅkhārādīnaṃ paccayuppannabhāvo dassito, tameva <bold>paṭisambhidāmaggapāḷiṃ</bold> ānetvā nigamanavasena dassento evamayantiādimāhā’’ti vuttaṃ. <bold>Sāratthadīpaniyā</bold> vinayaṭīkāyapi ayameva pāṭho likhito. Tattha ca <bold>kāmabhave ca avijjā</bold>tiādinā avijjādīnaṃ paccayapaccayuppannabhāvo saṃsāracakkaṃ dassentena vutto na hoti <bold>tassa ca avijjā nābhi, mūlattā</bold>tiādinā pubbeva dassitattā upari cakkarūpato <pageBreak edition="V" number="1.0042" /> payogattena upasaṃhārābhāvā ca. ‘‘Api ca tameva paccayapaccayuppannabhāvaṃ nigamanavasena dassento’’ti ca vuttaṃ, na cettha paccayapaccayuppannabhāvo nigamanavasena padhānattena dassito, atha kho paccayapariggahavasappavattaṃ dhammaṭṭhitiñāṇameva <pageBreak edition="M" number="1.0047" /> yathāvuttapaccayapariggahākārassa nigamanavasena dassitaṃ. Tathā hi ‘‘evamayaṃ avijjā hetu, saṅkhārā hetusamuppannā, ubhopete dhammā hetusamuppannāti paccayapariggahe paññā dhammaṭṭhitiñāṇaṃ. Atītampi addhānaṃ. Anāgatampi addhānaṃ avijjā hetu…pe… dhammaṭṭhitiñāṇa’’nti (paṭi. ma. 1.46) dhammaṭṭhitiñāṇameva padhānattena dassitaṃ. ‘‘Avijjā hetu, saṅkhārā hetusamuppannā’’tiādi pana paccayapariggahe paññā dhammaṭṭhitiñāṇanti (paṭi. ma. mātikā 4; 1.45) vuccamānattā tassa paccayapariggahākāraparidīpanatthaṃ visayattena vuttaṃ, na padhānattena.</paragraph>
<paragraph line="25">Ayañhettha attho – <bold>eva</bold>nti anantare vuttanayena <bold>ayaṃ avijjā</bold> saṅkhārānaṃ <bold>hetu, saṅkhārā</bold> ca tena hetunā samuppannā. <bold>Ubhopete</bold>ti yasmā ayaṃ avijjā paraparikappitapakatiissarādi viya ahetukā niccā dhuvā na hoti, atha kho ‘‘āsavasamudayā avijjāsamudayo’’ti (ma. ni. 1.103) vacanato sayampi sahetukā saṅkhatā aniccāyeva hoti, tasmā ubhopete avijjāsaṅkhārā hetusamuppannāyeva. <bold>Itī</bold>ti evaṃ yathāvuttanayena paccayapariggaṇhane yā paññā, taṃ dhammānaṃ ṭhitisaṅkhāte kāraṇe yāthāvato pavattattā dhammaṭṭhitiñāṇaṃ nāmāti.</paragraph>
<paragraph line="26">Ettha hi ñāṇassa visayavibhāvanavaseneva avijjādīnaṃ paccayādibhāvo vutto, na padhānattena, ñāṇameva panettha padhānato vuttaṃ, tasmā etassa ñāṇassa paccayapariggahākāradassanatthameva heṭṭhāpi <bold>kāmabhave ca avijjā</bold>tiādinā avijjādīnaṃ paccayādibhāvo vutto, idhāpi nigamanavasena upasaṃhaṭo, na bhavacakkadassanatthanti ayamettha attano mati.</paragraph>
<paragraph line="27">Tattha ca paccayuppannadhammesu adiṭṭhesu hetūnaṃ paccayabhāvopi na sakkā daṭṭhunti ‘‘saṅkhārā hetusamuppannā’’ti <bold>paccayapariggahañāṇaniddese</bold> (paṭi. ma. 1.45) paccayuppannadhammānampi gahaṇaṃ katanti veditabbaṃ. <bold>Etena nayenā</bold>ti avijjāyaṃ vuttanayena saṅkhārā hetu, viññāṇaṃ hetusamuppannantiādinā sabbāni jātipariyosānāni padāni vitthāretabbāni.</paragraph>
<paragraph line="28">Evaṃ <bold>paṭisambhidāmaggapāḷiyā</bold> dhammaṭṭhitiñāṇassa avijjādīsu pavattiākāraṃ dassetvā idāni tassa tesu paccayesu aññehipi ākārehi pavattiākāraṃ <pageBreak edition="M" number="1.0048" /> dassetuṃ <bold>tatthā</bold>tiādi vuttaṃ. Tattha <bold>tatthā</bold>ti tesu paṭiccasamuppādaṅgesu. Saṅkhippanti ettha avijjādayo hetusāmaññena phalasāmaññena <pageBreak edition="V" number="1.0043" /> vāti <bold>saṅkhepo,</bold> saṅgaho, koṭṭhāso rāsīti attho. So pana jātito duvidhopi kālabhedavasena catubbidho jāto. <bold>Paccuppanno addhā</bold>ti anuvattati. <bold>Taṇhupādānabhavā gahitā</bold> kilesakammasāmaññato tadavinābhāvato ca. Avijjādikilesavaṭṭampi vipākadhammadhammatāsarikkhatāya idha kammavaṭṭamevāti āha <bold>ime pañca dhammā</bold>tiādi. Vipākā dhammātiādīsu kammajaarūpakkhandhānameva vipākasaddavacanīyattepi nāmarūpādipadesu rūpamissampi phalapañcakaṃ arūpappadhānatāya ca tabbahulatāya ca ‘‘vipākavaṭṭa’’nti vuttaṃ. Vipākappadhānaṃ vaṭṭaṃ, vipākabahulaṃ vā vaṭṭanti attho. Kammajapariyāyo vā ettha vipāka-saddo daṭṭhabbo. <bold>Jātijarāmaraṇāpadesenā</bold>ti paramatthadhammavinimuttajātijarāmaraṇaṃ nāma natthīti tadapadesena tesaṃ kathanena taṃmukhenāti attho. Ākirīyanti pakāsīyantīti <bold>ākārā,</bold> avijjādisarūpā, tato paccayākāratoti attho. <bold>Eko sandhī</bold>ti avicchedappavattihetubhūto hetuphalasandhi, dutiyo phalahetusandhi, tatiyo hetuphalasandhīti daṭṭhabbaṃ.</paragraph>
<paragraph line="29">Evaṃ dhammaṭṭhitiñāṇassa avijjādīsu anekehi pakārehi pavattiākāraṃ dassetvā idāni tehi, avuttehi ca sabbehi ākārehi bhagavato paṭiccasamuppādassa paṭividdhabhāvaṃ, tassa ca ñāṇassa dhammaṭṭhitiñāṇasaddappavattinimittataṃ <bold>paṭisambhidāpāḷi</bold>nayena dassetuṃ upasaṃhāravasena <bold>iti bhagavā</bold>tiādi vuttaṃ. Tattha <bold>itī</bold>ti vuttappakāraparāmasanaṃ, tenāha <bold>catusaṅkhepa</bold>ntiādi. <bold>Sabbākārato</bold>ti idha kāmabhave ca avijjā kāmabhave saṅkhārānaṃ paccayotiādinā idha vuttehi ca avuttehi ca <bold>paṭiccasamuppāda</bold>vibhaṅgādīsu (vibha. 225 ādayo) āgatehi sabbehi pakārehi paṭivijjhati. <bold>Ta</bold>nti yena ñāṇena bhagavā evaṃ jānāti, taṃ ñāṇaṃ. <bold>Ñātaṭṭhenā</bold>ti jānanaṭṭhena. <bold>Pajānanaṭṭhenā</bold>ti paṭivijjhanaṭṭhena.</paragraph>
<paragraph line="30">Idāni yamidaṃ dhammaṭṭhitiñāṇaṃ paccayapariggahākārabhedehi saddhiṃ papañcato dassitaṃ, tasmiṃ araghāte etassa upayogitaṃ dassetuṃ <bold>iminā dhammaṭṭhitiñāṇenā</bold>tiādi vuttaṃ. Tattha dhammaṭṭhitiñāṇena are hanīti sambandho. Kathanti? Āha <bold>‘‘te dhamme’’</bold>tiādi. Te avijjādike dhamme mahāvajirañāṇāvudhena <pageBreak edition="M" number="1.0049" /> tena <bold>dhammaṭṭhitiñāṇena yathābhūtaṃ</bold> ñatvā tena balavavipassanāvudhena <bold>nibbindanto</bold> ariyamaggāvudhena <bold>virajjanto vimuccanto are hanī</bold>ti yojanā. Ariyamaggañāṇampi hi kiccato samudayasaccādibodhato ‘‘dhammaṭṭhitiñāṇa’’nti vuccati.</paragraph>
<paragraph line="31">Ekekaṃ dhammakkhandhaṃ ekekavihārena pūjemīti dhammakkhandhaṃ ārabbha pavattāpi vihārakaraṇapūjā bhagavati pemeneva pavattattā sadhātukādicetiyapaṭimaṇḍitattā ca bhagavatova pūjāti <pageBreak edition="V" number="1.0044" /> āha <bold>bhagavantaṃ uddissā</bold>tiādi. <bold>Kilesārīna so munī</bold>ti ettha niggahītalopo, kilesārīnaṃ hatattāti attho. <bold>Paccayādīna cāraho</bold>ti etthāpi niggahītalopo daṭṭhabbo.</paragraph>
<paragraph line="32"><bold>Sammāsambuddho</bold>ti ettha <bold>saṃ</bold>-saddo sayanti atthe pavattatīti āha ‘‘sāma’’nti, aparaneyyo hutvāti attho. <bold>Sabbadhammāna</bold>nti idaṃ kassaci visayavisesassa aggahitattā siddhaṃ. Padesaggahaṇe hi asati gahetabbassa nippadesatāva viññāyati, yathā dikkhito na dadātīti. Evañca katvā atthavisesānapekkhā kattariyeva buddha-saddasiddhi veditabbā kammavacanicchāya abhāvato. ‘‘Sammā sāmaṃ buddhattā sammāsambuddho’’ti ettakameva hi idha saddato labbhati. <bold>Sabbadhammāna</bold>nti idaṃ pana atthato labbhamānaṃ gahetvā vuttaṃ, na hi bujjhanakiriyā avisayā yujjati. <bold>Abhiññeyye</bold>ti lakkhaṇādito aniccādito ca abhivisiṭṭhena lokiyalokuttarañāṇena jānitabbe catusaccadhamme. <bold>Pariññeyye</bold>ti aniccādivasena paricchinditvā jānitabbaṃ dukkhaṃ ariyasaccamāha. <bold>Pahātabbe</bold>ti samudayasaccaṃ. <bold>Sacchikātabbe</bold>ti nirodhasaccaṃ. Bahuvacananiddeso panettha sopādisesādikaṃ pariyāyasiddhaṃ bhedaṃ apekkhitvā kato.</paragraph>
<paragraph line="33"><bold>Abhiññeyya</bold>nti gāthāya pahātabbabhāvetabbānaṃ samudayamaggasaccānaṃ hetudhammānaṃ gahaṇeneva tapphalānaṃ dukkhasaccanirodhasaccānampi siddhito pariññātabbañca pariññātaṃ sacchikātabbañca sacchikatanti idampettha saṅgahitamevāti daṭṭhabbaṃ, tenāha ‘‘tasmā buddhosmī’’ti. Yasmā cattāripi saccāni mayā buddhāni, <bold>tasmā</bold> sabbampi ñeyyaṃ <bold>buddhosmi,</bold> abbhaññāsinti attho.</paragraph>
<paragraph line="34">Vicittavisayapatthanākārappavattiyā taṇhā dukkhavicittatāya padhānakāraṇanti āha ‘‘mūlakāraṇabhāvenā’’ti. <bold>Ubhinna</bold>nti cakkhussa taṃsamudayassa ca. <bold>Appavattī</bold>ti appavattinimittaṃ, na abhāvamattaṃ. Tassa avatthuttā <pageBreak edition="M" number="1.0050" /> sappaccayattādianekabhedā sabbasaṅgahitā. <bold>Nirodhappajānanā</bold>ti sacchikiriyābhisamayavasena nirodhassa paṭivijjhanā. <bold>Ekekapaduddhārenāpī</bold>ti cakkhu cakkhusamudayotiādinā ekekakoṭṭhāsaniddhāraṇenāpi, na dukkhasaccādisāmaññato evāti adhippāyo. Taṇhāyapi saṅkhāradukkhapariyāpannatāya pariññeyyattā dukkhasaccabhāvaṃ dassetuṃ ‘‘cha taṇhākāyā’’ti vuttaṃ. Yasmiṃ pana attabhāve sā uppajjati, tassa mūlakāraṇabhāvena samuṭṭhāpikā purimabhavasiddhā taṇhā samudayasaccanti gahetabbā. <bold>Kasiṇānī</bold>ti kasiṇārammaṇāni jhānāni. <bold>Dvattiṃsākārā</bold>ti kesādayo tadārammaṇajjhānāni ca. <bold>Nava bhavā</bold>ti kāmabhavādayo tayo saññībhavādayo tayo ekavokārabhavādayo tayo cāti nava bhavā. <bold>Cattāri jhānānī</bold>ti ārammaṇavisesaṃ anapekkhitvā sāmaññato cattāri jhānāni vuttāni. Vipākakiriyānampi yathārahaṃ <pageBreak edition="V" number="1.0045" /> sabbattha saṅgaho daṭṭhabbo. Ettha ca kusaladhammānaṃ upanissayabhūtā taṇhāsamuṭṭhāpikāti veditabbā, kiriyadhammānaṃ pana tassa attabhāvassa kāraṇabhūtā taṇhā. <bold>Anulomato</bold>ti ettha avijjā dukkhasaccaṃ, taṃsamuṭṭhāpikā purimataṇhā āsavā samudayasaccanti yojetabbaṃ. Saṅkhārādīsu pana avijjādayova samudayasaccabhāvena yojetabbā. <bold>Tenā</bold>ti tasmā.</paragraph>
<paragraph line="35"><bold>Vijjā</bold>ti attano visayaṃ viditaṃ karotīti vijjā. <bold>Sampannattā</bold>ti samannāgatattā, sampuṇṇattā vā. <bold>Tatrā</bold>ti ambaṭṭhasutte. <bold>Manomayiddhiyā</bold>ti ettha ‘‘idha bhikkhu imamhā kāyā aññaṃ kāyaṃ abhinimminātī’’ti (dī. ni. 1.236) vuttattā sarīrabbhantarajhānamanena aññassa sarīrassa nibbattivasena pavattā manomayiddhi nāma, sā atthato jhānasampayuttā paññāyeva. <bold>Satta saddhammā</bold> nāma saddhā hirī ottappaṃ bāhusaccaṃ vīriyaṃ sati paññā ca. <bold>Gacchati amataṃ disa</bold>nti dukkhanittharaṇatthikehi daṭṭhabbato amataṃ nibbānameva disaṃ gacchati, iminā ca caraṇānaṃ sikkhattayasaṅgahitaariyamaggabhāvato nibbānatthikehi ekaṃsena icchitabbataṃ dasseti. Idānissā vijjācaraṇasampadāya sāvakādiasādhāraṇataṃ dassetuṃ <bold>tattha vijjāsampadā</bold>tiādi vuttaṃ. Tattha āsavakkhayavijjāvasena sabbaññutā sijjhati, caraṇadhammabhūtesu jhānesu <pageBreak edition="M" number="1.0051" /> antogadhāya mahākaruṇāsamāpattiyā vasena mahākāruṇikatā sijjhatīti āha ‘‘vijjā…pe… mahākāruṇikata’’nti. <bold>Yathā ta</bold>nti ettha <bold>ta</bold>nti nipātamattaṃ, yathā aññopi vijjācaraṇasampanno buddho niyojeti, tathā ayampīti attho. <bold>Tenā</bold>ti anatthaparivajjanaatthaniyojanena. <bold>Attantapādayo</bold>ti <bold>ādi</bold>-saddena parantapaubhayantapā gahitā. <bold>Asajjamāno bhavesu apaccāgacchanto</bold>ti pahīnānaṃ punānuppattito na puna upagacchanto.</paragraph>
<paragraph line="36"><bold>Tatrā</bold>ti yuttavācābhāsane sādhetabbe cetaṃ bhummaṃ. <bold>Abhūta</bold>nti abhūtatthaṃ. <bold>Ataccha</bold>nti tasseva vevacanaṃ. <bold>Anatthasaṃhita</bold>nti pisuṇādidosayuttaṃ. <bold>Sammāgadattā</bold>ti sundaravacanattā, gadanaṃ gado, kathananti attho. Sundaro gado vacanamassāti ‘‘sugado’’ti vattabbe niruttinayena da-kārassa ta-kāraṃ katvā ‘‘sugato’’ti vuttaṃ.</paragraph>
<paragraph line="37"><bold>Sabhāvato</bold>ti dukkhasabhāvato. <bold>Loka</bold>nti khandhādilokaṃ. Yathāvuttamatthaṃ suttato āha <bold>yatthā</bold>tiādi. Tattha <bold>yatthā</bold>ti yasmiṃ lokantasaṅkhāte nibbāne. <bold>Ta</bold>nti lokassantaṃ, okāsaloke kāyagamanena ñātabbaṃ pattabbanti nāhaṃ vadāmīti yojanā. Idañca rohitadevaputtena lokassa kāyagativasena antagamanassa pucchitattā vuttaṃ. <bold>Appatvā lokassanta</bold>nti khandhādilokaṃ sandhāya vuttaṃ.</paragraph>
<paragraph line="38">Kinte <pageBreak edition="V" number="1.0046" /> padasā okāsalokaparibbhamanena, parimitaṭṭhāne eva taṃ ñāṇagamanena gacchantānaṃ dassemīti dassento <bold>api cā</bold>tiādimāha. Tattha <bold>byāmamatte kaḷevare</bold>ti sarīre. Tena rūpakkhandhaṃ dasseti. <bold>Sasaññimhī</bold>ti saññāsīsena vedanādayo tayo khandhe. <bold>Samanake</bold>ti viññāṇakkhandhaṃ. <bold>Loka</bold>nti khandhādilokaṃ, dukkhanti attho. <bold>Lokanirodha</bold>nti nibbānena lokassa nirujjhanaṃ, nibbānameva vā. Adesampi hi nibbānaṃ yesaṃ nirodhāya hoti, upacārato tannissitaṃ viya hotīti ‘‘byāmamatte kaḷevare lokanirodhampi paññapemī’’ti vuttaṃ, cakkhu loke piyarūpaṃ, sātarūpaṃ, etthesā taṇhā nirujjhamānā nirujjhatītiādīsu (dī. ni. 2.401; vibha. 204) viya. <bold>Kudācana</bold>nti kadācipi. <bold>Appatvā</bold>ti aggamaggena anadhigantvā. <bold>Tasmā</bold>ti yasmā taṃ gamanena pattuṃ na sakkā, tasmā. <bold>Have</bold>ti nipātamattaṃ, ekaṃsatthe vā <pageBreak edition="M" number="1.0052" />. <bold>Lokavidū</bold>ti sabhāvādito khandhādijānanako. Catusaccadhammānaṃ abhisamitattā <bold>samitāvī,</bold> samitakilesoti vā attho. <bold>Nāsīsati</bold> na pattheti appaṭisandhikattā.</paragraph>
<paragraph line="39">Evaṃ saṅkhepato lokaṃ dassetvā idāni vitthārato taṃ dassetuṃ <bold>api ca tayo lokā</bold>tiādi vuttaṃ. Tattha indriyabaddhānaṃ khandhānaṃ samūhasantānabhūto <bold>sattaloko</bold>. So hi rūpādīsu sattavisattatāya ‘‘satto’’ti ca, lokiyanti ettha kammakilesā tabbipākā cāti ‘‘loko’’ti ca vuccati. Anindriyabaddhānaṃ utujarūpānaṃ samūhasantānabhūto <bold>okāsaloko</bold>. So hi sattasaṅkhārānaṃ ādhārato ‘‘okāso’’ti ca, lokiyanti ettha tassādhārā ca ādheyyabhūtāti ‘‘loko’’ti ca pavuccati. Indriyānindriyabaddhā pana sabbeva upādānakkhandhā paccayehi saṅkhataṭṭhena lujjanapalujjanaṭṭhena ca ‘‘saṅkhāraloko’’ti ca vuccati. Āharati attano phalanti āhāro, paccayo. Tena tiṭṭhanasīlā uppajjitvā yāva bhaṅgā pavattanasīlāti <bold>āhāraṭṭhitikā,</bold> sabbe saṅkhatadhammā. <bold>Sabbe sattā</bold>ti ca imināpi veneyyānurūpato puggalādhiṭṭhānattā desanāya saṅkhārāva gahitā.</paragraph>
<paragraph line="40"><bold>Yāvatā candimasūriyā pariharantī</bold>ti yattake ṭhāne candimasūriyā parivattanti pavattanti. <bold>Virocanā</bold>ti tesaṃ virocanahetu obhāsanahetūti hetumhi nissakkavacanaṃ. <bold>Disā bhantī</bold>ti sabbā disā yāvatā vigatandhakārā paññāyanti. Atha vā <bold>disā</bold>ti upayogabahuvacanaṃ. Tasmā virocamānā candimasūriyā yattakā disā bhanti obhāsentīti attho. <bold>Tāva sahassadhā loko</bold>ti tattakena pamāṇena sahassappakāro okāsaloko, sahassacakkavāḷānīti attho. <bold>Etthā</bold>ti sahassacakkavāḷe. <bold>Vaso</bold>ti iddhisaṅkhāto vaso vattatīti attho.</paragraph>
<paragraph line="41"><bold>Tampī</bold>ti <pageBreak edition="V" number="1.0047" /> tividhampi lokaṃ. <bold>Assā</bold>ti anena bhagavatā saṅkhāralokopi sabbathā viditoti sambandho. <bold>Eko loko</bold>ti yvāyaṃ heṭṭhā vuttanayena sabbasaṅkhatānaṃ paccayāyattavuttito tena sāmaññena saṅkhāraloko eko ekavidho, esa nayo sesesupi. Sabbatthāpi lokiyadhammāva lokoti adhippetā lokuttarānaṃ pariññeyyattābhāvā. Upādānānaṃ ārammaṇabhūtā khandhā <bold>upādānakkhandhā. Satta viññāṇaṭṭhitiyo</bold>ti <pageBreak edition="M" number="1.0053" /> tathā tathā samuppannā pajāyeva vuccanti. Nānattakāyā nānattasaññino, nānattakāyā ekattasaññino, ekattakāyā nānattasaññino, ekattakāyā ekattasaññino, heṭṭhimā ca tayo āruppāti imā sattavidhā pajāyeva viññāṇaṃ tiṭṭhati etthāti viññāṇaṭṭhitiyo nāma. Tattha nānattaṃ kāyo etesamatthīti nānattakāyā. Nānattaṃ saññā etesanti nānattasaññino. Saññāsīsenettha paṭisandhiviññāṇaṃ gahitaṃ, esa nayo sesesupi.</paragraph>
<paragraph line="42">Tattha sabbamanussā ca cha kāmāvacaradevā ca <bold>nānattakāyā nānattasaññino</bold> nāma. Tesañhi aññamaññaṃ visadisatāya nānā kāyo, paṭisandhisaññā ca navavidhatāya nānā. Tīsu paṭhamajjhānabhūmīsu brahmakāyikā ceva catūsu apāyesu sattā ca <bold>nānattakāyā ekattasaññino</bold> nāma. Tesu hi brahmapārisajjādīnaṃ tiṇṇampi sarīraṃ aññamaññaṃ visadisaṃ, paṭisandhisaññā pana paṭhamajjhānavipākavasena ekāva, tathā āpāyikānampi, tesaṃ pana sabbesaṃ akusalavipākāhetukāva paṭisandhisaññā. Dutiyajjhānabhūmikā ca parittābha appamāṇābha ābhassarā <bold>ekattakāyā nānattasaññino</bold> nāma. Tesañhi sabbesaṃ ekappamāṇova kāyo, paṭisandhisaññā pana dutiyatatiyajjhānavipākavasena nānā hoti. Tatiyajjhānabhūmiyaṃ parittasubhādayo tayo, catutthajjhānabhūmiyaṃ asaññasattavajjitā vehapphalā, pañca ca suddhāvāsāti navasu bhūmīsu sattā <bold>ekattakāyā ekattasaññino</bold> nāma. Ābhānānattena pana sabbattha kāyanānattaṃ na gayhati, saṇṭhānanānatteneva gayhatīti. Asaññasattā viññāṇābhāvena viññāṇaṭṭhitisaṅkhyaṃ na gacchanti. Nevasaññā nāsaññāyatanaṃ pana yathā saññāya, evaṃ viññāṇassāpi sukhumattā nevaviññāṇaṃ nāviññāṇaṃ, tasmā paribyattaviññāṇakiccavantesu viññāṇaṭṭhitīsu na gayhati. Tasmā sesāni ākāsānañcāyatanādīni tīṇiyeva gahitāni, tehi saddhiṃ imā satta viññāṇaṭṭhitiyoti veditabbā.</paragraph>
<paragraph line="43"><bold>Aṭṭha lokadhammā</bold>ti lābho alābho yaso ayaso nindā pasaṃsā sukhaṃ dukkhanti ime aṭṭha lokassa sabhāvattā lokadhammā. Lābhālābhādipaccayā uppajjanakā panettha anurodhavirodhā vā lābhādisaddehi vuttāti veditabbā. <bold>Nava sattāvāsā</bold>ti heṭṭhā vuttā satta viññāṇaṭṭhitiyo <pageBreak edition="M" number="1.0054" /> eva <pageBreak edition="V" number="1.0048" /> asaññasattacatutthāruppehi saddhiṃ ‘‘nava sattāvāsā’’ti vuccanti. Sattā āvasanti etthāti sattāvāsā, sattanikāyo, atthato tathā pavattā pajā eva idha saṅkhāralokabhāvena gayhantīti veditabbā. <bold>Dasāyatanānī</bold>ti dhammāyatanamanāyatanavajjitāni dasa.</paragraph>
<paragraph line="44">Ettha ca tīsu bhavesu assādadassanavasena tisso vedanāva lokabhāvena vuttā, tathā paccayadassanavasena cattārova āhārā. Attaggāhanimittadassanavasena cha ajjhattikāneva āyatanāni. Thūlasaññībhavadassanavasena satta viññāṇaṭṭhitiyova, anurodhavirodhadassanavasena aṭṭha lokadhammā vā, thūlāyatanadassanavasena dasāyatanāneva lokabhāvena vuttāni. Tesaṃ gahaṇeneva tannissayatappaṭibaddhā tadārammaṇā sabbe tebhūmakā nāmarūpadhammā atthato gahitā eva honti. Sesehi pana ekavidhādikoṭṭhāsehi sarūpeneva te gahitāti veditabbaṃ.</paragraph>
<paragraph line="45"><bold>Āsayaṃ jānātī</bold>tiādīsu āhacca cittaṃ ettha setīti āsayo, aññasmiṃ visaye pavattitvāpi cittaṃ yattha sarasena pavisitvā tiṭṭhati, so vaṭṭāsayo vivaṭṭāsayoti duvidho. Tattha vaṭṭāsayopi sassatucchedadiṭṭhivasena duvidho. Vivaṭṭāsayo pana vipassanāsaṅkhātā anulomikā khanti, maggasaṅkhātaṃ yathābhūtañāṇañcāti duvidho. Yathāha –</paragraph>
<gatha1 line="46">‘‘Sassatucchedadiṭṭhi ca, khanti cevānulomikaṃ;</gatha1>
<gathalast line="47">Yathābhūtañca yaṃ ñāṇaṃ, etaṃ āsayasaddita’’nti. (sārattha. ṭī. 1.verañjakaṇḍavaṇṇanā);</gathalast>
<paragraph line="48">Etaṃ duvidhampi āsayaṃ sattānaṃ appavattikkhaṇeyeva bhagavā sabbathā jānāti. <bold>Anusaya</bold>nti kāmarāgānusayādivasena sattavidhaṃ anusayaṃ. <bold>Carita</bold>nti ‘‘sucaritaduccarita’’nti <bold>niddese</bold> vuttaṃ. Atha vā caritanti cariyā, te rāgādayo cha mūlacariyā, saṃsaggasannipātavasena anekavidhā honti. <bold>Adhimutti</bold>nti ajjhāsayadhātuṃ, tattha tattha cittassa abhirucivasena ninnatā, sā duvidhā hīnādhimutti paṇītādhimuttīti. Yāya dussīlādike hīnādhimuttike <pageBreak edition="M" number="1.0055" /> sevanti, sā <bold>hīnādhimutti</bold>. Yāya paṇītādhimuttike sevanti, sā <bold>paṇītādhimutti</bold>. Taṃ duvidhampi adhimuttiṃ bhagavā sabbākārato jānāti. Appaṃ rāgādirajaṃ etesanti <bold>apparajakkhā,</bold> anussadarāgādidosā. Ussadarāgādidosā <bold>mahārajakkhā</bold>. Upanissayabhūtehi tikkhehi saddhādiindriyehi mudukehi ca samannāgatā <bold>tikkhindriyā mudindriyā</bold> ca. Heṭṭhā vuttehi āsayādīhi sundarehi asundarehi ca samannāgatā <bold>svākārā dvākārā</bold> ca veditabbā. Sammattaniyāmaṃ <pageBreak edition="V" number="1.0049" /> viññāpetuṃ sukarā <bold>suviññāpayā,</bold> viparītā <bold>duviññāpayā</bold>. Maggaphalapaṭivedhāya upanissayasampannā <bold>bhabbā,</bold> viparītā <bold>abhabbā</bold>. Evaṃ sattasantānagatadhammavisesajānaneneva <bold>sattaloko</bold>pi <bold>vidito</bold> dhammavinimuttassa sattassa abhāvāti veditabbaṃ.</paragraph>
<paragraph line="49"><bold>Ekaṃ cakkavāḷaṃ…pe… paññāsañca yojanānī</bold>ti ettha hotīti seso. <bold>Parikkhepato</bold> pamāṇaṃ vuccatīti seso. Cakkavāḷassa sabbaṃ parimaṇḍalaṃ chattiṃsa satasahassāni…pe… satāni ca hontīti yojetabbaṃ. <bold>Tatthā</bold>ti cakkavāḷe, dve satasahassāni cattāri nahutāni ca yojanāni yāni ettakaṃ ettakappamāṇaṃ bahalattena ayaṃ vasundharā saṅkhātāti yojanā. Tattha <bold>ettaka</bold>nti kiriyāvisesanaṃ daṭṭhabbaṃ. Sandhārakaṃ jalaṃ ettakaṃ ettakappamāṇaṃ hutvā patiṭṭhitanti yojanā. <bold>Etthā</bold>ti cakkavāḷe. <bold>Ajjhogāḷhuggatā</bold>ti ajjhogāḷhā ca uggatā ca. <bold>Brahā</bold>ti mahantā. <bold>Yojanānaṃ satānucco, himavā pañcā</bold>ti yojanānaṃ pañcasatāni ucco ubbedho. <bold>Tipañcayojanakkhandhaparikkhepā</bold>ti pannarasayojanappamāṇakkhandhapariṇāhā. <bold>Nagavhayā</bold>ti rukkhābhidhānā jambūti yojanā. <bold>Samantato</bold>ti sabbasobhāgena, āyāmato ca vitthārato ca satayojanavitthārāti attho. <bold>Yassānubhāvenā</bold>ti yassā mahantatākappaṭṭhāyikādippakārena pabhāvena. <bold>Parikkhipitvā taṃ sabbaṃ, lokadhātumayaṃ ṭhito</bold>ti heṭṭhā vuttaṃ sabbampi taṃ parikkhipitvā <bold>cakkavāḷasiluccayo</bold> ṭhito, <bold>ayaṃ</bold> ekā <bold>lokadhātu</bold> nāmāti attho, <bold>ma</bold>-kāro padasandhivasena vutto. Atha vā taṃ sabbaṃ lokadhātuṃ parikkhipitvā ayaṃ cakkavāḷasiluccayo ṭhitoti yojetabbaṃ.</paragraph>
<paragraph line="50"><bold>Tatthā</bold>ti <pageBreak edition="M" number="1.0056" /> tassaṃ lokadhātuyaṃ. <bold>Tāvatiṃsabhavana</bold>nti tidasapuraṃ. <bold>Asurabhavana</bold>nti asurapuraṃ. Avīcimahānirayo ca tathā dasasahassayojano, so pana catunnaṃ lohabhittīnamantarā yojanasatāyāmavitthāropi samantā soḷasahi ussadanirayehi saddhiṃ dasasahassayojano vuttoti veditabbo. <bold>Tadanantaresū</bold>ti tesaṃ cakkavāḷānaṃ antaresu. Lokānaṃ cakkavāḷānaṃ antare vivare bhavattā <bold>lokantarikā</bold>. Tiṇṇañhi sakaṭacakkānaṃ pattānaṃ vā āsannaṭṭhapitānaṃ antarasadise tiṇṇaṃ tiṇṇaṃ cakkavāḷānaṃ antaresu ekeko lokantarikanirayo aṭṭhayojanasahassappamāṇo sītanarako sattānaṃ akusalavipākena nibbattati. <bold>Anantānī</bold>ti tiriyaṃ aṭṭhasu disāsu cakkavāḷāni ākāso viya anantāni. Uddhaṃ pana adho ca antāneva. <bold>Anantena buddhañāṇenā</bold>ti ettha anantañeyyapaṭivedhasāmatthiyayogatova ñāṇaṃ ‘‘ananta’’nti veditabbaṃ.</paragraph>
<paragraph line="51"><bold>Attano</bold>ti nissakke sāmivacanametaṃ, attatoti attho. Guṇehi attano visiṭṭhatarassāti <pageBreak edition="V" number="1.0050" /> sambandho, taraggahaṇañcettha anuttaroti padassa atthaniddesavasena kataṃ, na visiṭṭhassa kassaci atthitāya. Sadevake hi loke sadisakappopi nāma koci tathāgatassa natthi, kuto sadiso, tenāha <bold>sīlaguṇenāpi asamo</bold>tiādi. Tattha asamehi sammāsambuddhehi samo <bold>asamasamo</bold>. Natthi paṭimā etassāti <bold>appaṭimo</bold>. Esa nayo sesesupi. Tattha upamāmattaṃ paṭimā, sadisūpamā paṭibhāgo. Yugaggāhavasena ṭhito paṭimo puggaloti veditabbo. <bold>Attanā</bold>ti attato. <bold>Purisadamme</bold>tiādīsu damitabbā dammā, ‘‘dammapurisā’’ti vattabbe visesanassa paranipātaṃ katvā ‘‘purisadammā’’ti vuttaṃ, purisaggahaṇañcettha ukkaṭṭhavasena itthīnampi dametabbato. <bold>Nibbisā katā</bold> dosavisassa vinodanena. <bold>Atthapada</bold>nti atthābhibyañjanakaṃ padaṃ, vākyanti attho. Ekapadabhāvena ca anaññasādhāraṇo satthu purisadammasārathibhāvo dassito hoti, tenāha <bold>bhagavā hī</bold>tiādi. <bold>Aṭṭha disā</bold>ti aṭṭha samāpattiyo. <bold>Asajjamānā</bold>ti vasībhāvappattiyā nissaṅgacārā.</paragraph>
<paragraph line="52">Diṭṭhadhammo vuccati paccakkho attabhāvo, tattha niyuttoti <bold>diṭṭhadhammiko,</bold> idhalokattho. Kammakilesavasena samparetabbato samāgantabbato samparāyo <pageBreak edition="M" number="1.0057" />, paraloko, tattha niyuttoti <bold>samparāyiko,</bold> paralokattho. Paramo uttamo attho paramattho, nibbānaṃ. Saha atthena vattatīti <bold>sattho,</bold> bhaṇḍamūlena vāṇijjāya desantaraṃ gacchanto janasamūho. So assa atthīti satthā, <bold>satthavāho</bold>ti niruttinayena. So viya bhagavāti āha ‘‘satthā, bhagavā satthavāho’’ti. Idāni tamatthaṃ niddesapāḷinayena dassetuṃ <bold>yathā satthavāho</bold>tiādi vuttaṃ. Tattha <bold>satthe</bold>ti satthike jane. Kaṃ udakaṃ tārenti etthāti <bold>kantāro,</bold> nirudako araññappadeso. Corādīhi adhiṭṭhitaaraññappadesāpi duggamanaṭṭhena taṃsadisatāya kantārātveva niruḷhāti sāmaññato ‘‘kantāraṃ tāretī’’ti vatvā taṃ vivaranto <bold>corakantāra</bold>ntiādimāha.</paragraph>
<paragraph line="53"><bold>Bhagavato</bold>ti nissakke sāmivacanaṃ, bhagavantato dhammassavanenāti attho. Yathā ‘‘upajjhāyato ajjhetī’’ti, bhagavato santiketi vā attho. <bold>Sare nimittaṃ aggahesī</bold>ti pubbabuddhuppādesu saddhammassavanaparicayena ‘‘dhammo eso vuccatī’’ti sare ākāraṃ gaṇhi. Pubbābhiyogavaseneva hi īdisānaṃ tiracchānānaṃ dhammassavanādīsu pasādo uppajjati vagguliādīnaṃ viya. Itarathā sabbatiracchānānampi tathā pasāduppattippasaṅgato. Yadi hi uppajjeyya, bhagavā anantacakkavāḷesu sabbasattānampi ekakkhaṇe sappāṭihāriyadhammaṃ sāvetuṃ sakkotīti sabbasattānampi ito pubbeva vimuttippasaṅgo siyā. Ye pana devamanussanāgasupaṇṇādayo pakatiyāva kammassakataññāṇādiyuttā honti, teyeva pubbe anupanissayāpi <pageBreak edition="V" number="1.0051" /> bhagavato saddhammassavanādinā paṭhamaṃ vivaṭṭūpanissayaṃ pasādaṃ uppādetuṃ sakkonti, na itareti gahetabbaṃ. <bold>Are ahampi nāmā</bold>ti ettha ‘‘kutohaṃ idha nibbattoti oloketvā maṇḍūkabhāvatoti ñatvā’’ti idaṃ ettakampi are ahampi nāmāti vimhayavacaneneva sijjhatīti avuttanti veditabbaṃ. <bold>Jala</bold>nti jalanto vijjotamāno. <bold>Maṇḍūkoha</bold>nti gāthāya <bold>udake</bold>ti sañjātaṭṭhānadassanaṃ, tena thalamaṇḍūkatā nivattanaṃ kataṃ hoti. Udake jātānampi kacchapādīnaṃ thalagocaratāpi atthīti taṃ nivattanatthaṃ ‘‘vārigocaro’’ti vuttaṃ, udakasañcārīti attho.</paragraph>
<paragraph line="54"><bold>Vimokkhantikañāṇavasenā</bold>ti ettha sabbaso kilesehi vimuccatīti vimokkho, aggamaggo, tassa anto, aggaphalaṃ, tattha bhavaṃ vimokkhantikaṃ, sabbaññutaññāṇena saddhiṃ sabbampi buddhañāṇaṃ. Idāni sammāsambuddhapadato buddhapadassa <pageBreak edition="M" number="1.0058" /> visesaṃ dassetuṃ <bold>yasmā vā</bold>tiādi vuttaṃ. Sammāsambuddhapadena hi satthu paṭivedhañāṇānubhāvo vutto, iminā pana buddhapadena desanāñāṇānubhāvopi, tenāha <bold>aññepi satte bodhesī</bold>tiādi.</paragraph>
<paragraph line="55"><bold>Guṇavisiṭṭhasattuttamagarugāravādhivacana</bold>nti sabbehi sīlādiguṇehi visiṭṭhassa tato eva sabbasattehi uttamassa garuno gāravavasena vuccamānavacanamidaṃ <bold>bhagavā</bold>ti. <bold>Seṭṭha</bold>nti seṭṭhavācakaṃ vacanaṃ seṭṭhaguṇasahacaraṇato. Atha vā vuccatīti vacanaṃ, attho, so seṭṭhoti attho. <bold>Uttama</bold>nti etthāpi eseva nayo. <bold>Garugāravayutto</bold>ti ettha garubhāvo gāravaṃ, garuguṇayogato garukaraṇaṃ vā gāravaṃ, tena sāvakādīnaṃ asādhāraṇatāya garubhūtena mahantena gāravena yuttoti garugāravayutto. Atha vā garu ca sabbalokassa sikkhakattā teneva gāravayutto cātipi yojetabbaṃ.</paragraph>
<paragraph line="56">Avatthāya viditaṃ <bold>āvatthikaṃ</bold>. Evaṃ <bold>liṅgikaṃ</bold>. Nimittato āgataṃ <bold>nemittikaṃ</bold>. Adhicca yaṃkiñci nimittaṃ adhivacanavasena anapekkhitvā pavattaṃ <bold>adhiccasamuppannaṃ,</bold> tenāha ‘‘vacanatthamanapekkhitvā’’ti. Yadicchāya āgataṃ yādicchakaṃ. Ettha ca bāhiraṃ daṇḍādi <bold>liṅgaṃ,</bold> abbhantaraṃ tevijjādi <bold>nimittaṃ</bold>. Pacurajanavisayaṃ vā dissamānaṃ <bold>liṅgaṃ,</bold> tabbiparītaṃ <bold>nimitta</bold>nti veditabbaṃ. <bold>Sacchikāpaññattī</bold>ti sabbadhammānaṃ sacchikiriyānimittā paññatti. Atha vā <bold>sacchikāpaññattī</bold>ti paccakkhasiddhā paññatti. Yaṃguṇanimittā hi sā, te guṇā satthu paccakkhabhūtāti guṇā viya sāpi sacchikatā eva nāma hoti, na paresaṃ, vohāramattenāti adhippāyo. <bold>Yaṃguṇanemittika</bold>nti yehi guṇehi nimittabhūtehi <bold>etaṃ nāmaṃ</bold> nemittikañca jātaṃ. <bold>Vadantī</bold>ti dhammasenāpatissa garubhāvato bahuvacanenāha, saṅgītikārehi vā katamanuvādaṃ sandhāya.</paragraph>
<paragraph line="57">Issariyādibhedo <pageBreak edition="V" number="1.0052" /> bhago assa atthīti <bold>bhagī</bold>. Maggaphalādiariyaguṇaṃ araññādivivekaṭṭhānañca bhaji sevi sīlenāti <bold>bhajī</bold>. Cīvarādipaccayānaṃ attharasādīnañca sīlādiguṇānañca <bold>bhāgī,</bold> dāyādoti attho. Vibhaji uddesaniddesādippakārehi dhammaratanaṃ pavibhajīti <bold>vibhattavā</bold>. Rāgādipāpadhammaṃ <bold>bhaggaṃ akāsīti bhagavā</bold>ti vuccatīti sabbattha sambandho. Garupi loke bhagavāti vuccatīti āha ‘‘garū’’ti, yasmā garu, tasmāpi bhagavāti attho. Pāramitāsaṅkhātaṃ <pageBreak edition="M" number="1.0059" /> bhagyamassa atthīti <bold>bhagyavā. Bahūhi ñāyehī</bold>ti kāyabhāvanādikehi anekehi bhāvanākkamehi. <bold>Subhāvitattano</bold>ti paccatte etaṃ sāmivacanaṃ, tena subhāvitasabhāvoti attho. Bhavānaṃ antaṃ nibbānaṃ gatoti <bold>bhavantago</bold>. Tattha tattha bhagavāti saddasiddhi niruttinayeneva veditabbā.</paragraph>
<paragraph line="58">Idāni bhagī bhajīti niddesagāthāya navahi padehi dassitamatthaṃ bhagyavāti gāthāya chahi padehi saṅgahetvā padasiddhiṃ atthayojanānayabhedehi saddhiṃ dassetuṃ <bold>ayaṃ pana aparo nayo</bold>tiādi vuttaṃ. Tattha <bold>vaṇṇavipariyayo</bold>ti ettha <bold>iti</bold>-saddo ādiattho, teneva vaṇṇavikāro vaṇṇalopo dhātuatthena niyojanañcāti imaṃ tividhaṃ lakkhaṇaṃ saṅgaṇhāti. <bold>Saddanayenā</bold>ti saddalakkhaṇanayena. Pisodarādīnaṃ saddānaṃ ākatigaṇabhāvato vuttaṃ <bold>‘‘pisodarādipakkhepalakkhaṇaṃ gahetvā’’</bold>ti. Pakkhipanameva lakkhaṇaṃ. Tappariyāpannatākaraṇañhi pakkhipanaṃ. <bold>Bhagya</bold>nti kusalaṃ.</paragraph>
<paragraph line="59">Lobhādayo cattāro dosā ekakavasena gahitā. Ahirikādayo dukavasena. Akkocchimantiādinā (dha. pa. 3-4) punappunaṃ kujjhanavasena cittapariyonandhano kodhova <bold>upanāho</bold>. Paresaṃ pubbakāritālakkhaṇassa guṇassa nipuñchano <bold>makkho</bold> nāma. Bahussutādīhi saddhiṃ yugaggāho attano samakaraṇaṃ <bold>palāso</bold>. Attano vijjamānadosapaṭicchādanā <bold>māyā</bold>. Avijjamānaguṇappakāsanaṃ <bold>sāṭheyyaṃ</bold>. Garūsupi thaddhatā anonatatā <bold>thambho</bold>. Taduttarikaraṇalakkhaṇo <bold>sārambho</bold>. Jātiādiṃ nissāya unnatilakkhaṇo <bold>māno</bold>. Abbhunnatilakkhaṇo <bold>atimāno</bold>. Jātiādiṃ nissāya majjanākārappatto mānova <bold>mado</bold> nāma. So sattavīsatividho. Kāmaguṇesu cittassa vossaggo <bold>pamādo</bold>. Kāyaduccaritādīni <bold>tividhaduccaritāni</bold>. Taṇhādiṭṭhiduccaritavasena <bold>tividhasaṃkilesā</bold>. Rāgadosamohāva <bold>malāni</bold>. Teyeva kāyaduccaritādayo ca <bold>tividhavisamāni</bold>. Kāmabyāpādavihiṃsāsaññā <bold>tividhasaññā</bold> nāma. Teyeva <bold>vitakkā</bold>. Taṇhādiṭṭhimānā <bold>papañcā</bold>. Subhasukhaniccaattavipariyesā <bold>catubbidhavipariyesā</bold>. Chandādayo <bold>agati</bold>. Cīvarādīsu paccayesu lobhā <bold>cattāro taṇhupādā</bold>. Buddhadhammasaṅghasikkhāsu kaṅkhā, sabrahmacārīsu kopo ca <pageBreak edition="M" number="1.0060" /><bold>pañca cetokhīlā</bold>. Kāme kāye rūpe ca avītarāgatā, yāvadatthaṃ bhuñjitvā seyyasukhādianuyogo, aññataraṃ <pageBreak edition="V" number="1.0053" /> devanikāyaṃ paṇidhāya brahmacariyacaraṇañca <bold>pañca cetovinibandhā</bold>. Rūpābhinandanādayo <bold>pañca abhinandanā</bold>. Kodhamakkhaissāsāṭheyyapāpicchatāsandiṭṭhiparāmāsā <bold>cha vivādamūlāni</bold>. Rūpataṇhādayo <bold>cha taṇhākāyā</bold>. Micchādiṭṭhiādayo aṭṭhamaggaṅgapaṭipakkhā <bold>micchattā</bold>. Taṇhaṃ paṭicca pariyesanā, pariyesanaṃ paṭicca lābho, lābhaṃ paṭicca vinicchayo, taṃ paṭicca chandarāgo, taṃ paṭicca ajjhosānaṃ, taṃ paṭicca pariggaho, taṃ paṭicca macchariyaṃ, taṃ paṭicca ārakkhā, ārakkhādhikaraṇaṃ daṇḍādānādianekākusalarāsīti <bold>nava taṇhāmūlakā</bold> dhammā. Pāṇātipātādayo <bold>dasa akusalakammapathā</bold>. Cattāro sassatavādā tathā ekaccasassatavādā antānantikā amarāvikkhepikā dve adhiccasamuppannikā soḷasa saññīvādā aṭṭha asaññīvādā aṭṭha nevasaññīnāsaññīvādā satta ucchedavādā pañca diṭṭhadhammanibbānavādāti etāni <bold>dvāsaṭṭhi diṭṭhigatāni</bold>. Rūpataṇhādichataṇhā eva paccekaṃ kāmataṇhābhavataṇhāvibhavataṇhāvasena aṭṭhārasa honti, tā ajjhattabahiddharūpādīsu pavattivasena chattiṃsa, puna kālattayavasena <bold>aṭṭhasatataṇhāvicaritāni</bold> honti. <bold>Pabheda</bold>-saddaṃ paccekaṃ sambandhitvā lobhappabhedotiādinā yojetabbaṃ. <bold>Sabbadarathapariḷāhakilesasatasahassānī</bold>ti sabbāni sattānaṃ darathasaṅkhātapariḷāhakarāni kilesānaṃ anekāni satasahassāni, ārammaṇādivibhāgato pavattiākāravibhāgato ca nesaṃ evaṃ pabhedo veditabbo. Pañca māre abhañjīti sambandho. <bold>Parissayāna</bold>nti upaddavānaṃ.</paragraph>
<paragraph line="60">Evaṃ bhagyavā bhaggavāti dvinnaṃ padānaṃ atthaṃ vibhajitvā idāni tehi dvīhi gahitamatthaṃ dassetuṃ <bold>bhagyavantatāya cassā</bold>tiādi vuttaṃ. Tattha <bold>satapuññajalakkhaṇadharassā</bold>ti anekasatapuññanibbattamahāpurisalakkhaṇadharassa bhagavato. <bold>Sakacitte issariyaṃ</bold> nāma paṭikkūlādīsu appaṭikkūlasaññitādivasappavattiyā ceva cetosamādhivasena ca attano cittassa vasībhāvāpādanameva. <bold>Aṇimā laghimādika</bold>nti <bold>ādi</bold>-saddena mahimā patti pākammaṃ īsitā vasitā yatthakāmāvasāyitāti ime chapi saṅgahitā. Tattha kāyassa aṇubhāvakaraṇaṃ <bold>aṇimā</bold>. Ākāse padasā <pageBreak edition="M" number="1.0061" /> gamanādiarahabhāvena lahubhāvo <bold>laghimā</bold>. Kāyassa mahantatāpādanaṃ <bold>mahimā</bold>. Iṭṭhadesassa pāpuṇanaṃ <bold>patti</bold>. Adhiṭṭhānādivasena icchitatthanipphādanaṃ <bold>pākammaṃ</bold>. Sayaṃvasitā issarabhāvo <bold>īsitā</bold>. Iddhividhe vasībhāvo <bold>vasitā</bold>. Ākāsena vā gacchato, aññaṃ vā kiñci karoto yattha katthaci vosānappatti <bold>yatthakāmāvasāyitā,</bold> ‘‘kumārakarūpādidassana’’ntipi vadanti. <bold>Sabbaṅgapaccaṅgasirī</bold>ti sabbesaṃ aṅgapaccaṅgānaṃ sobhā. <bold>Atthī</bold>ti anuvattati. Lahusādhanaṃ taṃ taṃ kālikaṃ icchitaṃ, garusādhanaṃ cirakālikaṃ buddhattādipatthitaṃ <pageBreak edition="V" number="1.0054" />. <bold>Bhagā assa santīti bhagavā</bold>ti idaṃ saddasatthanayena siddhaṃ, sesaṃ sabbaṃ niruttinayena siddhanti veditabbaṃ.</paragraph>
<paragraph line="61"><bold>Pīḷanasaṅkhatasantāpavipariṇāmaṭṭhenā</bold>tiādīsu pīḷanaṭṭho saṅkhataṭṭhotiādinā attha-saddo paccekaṃ yojetabbo. Tattha attano sabhāvena pīḷanalakkhaṇaṃ dukkhaṃ. Tassa yo pīḷanameva attho ‘‘pīḷanaṭṭho’’ti vuccati, so sabhāvo. Yasmā pana taṃsamudayena saṅkhataṃ, tasmā <bold>saṅkhataṭṭho</bold> samudayadassanena āvibhūto. Yasmā ca maggo kilesasantāpaharattā susītalo, tasmāssa maggadassanena <bold>santāpaṭṭho</bold> āvibhūto tappaṭiyogattā. Avipariṇāmadhammassa pana nirodhassa dassanena <bold>vipariṇāmaṭṭho</bold> āvibhūtoti. Ekasseva sabhāvadhammassa sakabhāvato itarasaccattayanivattito ca parikappetabbattā cattāro atthā vuttā. Samudayassa pana rāsikaraṇato <bold>āyūhanaṭṭho</bold> sabhāvo, tasseva dukkhadassanena <bold>nidānaṭṭho</bold> āvibhūto. Visaṃyogabhūtassa nirodhassa dassanena <bold>saṃyogaṭṭho</bold>. Niyyānabhūtassa maggassa dassanena <bold>palibodhaṭṭho</bold> āvibhūto.</paragraph>
<paragraph line="62">Nirodhassa pana <bold>nissaraṇaṭṭho</bold> sabhāvo, tasseva samudayadassanena <bold>vivekaṭṭho</bold> āvibhūto. Saṅkhatassa maggassa dassanena <bold>asaṅkhataṭṭho,</bold> visayabhūtassa maraṇadhammassa vā dukkhassa dassanena <bold>amataṭṭho</bold>. Maggassa pana <bold>niyyānaṭṭho</bold> sabhāvo, tasseva samudayadassanena dukkhassevāyaṃ hetu, nibbānappattiyā pana ayameva hetūti <bold>hetvaṭṭho,</bold> atisukhumanirodhadassanena idhameva dassananti <bold>dassanaṭṭho,</bold> adhikapaṇassa dukkhassa dassanena <bold>adhipateyyaṭṭho</bold> āvibhūto. Ete eva ca pīḷanādayo soḷasa ākārāti vuccanti.</paragraph>
<paragraph line="63">Kāmehi <pageBreak edition="M" number="1.0062" /> vivekaṭṭhakāyatā <bold>kāyaviveko</bold>. Nīvaraṇādīhi vivittā aṭṭha samāpattiyo <bold>cittaviveko</bold>. Upadhīyanti ettha yathāsakaṃ phalānīti upadhayo, pañcakāmaguṇasaṅkhātakāmakhandhakilesaabhisaṅkhārā, tehi catūhi vivittaṃ nibbānaṃ <bold>upadhiviveko</bold> nāma.</paragraph>
<paragraph line="64">Anattānupassanāya paṭiladdho dukkhāniccānupassanāhi ca paṭiladdho ariyamaggo āgamanavasena yathākkamaṃ <bold>suññataappaṇihitaanimittavimokkha</bold>saññaṃ paṭilabhati, kilesehi vimuttattā hi esa vimokkhoti.</paragraph>
<paragraph line="65">Yathā loke ekekapadato ekekamakkharaṃ gahetvā ‘‘mekhalā’’ti vuttaṃ, evamidhāpīti attho. <bold>Mehanassā</bold>ti guyhappadesassa. <bold>Khassā</bold>ti okāsassa.</paragraph>
<paragraph line="66"><bold>Saha</bold><pageBreak edition="V" number="1.0055" /><bold>devehī</bold>tiādīsu saha devehi vattatīti <bold>sadevako</bold> loko. <bold>Taṃ sadevaka</bold>ntiādinā yojanā veditabbā. <bold>Sadevakavacanenā</bold>ti sadevaka-sadde visesanabhāvena ṭhitadevavacanena. Tassāpi sadevakapade antobhūtattā avayave samudāyopacāravasena vohāro kato. Itarathā tena devavisiṭṭhalokasseva gahaṇato pañcakāmāvacaradevaggahaṇaṃ na siyā, evaṃ uparipi. <bold>Samārakavacanena</bold> mārasaddena tena sahacaritā sabbe vasavattidevā ca gahitāti āha ‘‘chaṭṭhakāmāvacaradevaggahaṇa’’nti. Brahmakāyikā nāma paṭhamajjhānabhūmikā. Te ādi yesaṃ āruppapariyantānaṃ brahmānaṃ tesaṃ brahmānaṃ gahaṇaṃ <bold>brahmakāyikādibrahmaggahaṇaṃ</bold>. Loka-saddassa okāsalokādīnampi sādhāraṇattā sattalokāveṇikameva pajāgahaṇaṃ katanti āha ‘‘pajāvacanena sattalokaggahaṇa’’nti. Sadevakādivacanena upapattidevānaṃ, sassamaṇavacanena visuddhidevānañca gahitattā āha ‘‘sadevamanussavacanena sammutidevaavasesamanussaggahaṇa’’nti. Tattha <bold>sammutidevā</bold> rājāno, <bold>avasesamanussā</bold> sammutidevasamaṇabrāhmaṇehi avasiṭṭhā. Sattalokāveṇikassa pajāsaddassa visuṃ gahitattā sadevakaṃ lokanti ettha lokasaddaggahaṇaṃ okāsalokameva niyametīti āha ‘‘tīhi padehi okāsaloko’’ti. Idañca sadevakādipadattayavacanīyassa padhānatthassa vasena vuttaṃ. Okāsalokavisesanassa panettha devamārādisattalokassāpi gahaṇaṃ veditabbaṃ <pageBreak edition="M" number="1.0063" /> sāmatthiyato gamyamānattā saputto āgatotiādīsu puttādīnaṃ viya. Imasmiñca naye sadevakaṃ samārakaṃ sabrahmakaṃ okāsalokaṃ sassamaṇabrāhmaṇiṃ sadevamanussaṃ pajañcāti <bold>ca</bold>-kāraṃ ānetvā yojetabbaṃ, okāsasattalokānaṃ gahaṇena cettha tadubhayasammutinimittabhūto saṅkhāralokopi tadavinābhāvato gahito evāti daṭṭhabbo. Apare pana ‘‘sadevakantiādīhi pañcahi padehi sattalokova attano avayavabhūtadevādivisesanehi visesetvā gahito, taggahaṇena tadādhāro okāsaloko, tadubhayapaññattivisayo saṅkhāraloko ca gahitā eva hontī’’ti vadanti. Tesañca pajanti idaṃ lokasaddassa visesanaṃ katvā sadevakaṃ pajaṃ lokaṃ…pe… sadevamanussaṃ pajaṃ lokanti yojetabbaṃ.</paragraph>
<paragraph line="67">Arūpāvacaraloko gahito pārisesañāyena itaresaṃ padantarehi gahitattā. Māraggahaṇena tappadhānā taṃsadisā ca upapattidevā saṅgayhantīti āha ‘‘chakāmāvacaradevaloko’’ti. Khattiyaparisā brāhmaṇagahapatisamaṇacātumahārājikatāvatiṃsamārabrahmaparisāti imāsu aṭṭhasu parisāsu cātumahārājikādīnaṃ catunnaṃ parisānaṃ sadevakādipadehi saṅgahitattā idha sassamaṇabrāhmaṇinti iminā samaṇaparisā brāhmaṇaparisā ca, sadevamanussanti iminā khattiyaparisā gahapatiparisā ca vuttāti āha ‘‘catuparisavasenā’’ti. Tassa manussaloko gahitoti <pageBreak edition="V" number="1.0056" /> iminā sambandho. Tattha <bold>manussaloko</bold>ti manussasamūho, tenāha ‘‘avasesasabbasattaloko vā’’ti.</paragraph>
<paragraph line="68">Vikappantaraṃ dassento āha ‘‘sammutidevehi vā saha manussaloko’’ti. Devapadena sammutidevā, samaṇabrāhmaṇamanussapadehi sesamanussā ca gahitāti evaṃ vikappadvayepi manussaṃ pajaṃ manussiṃ pajanti pajā-saddaṃ manussa-saddena visesetvā taṃ puna saha devehi vattatīti sadevā, pajā. Sadevā ca sā manussā cāti sadevamanussā, taṃ sadevamanussaṃ pajaṃ. Puna kiṃ bhūtaṃ sassamaṇabrāhmaṇinti evaṃ yathā pajāsaddena manussānaññeva gahaṇaṃ siyā, tathā nibbacanaṃ kātabbaṃ, itarathā manussānaññeva gahaṇaṃ na sampajjati sabbamanussānaṃ visesanabhāvena gahitattā aññapadatthabhūtassa kassaci manussassa abhāvā. Idāni pajanti iminā <pageBreak edition="M" number="1.0064" /> avasesanāgādisattepi saṅgahetvā dassetukāmo āha ‘‘avasesasabbasattaloko vā’’ti. Etthāpi catuparisavasena avasesasabbasattaloko sammutidevamanussehi vā saha avasesasabbasattalokoti yojetabbaṃ.</paragraph>
<paragraph line="69">Ettāvatā bhāgaso lokaṃ gahetvā yojanaṃ dassetvā idāni ekekapadena abhāgaso sabbalokānaṃ gahaṇapakkhepi tassa tassa visesanassa sapphalataṃ dassetuṃ <bold>api cetthā</bold>tiādi vuttaṃ. <bold>Ukkaṭṭhaparicchedato</bold>ti ukkaṭṭhānaṃ devagatipariyāpannānaṃ paricchinnavasena jānanavasena kittisaddo sayaṃ attano avayavabhūtena sadevakavacanena taṃ suṇantānaṃ sāvento abbhuggatoti yojanā. <bold>Anusandhikkamo</bold>ti atthānañceva padānañca anusandhānakkamo, jānanakkamoti attho.</paragraph>
<paragraph line="70">Abhiññāti ya-kāralopena niddesoti āha ‘‘abhiññāyā’’ti. <bold>Samantabhadrakattā</bold>ti sabbabhāgehi sundarattā. <bold>Sāsanadhammo</bold>ti paṭipattipaṭivedhasāsanassa pakāsako pariyattidhammo. <bold>Buddhasubodhitatāyā</bold>ti idaṃ tikaṃ dhammassa hetusarūpaphalavasena vuttaṃ, tathā nāthapabhavattikampi. Majjhe tikadvayaṃ phalavaseneva vuttanti veditabbaṃ. <bold>Kiccasuddhiyā</bold>ti dhammaṃ sutvā yathāsutavasena paṭipajjantānaṃ suppaṭipattisaṅkhātakiccasuddhiyā.</paragraph>
<paragraph line="71">Idāni ādikalyāṇādippakārameva dhammaṃ desento bhagavā sotūnaṃ yaṃ sāsanabrahmacariyaṃ maggabrahmacariyañca pakāseti, tappakāsakassa brahmacariyapadassa <bold>sāttha</bold>ntiādīni padāni visesanabhāvena vuttāni, na dhammapadassāti dassanamukhena nānappakārato atthaṃ vivaritukāmo <bold>sātthaṃ sabyañjananti evamādīsu panā</bold>tiādimāha. Tattha tisso sikkhā sakalo ca tantidhammo <bold>sāsanabrahmacariyaṃ</bold><pageBreak edition="V" number="1.0057" /> nāma. Bhagavā hi dhammaṃ desento sīlādike viya tappakāsakaṃ tantidhammampi pakāseti eva saddatthasamudāyattā pariyattidhammassa. <bold>Yathānurūpa</bold>nti yathārahaṃ. Sikkhattayasaṅgahitañhi sāsanabrahmacariyaṃ maggabrahmacariyañca atthasampattiyā sampannatthatāya, uparūpari adhigantabbavisesasaṅkhātaatthasampattiyā ca saha atthena payojanena vattatīti sātthameva, na tu sabyañjanaṃ, tantidhammasaṅkhātaṃ sāsanabrahmacariyaṃ yathāvuttena atthena sātthaṃ sabyañjanañca. Kirātādimilakkhavacanānampi sātthasabyañjanatte samānepi visiṭṭhatthabyañjanayogaṃ sandhāya sahattho <pageBreak edition="M" number="1.0065" /> devadatto savittotiādi viya ‘‘sātthaṃ sabyañjana’’nti vuttanti āha ‘‘atthasampattiyā sātthaṃ, byañjanasampattiyā sabyañjana’’nti. Tattha yaṃ atthaṃ sutvā tathā paṭipajjantā sabbadukkhakkhayaṃ pāpuṇanti, tassa tādisasampatti <bold>atthasampatti</bold> nāma, sampannatthatāti attho. <bold>Byañjanasampatti</bold> nāma sithiladhanitādibyañjanaparipuṇṇāya māgadhikāya sabhāvaniruttiyā gambhīrampi atthaṃ uttānaṃ katvā dassanasamatthatā sampannabyañjanatāti attho.</paragraph>
<paragraph line="72">Idāni <bold>nettippakaraṇanayenā</bold>pi (netti 4 dvādasapada) atthaṃ dassetuṃ <bold>saṅkāsanā</bold>tiādi vuttaṃ. Tattha saṅkhepato kāsīyati dīpīyatīti <bold>saṅkāsana</bold>nti kammasādhanavasena attho daṭṭhabbo, evaṃ sesesupi. Paṭhamaṃ kāsanaṃ <bold>pakāsanaṃ</bold>. Ubhayampetaṃ uddesatthavacanasaṅkhātassa vitthāravacanaṃ. Sakiṃ vuttassa puna vacanañca <bold>vivaraṇavibhajanāni</bold>. Ubhayampetaṃ niddesatthavacanaṃ. Vivaṭassa vitthāratarābhidhānaṃ vibhattassa ca pakārehi ñāpanaṃ <bold>uttānīkaraṇapaññattiyo</bold>. Ubhayampetaṃ paṭiniddesatthavacanasaṅkhātassa vitthāravacanaṃ. <bold>Atthapadasamāyogato</bold>ti yathāvuttāni eva cha padāni pariyattiyā atthavibhāgattā atthapadāni, tehi sahitatāya atthakoṭṭhāsayuttattāti attho. Apariyosite pade ādimajjhagatavaṇṇo <bold>akkharaṃ,</bold> ekakkharaṃ, padaṃ vā akkharaṃ. Vibhattiyantaṃ <bold>padaṃ</bold>. Padābhihitaṃ atthaṃ byañjetīti <bold>byañjanaṃ,</bold> vākyaṃ. Kathitassevatthassa anekavidhena vibhāgakaraṇaṃ <bold>ākāro</bold> nāma. Ākārābhihitassa nibbacanaṃ <bold>nirutti</bold>. Nibbacanatthavitthāro <bold>niddeso</bold>. Atha vā ‘‘akkharehi saṅkāseti, padehi pakāseti, byañjanehi vivarati, ākārehi vibhajati, niruttīhi uttāniṃ karoti, niddesehi paññapetī’’ti vacanato saṅkāsanapakāsanasaṅkhaātauddesatthavācakāni vacanāni akkharapadāni nāma. Vivaraṇavibhajanasaṅkhātaniddesatthavācakāni vacanāni byañjanākārā nāma. Uttānīkaraṇapaññattisaṅkhātapaṭiniddesatthavācakāni vacanāni niruttiniddesā nāma, tesaṃ sampattiyā sabyañjananti attho.</paragraph>
<paragraph line="73"><bold>Atthagambhīratā</bold>tiādīsu <bold>attho</bold> nāma tantiattho, hetuphalaṃ vā. <bold>Dhammo</bold> nāma tanti, hetu vā. <bold>Desanā</bold> nāma yathādhammaṃ dhammābhilāpo. <bold>Paṭivedho</bold> nāma yathāvuttaatthādīnaṃ aviparītāvabodho. Te <pageBreak edition="V" number="1.0058" /> panete atthādayo yasmā sasādīhi viya mahāsamuddo mandabuddhīhi dukkhogāhā alabbhaneyyapatiṭṭhā ca, tasmā <bold>gambhīrā</bold>. Tesu paṭivedhassāpi atthasannissitattā <pageBreak edition="M" number="1.0066" /> atthasabhāgattā ca vuttaṃ ‘‘atthagambhīratāpaṭivedhagambhīratāhi sāttha’’nti. Dhammadesanānaṃ atthasannissitattepi sayaṃ byañjanarūpattā vuttaṃ ‘‘dhammagambhīratādesanāgambhīratāhi sabyañjana’’nti. Yathāvuttaatthādīsu pabhedagatāni ñāṇāni <bold>atthapaṭisambhidā</bold>dayo. Tattha <bold>niruttī</bold>ti tantipadānaṃ niddhāretvā vacanaṃ, nibbacananti attho. Tīsu paṭisambhidāsu ñāṇaṃ <bold>paṭibhānapaṭisambhidā</bold>. Lokiyā saddheyyavacanamukheneva atthesu pasīdanti, na atthamukhenāti āha <bold>saddheyyato</bold>tiādi. <bold>Kevala</bold>saddo sakalādhivacananti āha ‘‘sakalaparipuṇṇabhāvenā’’ti. <bold>Brahmacariya</bold>-saddo idha sikkhattayasaṅgahaṃ sakalaṃ sāsanaṃ dīpetīti āha <bold>sikkhattayapariggahitattā</bold>tiādi.</paragraph>
<paragraph line="74">Yathāvuttamevatthaṃ aparenāpi pariyāyena dassetuṃ <bold>api cā</bold>tiādi vuttaṃ. Tattha <bold>sanidāna</bold>nti desakālādidīpakena nidānavacanena sanidānaṃ. <bold>Sauppattika</bold>nti aṭṭhuppattiādiyuttiyuttaṃ. Tatrāyaṃ pāḷiyojanākkamo – ‘‘verañjo brāhmaṇo samaṇo khalu bho…pe… viharatī’’ti ca, ‘‘taṃ kho pana bhavantaṃ gotamaṃ ‘itipi so…pe… pavedetī’ti evaṃ kalyāṇo kittisaddo abbhuggato’’ti ca, ‘‘so dhammaṃ deseti…pe… pariyosānakalyāṇaṃ, desento ca sātthasabyañjanādiguṇasaṃyuttaṃ brahmacariyaṃ pakāsetī’’ti ca, ‘‘sādhu kho pana tathārūpānaṃ arahataṃ dassanaṃ hotī’’ti ca assosi, sutvā ca atha kho verañjo brāhmaṇo yena bhagavā tenupasaṅkamīti.</paragraph>
<paragraph line="75">Aṭṭhakathāyaṃ pana kiñcāpi ‘‘dassanamattampi sādhu hotīti evaṃ ajjhāsayaṃ katvā atha kho verañjo…pe… upasaṅkamī’’ti evaṃ sādhu kho panātiādipāṭhassa brāhmaṇassa parivitakkanabhāvena vuttattā brahmacariyaṃ pakāsetīti padānantarameva assosīti padaṃ sambandhitabbaṃ viya paññāyati, tathāpi ‘‘sādhu kho pana tathārūpānaṃ arahataṃ dassanaṃ hotī’’ti evaṃ yathāvuttanidassanatthena iti-saddena paricchinditvā vuttattā pana aññattha iti-saddassa adassanato ca atha kho verañjotiādinā kattabbantaradassanamukhena pāḷiyā pakārantare pavattito ca yathāvuttavaseneva ‘‘sādhu kho pana tathārūpānaṃ arahataṃ dassanaṃ hotī’’ti vacanānantarameva assosīti padaṃ ānetvā sambandhanaṃ yuttaṃ. Aṭṭhakathācariyena hi brāhmaṇassa attanā sutavaseneva ajjhāsayo uppajjatīti <pageBreak edition="M" number="1.0067" /> upasaṅkamanahetudassanamukhena <bold>dassanamattampi sādhu hotīti evaṃ ajjhāsayaṃ katvā</bold>tiādi vuttanti gahetabbaṃ.</paragraph>
<paragraph line="76" number="2"><bold>Sītodakaṃ</bold><pageBreak edition="V" number="1.0059" /><bold>viya uṇhodakenā</bold>ti idaṃ ukkamena mukhāruḷhavasena vuttaṃ, anupasantasabhāvatāya brāhmaṇasseva uṇhodakaṃ viya sītodakenāti attho gahetabbo, ñāṇatejayuttatāya vā bhagavā uṇhodakopamoti katvā tabbirahitaṃ brāhmaṇaṃ sītodakaṃ viya katvā tathā vuttanti gahetabbaṃ. <bold>Ekībhāva</bold>nti sammodanakiriyāya ekarūpataṃ. <bold>Yāyā</bold>tiādīsu yāya kathāya sammodi brāhmaṇo, taṃ sammodanīyaṃ kathanti yojanā. Tattha <bold>khamanīya</bold>nti dukkhabahulaṃ idaṃ sarīraṃ, kacci khamituṃ sakkuṇeyyaṃ. <bold>Yāpanīya</bold>nti cirappabandhasaṅkhātāya yāpanāya yāpetuṃ sakkuṇeyyaṃ. Rogābhāvena <bold>appābādhaṃ</bold>. Dukkhajīvitābhāvena <bold>appātaṅkaṃ</bold>. Taṃtaṃkiccakaraṇatthāya lahuṃ akicchena uṭṭhātuṃ yoggatāya <bold>lahuṭṭhānaṃ. Bala</bold>nti sarīrassa sabbakiccakkhamaṃ balaṃ kacci atthīti pucchati. <bold>Phāsuvihāro</bold>ti sukhavihāro. Saraṇīyameva dīghaṃ katvā ‘‘sāraṇīya’’nti vuttanti āha ‘‘saritabbabhāvato ca sāraṇīya’’nti. <bold>Pariyāyehī</bold>ti kāraṇehi.</paragraph>
<paragraph line="77">Bhāvoti kiriyā, tasmiṃ vattamāno napuṃsaka-saddo <bold>bhāvanapuṃsakaniddeso</bold> nāma, kiriyāvisesanasaddoti attho. Ekamante ekasmiṃ ante yuttappadeseti attho. <bold>Khaṇḍiccādibhāva</bold>nti khaṇḍitadantapalitakesādibhāvaṃ. <bold>Rājaparivaṭṭe</bold>ti rājūnaṃ parivattanaṃ, paṭipāṭiyoti attho. Purātanuccakulappasutatāya jiṇṇatā, na vayasāti āha ‘‘cirakālappavattakulanvaye’’ti. Vibhavānaṃ mahantattaṃ lāti gaṇhātīti mahallakoti āha ‘‘vibhavamahattatāya samannāgate’’ti. <bold>Vibhāvane nāma atthe</bold>ti pakativibhāvanasaṅkhāte atthe. Na abhivādeti vāti abhivādetabbanti na sallakkheti, evaṃ asallakkhaṇapakatikoti vuttaṃ hoti. Rūpaṃ niccaṃ vā aniccaṃ vāti etthāpi niccapakatikaṃ aniccapakatikaṃ vāti attho. <bold>Aniccaṃ vā</bold>ti ettha <bold>vā</bold>-saddo avadhāraṇattho.</paragraph>
<paragraph line="78"><bold>Sampatijāto</bold>ti muhuttajāto, jātasamanantaramevāti attho. <bold>Sattapadavītihārena gantvā…pe… olokesī</bold>ti ettha dvāraṃ pidhāya nikkhantotiādīsu viya gamanato pure katampi olokanaṃ pacchā kataṃ <pageBreak edition="M" number="1.0068" /> viya vuttanti daṭṭhabbaṃ. <bold>Olokesi</bold>nti ca lokavivaraṇapāṭihāriye jāte maṃsacakkhunā volokesīti attho. <bold>Seṭṭho</bold>ti pasatthataro. <bold>Patimānesī</bold>ti pūjesi. <bold>Āsabhi</bold>nti uttamaṃ.</paragraph>
<paragraph line="79" number="3"><bold>Taṃ vacana</bold>nti nāhaṃ taṃ brāhmaṇātiādivacanaṃ. <bold>Aññāya saṇṭhaheyyā</bold>ti arahatte patiṭṭhaheyya. <bold>Jātivasenā</bold>ti khattiyādijātivasena. <bold>Upapattivasenā</bold>ti devesu upapattivasena. <bold>Āviñchantī</bold>ti <pageBreak edition="V" number="1.0060" /> ākaḍḍhanti. Yassa abhivādādikaraṇasaṅkhātassa sāmaggirasassa bhagavati abhāvaṃ maññamāno brāhmaṇo ‘‘arasarūpo’’ti āha, tabbidhurassa rūpataṇhādikasseva sāmaggirasassa abhāvena bhagavā ‘‘arasarūpo’’ti dassetuṃ sāmaggirasasaddassa rūparasādīsu vattanappakāraṃ dassento āha <bold>vatthārammaṇādī</bold>tiādi.</paragraph>
<paragraph line="80"><bold>Tālāvatthukatā</bold>ti ucchinnamūlānaṃ tālānaṃ vatthu viya nesaṃ rūparasādīnaṃ vatthu cittasantānaṃ katanti imasmiṃ atthe majjhepadalopaṃ dīghañca katvā niddesoti āha <bold>tālavatthu viyā</bold>tiādi. Tālavatthu viya yesaṃ vatthu kataṃ te tālāvatthukatāti visesanassa paranipāto daṭṭhabbo, katatālavatthukāti attho. Matthakacchinnatāloyeva pattaphalādīnaṃ akāraṇatāya avatthūti tālāvatthu, taṃ viya yesaṃ vatthu kataṃ te rūparasādayo tālāvatthukatā, ayaṃ aññapadatthavasena atthaggāho heṭṭhā vuttanayena sugamoti visesamatthaṃ dassento āha ‘‘matthakacchinnatālo viya katā’’ti. Evañca matthakasadisesu rūparasādīsu rāgesu chinnesupi tabbatthubhūtassa tālāvatthusadisassa cittasantānassa yāva parinibbānaṭṭhānaṃ upapannameva hoti. Yathārutato pana visesanasamāsavasena atthe gayhamāne rūparasādīnaṃ tālāvatthusadisatāya ṭhānaṃ āpajjati. Yaṃ pana <bold>sāratthadīpaniyaṃ</bold> (sārattha. ṭī. 1.3) etaṃ dosaṃ pariharituṃ rūparasādīnaṃ kusalākusalattaṃ vuttaṃ, taṃ te tathāgatassa pahīnātiādipāḷiyā, kāmasukhassādasaṅkhātā rūparasātiādiaṭṭhakathāya ca na sameti, khīṇāsavānampi yāva parinibbānā kusalākusalānaṃ phaluppattito tesaṃ matthakacchinnatālasadisatāpi na yuttāti gahetabbaṃ. Atha vā matthakacchinnatālassa ṭhitaṃ aṭṭhitañca amanasikatvā puna anuppattidhammatāsadisamattaṃ upametvā tālāvatthu viya katāti visesanasamāsavasena <pageBreak edition="M" number="1.0069" /> atthaggahaṇepi na koci doso. <bold>Anu</bold>-saddo pacchāti atthe vattatīti āha <bold>pacchābhāvo na hotī</bold>tiādi. <bold>Anu abhāvaṃ gatā</bold>ti pacchā anuppattidhammatāvasena abhāvaṃ gatā. <bold>Anacchariyā</bold>ti anu anu uparūpari vimhayakatāti attho. <bold>Yañca kho tvaṃ vadesī</bold>ti yaṃ vandanādisāmaggīrasābhāvasaṅkhātaṃ kāraṇaṃ arasarūpatāya vadesi, taṃ kāraṇaṃ na vijjatīti attho.</paragraph>
<paragraph line="81" number="4"><bold>Sandhāya bhāsitamattha</bold>nti yaṃ atthaṃ sandhāya brāhmaṇo nibbhogo bhavaṃ gotamotiādimāha, bhagavā ca yaṃ sandhāya nibbhogatādiṃ attani anujānāti, taṃ sandhāya bhāsitamatthaṃ.</paragraph>
<paragraph line="82" number="5"><bold>Kulasamudācārakamma</bold>nti <pageBreak edition="V" number="1.0061" /> kulācārakammaṃ. Kāyato kāyadvārato pavattaṃ duccaritaṃ <bold>kāyaduccaritaṃ. Anekavihitā</bold>ti anekappakārā.</paragraph>
<paragraph line="83" number="6"><bold>Pañcakāmaguṇikarāgassā</bold>ti rūpādīsu pañcasu kāmakoṭṭhāsesu ativiya saṅgavasena niyuttassa kāmarāgassa, etena anāgāmīnaṃ vatthābharaṇādīsu saṅganikantivasena uppajjanakāmarāgassa kāmarāgatābhāvaṃ dasseti tassa rūparāgādīsu saṅgahato. <bold>Avasesāna</bold>nti ettha sakkāyadiṭṭhivicikicchānaṃ paṭhamena maggena, sesānaṃ catūhipi ucchedaṃ vadati, tenāha ‘‘yathānurūpa’’nti.</paragraph>
<paragraph line="84" number="7"><bold>Jigucchati maññe</bold>ti jigucchati viya, ‘‘jigucchatī’’ti vā sallakkhemi. <bold>Akosallasambhūtaṭṭhenā</bold>ti aññāṇasambhūtaṭṭhena.</paragraph>
<paragraph line="85" number="8-10"><bold>Tatrā</bold>ti yathāvuttesu dvīsu atthavikappesu. Paṭisandhipariyāyopi idha gabbhasaddoti āha ‘‘devalokapaṭisandhipaṭilābhāyā’’ti. <bold>Apunabbhavabhūtā</bold>ti khaṇe khaṇe uppajjamānānaṃ dhammānaṃ abhinibbatti.</paragraph>
<paragraph line="86" number="11"><bold>Dhammadhātu</bold>nti sabbaññutaññāṇaṃ. Tañhi dhamme yāthāvato dhāreti upadhāretīti ‘‘dhammadhātū’’ti vuccati. <bold>Desanāvilāsappatto</bold>ti abhirucivasena parivattetvā desetuṃ samatthatā desanāvilāso, taṃ patto. <bold>Karuṇāvipphāra</bold>nti sabbasattesu mahākaruṇāya pharaṇaṃ. Tādiguṇalakkhaṇameva upamāya vibhāvento āha ‘‘pathavīsamacittata’’nti. Tatoyeva <pageBreak edition="M" number="1.0070" /> akujjhanasabhāvato <bold>akuppadhammatā. Jātiyā anugata</bold>nti jātiyā anubaddhaṃ. <bold>Jarāya anusaṭa</bold>nti jarāya paliveṭhitaṃ. <bold>Vaṭṭakhāṇubhūta</bold>nti vaṭṭato uddharituṃ asakkuṇeyyatāya vaṭṭe niccalabhāvena ṭhitaṃ khāṇu viya bhūtaṃ. Jātānaṃ maccānaṃ niccaṃ maraṇato bhayanti āha <bold>ajja maritvā</bold>tiādi. <bold>Appaṭisamaṃ purejātabhāva</bold>nti asadisaṃ ariyāya jātiyā paṭhamajātabhāvaṃ, sabbajeṭṭhabhāvanti attho.</paragraph>
<paragraph line="87">‘‘Apī’’ti avatvā ‘‘pī’’ti vadanto <bold>pi</bold>-saddo visuṃ atthi nipātoti dasseti. <bold>Sammā adhisayitānī</bold>ti pādādīhi upaghātaṃ akarontiyā sammadeva upari sayitāni, akammakassāpi sayatidhātuno adhipubbatāya sakammakatā daṭṭhabbā. <bold>Nakhasikhā</bold>ti nakhaggāni. Sakuṇānaṃ <pageBreak edition="V" number="1.0062" /> pakkhā hatthapādaṭṭhāniyāti āha ‘‘saṅkuṭitahatthapādā’’ti. <bold>Etthā</bold>ti ālokaṭṭhāne. <bold>Nikkhamantāna</bold>nti nikkhamantesu, niddhāraṇe hetaṃ sāmivacanaṃ. <bold>Aṇḍakosa</bold>nti aṇḍakapālaṃ.</paragraph>
<paragraph line="88">Lokoyeva <bold>lokasannivāso</bold>. Abujjhi etthāti rukkho <bold>bodhi,</bold> sayaṃ bujjhati, bujjhanti vā tenāti maggopi sabbaññutaññāṇampi bodhi. Bujjhīyatīti nibbānaṃ bodhi. <bold>Antarā ca bodhi</bold>nti dutiyamudāharaṇaṃ vināpi rukkha-saddena bodhi-saddassa rukkhappavattidassanatthaṃ. <bold>Varabhūrimedhaso</bold>ti mahāpathavī viya patthaṭapaññoti attho. <bold>Tisso vijjā</bold>ti arahattamaggo attanā saha vattamānaṃ sammādiṭṭhisaṅkhātaṃ āsavakkhayañāṇañceva itarā dve mahaggatavijjā ca tabbinibandhakakilesaviddhaṃsanavasena uppādanato ‘‘tisso vijjā’’ti vuccati. <bold>Cha abhiññā</bold>ti etthāpi eseva nayo. <bold>Sāvakapāramīñāṇa</bold>nti aggasāvakehi paṭilabhitabbaṃ sabbameva lokiyalokuttarañāṇaṃ. <bold>Paccekabodhiñāṇa</bold>nti etthāpi eseva nayo.</paragraph>
<paragraph line="89"><bold>Opammasampaṭipādana</bold>nti opammatthassa upameyyena samaṃ paṭipādanaṃ. <bold>Atthenā</bold>ti upameyyatthena. <bold>Tikkhakharavippasannasūrabhāvo</bold>ti iminā saṅkhārupekkhāpattataṃ vipassanāya dasseti. <bold>Pariṇāmakālo</bold>ti iminā vuṭṭhānagāminibhāvāpattiṃ. Tadā ca sā maggañāṇagabbhaṃ dhārentī viya hotīti āha ‘‘gabbhaggahaṇakālo’’ti. <bold>Anupubbādhigatenā</bold>ti paṭhamamaggādipaṭipāṭiyā adhigatena. <bold>Caturaṅgasamannāgata</bold>nti ‘‘kāmaṃ taco ca nhāru ca aṭṭhi ca avasissatu <pageBreak edition="M" number="1.0071" /> (ma. ni. 2.184; saṃ. ni. 2.22; a. ni. 2.5; mahāni. 196), sarīre upasussatu maṃsalohita’’nti evaṃ vuttacaturaṅgasamannāgataṃ vīriyaṃ.</paragraph>
<paragraph line="90"><bold>Chando kāmo</bold>tiādīsu patthanākārena pavatto dubbalo lobho icchanaṭṭhena <bold>chando</bold>. Tato balavā rañjanaṭṭhena <bold>rāgo</bold>. Tatopi balavataro <bold>chandarāgo</bold>. Nimittānubyañjanasaṅkappavasena pavatto <bold>saṅkappo</bold>. Tatopi balavasaṅkappavaseneva pavatto <bold>rāgo</bold>. Tatopi balavataro <bold>saṅkapparāgo</bold>. Svāyaṃ pabhedo ekasseva lobhassa pavattiākārabhedena avatthābhedena ca vutto.</paragraph>
<subhead line="91">Paṭhamajjhānakathāvaṇṇanā</subhead>
<paragraph line="92"><bold>Seyyathida</bold>nti taṃ kathanti attho. <bold>Eta</bold>nti pubbapadeyeva avadhāraṇakaraṇaṃ, etaṃ atthajātaṃ vā. <bold>Tannissaraṇato</bold>ti tesaṃ kāmānaṃ nissaraṇattā. <bold>Esā</bold>ti eva-kāro. Kāmadhātu nāma kāmabhavo, <bold>nekkhamma</bold>nti paṭhamajjhānaṃ. <bold>Esā</bold>ti niyamo. Tadaṅgavikkhambhanasamucchedapaṭippassaddhinissaraṇavivekā <pageBreak edition="V" number="1.0063" /><bold>tadaṅgavivekādayo</bold>. Kāyacittaupadhivivekā <bold>kāyavivekādayo, tayo eva idha</bold> jhānakathāya, samucchedavivekādīnaṃ asambhavā. <bold>Niddese</bold>ti mahāniddese. <bold>Tatthevā</bold>ti mahāniddese eva. <bold>Vibhaṅge</bold>ti jhānavibhaṅge. <bold>Evañhi satī</bold>ti ubhayesampi kāmānaṃ saṅgahe sati.</paragraph>
<paragraph line="93"><bold>Purimenā</bold>ti kāyavivekena. <bold>Etthā</bold>ti etasmiṃ kāyacittavivekadvaye. <bold>Dutiyenā</bold>ti cittavivekena. <bold>Etesa</bold>nti yathāvuttanayena vatthukāmakilesakāmavivekadvayassa vācakabhūtānaṃ vivicceva kāmehi vivicca akusalehīti imesaṃ padānaṃ, niddhāraṇe cetaṃ sāmivacanaṃ. <bold>Bālabhāvassa</bold> hetupariccāgoti anuvattati. Akusaladhammo hi bālabhāvassa hetu. <bold>Āsayaposana</bold>nti āsayassa visodhanaṃ vaḍḍhanañca. Vibhaṅge nīvaraṇāneva vuttānīti sambandho. Tattha kāraṇamāha ‘‘uparijhānaṅgapaccanīkapaṭipakkhabhāvadassanato’’ti. Tattha upari savitakkantiādinā vuccamānāni jhānaṅgāni, tesaṃ attano paccanīkānaṃ paṭipakkhabhāvadassanatoti attho. Uparijhānaṅgānaṃ paccanīkapaṭipakkhabhāvassa dassanatotipi pāṭho. Tattha ‘‘upari vuccamānajhānaṅgānaṃ ujuvipaccanīkavasena paṭipakkhabhāvadassanato’’ti ‘‘nīvaraṇānaṃ tāneva vibhaṅge vuttānī’’tipi atthaṃ vadanti <pageBreak edition="M" number="1.0072" />. <bold>Peṭake</bold>ti mahākaccāyanattherena kataṃ nettippakaraṇanayānusāripakaraṇaṃ, taṃ pana piṭakānaṃ vaṇṇanābhūtattā ‘‘peṭaka’’nti vuttaṃ, tasminti attho.</paragraph>
<paragraph line="94">Vitakkanaṃ nāma ārammaṇaparikappananti āha ‘‘ūhana’’nti. Rūpaṃ rūpantiādinā visaye ākoṭentassa visayappavattiāhananaṃ upari āhanananti veditabbaṃ. <bold>Ārammaṇe cittassa ānayanaṃ</bold> nāma ārammaṇābhimukhakaraṇaṃ. <bold>Anusañcaraṇa</bold>nti anuparibbhamanaṃ, tañca khaṇantarassa tathākārena uppādanameva, na hi paramatthato ekassa sañcaraṇamatthi, evamaññatthāpi īdisesu. <bold>Anumajjana</bold>nti parimajjanaṃ. <bold>Tatthā</bold>ti ārammaṇe. <bold>Sahajātānuyojanaṃ</bold> sakiccānuvattitākaraṇena. <bold>Katthacī</bold>ti dutiyajjhānavirahitesu savicāracittesu sabbatthāti attho. Vicārena saha uppajjamānopi vitakko ārammaṇe abhiniropanākārena pavattiṃ sandhāya ‘‘paṭhamābhinipāto’’ti vutto. <bold>Vipphāravā</bold>ti avūpasantasabhāvatāya vegavā, tenevesa dutiyajjhāne pahānaṅgaṃ jātaṃ. <bold>Paṭhamadutiyajjhānesū</bold>ti pañcakanayaṃ sandhāya vuttaṃ. Aṅgavinimuttassa jhānassa abhāvaṃ dassento <bold>rukkho viyā</bold>tiādimāha.</paragraph>
<paragraph line="95">Viveka-saddassa bhāvasādhanapakkhe ‘‘tasmā vivekā’’ti vuttaṃ, itarapakkhe ‘‘tasmiṃ viveke’’ti. <bold>Pinayatī</bold>ti tappeti, vaḍḍheti vā. <bold>Pharaṇarasā</bold>ti paṇītarūpehi kāye byāpanarasā. <bold>Sātalakkhaṇa</bold>nti <pageBreak edition="V" number="1.0064" /> iṭṭhasabhāvaṃ, madhuranti attho. Sampayuttānaṃ pīḷanajjhupekkhanaṃ akatvā anu anu gaṇhanaṃ upakāritā vā <bold>anuggaho</bold>. Vanameva <bold>vanantaṃ</bold>. Udakameva <bold>udakantaṃ. Tasmiṃ tasmiṃ samaye pākaṭabhāvato</bold>ti iminā iṭṭhārammaṇādipaṭilābhasamayepi sukhaṃ vijjamānampi apākaṭaṃ, pītiyeva tattha pākaṭā, paṭiladdharasānubhavanasamaye ca vijjamānapītitopi sukhameva pākaṭataranti dasseti. Ettha ca cetasikasukhavaseneva paṭiladdharasānubhavanaṃ veditabbaṃ, na kāyikasukhavasena tassa pītisampayogasseva abhāvena idhānadhippetattā. <bold>Ayañca pītī</bold>tiādi aññapadatthasamaāsadassanaṃ, assatthipakkhe taddhitapaccayadassanaṃ vā. Dutiyavikappena aññapadatthasamāsavaseneva ‘‘vivekajaṃ pītisukha’’nti idaṃ ekaṃ padanti dasseti, vibhattiyā ca alopaṃ.</paragraph>
<paragraph line="96"><bold>Gaṇanānupubbatā</bold>ti <pageBreak edition="M" number="1.0073" /> desanākkamaṃ sandhāya vuttaṃ. <bold>Paṭhamaṃ samāpajjatī</bold>ti idaṃ ādikammikavasena vuttaṃ, ciṇṇavasīnaṃ pana yogīnaṃ uppaṭipāṭiyāpi jhānaṃ uppajjateva. <bold>Jhāpetī</bold>ti dahati. Aniccādilakkhaṇavisayāya vipassanāya upanijjhāyanaṃ kathaṃ nibbānālambanassa maggassa hotīti āha <bold>vipassanāyā</bold>tiādi. Tattha <bold>maggena sijjhatī</bold>ti niccādivipallāsappahāyakena saha maggeneva taṃ lakkhaṇūpanijjhānaṃ asammohato attano sijjhati. Atha vā maggenāti maggakiccena, vipallāsappahānenāti attho.</paragraph>
<paragraph line="97"><bold>Añño</bold>ti satto. <bold>Avuttattā</bold>ti ‘‘sacittekaggata’’nti <bold>jhānapāḷiyaṃ</bold> (vibha. 508 ādayo) avuttattā. <bold>Vuttattā</bold>ti tassā jhānapāḷiyā <bold>vibhaṅge</bold> vuttattā.</paragraph>
<subhead line="98">Dutiyajjhānakathāvaṇṇanā</subhead>
<paragraph line="99">Ajjhattanti jhānavisesanattā vuttaṃ ‘‘idha niyakajjhattamadhippeta’’nti. Jhānañhi ajjhattajjhattaṃ na hoti chaḷindriyānameva tabbhāvato. Khuddakā ūmiyo <bold>vīciyo</bold>. Mahatiyo <bold>taraṅgā. Santā honti samitā</bold>tiādīni aññamaññavevacanāni, jhānabalena samatikkantāti adhippāyo. <bold>Appitā</bold>ti gamitā vināsaṃ pāpitā. <bold>Pariyāyo</bold>ti jhānaparikkhāre jhānavohārattā aparamatthato.</paragraph>
<subhead line="100">Tatiyajjhānakathāvaṇṇanā</subhead>
<paragraph line="101"><bold>Tadadhigamāyā</bold>ti tatiyamaggādhigamāya. <bold>Upapattito ikkhatī</bold>ti paññāya sahacaraṇaparicayena yathā <pageBreak edition="V" number="1.0065" /> samavāhibhāvo hoti, evaṃ yuttito passati. <bold>Vipulāyā</bold>ti mahaggatabhāvappattāya. <bold>Thāmagatāyā</bold>ti vitakkavicārapītivigamena thirabhāvappattiyā, teneva vakkhati ‘‘vitakkavicārapītīhi anabhibhūtattā’’tiādi. (Pārā. aṭṭha. 1.11 tatiyajjhānakathā). Upekkhābhedaṃ dassetvā idhādhippetaṃ upekkhaṃ pakāsetuṃ <bold>upekkhā panā</bold>tiādi vuttaṃ. Tattha tatramajjhattatāva khīṇāsavānaṃ iṭṭhāniṭṭhachaḷārammaṇāpāthe parisuddhapakatibhāvāvijahanākārena ajjhupekkhanato ‘‘chaḷaṅgupekkhā’’ti ca, sattesu majjhattākārappavattattā ‘‘brahmavihārupekkhā’’ti ca, sahajātadhammānaṃ majjhattākārabhūtā ‘‘bojjhaṅgupekkhā’’ti ca, kevalā ‘‘tatramajjhattupekkhā’’ti <pageBreak edition="M" number="1.0074" /> ca, tatiyajjhānasahagatā aggasukhepi tasmiṃ apakkhapātabhūtā ‘‘jhānupekkhā’’ti ca, catutthajjhānasahagatā sabbapaccanīkaparisuddhitāya ‘‘pārisuddhupekkhā’’ti ca tena tena avatthābhedena chadhā vuttā.</paragraph>
<paragraph line="102">Vīriyameva pana anaccāraddhaanatisithilesu sahajātesu saṅkhāresu upekkhanākārena pavattaṃ ‘‘vīriyupekkhā’’ti vuttaṃ. Aṭṭhannaṃ rūpārūpajjhānānaṃ paṭilābhato pubbabhāge eva nīvaraṇavitakkavicārādīnaṃ pahānābhimukhībhūtattā tesaṃ pahānepi abyāpārabhāvūpagamanena majjhattākārappavattā samādhivasena uppannā aṭṭha paññā ceva upādānakkhandhabhūtesu saṅkhāresu ajjhupekkhanākārappavattā vipassanāvasena uppannā catunnaṃ maggānaṃ pubbabhāge tassa tassa adhigamāya catasso catunnaṃ phalasamāpattīnaṃ pubbabhāge tassa tassa adhigamāya appaṇihitavimokkhavasena pavattā catasso suññataanimittavimokkhavasena dveti dasa paññā cāti ime aṭṭhārasa paññā <bold>saṅkhārupekkhā</bold> nāma. Yathāvuttavipassanāpaññāva lakkhaṇavicinanepi majjhattabhūtā <bold>vipassanupekkhā</bold> nāma. Adukkhamasukhavedanā <bold>vedanupekkhā</bold> nāma. Imāsaṃ pana dasannampi upekkhānaṃ ‘‘tattha tattha āgatanayato vibhāgo <bold>dhammasaṅgahaṭṭhakathāyaṃ</bold> vuttanayena veditabbo’’ti dassento āha <bold>evamayaṃ dasavidhāpī</bold>tiādi. Tattha tattha āgatanayatoti idampi hi tāsaṃ vibhāgadassanassa bhūmipuggalādipadaṃ viya visuṃ mātikāpadavasena vuttaṃ, na pana bhūmipuggalādivasena vibhāgadassanassa āgataṭṭhānaparāmasanaṃ āgataṭṭhānassa aṭṭhasāliniyātiādinā vuttattā, tasmā <bold>sāratthadīpaniyaṃ</bold> (sārattha. ṭī. 1.11 tatiyajjhānakathā) yaṃ vuttaṃ ‘‘imāsaṃ pana dasannampi upekkhānaṃ bhūmipuggalādivasena vibhāgo tattha tattha vuttanayeneva veditabboti dassento āha evamayaṃ dasavidhātiādī’’ti, taṃ amanasikatvā vuttanti gahetabbaṃ. <bold>Tattha tattha āgatanayato</bold>ti ‘‘idha (khīṇāsavo) bhikkhu cakkhunā rūpaṃ disvā neva sumano hoti, na dummano, upekkhako viharati sato sampajāno’’tiādinā (dī. ni. 3.348; a. ni. 6.1) chaḷaṅgupekkhā āgatā, ‘‘upekkhāsahagatena <pageBreak edition="V" number="1.0066" /> cetasā ekaṃ disaṃ pharitvā viharatī’’ti (dī. ni. 3.308; ma. ni. 1.77; 2.309; 3.230) evaṃ brahmavihārupekkhā āgatāti iminā nayena <pageBreak edition="M" number="1.0075" /> dasannampi upekkhānaṃ tattha tattha vuttapadesesu āgatanayadassanato ca ayaṃ dasavidhāpi upekkhā dhammasaṅgahaṭṭhakathāyaṃ vuttanayeneva veditabbāti sambandho.</paragraph>
<paragraph line="103"><bold>Bhūmī</bold>tiādīsu pana chaḷaṅgupekkhā kāmāvacarā, brahmavihārupekkhā rūpāvacarātiādinā <bold>bhūmito</bold> ca, chaḷaṅgupekkhā asekkhānameva, brahmavihārupekkhā puthujjanādīnaṃ tiṇṇampi puggalānantiādinā <bold>puggalato</bold> ca, chaḷaṅgupekkhā somanassupekkhāsahagatacittasampayuttātiādinā <bold>cittato</bold> ca, chaḷaṅgupekkhā chaḷārammaṇātiādinā <bold>ārammaṇato</bold> ca, ‘‘vedanupekkhā vedanākkhandhena saṅgahitā, itarā nava saṅkhārakkhandhenā’’ti <bold>khandhasaṅgahavasena</bold> ca, ‘‘chaḷaṅgupekkhā brahmavihārabojjhaṅgajhāna pārisuddhitatramajjhattupekkhā ca atthato ekā. Tasmā ekakkhaṇe ca tāsu ekāya sati itarā na uppajjanti, tathā saṅkhārupekkhā vipassanupekkhāpi veditabbā. Vedanāvīriyupekkhānamekakkhaṇe siyā uppattī’’ti <bold>ekakkhaṇavasena</bold> ca, ‘‘chaḷaṅgupekkhā abyākatā brahmavihārupekkhā kusalābyākatā, tathā sesā. Vedanupekkhā pana siyā akusalāpī’’ti evaṃ <bold>kusalattikavasena</bold> ca, ‘‘saṅkhepato cattāro ca dhammā vīriyavedanātatramajjhattatāñāṇavasenā’’ti evaṃ <bold>saṅkhepavasena</bold> ca ayaṃ dasavidhāpi upekkhā <bold>dhammasaṅgahaṭṭhakathāyaṃ</bold> vuttanayeneva veditabbāti yojanā.</paragraph>
<paragraph line="104">Ettha cetā kiñcāpi <bold>aṭṭhasāliniyaṃ</bold> bhūmipuggalādivasena sarūpato uddharitvā na vuttā, tathāpi tattha vuttappakāreheva tāsaṃ bhūmipuggalādivibhāgo nayato uddharitvā sakkā ñātunti tattha sarūpato vuttañca avuttañca ekato saṅgahetvā tattha tattha āgatanayatotiādīhi navahi pakārehi atideso kato, teneva ‘‘dhammasaṅgahaṭṭhakathāyaṃ vuttavasenā’’ti avatvā <bold>‘‘vuttanayenevā’’</bold>ti vuttaṃ. Tathāhi khīṇāsavo bhikkhu cakkhunā rūpaṃ disvāti ādimhi vutte chaḷaṅgupekkhā rūpādiārammaṇatāya bhūmito kāmāvacarā ca puggalato asekkhānameva ca uppajjati, cittato somanassupekkhācittasampayuttā, ārammaṇato chaḷārammaṇā, kusalattikato abyākatā cāti paṇḍitehi sakkā <pageBreak edition="M" number="1.0076" /> ñātuṃ, tathā chaḷaṅgupekkhā ca brahmavihārupekkhā ca tatramajjhattupekkhā ca jhānupekkhā ca pārisuddhupekkhā ca atthato ekātiādimhi vutte panassa saṅkhārakkhandhasaṅgahitattā brahmavihārupekkhādīhi saha ekakkhaṇe anuppattiādayo ca sakkā ñātuṃ, yathā ca chaḷaṅgupekkhā, evaṃ sesānampi yathārahaṃ aṭṭhasāliniyaṃ vuttanayato bhūmiādivibhāguddhāranayo <pageBreak edition="V" number="1.0067" /> ñātabbo. <bold>Anābhogarasā</bold>ti paṇītasukhepi tasmiṃ avanatipaṭipakkhakiccāti attho.</paragraph>
<paragraph line="105"><bold>Puggalenā</bold>ti puggalādhiṭṭhānena. Kilesehi sampayuttānaṃ <bold>ārakkhā. Tīraṇaṃ</bold> kiccassa pāragamanaṃ. <bold>Pavicayo</bold> vīmaṃsā. <bold>Ida</bold>nti satisampajaññaṃ. Yasmā tassa nāmakāyena sampayuttaṃ sukhanti imassa tasmā etamatthantiādinā sambandho. <bold>Tassā</bold>ti jhānasamaṅgino. <bold>Taṃsamuṭṭhānenā</bold>ti taṃ yathāvuttanāmakāyasampayuttaṃ sukhaṃ samuṭṭhānaṃ kāraṇaṃ yassa rūpassa tena taṃsamuṭṭhānena rūpena. <bold>Assā</bold>ti yogino. <bold>Yassā</bold>ti rūpakāyassa. <bold>Phuṭattā</bold>ti atipaṇītena rūpena phuṭattā. <bold>Etamatthaṃ dassento</bold>ti kāyikasukhahetubhūtarūpasamuṭṭhāpakanāmakāyasukhaṃ paṭisaṃvediyamāno eva jhānasamaṅgitākaraṇe kāriyopacārato ‘‘sukhañca kāyena paṭisaṃvedetī’’ti vuccatīti imamatthaṃ dassentoti attho. <bold>Ya</bold>nti hetuatthe nipātoti āha <bold>‘‘yaṃjhānahetū’’</bold>ti. <bold>Sukhapāramippatte</bold>ti sukhassa ukkaṃsapariyantaṃ patte. Evametesaṃ pahānaṃ veditabbanti sambandho. Atha kasmā jhānesveva nirodho vuttoti sambandho.</paragraph>
<subhead line="106">Catutthajjhānakathāvaṇṇanā</subhead>
<paragraph line="107"><bold>Kattha cuppanna</bold>nti ettha <bold>katthā</bold>ti hetumhi bhummaṃ, kasmiṃ hetumhi satīti attho. <bold>Nānāvajjane</bold>ti appanāvīthiāvajjanato nānā bhinnaṃ purimavīthīsu āvajjanaṃ yassa upacārassa, tasmiṃ nānāvajjane. Visamanisajjāya uppannakilamatho visamāsanupatāpo. <bold>Upacāre vā</bold>tiādi pakkhantaradassanaṃ ekāvajjanūpacārepi vāti attho. <bold>Pītipharaṇenā</bold>ti iminā appanāvīthiyā viya ekavīthiyampi kāmāvacarapītiyā pharaṇamattassa abhāvaṃ dasseti. Domanassindriyassa assa siyā uppattīti sambandho. <bold>Eta</bold>nti domanassindriyaṃ uppajjatīti sambandho. <bold>Vitakkavicārappaccayepī</bold>ti <bold>pi</bold>-saddo aṭṭhānappayutto. So ‘‘pahīnassā’’ti heṭṭhā vuttapadānantaraṃ yojetabbo <pageBreak edition="M" number="1.0077" /> ‘‘pahīnassāpi domanassindriyassā’’ti. <bold>Vitakkavicārabhāve</bold>ti ettha ‘‘uppajjati domanassindriya’’nti ānetvā sambandhitabbaṃ. Nimittatthe cetaṃ bhummaṃ, vitakkavicārabhāvahetūti attho. <bold>Vitakkavicārā</bold>ti ettha <bold>iti</bold>-saddo tasmāti etasmiṃ atthe daṭṭhabbo, tena yasmā etaṃ domanassindriyaṃ vitakkavicārapaccaye…pe… neva uppajjati, yattha pana uppajjati, tattha vitakkavicārabhāveyeva uppajjati. Yasmā ca appahīnāyeva dutiyajjhānūpacāre vitakkavicārā, tasmā tatthassa siyā uppattīti evamettha yojanā veditabbā.</paragraph>
<paragraph line="108"><bold>Tatthā</bold>ti <pageBreak edition="V" number="1.0068" /> dutiyajjhānūpacāre. <bold>Assā</bold>ti domanassindriyassa. <bold>Siyā uppattī</bold>ti idañca paccayamattadassanena sambhāvanamattato vuttaṃ. Domanassuppattisambhāvanāpi hi upacārakkhaṇeyeva kātuṃ yuttā, vitakkavicārarahite pana dutiyajjhānakkhaṇe taduppattisambhāvanāpi na yuttā kātunti. Itarathā kusalacittakkhaṇe akusaladomanassuppattiyā asambhavato ‘‘tatthassa siyā uppattī’’ti na vattabbaṃ siyā. Samīpatthe vā etaṃ bhummaṃ, upacārajjhānānantaravīthīsūti attho. <bold>Dutiyajjhāne</bold>ti etthāpi anantaravīthīsupi na tveva uppajjatīti attho, evaṃ upari sukhindriyepi. Somanassindriyassa uppattīti sambandho. <bold>Pahīnāti vuttā</bold>ti idaṃ ‘‘pañcannaṃ orambhāgiyānaṃ saṃyojanānaṃ parikkhayā’’ti vuttattā vuttaṃ. <bold>Dukkhābhāvenā</bold>ti dukkhatābhāvena. Evaṃ <bold>sukhābhāvenā</bold>ti etthāpi. <bold>Etenā</bold>ti dukkhasukhapaṭikkhepavacanena. <bold>Iṭṭhāniṭṭhaviparītānubhavanalakkhaṇā</bold>ti atiiṭṭhaatianiṭṭhānaṃ viparītassa majjhattārammaṇassa anubhavanalakkhaṇā, majjhattārammaṇampi hi iṭṭhāniṭṭhesu eva paviṭṭhaṃ tabbinimuttassa abhāvā.</paragraph>
<centered line="109">Jhānacatukkakathāvaṇṇanānayo niṭṭhito.</centered>
<subhead line="110">Pubbenivāsakathāvaṇṇanā</subhead>
<paragraph line="111" number="12"> Arūpajjhānānampi aṅgasamatāya catutthajjhāne saṅgahoti āha <bold>kesañci abhiññāpādakānī</bold>tiādi, teneva vakkhati ‘‘aṭṭha samāpattiyo nibbattetvā’’tiādi (pārā. aṭṭha. 1.12). Tesu ca catutthajjhānameva abhiññāpādakaṃ nirodhapādakaṃ <pageBreak edition="M" number="1.0078" /> hoti, na itarāni. Dūrakāraṇataṃ pana sandhāya ‘‘cattāri jhānānī’’ti nesampi ekato gahaṇaṃ katanti daṭṭhabbaṃ. <bold>Cittekaggatatthānī</bold>ti idaṃ diṭṭhadhammasukhavihāraṃ sandhāya vuttanti āha <bold>khīṇāsavāna</bold>ntiādi. <bold>Sabbakiccasādhaka</bold>nti dibbavihārādisabbabuddhakiccasādhakaṃ. <bold>Sabbalokiyalokuttaraguṇadāyaka</bold>nti iminā yathāvuttaṃ vipassanāpādakattādisabbaṃ sampiṇḍeti. Idañhi jhānaṃ bhagavato sabbabuddhaguṇadāyakassa maggañāṇassa padaṭṭhānattā evaṃ vuttanti daṭṭhabbaṃ. <bold>Yathayida</bold>nti yathā idaṃ. <bold>Abhinīhārakkhama</bold>nti iddhividhādiatthaṃ tadabhimukhaṃ nīharaṇayoggaṃ.</paragraph>
<paragraph line="112"><bold>Jhānappaṭilābhapaccayāna</bold>nti jhānappaṭilābhahetukānaṃ jhānappaṭilābhaṃ nissāya uppajjanakānaṃ. <bold>Pāpakāna</bold>nti lāmakānaṃ. <bold>Icchāvacarāna</bold>nti icchāya vasena otiṇṇānaṃ nīvaraṇabhāvaṃ tadekaṭṭhatañca appattānaṃ attukkaṃsanādivasappavattānaṃ aho vata mameva satthā paṭipucchitvā bhikkhūnaṃ evarūpaṃ dhammaṃ deseyyātiādinayappavattānaṃ mānādīnaṃ. Potthakesu pana ‘‘jhānappaṭilābhapaccanīkāna’’ntipi <pageBreak edition="V" number="1.0069" /> pāṭhaṃ likhanti, so pamādapāṭhoti gahetabbo ‘‘jhānappaṭilābhapaccanīkānaṃ nīvaraṇānaṃ abhāvassa nīvaraṇadūrībhāvena parisuddho’’ti evaṃ pubbe parisuddhapadeyeva vuttattā. <bold>Sāratthadīpaniyaṃ</bold> (sārattha. ṭī. 1.12) pana ‘‘icchāvacarānanti icchāya avacarānaṃ icchāvasena otiṇṇānaṃ pavattānaṃ nānappakārānaṃ kopaappaccayānanti atthoti ayampi pāṭho ayutto evāti gahetabbaṃ. Tato eva ca <bold>visuddhimagge</bold> ayaṃ pāṭho sabbena sabbaṃ na dassito’’ti vuttaṃ. Tattha ca nānappakārānaṃ kopaappaccayānanti evaṃ nīvaraṇabhāvappattadosānaṃ parāmaṭṭhattā ayaṃ pāṭho paṭikkhittoti veditabbo.</paragraph>
<paragraph line="113"><bold>Abhijjhādīna</bold>nti ettha abhijjhā-saddena ca anīvaraṇasabhāvasseva lobhassa mānādīnañca gahaṇaṃ jhānappaṭilābhapaccayānanti anuvattamānattā. <bold>Ubhayampī</bold>ti anaṅgaṇattaṃ vigatūpakkilesattañcāti etaṃ ubhayampi yathākkamaṃ <bold>anaṅgaṇasuttavatthasuttā</bold>nusāreneva veditabbaṃ. Tesu ca suttesu kiñcāpi nīvaraṇasabhāvappattā thūladosāpi vuttā, tathāpi adhigatacatautthajjhānassa vasena vuttattā idha sukhumā eva te gahitā. Aṅgaṇupakkilesasāmaññena panettha suttānaṃ apadisanaṃ. Tathā hi ‘‘suttānusārenā’’ti vuttaṃ, na pana suttavasenāti.</paragraph>
<paragraph line="114">Pubbenivāsānussatiyaṃ <pageBreak edition="M" number="1.0079" /> ñāṇaṃ pubbenivāsānussatiñāṇanti nibbacanaṃ dassento āha <bold>pubbenivāsānussatimhī</bold>tiādi. Idāni pubbenivāsaṃ pubbenivāsānussatiṃ tattha ñāṇañca vibhāgato dassetuṃ <bold>tatthā</bold>tiādi vuttaṃ. <bold>Pubba</bold>-saddo atītabhavavisayo, <bold>nivāsa</bold>-saddo ca kammasādhanoti āha ‘‘pubbe atītajātīsu nivutthakkhandhā’’ti. Nivutthatā cettha sakasantāne pavattatā, tenāha <bold>anubhūtā</bold>tiādi. Idāni saparasantānasādhanavasena nivāsa-saddassa atthaṃ dassetuṃ ‘‘nivutthadhammā vā nivutthā’’ti vatvā taṃ vivarituṃ <bold>gocaranivāsenā</bold>tiādi vuttaṃ. Gocarabhūtāpi hi dhammā ñāṇena nivutthā nāma honti, te pana saparaviññāṇagocaratāya duvidhāti dassetuṃ <bold>attano</bold>tiādi vuttaṃ. Paraviññāṇaviññātāpi vā nivutthāti sambandho. Idhāpi paricchinnāti padaṃ ānetvā sambandhitabbaṃ. Anamataggepi hi saṃsāre attanā aviññātapubbānaṃ sattānaṃ khandhā pareheva kehici viññātattā paraviññāṇaviññātā nāma vuttā, tesaṃ anussaraṇaṃ purimato dukkaraṃ yehi parehi viññātatāya te paraviññāṇaviññātā nāma jātā, tesaṃ vattamānasantānānusārena viññātabbato. Te ca paraviññāṇaviññātā duvidhā parinibbutā aparinibbutāti. Tesu ca parinibbutānussaraṇaṃ dukkaraṃ sabbaso susamucchinnasantānattā. Taṃ pana sikhāppattaparaviññātaṃ pubbenivāsaṃ dassetuṃ ‘‘chinnavaṭumakānussaraṇādīsū’’ti vuttaṃ. Tattha <bold>chinnavaṭumakā</bold> atīte parinibbutā khīṇāsavā chinnasaṃsāramaggattā <pageBreak edition="V" number="1.0070" />. <bold>Ādi</bold>-saddena aparinibbutānaṃ paraviññāṇaviññātānampi sīhokkantikavasaena anussaraṇaṃ gahitaṃ. Yāya satiyā pubbenivāsaṃ anussarati, sā pubbenivāsānussatīti ānetvā sambandhitabbaṃ.</paragraph>
<paragraph line="115"><bold>Vihita</bold>-saddo vidha-saddapariyāyoti āha ‘‘anekavidha’’nti, bhavayoniādivasena bahuvidhanti attho. <bold>Vihita</bold>nti vā payuttaṃ vaṇṇitanti atthaṃ gahetvā ‘‘anekehi pakārehi vihita’’nti vattabbe majjhepadalopaṃ katvā niddiṭṭhanti āha ‘‘anekehi…pe… saṃvaṇṇita’’nti. <bold>Pakārehī</bold>ti nāmagottādipakārehi. <bold>Saṃvaṇṇita</bold>nti buddhādīhi kathitaṃ. Anu-saddo anantaratthadīpakoti āha ‘‘abhininnāmitamatte evā’’ti, etena ca parikammassa āraddhataṃ dasseti. <bold>Pūritapāramīnañhī</bold>tiādinā parikammaṃ vināpi siddhiṃ dasseti.</paragraph>
<paragraph line="116"><bold>Āraddhappakāradassanatthe</bold>ti <pageBreak edition="M" number="1.0080" /> anussarituṃ āraddhānaṃ pubbe nivutthakkhandhānaṃ dassanatthe. Jāyatīti jāti, bhavo. So ekakammamūlako ādānanikkhepaparicchinno khandhappabandho idha ‘‘jātī’’ti adhippetoti āha <bold>ekampī</bold>tiādi. <bold>Kappo</bold>ti asaṅkhyeyyakappo, so pana atthato kālo tathāpavattadhammamupādāya paññatto, tesaṃ vasenassa parihāni ca vaḍḍhi ca veditabbā. Saṃvaṭṭo saṃvaṭṭanaṃ vināso assa atthīti saṃvaṭṭo, asaṅkhyeyyakappo. Saṃvaṭṭena vināsena saha tiṭṭhati sīlenāti <bold>saṃvaṭṭaṭṭhāyī</bold>. Evaṃ <bold>vivaṭṭo</bold>tiādīsupi. Tattha vivaṭṭanaṃ vivaṭṭo, uppatti, vaḍḍhi vā. Tejena vināso <bold>tejosaṃvaṭṭo. Vitthārato panā</bold>ti puthulato pana saṃvaṭṭasīmābhedo natthi, tenāha ‘‘sadāpī’’ti. Ekanagariyā viya assa jātakkhaṇe vikārāpajjanato jātikkhettavohāroti dassetuṃ ‘‘paṭisandhiādīsu kampatī’’ti vuttaṃ. <bold>Ānubhāvo pavattatī</bold>ti tadantogadhānaṃ sabbesaṃ sattānaṃ rogādiupaddavo vūpasammatīti adhippāyo. <bold>Yaṃ yāvatā vā pana ākaṅkheyyāti vutta</bold>nti yaṃ visayakkhettaṃ sandhāya ekasmiṃ eva khaṇe sabbattha sarena abhiviññāpanaṃ, attano rūpakāyadassanañca paṭijānantena bhagavatā ‘‘yāvatā vā pana ākaṅkheyyā’’ti vuttaṃ.</paragraph>
<paragraph line="117"><bold>Etesū</bold>ti niddhāraṇe bhummaṃ. <bold>Pavattaphalabhojano</bold>ti sayaṃpatitaphalāhāro, idañca tāpasakālaṃ sandhāya vuttaṃ. <bold>Idhūpapattiyā</bold>ti idha carimabhave upapattiyā. <bold>Ekagotto</bold>ti tusitagottena ekagotto. <bold>Itare</bold>ti vaṇṇādayo. <bold>Titthiyā</bold>ti kammaphalavādino. <bold>Abhinīhāro</bold>ti abhinīhāropalakkhito puññañāṇasambharaṇakālo vutto. <bold>Cutipaṭisandhivasenā</bold>ti attano parassa vā tasmiṃ tasmiṃ attabhāve cutiṃ disvā antarā kiñci anāmasitvā paṭisandhiyā eva gahaṇavasena evaṃ jānanaṃ icchitappadesokkamananti āha <bold>tesañhī</bold>tiādi. <bold>Ubhayathāpī</bold>ti khandhapaṭipāṭiyāpi <pageBreak edition="V" number="1.0071" /> cutipaṭisandhivasenapi. <bold>Sīhokkantavasenapī</bold>ti sīhanipātavasenapi. Kilesānaṃ ātāpanaparitāpanaṭṭhena vīriyaṃ ātāpoti āha ‘‘vīriyātāpenā’’ti.</paragraph>
<subhead line="118">Dibbacakkhuñāṇakathāvaṇṇanā</subhead>
<paragraph line="119" number="13"> Divi <pageBreak edition="M" number="1.0081" /> bhavattā dibbanti devānaṃ pasādacakkhu vuccatīti āha ‘‘dibbasadisattā’’ti. <bold>Dūrepī</bold>ti <bold>pi</bold>-saddena sukhumassāpi ārammaṇassa gahaṇaṃ. Vīriyārambhavasena ijjhanato sabbāpi bhāvanā, padhānasaṅkhārasamannāgato vā iddhipādabhāvanāvisesato vīriyabhāvanāti āha ‘‘vīriyabhāvanābalanibbatta’’nti. <bold>Dibbavihāravasenā</bold>ti kasiṇādijjhānacataukkavasena. Iminā dūrakāraṇatthe assa dibbabhāvamāha. <bold>Dibbavihārasannissitattā</bold>ti iminā āsannakāraṇabhūtapādakajjhānato nibbattanti dibbavihārasannissitattāti imassa dibbavihārapaayāpannaṃ attanā sampayuttaṃ rūpāvacaracatutthajjhānaṃ nissayapaccayabhūtaṃ nissāya dibbacakkhuñāṇassa pavattattātipi attho. Divudhātussa jutigatiyogaṃ sandhāya <bold>ālokapaaggahenā</bold>tiādi vuttaṃ. Tattha <bold>ālokapariggahenā</bold>ti kasiṇālokapariggahavasena. <bold>Dassanaṭṭhenā</bold>ti rūpadassanabhāvena, iminā ‘‘cakkhati rūpaṃ vibhāvetī’’ti nibbacanato cakkhuttaṃ dasseti. <bold>Cakkhukiccakaraṇenā</bold>ti idaṃ cakkhumiva cakkhūti upamāya sadisanimittadassanaṃ, samavisamādidassanasaṅkhātassa cakkhukiccassa karaṇatoti attho.</paragraph>
<paragraph line="120"><bold>Yathāhā</bold>ti <bold>upakkilesasutta</bold>ppadesaṃ (ma. ni. 3.242) nidasseti. Tattha <bold>vicikicchā</bold>tiādīsu bhagavato bodhimūle anabhisambuddhasseva dibbacakkhunā nānāvidhāni rūpāni passantassa ‘‘idaṃ nu kho kiṃ, idaṃ nu kho ki’’nti vicikicchā uppannā, tato pana vicikicchānivattanatthaṃ tāni rūpāni <bold>amanasikaroto</bold> amanasikarontassa thinamiddhaṃ uppannaṃ, tato nivattanatthaṃ puna sabbarūpāni manasikaroto rakkhasādīsu chambhitattaṃ uppannaṃ, ‘‘kimettha bhāyitabba’’nti bhayavinodanavasena manasikaroto attano manasikārakosallaṃ paṭicca uppilasaṅkhātā samādhidūsikā gehasitapīti uppannā, tannisedhāya manasikāravīriyaṃ sithilaṃ karontassa kāyālasiyasaṅkhātaṃ duṭṭhullaṃ, tannisedhāya puna vīriyaṃ paggaṇhato accāraddhavīriyaṃ, puna tannisedhāya vīriyaṃ sithilayato atilīnavīriyaṃ uppannaṃ, tannisedhetvā dibbarūpāni passato abhijappāsaṅkhātā taṇhā uppannā, tannisedhāya hīnādinānārūpāni manasikaroto nānārammaṇavikkhepasaṅkhātā nānattasaññā uppannā. Puna taṃ vihāya ekameva manasikaroto atinijjhāyitattaṃ rūpānaṃ ativiya <pageBreak edition="M" number="1.0082" /> cintanaṃ uppannaṃ. <bold>Obhāsa</bold>nti parikammasamuṭṭhitaṃ obhāsaṃ <pageBreak edition="V" number="1.0072" />. <bold>Na ca rūpāni passāmī</bold>ti ‘‘parikammobhāsamanasikārapasutatāya dibbacakkhunā rūpāni na passāmī’’ti evaṃ uppattikkamasahito attho veditabbo, manussānaṃ idanti mānusakaṃ mānusakacakkhugocaraṃ thūlarūpaṃ vuccati. Tadeva manussānaṃ dassanūpacārattā manussūpacāroti āha ‘‘manussūpacāraṃ atikkamitvā’’ti. <bold>Rūpadassanenā</bold>ti dūrasukhumādirūpadassanena.</paragraph>
<paragraph line="121">Yasmā niyamena purejātaṭṭhitarūpārammaṇaṃ dibbacakkhuñāṇaṃ āvajjanaparikammehi vinā na uppajjati, na ca uppajjamānaṃ bhijjamānaṃ rūpamassa ārammaṇaṃ hoti dubbalattā, cuticittañca kammajarūpassa bhaṅgakkhaṇe eva uppajjati, paṭisandhicittañca upapattikkhaṇe, tasmā āha <bold>cutikkhaṇe</bold>tiādi. Rūpadassanamevettha sattadassananti <bold>cavamāne</bold>tiādinā puggalādhiṭṭhānena vuttaṃ. <bold>Abhirūpe virūpetipī</bold>ti idaṃ vaṇṇa-saddassa saṇṭhānavācakataṃ sandhāya vuttaṃ mahantaṃ hatthirājavaṇṇaṃ abhinimminitvātiādīsu (saṃ. ni. 1.138) viya. Sundaraṃ gatiṃ gatā sugatāti āha ‘‘sugatigate’’ti. <bold>Iminā pana padenā</bold>ti yathākammupageti iminā padena.</paragraph>
<paragraph line="122">Nerayikānaṃ aggijālasatthanipātādīhi vibhinnasarīravaṇṇaṃ disvā tadanantarehi kāmāvacarajavaneheva ñātaṃ tesaṃ dukkhānubhavanampi dassanaphalāyattatāya ‘‘dibbacakkhukiccamevā’’ti vuttaṃ. <bold>Evaṃ manasikarotī</bold>ti tesaṃ kammassa ñātukāmatāvasena pādakajjhānaṃ samāpajjitvā vuṭṭhāya parikammavasena kinnu khotiādinā manasikaroti. Athassa taṃ kammaṃ ārammaṇaṃ katvā āvajjanaparikammādīnaṃ upari uppannena rūpāvacaracatutthajjhānena sampayuttaṃ yaṃ ñāṇaṃ uppajjati, idaṃ yathākammupagañāṇaṃ nāmāti yojanā. Devānaṃ dassanepi eseva nayo. <bold>Visuṃ parikamma</bold>nti pubbenivāsādīnaṃ viya dibbacakkhuñāṇaparikammaṃ vinā visuṃ parikammaṃ natthi. Keci panettha ‘‘pādakajjhānasamāpajjanaparikammehi kiccaṃ natthi, kinnu kho kammantiādimanasikārānantarameva kammaṃ. Kammasīsena taṃsampayutte ca dhamme ārammaṇaṃ katvā appanāvīthi uppajjati. Evamanāgataṃsañāṇepi, teneva visuṃ parikammaṃ nāma natthi…pe… dibbacakkhunā saheva ijjhantīti vutta’’nti vadanti. Taṃ na gahetabbaṃ vasībhūtānampi abhiññānaṃ pādakajjhānādiparikammaṃ vinā anuppattito. Pādakajjhānādimattena ca visuṃ parikammaṃ nāma na hotīti dibbacakkhunāva etāni ñāṇāni <pageBreak edition="M" number="1.0083" /> siddhānīti gahetabbaṃ. <bold>Evaṃ anāgataṃsañāṇassāpī</bold>ti dibbacakkhunā diṭṭhassa sattassa anāgate pavattiṃ ñātukāmatāya pādakajjhānādīnamanantaraṃ ñāṇabalānurūpaṃ anāgatesu anekakappesu uppajjanārahe pubbe attabhāvapariyāpanne <pageBreak edition="V" number="1.0073" /> pañcakkhandhe tappaṭibaddhe tadārammaṇe ca sabbe lokiyalokuttaradhamme sammutiñca ekakkhaṇe ālambitvā uppajjanakassa catutthajjhānasampayuttassa anāgataṃsañaāṇassāpi visuṃ parikammaṃ nāma natthīti yojanā.</paragraph>
<paragraph line="123">Keci panettha ‘‘pubbenivāsānussatiyaṃ viya nāmagottādigahaṇampi attheva, tañca na abhiññākkhaṇe, atha kho tadanantaresu kāmāvacarajavanakkhaṇesu eva hoti nāmaparikappakāle itaraparikappāsambhavā kammenuppattiyañca pariyantābhāvā. Sabbaparikammanimittesu pana dhammesu atthesupi ekakkhaṇe abhiññāya diṭṭhesu yathārucivasena pacchā evaṃnāmotiādinā kāmāvacaracittena vikappo uppajjati cakkhunā diṭṭhesu bahūsu rūpesu thambhakumbhādivikappo viya. Yañca kattha avikappitaṃ, tampi vikappanārahanti sabbaṃ nāmagottādito vikappitameva hoti. Yathā cettha, evaṃ pubbenivāsānussatiyampi parikappārahatampi sandhāya <bold>pāḷiyaṃ</bold> evaṃnāmotiādinā apadesasahitameva vutta’’nti vadanti. Aññe pana ‘‘nāmagottādikaṃ sabbampi ekakkhaṇe paññāyati, abhirucitaṃ pana vacasā voharantī’’ti vadanti, tepi atthato purimehi sadisā eva, pubbe diṭṭhassa puna vohārakālepi parikappetabbato parikappārahadhammadassanameva tehipi atthato upagataṃ. Eke pana ‘‘so tato cuto amutra udapādintiādivacanato kameneva atītānāgatadhammajānanena nāmagottādīhi saddhiṃ gahaṇaṃ sukara’’nti vadanti, taṃ ayuttameva buddhānampi sabbaṃ ñātuṃ asakkuṇeyyatāya sabbaññutāhānippasaṅgato. <bold>Pāḷiyaṃ</bold> ime vata bhontotiādi yathākammupagañāṇassa pavattiākāradassanaṃ. Kāyavācādi cettha kāyavacīviññattiyo.</paragraph>
<paragraph line="124"><bold>Bhāriya</bold>nti ānantariyasadisattā vuttaṃ. Khamāpane hi asati ānantariyameva. <bold>Tassā</bold>ti bhāriyasabhāvassa upavādassa. <bold>Mahallako</bold>ti kevalaṃ vayasāva mahallako, na ñāṇena, ‘‘nāyaṃ kiñci lokavohāramattampi jānāti, parisadūsako eva amhākaṃ lajjitabbassa karaṇato’’ti adhippāyena hīḷetvā vuttattā guṇaparidhaṃsanena upavadatīti veditabbaṃ. <bold>Āvuso</bold>tiādinā <pageBreak edition="M" number="1.0084" /> thero uparimagguppattimassa ākaṅkhanto karuṇāya attānamāvikāsi. <bold>Pākatikaṃ ahosī</bold>ti maggāvaraṇaṃ nāhosīti adhippāyo. <bold>Attanā vuḍḍhataro</bold>ti sayampi vuḍḍho. Etthāpi ‘‘ukkuṭikaṃ nisīditvā’’ti <bold>visuddhimagge</bold> vuttaṃ. Anāgāmī arahā ca āyatiṃ saṃvaratthāya na khameyyuṃ, sesā dosenapīti āha ‘‘sace so na khamatī’’ti.</paragraph>
<paragraph line="125">Ye ca…pe… samādapenti, tepi micchādiṭṭhikammasamādānāti yojetabbaṃ. <bold>Sīlasampanno</bold>tiādīsu <pageBreak edition="V" number="1.0074" /> nippariyāyato aggamaggaṭṭho adhippeto tasseva aññārādhanā niyamato, sesāpi vā pacchimabhavikā sīlādīsu ṭhitā tesampi aññuppattiniyamato. <bold>Añña</bold>nti arahattaphalaṃ. <bold>Evaṃ sampada</bold>nti evaṃ nibbattikaṃ. Yathā taṃ avirajjhanakanibbattikaṃ, evamidampi etassa niraye nibbattananti attho. Yaṃ sandhāya ‘‘evaṃsampadamida’’nti niddiṭṭhaṃ, taṃ dassetuṃ <bold>taṃ vāca</bold>ntiādi vuttaṃ. <bold>Taṃ vāca</bold>nti ariyūpavādaṃ. <bold>Citta</bold>nti ariyūpavādakacittaṃ. <bold>Diṭṭhi</bold>nti ariyūpavāde dosābhāvadassanadiṭṭhiṃ. ‘‘Sabbametaṃ pajahissāmī’’ti cittena accayaṃ desetvā khamāpanavasena appahāya appaṭinissajjitvā. <bold>Yathābhataṃ nikkhitto evaṃ niraye</bold>ti yathā nirayapālehi āharitvā niraye ṭhapito, evaṃ niraye ṭhapito eva, ariyūpavādenevassa idaṃ niyamena niraye nibbattanaṃ yathā maggena phalaṃ sampajjati, evaṃ sampajjanakanti adhippāyo.</paragraph>
<paragraph line="126">Micchādiṭṭhi sabbapāpamūlattā paramā padhānā yesaṃ vajjānaṃ tāni micchādiṭṭhiparamāni vajjāni, sabbavajjehi micchādiṭṭhiyeva paramaṃ vajjanti attho. Avītarāgassa maraṇato paraṃ nāma bhavantarupādānamevāti āha ‘‘paraṃ maraṇāti tadanantaraṃ abhinibbattakkhandhaggahaṇe’’ti. Yena tiṭṭhati, tassa upacchedeneva kāyo bhijjatīti āha ‘‘kāyassa bhedāti jīvitindriyassupacchedā’’ti. Eti etasmā sukhanti ayo, puññaṃ. <bold>Āyassā</bold>ti āgamanassa, hetussa vā. Ayati iṭṭhārammaṇādīhi pavattatīti āyo, assādo. <bold>Asurasadisa</bold>nti petāsurasadisaṃ.</paragraph>
<subhead line="127">Āsavakkhayañāṇakathāvaṇṇanā</subhead>
<paragraph line="128" number="14"><bold>Sarasalakkhaṇapaṭivedhenā</bold>ti <pageBreak edition="M" number="1.0085" /> sabhāvasaṅkhātassa lakkhaṇassa asammohato paṭivijjhanena. <bold>Nibbattika</bold>nti nipphādanaṃ. <bold>Yaṃ ṭhānaṃ patvā</bold>ti yaṃ nibbānaṃ maggassa ārammaṇapaccayaṭṭhena ṭhānaṃ kāraṇabhūtaṃ āgamma. <bold>Appavatti</bold>nti appavattihetuṃ. <bold>Kilesavasenā</bold>ti yesaṃ āsavānaṃ khepanena idaṃ ñāṇaṃ āsavakkhayañāṇaṃ jātaṃ, tesaṃ kilesānaṃ vasena, tesaṃ āsavānaṃ vasena sabbakilesānaṃ saṅgahaṇato <bold>pariyāyato</bold> pakārantaratoti attho. <bold>Pāḷiyaṃ</bold> atītakālavasena ‘‘abbhaññāsi’’nti vatvāpi abhisamayakāle tassa tassa jānanassa paccuppannataṃ upādāya ‘‘evaṃ jānato evaṃ passato’’ti vattamānakālena niddeso kato. Kāmāsavādīnaṃ vimuccaneneva tadavinābhāvato diṭṭhāsavassāpi vimutti veditabbā.</paragraph>
<paragraph line="129">‘‘Khīṇā jātī’’ti jānanaṃ kilesakkhayapaccavekkhaṇavasena, vusitaṃ brahmacariyantiādijānanaṃ <pageBreak edition="V" number="1.0075" /> maggaphalanibbānapaccavekkhaṇavasena hotīti āha ‘‘khīṇā jātītiādīhi tassa bhūmi’’nti. Tattha <bold>bhūmi</bold>nti visayaṃ, tīsu kālesupi jātikkhayaṃ pati ujukameva vāyāmāsambhavepi taṃ pati vāyāmakaraṇassa sātthakataṃ, tassa anāgatakkhandhānuppattiphalatañca dassetuṃ <bold>yā panā</bold>tiādi vuttaṃ. <bold>Yā pana maggassa abhāvitattā</bold>tiādinā hi maggenāvihatakileseheva āyatiṃ khandhānaṃ jāti hessati, tesañca kilesānaṃ maggena vināse sati khandhā na jāyissanti, kilesānañca tekālikatāya jātiyaṃ vuttanayena kenaci paccayena vināsayogepi cittasantāne kilesaviruddhaariyamaggakkhaṇuppādanameva tabbināso viruddhapaccayopanipātena āyatiṃ anuppajjanato bījasantāne aggikkhandhopanipātena āyatiṃ bījattānuppatti viya, iti maggakkhaṇuppattisaṅkhātakilesābhāvena kilesaphalānaṃ khandhānaṃ āyatiṃ anuppattiyeva jātikkhayoti ayamattho vibhāvīyati, tenāha ‘‘maggassa bhāvitattā anuppādadhammataṃ āpajjanena khīṇā’’ti. Ettha cāyamattho kilesābhāvasaṅkhātassa maggassa bhāvitattā uppāditattā paccayābhāvena anuppajjantī khandhānaṃ jāti tena āyatiṃ anuppajjanasaṅkhātena anuppādadhammataṃ āpajjanena vohārato khīṇā me jātīti. Na hi saṅkhatadhammānaṃ paccayantarena vināso sambhavati, sambhave ca <pageBreak edition="M" number="1.0086" /> tassa paccayantaratādippasaṅgato. Tabbiruddhakkhaṇuppādanameva tabbināsuppādanaṃ. <bold>Ta</bold>nti khīṇajātiṃ abbhaññāsinti sambandho. <bold>Itthattāyā</bold>ti ime pakārā itthaṃ, tabbhāvo itthattaṃ, tadatthāya. <bold>Dassento</bold>ti nigamanavasena dassentoti.</paragraph>
<centered line="130">Vijjāttayakathāvaṇṇanānayo niṭṭhito.</centered>
<subhead line="131">Upāsakattapaṭivedanākathāvaṇṇanā</subhead>
<paragraph line="132" number="15"><bold>Aññāṇa</bold>nti <bold>dhi</bold>-saddayogena sāmiatthe upayogavacanaṃ. <bold>Pādānī</bold>ti pāde. <bold>Yasasā</bold>ti parivārena. <bold>Kotūhalacchare</bold>ti kotūhale acchare ca. <bold>Aya</bold>nti amikkanta-saddo. Nayidaṃ āmeḍitavasena dvikkhattuṃ, atha kho atthadvayavasenāti dassento <bold>atha vā</bold>tiādimāha. Avisesena atthasāmaññena nipphanno abhikkantanti bhāvanapuṃsakaniddeso, desanāpasādādivisesāpekkhāyapi tatheva tiṭṭhati pubbe nipphannattāti āha ‘‘abhikkantaṃ…pe… pasādo’’ti. <bold>Adhomukhaṭhapitaṃ</bold> kenaci. <bold>Heṭṭhāmukhajātaṃ</bold> sayameva. <bold>Pariyāyehī</bold>ti pakārehi, arasarūpattādipaṭipādakakāraṇehi vā.</paragraph>
<paragraph line="133">Gamudhātussa <pageBreak edition="V" number="1.0076" /> dvikammakattābhāvā gotamaṃ saraṇanti idaṃ padadvayampi na upayogavacanaṃ. Api ca kho purimameva, pacchimaṃ pana paccattavacananti dassetuṃ ‘‘gotamaṃ saraṇanti gacchāmī’’ti vuttaṃ. Tena ca iti-saddo luttaniddiṭṭhoti dasseti. <bold>Aghassā</bold>ti aghato pāpato. <bold>Tātā</bold>ti hi padaṃ apekkhitvā nissakkasseva yuttattā. <bold>Adhigatamagge sacchikatanirodhe</bold>ti padadvayenāpi phalaṭṭhā eva dassitā, na maggaṭṭhāti dassento ‘‘yathānusiṭṭhaṃ paṭipajjamāne cā’’ti āha. <bold>Vitthāro</bold>ti iminā ‘‘yāvatā, bhikkhave, dhammā saṅkhatā vā asaṅkhatā vā, virāgo tesaṃ aggamakkhāyatī’’ti (itivu. 90; a. ni. 4.34) vuttapadaṃ saṅgaṇhāti. <bold>Aneja</bold>nti nittaṇhaṃ. <bold>Appaṭikūla</bold>nti avirodhatthadīpanato aviruddhasuciṃ paṇītaṃ vā. Vācāya paguṇīkattabbato, pakaṭṭhehi saddatthaguṇehi yogato vā <bold>paguṇaṃ. Saṃhato</bold>ti ghaṭito sameto <pageBreak edition="M" number="1.0087" />. <bold>Yatthā</bold>ti yesu purisayugesūti sambandho. <bold>Aṭṭha ca puggaladhammadasā te</bold>ti te aṭṭha puggalā ariyadhammassa diṭṭhattā dhammadasā.</paragraph>
<paragraph line="134"><bold>Saraṇa</bold>ntiādīsu ayaṃ saṅkhepattho – bhayahiṃsanādiatthena ratanattayaṃ <bold>saraṇaṃ</bold> nāma, tadeva me ratanattayaṃ tāṇaṃ leṇaṃ parāyaṇanti buddhasubuddhatādiguṇavasena tapparāyaṇatākārappavatto cittuppādo <bold>saraṇagamanaṃ</bold> nāma. Yathāvuttena iminā cittuppādena samannāgato <bold>saraṇaṃ gacchati</bold> nāma. Etassa ca saraṇagamanassa lokiyalokuttaravasena duvidho pabhedo. Tattha lokuttaraṃ saraṇagamanūpakkilesasamucchedena maggakkhaṇeyeva sijjhati. Lokiyasaraṇagamanaṃ catudhā pavattati ahaṃ attānaṃ buddhassa pariccajāmītiādinā attaniyyātanena, yathāvuttatapparāyaṇatāya, sissabhāvūpagamanena, paṇipātena cāti. Sabbatthāpi cettha seṭṭhadakkhiṇeyyabhāvavaseneva saraṇagamanaṃ hoti, na ñātibhayācariyādivasenāti veditabbaṃ. Evaṃ ñātiādivasena titthiyaṃ vandato saraṇaṃ na bhijjati, dakkhiṇeyyabhāvena aññaṃ vandato saraṇaṃ bhijjati. Lokiyassa saraṇagamanassa nibbānappattiniyamaṃ sadisaphalaṃ saraṇagatassa anāgate nibbānappattiniyamato. Sabbalokiyasampattisamadhigamo pana apāyadukkhādisamatikkamo ca ānisaṃsaphalaṃ. Tīsu vatthūsu cassa saṃsayamicchāñāṇādi saṃkileso. Bhedopissa sāvajjānavajjavasena duvidho. Tattha paṭhamo micchādiṭṭhipubbakehi titthiyapaṇipātādīhi hoti, so ca aniṭṭhaphalattā sāvajjo. Anavajjo pana kālakiriyāya hoti. Lokuttarasaraṇagamanassa sabbathā saṃkileso vā bhedo vā natthīti veditabbaṃ.</paragraph>
<paragraph line="135"><bold>Ko upāsako</bold>tiādi upāsakattasarūpakāraṇādipucchā. Tattha yo gahaṭṭho manusso vā amanusso vā vuttanayena tisaraṇaṃ gato, ayaṃ <bold>upāsako</bold>. Yo ca saraṇagamanādikiriyāya ratanattayaṃ <pageBreak edition="V" number="1.0077" /> upāsanato ‘‘upāsako’’ti vuccati. Pañca veramaṇiyo cassa <bold>sīlaṃ</bold>. Pañcamicchāvāṇijjādipāpājīvaṃ pahāya dhammena samena jīvitakappanamassa <bold>ājīvo</bold>. Assaddhiyadussīlatādayo upāsakattassa <bold>vipatti,</bold> tadabhāvo <bold>sampattī</bold>ti veditabbā.</paragraph>
<paragraph line="136"><bold>Vihāraggenā</bold>ti <pageBreak edition="M" number="1.0088" /> ovarakādivasanaṭṭhānakoṭṭhāsena. <bold>Ajjabhāva</bold>nti asmiṃ ahani pavattaṃ pasādādiṃ. Kāyaviññattihetuko sarīrāvayavo <bold>kāyaṅgaṃ</bold>. Vacīviññattihetukaṃ oṭṭhajivhādi <bold>vācaṅgaṃ. Acopetvā</bold>ti acāletvā. Etena ca vacīpavattiyā pubbabhāge ṭhānakaraṇānaṃ calanapaccayo vāyodhātuyā vikārākāro visuṃ kāyaviññatti na hoti, tena visuṃ viññāpetabbassa adhippāyassa abhāvā vacīviññattiyameva saṅgayhati tadupakārattā. Yathā kāyena kāyakaṇḍuyanādīsu sadduppattihetubhūto pathavīdhātuyā ākāravikāro visuṃ adhippāyassa aviññāpanato vacīviññatti na hoti, evamayampīti dasseti. Adhippāyaviññāpanato hetā viññattiyo nāma jātā, na kevalaṃ vāyupathavīnaṃ calanasadduppattipaccayabhūtavikārākāramattatāya. Evañca bahiddhā rukkhādīsu calanasadduppattipaccayānaṃ yathāvuttappakārānaṃ vikārākārānaṃ aviññattitā samatthitā hotīti veditabbā. Keci <bold>vācaṅga</bold>nti ‘‘hotu sādhū’’ti evamādivācāya avayavantiādiṃ vadanti, taṃ acopetvāti iminā na sameti. <bold>Khantiṃ cāretvā</bold>ti anumatiṃ pavattetvā. ‘‘Khantiṃ dhāretvā’’tipi pāṭho, bahi anikkhamanavasena gaṇhitvāti attho. <bold>Paṭimukho</bold>ti bhagavati paṭinivattamukho, tenāha ‘‘apakkamitvā’’ti.</paragraph>
<paragraph line="137" number="16"> Yācadhātussa dvikammakattā ‘‘bhagavā vassāvāsaṃ yācito’’ti vuttaṃ. <bold>Susassakālepī</bold>ti vuttamevatthaṃ pākaṭaṃ kātuṃ ‘‘atisamagghepī’’ti vuttaṃ. Ativiya appagghepi yadā kiñcideva datvā bahuṃ pubbaṇṇāparaṇṇaṃ gaṇhanti, tādise kālepīti attho. <bold>Bhikkhamānā</bold>ti yācamānā. <bold>Vuttasassa</bold>nti vapitasassaṃ. <bold>Tatthā</bold>ti verañjāyaṃ, etena ‘‘vuttaṃ salākā eva hoti etthāti salākāvuttā’’ti visesanassa paranipātena nibbacanaṃ dasseti. Atha vā ‘‘sabbaṃ sassaṃ salākāmattameva vuttaṃ nibbattaṃ sampannaṃ etthāti salākāvuttā’’tipi nibbacanaṃ daṭṭhabbaṃ, tenāha ‘‘salākā eva sampajjatī’’ti. ‘‘Salākāya vuttaṃ jīvikā etissanti salākāvuttā’’tipi nibbacanaṃ dassetuṃ <bold>salākāya vā</bold>tiādi vuttaṃ. <bold>Dhaññakaraṇaṭṭhāne</bold>ti dhaññaminanaṭṭhāne. <bold>Vaṇṇajjhakkha</bold>nti kahāpaṇaparikkhakaṃ.</paragraph>
<paragraph line="138"><bold>Uñchena paggahenā</bold>ti ettha <bold>paggahenā</bold>ti pattena, taṃ gahetvāti attho. Paggayhati etena bhikkhāti <pageBreak edition="V" number="1.0078" /> hi paggaho, patto. Tenāha <bold>paggahena</bold><pageBreak edition="M" number="1.0089" /><bold>yo uñcho</bold>tiādi. Atha vā <bold>paggahenā</bold>ti gahaṇena, uñchatthāya gahetabbo pattoti sijjhatīti āha ‘‘pattaṃ gahetvā’’ti.</paragraph>
<paragraph line="139">Gaṅgāya uttaradisāpadeso uttarāpatho, so nivāso etesaṃ, tato vā āgatāti uttarāpathakā, tenāha <bold>uttarāpathavāsikā</bold>tiādi. ‘‘Uttarāhakā’’tipi pāṭho, so eva attho niruttinayena. <bold>Mandira</bold>nti assasālaṃ. ‘‘Mandara’’ntipi likhanti, taṃ na sundaraṃ. Sā ca mandirā yasmā parimaṇḍalākārena bahuvidhā ca katā, tasmā ‘‘assamaṇḍalikāyo’’ti vuttā.</paragraph>
<paragraph line="140">Gaṅgāya dakkhiṇāya disāya deso dakkhiṇāpatho, tattha jātā manussā <bold>dakkhiṇāpathamanussā</bold>. Buddhaṃ mamāyanti mamevāyanti gaṇhanasīlā <bold>buddhamāmakā,</bold> evaṃ sesesupi. <bold>Eva</bold>nti pacchā vuttanayena atthe gayhamāne. <bold>Paṭivīsa</bold>nti koṭṭhāsaṃ. <bold>Tadupiya</bold>nti tadanurūpaṃ tappahonakaṃ. <bold>Laddhā</bold>ti labhitvā no hotīti sambandho. ‘‘Laddho’’ti vā pāṭho, upaṭṭhākaṭṭhānaṃ neva labhinti attho. Ñāti ca pasatthatamaguṇayogato seṭṭho cāti <bold>ñātiseṭṭho. Evarūpesu ṭhānesu ayameva patirūpo</bold>ti āmisassa dullabhakālesu parikathobhāsādiṃ akatvā paramasallekhavuttiyā ājīvasuddhiyaṃ ṭhatvā bhagavato adhippāyānuguṇaṃ āmisaṃ vicārentena nāma ñātisinehayuttena ariyasāvakeneva kātuṃ yuttanti adhippāyo.</paragraph>
<paragraph line="141"><bold>Mārāvaṭṭanāyā</bold>ti mārena katacittaparivaṭṭanena, cittasammohanenāti attho. <bold>Tampī</bold>ti uttarakuruṃ vā tidasapuraṃ vā āvaṭṭeyya.</paragraph>
<gatha1 line="142">‘‘Phussassāhaṃ pāvacane, sāvake paribhāsayiṃ;</gatha1>
<gathalast line="143">Yavaṃ khādatha bhuñjatha, mā ca bhuñjatha sālayo’’ti. (apa. thera 1.39.88) –</gathalast>
<unindented line="144"><bold>Apadāne</bold> vuttassa akusalassa tadā okāsakatattā. <bold>Nibaddhadānassā</bold>ti ‘‘dassāmā’’ti vācāya niyamitadānassa. <bold>Appitavattassā</bold>ti kāyena atiharitvā dinnavatthunopi. <bold>Visahatī</bold>ti sakkoti. <bold>Saṅkhepenā</bold>ti nīhārena. <bold>Byāmappabhāyā</bold>ti samantato heṭṭhā ca upari ca asītihatthamatte ṭhāne ghanībhūtāya chabbaṇṇāya pabhāya, yato chabbaṇṇaraṃsiyo taḷākato mātikāyo viya nikkhamitvā dasasu disāsu <pageBreak edition="M" number="1.0090" /> dhāvanti, sā yasmā byāmamattā viya khāyati, tasmā ‘‘byāmappabhā’’ti vuccati. Yasmā anubyañjanāni ca paccekaṃ bhagavato sarīre pabhāsampattiyuttā <pageBreak edition="V" number="1.0079" /> ākāse candasūriyādayo viya vibhātā virocanti, tasmā tāni byāmappabhāya saha kenaci anabhibhavanīyāni vuttāni.</unindented>
<paragraph line="145"><bold>Anatthasañhite</bold>ti ghātāpekkhaṃ sāmiatthe bhummavacanaṃ, tenāha ‘‘tādisassa vacanassa ghāto’’ti. Attho dhammadesanāya hetu uppajjati ettha, dhammadesanādiko vā attho uppajjati etāyāti <bold>aṭṭhuppatti,</bold> paccuppannavatthu.</paragraph>
<paragraph line="146"><bold>Ekaṃ gahetvā</bold>ti dhammadesanāsikkhāpadapaññattisaṅkhātesu dvīsu dhammadesanākāraṇaṃ gahetvā. <bold>Ratticchedo vā</bold>ti sattāhakaraṇīyavasena gantvā bahi aruṇuṭṭhāpanavasena vutto, na vassacchedavasena tassa visuṃ vuccamānattā. Etena ca vassacchedapaccaye sattāhakaraṇīyena gamanaṃ anuññātanti veditabbaṃ. <bold>Na kismiñcī</bold>ti kismiñci guṇe sambhāvanāvasena na maññanti. <bold>Pacchā sīlaṃ adhiṭṭhaheyyāmā</bold>ti ājīvahetu santaguṇappakāsanena ājīvavipattiṃ sandhāya vuttaṃ. <bold>Atimaññissatī</bold>ti avamaññissati.</paragraph>
<paragraph line="147" number="17"> ‘‘Āyasmāti piyavacanameta’’nti uccanīcajanasāmaññavasena vatvā puna uccajanāveṇikavaseneva dassento ‘‘garugāravasappatissādhivacana’’nti āha. Tattha saha patissayena nissayenāti <bold>sappatisso,</bold> sanissayo, tassa garuguṇayuttesu gāravavacananti attho. Idha pana vacanameva adhivacanaṃ. <bold>Pappaṭakoja</bold>nti ādikappe udakūpari paṭhamaṃ pathavībhāvena sañjātaṃ navanītapiṇḍasadisaṃ udakepi uppilanasabhāvaṃ avilīyanakaṃ atisiniddhamadhuraṃ anekayojanasahassabahalaṃ rasātalasaṅkhātaṃ pathavojaṃ. Yaṃ ādikappikehi manussehi rasataṇhāya gahetvā bhuñjamānaṃ tesaṃ kammabalena uparibhāge kakkhaḷabhāvaṃ āpajjitvā heṭṭhā purimākāreneva ṭhitaṃ, yassa ca balena ayaṃ mahāpathavī sapabbatasamuddakānanā heṭṭhāudake animujjamānā avikiriyamānā kullupari viya niccalā tiṭṭhati, taṃ pathavīsāramaṇḍanti attho, tenāha <bold>pathavīmaṇḍo</bold>tiādi. <bold>Sampanna</bold>nti madhurarasena upetaṃ, tenāha ‘‘sādurasa’’nti. <bold>Upapannaphalo</bold>ti <pageBreak edition="M" number="1.0091" /> bahuphalo. ‘‘Nimmakkhika’’nti vatvā puna ‘‘nimmakkhikaṇḍa’’nti makkhikaṇḍānampi abhāvaṃ dasseti. <bold>Ye pathavīnissitā pāṇā, te tattha saṅkāmessāmī</bold>ti ettha manussāmanussatiracchānagatitthīnampi hatthasaṅkāmane kiṃ anāmāsadoso na hotīti? Na hoti, kasmā? ‘‘Anāpatti, bhikkhave, iddhimassa iddhivisaye’’ti (pārā. 159) vacanato, teneva bhagavāpi anāmāsadosaṃ adassetvā ‘‘vipallāsampi sattā paṭilabheyyu’’nti āha, khuddako <bold>gāmo</bold>. Mahanto sāpaṇo <bold>nigamo. Padavītihārenā</bold>ti padanikkhepena.</paragraph>
<subhead line="148">Vinayapaññattiyācanakathāvaṇṇanā</subhead>
<paragraph line="149" number="18"><bold>Vinayapaññattiyā</bold><pageBreak edition="V" number="1.0080" /><bold>mūlato pabhutī</bold>ti pārājikādigarukānaṃ, tadaññesañca sikkhāpadānaṃ pātimokkhuddesakkamena yebhuyyena apaññattataṃ sandhāya vuttaṃ, na sabbena sabbaṃ apaññattatāya. Teneva thero bhagavantaṃ ‘‘sāvakānaṃ sikkhāpadaṃ paññapeyya uddiseyya pātimokkha’’nti pātimokkhuddesena saha sikkhāpadapaññattiṃ yāci. <bold>Khandhake</bold> hi ānandattherādīnaṃ pabbajjato puretarameva rāhulabhaddassa pabbajjāya ‘‘na, bhikkhave, ananuññāto mātāpitūhi putto pabbājetabbo, yo pabbājeyya āpatti dukkaṭassā’’ti (mahāva. 105) paññattasikkhāpadaṃ dissati. Idheva aṭṭhakathāyampi ‘‘sāmampi pacanaṃ…pe… na vaṭṭatī’’ti ca, ‘‘ratticchedo vassacchedo vā na kato’’ti ca vuttattā pubbeva sāmapākādipaṭikkhepo atthīti paññāyati. Evaṃ katipayasikkhāpadānaṃ paññattisabbhāvepi apaññattapārājikādike sandhāya ‘‘na tāva, sāriputta, satthā sāvakānaṃ sikkhāpadaṃ paññapetī’’ti vuttanti gahetabbaṃ. Puthuttārammaṇato paṭinivattitvā sammadeva ekārammaṇe cittena līno paṭisallīno nāmāti āha ‘‘ekībhāvaṃ gatassā’’ti, cittavivekaṃ gatassāti attho. <bold>Cira</bold>nti accantasaṃyoge upayogavacanaṃ.</paragraph>
<paragraph line="150"><bold>Soḷasavidhāya paññāyā</bold>ti majjhimanikāye <bold>anupadasuttantadesanāyaṃ</bold> ‘‘mahāpañño, bhikkhave, sāriputto puthupañño hāsapañño javanapañño tikkhapañño nibbedhikapañño’’ti āgatā cha paññā ca navānupubbavihārasamāpattipaññā ca arahattamaggapaññā cāti evaṃ soḷasavidhena āgatāya paññāya. Yesaṃ buddhānaṃ sāvakā suddhāvāsesu sandissanti, teyeva <pageBreak edition="M" number="1.0092" /> loke pākaṭāti vipassīādayova idha uddhaṭā, na itare pubbabuddhā. Teneva <bold>āṭānāṭiyasutte</bold> (dī. ni. 3.275 ādayo) devāpi attano pākaṭānaṃ tesaññeva gahaṇaṃ akaṃsu, nāññesanti veditabbaṃ.</paragraph>
<paragraph line="151" number="19"><bold>Kilāsuno</bold>ti appossukkā payojanābhāvena nirussāhā ahesuṃ, na ālasiyena, tenāha <bold>na ālasiyakilāsuno</bold>tiādi. <bold>Niddosatāyā</bold>ti kāyavacīvītikkamasamuṭṭhāpakadosābhāvā. Pāṇaṃ na hane na cādinnamādiyetiādinā (su. ni. 402) ovādasikkhāpadānaṃ vijjamānattā vuttaṃ <bold>sattāpattikkhandhavasenā</bold>tiādi. Channaṃ channaṃ vassānaṃ osānadivasaṃ apekkhitvā ‘‘sakiṃ saki’’nti vuttattā tadapekkhamettha sāmivacanaṃ. Sakalajambudīpe sabbopi bhikkhusaṅgho uposathaṃ akāsīti sambandho.</paragraph>
<paragraph line="152"><bold>Khantī</bold><bold>parama</bold>ntiādīsu titikkhāsaṅkhātā khanti sattasaṅkhārehi nibbattāniṭṭhākhamanakilesatapanato <bold>paramaṃ tapo</bold> nāma. Vānasaṅkhātāya taṇhāya nikkhantattā <bold>nibbānaṃ</bold> sabbadhammehi <bold>paramaṃ</bold> uttamanti buddhā vadanti. Yathāvuttakhantiyā abhāvena pāṇavadhaṃ vā chedanatāḷanādiṃ vā karonto <bold>parūpaghātī</bold> parassaharaṇaparadārātikkamanādīhi musāpesuññapharusādīhi ca paraṃ <bold>viheṭhayanto</bold> ca bāhitapāpatāya abhāvena pabbajito vā samitapāpatāya abhāvena samaṇo vā na hotīti attho. Sīlasaṃvarena sabbapāpassa anuppādanaṃ lokiyasamādhivipassanāhi kusalassa upasampādanaṃ nipphādanaṃ sabbehi maggaphalehi attano cittassa parisodhanaṃ pabhassarabhāvakaraṇaṃ yaṃ, tametaṃ buddhānaṃ <bold>sāsanaṃ</bold> anusiṭṭhi. <bold>Anupavādo</bold>ti vācāya kassaci anupavadanaṃ. <bold>Anupaghāto</bold>ti kāyena kassaci upaghātākaraṇaṃ vuttāvasese ca pātimokkhasaṅkhāte sīle attānaṃ saṃvaraṇaṃ. Bhattasmiṃ mattaññutāsaṅkhātaājīvapārisuddhipaccayasannissitasīlasamāyogo tammukhena indriyasaṃvaro pantasenāsanasaṅkhātaṃ araññavāsaṃ tammukhena pakāsite catupaccayasantosabhāvanārāmatāsaṅkhātamahāariyavaṃse patiṭṭhānañca adhicittasaṅkhāte lokiyalokuttarasamādhimhi taduppādanavasena <bold>āyogo</bold> anuyogo ca yaṃ, tametaṃ buddhānaṃ anusiṭṭhīti yojanā.</paragraph>
<paragraph line="153">‘‘Yāva <pageBreak edition="M" number="1.0093" /> sāsanapariyantā’’ti āṇāpātimokkhassa abhāvato vuttaṃ. Parinibbānato pana uddhaṃ ovādapātimokkhuddesopi nattheva, buddhā eva hi taṃ uddisanti, na sāvakā. <bold>Paṭhamabodhiya</bold>nti bodhito vīsativassaparicchinne kāle, <bold>ācariyadhammapālattherena</bold> pana ‘‘pañcacattālīsāya vassesu ādito pannarasa vassāni paṭhamabodhī’’ti vuttaṃ, <bold>sikkhāpadapaññattikaālato pana pabhuti āṇāpātimokkhameva uddisantī</bold>ti idaṃ pātimokkhuddesakkameneva paripuṇṇaṃ katvā sikkhāpadapaññattikālaṃ sandhāya vuttaṃ. <bold>Aṭṭhānaṃ anavakāso</bold>ti yathākkamaṃ hetupaccayapaṭikkhepavasena kāraṇapaṭikkhepo. <bold>Ya</bold>nti yena kāraṇena. <bold>Aparisuddhāya parisāyā</bold>ti alajjīpuggalehi vomissatāya asuddhāya parisāya, na kevalaṃ buddhānaññeva aparisuddhāya parisāya pātimokkhuddeso ayutto, atha kho sāvakānampi. Codanāsāraṇādivasena pana sodhetvā saṃvāsakaraṇaṃ sāvakānaññeva bhāro, buddhā pana sikkhāpadāni paññapetvā uposathādikaraṇavidhānaṃ sikkhāpetvā vissajjenti, codanāsāraṇādīni na karonti, teneva bhagavā asuddhāya parisāya pātimokkhaṃ anuddisitvā sakalarattiṃ tuṇhībhūto nisīdi. Bhikkhū ca bhagavato adhippāyaṃ ñatvā asuddhapuggalaṃ bahi nīhariṃsu. Tasmā sāvakānampi asuddhāya parisāya ñatvā uposathādisaṅghakammakaraṇaṃ brahmacariyantarāyakaraṇaṃ vinā na vaṭṭatīti veditabbaṃ.</paragraph>
<paragraph line="154"><bold>Sammukhasāvakāna</bold>nti <pageBreak edition="V" number="1.0082" /> buddhānaṃ sammukhe dharamānakāle pabbajitānaṃ sabbantimānaṃ sāvakānaṃ. Uḷārātisayajotanatthaṃ ‘‘uḷāruḷārabhogādikulavasena vā’’ti puna uḷārasaddaggahaṇaṃ kataṃ. Ādi-saddena uḷāramajjhattaanuḷārādīnaṃ gahaṇaṃ veditabbaṃ. Te pacchimā sāvakā antaradhāpesunti sambandho.</paragraph>
<paragraph line="155">Apaññattepi sikkhāpade yadi sāvakā samānajātiādikā siyuṃ, attano kulānugataganthaṃ viya bhagavato vacanaṃ na nāseyyuṃ. Yasmā pana sikkhāpadañca na paññattaṃ, ime ca bhikkhū na samānajātiādikā, tasmā vināsesunti imamatthaṃ dassetuṃ <bold>yasmā ekanāmā…pe… tasmā aññamaññaṃ viheṭhentā</bold>tiādi vuttaṃ. Ciraṭṭhitikavāre pana sāvakānaṃ nānājaccādibhāve samānepi sikkhāpadapaññattiyā paripuṇṇatāya sāsanassa cirappavatti veditabbā. Yadi evaṃ kasmā sabbepi buddhā sikkhāpadāni na paññapentīti? Yasmā <pageBreak edition="M" number="1.0094" /> ca sāsanassa cirappavattiyā na kevalaṃ sikkhāpadapaññattiyeva hetu, atha kho āyatiṃ dhammavinayaṃ gahetvā sāvakehi vinetabbapuggalānaṃ sambhavopi, tasmā tesaṃ sambhave sati buddhā sikkhāpadaṃ paññapenti, nāsatīti paripuṇṇāpaññattiyeva veneyyasambhavassāpi sūcanato sāsanassa cirappavattiyā hetu vuttāti veditabbā. Pāḷiyaṃ <bold>sahassaṃ bhikkhusaṅghaṃ…pe… ovadatī</bold>ti ettha sahassasaṅkhyāparicchinno saṅgho sahasso sahassilokadhātūtiādīsu (dī. ni. 2.18) viya. Taṃ sahassaṃ bhikkhusaṅghanti yojanā. Sahassasaddassa ekavacanantatāya ‘‘bhikkhusahassassā’’ti vatvā avayavāpekkhāya ‘‘ovadiyamānāna’’nti bahuvacananiddeso katoti daṭṭhabbo.</paragraph>
<paragraph line="156"><bold>Anupādāya āsavehi cittāni vimucciṃsū</bold>ti ettha <bold>āsavehī</bold>ti kattuatthe karaṇavacanaṃ. <bold>Cittānī</bold>ti paccattabahuvacanaṃ. <bold>Vimucciṃsū</bold>ti kammasādhanaṃ. Tasmā āsavehi kattubhūtehi anupādāya ārammaṇakaraṇavasena aggahetvā cittāni vimocitānīti evamettha attho gahetabboti āha <bold>tesañhi cittānī</bold>tiādi. <bold>Yehi āsavehī</bold>ti etthāpi kattuatthe eva karaṇavacanaṃ. <bold>Vimucciṃsū</bold>ti kammasādhanaṃ. <bold>Te</bold>ti āsavā. <bold>Tānī</bold>ti cittāni, upayogabahuvacanañcetaṃ. <bold>Vimucciṃsū</bold>ti kattusādhanaṃ, vimocesunti attho. <bold>Aggahetvā vimucciṃsū</bold>ti ārammaṇavasena tāni cittāni aggahetvā āsavā tehi cittehi muttavanto ahesunti attho. Atha vā <bold>āsavehī</bold>ti nissakkavacanaṃ, <bold>vimucciṃsū</bold>ti kattusādhanaṃ. Tasmā kañci saṅkhatadhammaṃ taṇhādivasena anupādiyitvā cittāni vimuttavantāni ahesunti attho gahetabbo. <bold>Purimavacanāpekkha</bold>nti aññatarasmiṃ bhiṃsanake vanasaṇḍeti vuttavacanassa apekkhanaṃ tasmiṃ purimavacaneti evaṃ apekkhananti attho, tenāha <bold>yaṃ vutta</bold>ntiādi. Bhiṃsanassa bhayassa kataṃ karaṇaṃ <pageBreak edition="V" number="1.0083" /> kiriyā bhiṃsanakataṃ, tasmiṃ bhiṃsanakiriyāyāti atthaṃ dassento āha ‘‘bhiṃsanakiriyāyā’’ti. Bhiṃsayatīti bhiṃsano, sova bhiṃsanako, tassa bhāvo ‘‘bhiṃsanakatta’’nti vattabbe ta-kārassa lopaṃ katvā vuttanti pakārantarena atthaṃ dassento āha <bold>‘‘atha vā’’</bold>tiādi. <bold>Bahutarānaṃ sattānaṃ vā</bold>ti yebhuyyenāti padassa atthadassanaṃ. Tena ca yo kocīti padassāpi yo yo <pageBreak edition="M" number="1.0095" /> pavisatīti vicchāvasena nānatthena attho gahetabboti dasseti, yo yo pavisati, tesu bahutarānanti atthasambhavato.</paragraph>
<paragraph line="157"><bold>Nigamana</bold>nti pakate atthe yathāvuttassa atthassa upasaṃhāro. Ayañhettha nigamanakkamo – yā hi, sāriputta, vipassīādīnaṃ tiṇṇaṃ buddhānaṃ attano parinibbānato upari pariyattivasena vinetabbānaṃ puggalānaṃ abhāvena tesaṃ atthāya vitthārato sikkhāpadapaññattiyaṃ kilāsutā appossukkatā, yā ca upanissayasampannānaṃ veneyyānaṃ cetasā ceto paricca bhiṃsanakavanasaṇḍepi gantvā ovadantānaṃ tesaṃ maggaphaluppādanatthāya dhammadesanāya eva akilāsutā saussāhatā, na vitthārato dhammavinayadesanāya, ayaṃ kho, sāriputta, hetu, ayaṃ paccayo, yena vipassīādīnaṃ tiṇṇaṃ buddhānaṃ brahmacariyaṃ na ciraṭṭhitikaṃ ahosīti. <bold>Purisayugavasenā</bold>ti purisānaṃ yugaṃ pavattikālo, tassa vasena, purisavasenāti attho. <bold>Sabbapacchimako</bold>ti parinibbānadivase pabbajito <bold>subhadda</bold>sadiso. <bold>Satasahassaṃ saṭṭhimattāni ca vassasahassānī</bold>ti idaṃ bhagavato jātito paṭṭhāya vuttaṃ, bodhito paṭṭhāya pana gaṇiyamānaṃ ūnaṃ hotīti daṭṭhabbaṃ. <bold>Dveyevā</bold>ti dharamāne bhagavati ekaṃ, parinibbute ekanti dve eva purisayugāni.</paragraph>
<paragraph line="158" number="20-1"><bold>Asambhuṇantenā</bold>ti apāpuṇantena. <bold>Ko anusandhī</bold>ti purimakathāya imassa ko sambandhoti attho. <bold>Yaṃ vutta</bold>nti yaṃ yācitanti attho. <bold>Yesū</bold>ti vītikkamadhammesu. <bold>Nesa</bold>nti diṭṭhadhammikādiāsavānaṃ. <bold>Te</bold>ti vītikkamadhammā. Ñātiyeva pitāmahapituputtādivasena parivaṭṭanato parivaṭṭoti <bold>ñātiparivaṭṭo. Lokāmisabhūta</bold>nti lokapariyāpannaṃ hutvā kilesehi āmasitabbato lokāmisabhūtaṃ. <bold>Pabbajjāsaṅkhepenevā</bold>ti dasasikkhāpadadānādipabbajjāmukhena. <bold>Eta</bold>nti methunādīnaṃ akaraṇaṃ. <bold>Thāma</bold>nti sikkhāpadapaññāpanasāmatthiyaṃ. <bold>Sañchavi</bold>nti sukkacchaviṃ pakaticchaviṃ, sundaracchaviṃ vā. <bold>Sesa</bold>nti sesapadayojanadassanaṃ. Idāni atthayojanaṃ dassento āha <bold>ayaṃ vā hetthā</bold>tiādi. Tattha <bold>vā</bold>-saddo avadhāraṇe. <bold>Hi</bold>-saddo pasiddhiyaṃ, ayameva hetthāti attho. Atha satthāti padassa atthaṃ dasseti ‘‘tadā satthā’’ti. <bold>Ropetvā</bold>ti phālitaṭṭhāne <pageBreak edition="M" number="1.0096" /> ninnaṃ maṃsaṃ samaṃ vaḍḍhetvā. <bold>Sake ācariyake</bold>ti attano ācariyabhāve, ācariyakamme vā.</paragraph>
<paragraph line="159"><bold>Vipulabhāvenā</bold>ti <pageBreak edition="V" number="1.0084" /> bahubhāvena. <bold>Ayoniso ummujjamānā</bold>ti anupāyena abhinivisamānā, viparītato jānamānāti attho. <bold>Rasena rasaṃ saṃsanditvā</bold>ti anavajjasabhāvena sāvajjasabhāvaṃ sammissetvā. <bold>Uddhammaṃ ubbinaya</bold>nti uggatadhammaṃ uggatavinayañca, yathā dhammo ca vinayo ca vinassissati, evaṃ katvāti attho. <bold>Imasmiṃ atthe</bold>ti imasmiṃ saṅghādhikāre. <bold>Pabhassaro</bold>ti pabhāsanasīlo. <bold>Evaṃnāmo evaṃgotto</bold>ti soyamāyasmā sotāpannotināmagottena samannāgato, ayaṃ vuccati sotāpannoti pakatena sambandho. <bold>Avinipātadhammo</bold>ti ettha <bold>dhamma</bold>-saddo sabhāvavācī, so ca atthato apāyesu khipanako diṭṭhiādiakusaladhammo evāti āha <bold>‘‘ye dhammā’’</bold>tiādi. Idāni sabhāvavaseneva atthaṃ dassetuṃ <bold>vinipatanaṃ vā</bold>tiādi vuttaṃ. <bold>Niyato</bold>ti sattabhavabbhantare niyatakkhandhaparinibbāno. Tassa kāraṇamāha ‘‘sambodhiparāyaṇo’’ti.</paragraph>
<paragraph line="160" number="22"><bold>Anudhammatā</bold>ti lokuttaradhammānugato sabhāvo. <bold>Pavāraṇāsaṅgahaṃ datvā</bold>ti ‘‘āgāminiyā puṇṇamiyā pavāressāmā’’ti anumatidānavasena datvā, pavāraṇaṃ ukkaḍḍhitvāti attho, etena nayena kenaci paccayena pavāraṇukkaḍḍhanaṃ kātuṃ vaṭṭatīti dīpitaṃ hoti. <bold>Māgasirassa paṭhamadivase</bold>ti candamāsavasena vuttaṃ, aparakattikapuṇṇamāya anantare pāṭipadadivaseti attho. <bold>Phussamāsassa paṭhamadivase</bold>ti etthāpi eseva nayo. Idañca nidassanamattaṃ veneyyānaṃ aparipākaṃ paṭicca phussamāsato parañca ekadviticatumāsampi tattheva vasitvā sesamāsehi cārikāya pariyosāpanato. <bold>Dasasahassacakkavāḷe</bold>ti idaṃ devabrahmānaṃ vasena vuttaṃ. Manussā pana imasmiṃyeva cakkavāḷe bodhaneyyā honti. Itaracakkavāḷesu pana manussānaṃ imasmiṃ cakkavāḷe uppattiyā chanduppādanatthaṃ anantampi cakkavāḷaṃ oloketvā tadanuguṇānusāsanī pāṭihāriyaṃ karontiyeva.</paragraph>
<paragraph line="161"><bold>Āyāmā</bold>ti <pageBreak edition="M" number="1.0097" /> ettha <bold>ā</bold>-saddo āgacchāti iminā samānatthoti āha ‘‘āgaccha yāmā’’ti, ehi gacchāmāti attho. <bold>Suvaṇṇarasapiñjarāhī</bold>ti vilīnasuvaṇṇajalaṃ viya piñjarāhi suvaṇṇavaṇṇāhīti attho. <bold>Pāḷiyaṃ</bold> nimantitamhātiādīsu ‘‘nimantitā vassaṃvutthā amhā’’ti ca, ‘‘nimantitā vassaṃvutthā atthā’’ti ca sambandho.</paragraph>
<paragraph line="162"><bold>Ya</bold>nti deyyadhammajātaṃ, yaṃ kiñcīti attho. <bold>No natthī</bold>ti amhākaṃ natthi, noti vā etassa vivaraṇaṃ natthīti. <bold>Etthā</bold>ti gharāvāse. <bold>Ta</bold>nti taṃ kāraṇaṃ, kiccaṃ vā. <bold>Kuto</bold>ti katarahetuto. <bold>Ya</bold>nti yena kāraṇena, kiccena vā. Dutiye atthavikappe etthāti imassa vivaraṇaṃ <bold>imasmiṃ temāsabbhantare</bold>ti. <bold>Ta</bold>nti taṃ deyyadhammaṃ.</paragraph>
<paragraph line="163"><bold>Tattha</bold><pageBreak edition="V" number="1.0085" /><bold>cā</bold>ti kusale. Tikkhavisadabhāvāpādanena <bold>samuttejetvā. Vassetvā</bold>ti āyatiṃ vāsanābhāgiyaṃ dhammaratanavassaṃ otāretvā. <bold>Yaṃ divasa</bold>nti yasmiṃ divase.</paragraph>
<paragraph line="164" number="23"><bold>Pattuṇṇapattapaṭe cā</bold>ti pattuṇṇapaṭe cīnapaṭe ca. <bold>Tumbānī</bold>ti cammamayatelabhājanāni. <bold>Anubandhitvā</bold>ti anupagamanaṃ katvā. <bold>Abhiranta</bold>-saddo idha abhirucipariyāyoti āha <bold>‘‘yathājjhāsaya’’</bold>ntiādi. <bold>Soreyyādīni</bold> mahāmaṇḍalacārikāya maggabhūtāni soreyyanagarādīni. <bold>Payāgapatiṭṭhāna</bold>nti gaṅgāya ekassa titthavisesassāpi, taṃsamīpe gāmassāpi nāmaṃ. <bold>Samantapāsādikāyā</bold>ti samantato sabbaso pasādaṃ janetīti samantapāsādikā, tassā.</paragraph>
<paragraph line="165">Ye pana pakāre sandhāya ‘‘samantato’’ti vuccati, te pakāre vitthāretvā dassetuṃ <bold>tatrida</bold>ntiādi vuttaṃ. Tattha ‘‘samantapāsādikā’’ti yā saṃvaṇṇanā vuttā, tatra tassaṃ samantapāsādikāyaṃ samantapasādikabhāve idaṃ vakkhamānagāthāvacanaṃ hotīti yojanā. Bāhiranidānaabbhantaranidānasikkhāpadanidānānaṃ vasena <bold>nidānappabhedadīpanaṃ</bold> veditabbaṃ. ‘‘Theravādappakāsanaṃ vatthuppabhedadīpana’’ntipi vadanti. ‘‘Sikkhāpadānaṃ paccuppannavatthuppabhedadīpana’’ntipi vattuṃ vaṭṭati. Sikkhāpadanidānanti pana vesālīādi sikkhāpadapaññattiyā <pageBreak edition="M" number="1.0098" /> kāraṇabhūtadesaviseso veditabbo. <bold>Etthā</bold>ti samantapāsādikāya. Sampassataṃ viññūnanti sambandho, tasmā ayaṃ samantapāsādikātveva pavattāti yojetabbā.</paragraph>
<centered line="166">Iti samantapāsādikāya vinayaṭṭhakathāya vimativinodaniyaṃ</centered>
<centered line="167">Verañjakaṇḍavaṇṇanānayo niṭṭhito.</centered>
</body>
</document>