<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin07t.nrf11.xml</normativeSource>
    <source>roman/tika/vinayapitaka (tika)/vimativinodani-tika/2. sanghadisesakandam.xml</source>
    <script>roman</script>
    <directory>/tika/vinayapitaka (tika)/vimativinodani-tika</directory>
    <basename>2. sanghadisesakandam</basename>
    <titlePath>2. Saṅghādisesakaṇḍaṃ - Vimativinodanī-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">2. Saṅghādisesakaṇḍaṃ</chapter>
    <subhead line="2">1. Paṭhamasaṅghādisesasikkhāpadavaṇṇanā</subhead>
    <paragraph line="3" number="679"> Saṅghādisesakaṇḍe <pageBreak edition="Myanmar" number="2.0071" /><pageBreak edition="Vipassana Research Institut" number="2.0068" /> ‘‘dutiyassa ārocetī’’ti etthāpi dvīsupi aḍḍakārakesu yassa kassaci dutiyassa kathaṃ yo koci ārocetīti evamattho gahetabboti āha <bold>‘‘eseva nayo’’</bold>ti.</paragraph>
    <paragraph line="4"><bold>Gatigata</bold>nti cirakālappavattaṃ. <bold>Āpattī</bold>ti āpajjanaṃ. ‘‘Nissāraṇīya’’nti idaṃ kattuatthe siddhanti āha <bold>‘‘nissāretī’’</bold>ti. Āpannaṃ bhikkhuniṃ saṅghato viyojeti, viyojanahetu hotīti attho.</paragraph>
    <paragraph line="5"><bold>Gīvāyevā</bold>ti āṇattiyā abhāvato. <bold>Tesaṃ anatthakāmatāyā</bold>ti ‘‘coro’’ti vuttaṃ mama vacanaṃ sutvā keci daṇḍissanti jīvitā voropessantīti evaṃ saññāya. Etena kevalaṃ bhayena vā parikkhāraggahaṇatthaṃ vā sahasā ‘‘coro’’ti vutte daṇḍitepi na dosoti dasseti. Rājapurisānañhi ‘‘coro aya’’nti uddissa kathane eva gīvā, bhikkhūnaṃ, pana ārāmikādīnaṃ vā sammukhā ‘‘asuko coro evamakāsī’’ti kenaci vuttavacanaṃ nissāya ārāmikādīsu rājapurisānaṃ vatvā daṇḍāpentesupi bhikkhussa na gīvā rājapurisānaṃ avuttattā. Yesañca vuttaṃ, tehi sayaṃ corassa adaṇḍitattāti gahetabbaṃ. ‘‘Tvaṃ etassa santakaṃ acchindā’’ti āṇattopi hi sace aññena acchindāpeti, āṇāpakassa anāpatti visaṅketattā. <bold>‘‘Attano vacanakara’’</bold>nti idaṃ sāmīcivasena vuttaṃ. Vacanaṃ akarontānaṃ rājapurisānampi ‘‘iminā gahitaparikkhāraṃ āharāpehi, mā cassa daṇḍaṃ karohī’’ti uddissa vadantassāpi daṇḍe gahitepi na gīvā eva daṇḍaggahaṇassa paṭikkhittattā, ‘‘asukabhaṇḍaṃ avaharā’’ti āṇāpetvā vippaṭisāre uppanne puna paṭikkhipane (pārā. 121) viya.</paragraph>
    <paragraph line="6">Dāsādīnaṃ <pageBreak edition="Vipassana Research Institut" number="2.0069" /> sampaṭicchane viya tadatthāya aḍḍakaraṇe bhikkhūnampi dukkaṭanti āha <bold>‘‘akappiyaaḍḍo nāma na vaṭṭatī’’</bold>ti. Kenaci pana bhikkhunā khettādiatthāya vohārikānaṃ santikaṃ gantvā aḍḍe katepi taṃ khettādisampaṭicchane viya sabbesaṃ akappiyaṃ na hoti pubbe eva saṅghassa santakattā <pageBreak edition="Myanmar" number="2.0072" />, bhikkhusseva pana payogavasena āpattiyo honti. Dāsādīnampi pana atthāya rakkhaṃ yācituṃ vohārikena puṭṭhena saṅghassa uppannaṃ kappiyakkamaṃ vattuṃ, ārāmikādīhi ca aḍḍaṃ kārāpetuñca vaṭṭati eva. Vihāravatthādikappiyaaḍḍaṃ pana bhikkhuno sayampi kātuṃ vaṭṭati.</paragraph>
    <paragraph line="7"><bold>Bhikkhunīnaṃ vutto</bold>ti rakkhaṃ yācantīnaṃ bhikkhunīnaṃ vutto uddissaanuddissavasena rakkhāyācanavinicchayo, na sabbo sikkhāpadavinicchayo asādhāraṇattā sikkhāpadassa. Tenāha <bold>‘‘bhikkhunopī’’</bold>tiādi. Anākaḍḍhitāya aḍḍakaraṇaṃ, aḍḍapariyosānanti dve aṅgāni.</paragraph>
    <centered line="8">Paṭhamasaṅghādisesasikkhāpadavaṇṇanā niṭṭhitā.</centered>
    <subhead line="9">2. Dutiyasaṅghādisesasikkhāpadavaṇṇanā</subhead>
    <paragraph line="10" number="683"> Pāḷiyaṃ dutiye <bold>mallagaṇabhaṭiputtagaṇādika</bold>ntiādīsu mallarājūnaṃ gaṇo <bold>mallagaṇo. Bhaṭiputtā</bold> nāma keci gaṇarājāno, tesaṃ gaṇo. Keci pana ‘‘nārāyanabhattiko puññakāragaṇo mallagaṇo. Tathā kumārabhattiko ca gaṇo bhaṭiputtagaṇo’’tipi (sārattha. ṭī. saṃghādisesakaṇḍa 3.683) vadanti. <bold>Dhammagaṇo</bold>ti sāsane, loke vā anekappakārapuññakārako gaṇo. Gandhavikatikārako gaṇo <bold>gandhikaseṇī</bold>. Pesakārādigaṇo <bold>dussikaseṇī</bold>. <bold>Kappagatika</bold>nti kappiyabhāvagataṃ, pabbajitapubbanti attho.</paragraph>
    <paragraph line="11" number="685"> Pāḷiyaṃ <bold>vuṭṭhāpetī</bold>ti upasampādeti. Akappagatampi pabbājentiyā dukkaṭanti vadanti. Khīṇāsavāyapi āpajjitabbato <bold>‘‘ticitta’’</bold>nti vuttaṃ. Coritā, taṃ ñatvā ananuññātakāraṇā vuṭṭhāpananti dve aṅgāni.</paragraph>
    <centered line="12">Dutiyasaṅghādisesasikkhāpadavaṇṇanā niṭṭhitā.</centered>
    <subhead line="13">3. Tatiyasaṅghādisesasikkhāpadavaṇṇanā</subhead>
    <paragraph line="14" number="692"> Tatiye <pageBreak edition="Myanmar" number="2.0073" /><pageBreak edition="Vipassana Research Institut" number="2.0070" /><bold>parikkhepaṃ atikkāmentiyā</bold>ti gāmantarassa parikkhepaṃ atikkāmentiyā. ‘‘Gāmantaraṃ gaccheyyā’’ti hi vuttaṃ. Vikālagāmappavesanasikkhāpade viya ‘‘aparikkhittassa upacāraṃ okkamantiyā’’ti avatvā ‘‘atikkāmentiyā’’ti pāḷiyaṃ vuttattā gāmaṃ pavisantiyā gharūpacāre ṭhitassa dutiyaleḍḍupātasaṅkhātassa upacārassa atikkamo nāma paṭhamaleḍḍupātaṭṭhānasaṅkhātassa parikkhepārahaṭṭhānassa atikkamo evāti āha <bold>‘‘parikkhepārahaṭṭhānaṃ ekena pādena atikkamatī’’</bold>ti.</paragraph>
    <paragraph line="15"><bold>Majjhe</bold>ti gāmamajjhe. <bold>Pacchā</bold>ti aparakāle. <bold>‘‘Catugāmasādhāraṇattā’’</bold>ti iminā vihārato catūsu gāmesu yattha katthaci pavisituṃ vaṭṭatīti ettha kāraṇamāha.</paragraph>
    <paragraph line="16"><bold>Paratīrameva akkamantiyā</bold>ti nadiṃ anotaritvā orimatīrato laṅghitvā vā ākāsādinā vā paratīrameva atikkāmentiyā. <bold>Orimatīrameva āgacchati, āpattī</bold>ti pāragamanāya otiṇṇattā vuttaṃ.</paragraph>
    <paragraph line="17"><bold>Tādise araññe</bold>ti indakhīlato bahibhāvalakkhaṇe araññe. <bold>‘‘Tenevā’’</bold>tiādinā dassanūpacāre virahite savanūpacārassa vijjamānattepi āpatti hotīti dasseti. <bold>Aññaṃ maggaṃ gaṇhātī</bold>ti maggamūḷhattā gaṇhāti, na dutiyikaṃ ohiyituṃ. Tasmā anāpatti. Anantarāyena ekabhāvo, anāpadāya gāmantaragamanādīsu ekanti dve aṅgāni.</paragraph>
    <centered line="18">Tatiyasaṅghādisesasikkhāpadavaṇṇanā niṭṭhitā.</centered>
    <subhead line="19">4. Catutthasaṅghādisesasikkhāpadavaṇṇanā</subhead>
    <paragraph line="20" number="694"> Catutthe <bold>kārakagaṇassā</bold>ti imassa kammaṃ kātabbanti yehi sanniṭṭhānaṃ kataṃ, te sandhāya vuttaṃ. Kammavācakkhaṇe sahaṭhiteti keci. <bold>Netthāravatte</bold>ti nittharaṇahetumhi vatte.</paragraph>
    <paragraph line="21" number="698"> Pāḷiyaṃ <pageBreak edition="Myanmar" number="2.0074" /><bold>asante kārakasaṅghe</bold>ti ettha vijjamānaṃ sudūrampi gantvā āpucchitabbaṃ <pageBreak edition="Vipassana Research Institut" number="2.0071" />. Antarāye pana sati sammā vattantaṃ osāretuṃ vaṭṭatīti. Dhammakammena ukkhittatā, ananuññātakāraṇā osāraṇanti dve aṅgāni.</paragraph>
    <centered line="22">Catutthasaṅghādisesasikkhāpadavaṇṇanā niṭṭhitā.</centered>
    <subhead line="23">5. Pañcamasaṅghādisesasikkhāpadavaṇṇanā</subhead>
    <paragraph line="24" number="701"> Pañcame <bold>ta</bold>nti mahāaṭṭhakathāyaṃ avacanaṃ ‘‘anavassutoti jānantī paṭiggaṇhātī’’tiādi pāḷiyā sameti. Ubhato avassutabhāvo, udakadantaponato aññaṃ sahatthā gahetvā ajjhoharaṇanti dve aṅgāni.</paragraph>
    <centered line="25">Pañcamasaṅghādisesasikkhāpadavaṇṇanā niṭṭhitā.</centered>
    <subhead line="26">6. Chaṭṭhasaṅghādisesasikkhāpadavaṇṇanā</subhead>
    <paragraph line="27" number="705"> Chaṭṭhe <bold>paṭiggaho tena na vijjatī</bold>ti teneva ‘‘na detī’’ti vuttakāraṇena uyyojitāya hatthato itarāya paṭiggahopi natthi. <bold>Paribhogapaccayā</bold>ti uyyojitāya bhojanapariyosānapaccayāti attho. Manussapurisassa avassutatā, taṃ ñatvā ananuññātakāraṇā uyyojanā, tena itarissā gahetvā bhojanapariyosānanti tīṇi aṅgāni.</paragraph>
    <centered line="28">Chaṭṭhasaṅghādisesasikkhāpadavaṇṇanā niṭṭhitā.</centered>
    <paragraph line="29" number="709-727"> Sattamato yāvadasamapariyosānāni uttānāneva.</paragraph>
    <centered line="30">Saṅghādisesavaṇṇanānayo niṭṭhito.</centered>
  </content>
</document>