<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin07t.nrf50.xml</normativeSource>
    <archivePath>roman/tika/vinayapitaka (tika)/vimativinodani-tika/culasangamam.xml</archivePath>
    <baseFileName>culasangamam</baseFileName>
    <titlePath>Cūḷasaṅgāmaṃ - Vimativinodanī-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Cūḷasaṅgāmaṃ</chapter>
    <subhead line="2">Anuvijjakassa paṭipattivaṇṇanā</subhead>
    <paragraph line="3" number="365"><bold>Tatra</bold><pageBreak edition="M" number="2.0299" /><bold>hī</bold>ti tasmiṃ sannipāte. <bold>Attapaccatthikā</bold>ti lajjipesalassa codakapāpagarahīpuggalassa anatthakāmā verīpuggalā. <bold>Sāsanapaccatthikā</bold>ti attano anācārānuguṇaṃ buddhavacanaṃ pakāsento taṇhāgatikā, diṭṭhigatikā ca. <bold>Ajjhogāhetvā</bold>ti alajjiabhibhavanavasena <pageBreak edition="V" number="2.0284" /> saṅghamajjhaṃ pavisitvā. <bold>So saṅgāmāvacaro</bold>ti so codako saṅgāmāvacaro nāma. <bold>Diṭṭhasutamutampi rājakathādika</bold>nti diṭṭhasutavaseneva rājacorādikathaṃ, mutavasenapi annādikathañca akathentenāti yojetabbaṃ. <bold>Kappiyākappiyanissitā vā</bold>tiādīsu rūpārūpapaṭicchedapadena sakalaabhidhammatthapiṭakattaṃ dasseti. <bold>Samathācārādīhi paṭisaṃyutta</bold>nti sakalasuttantapiṭakattaṃ. Tattha <bold>samathācāro</bold> nāma samathabhāvanākkamo. Tathā <bold>vipassanācāro</bold>. <bold>Ṭhānanisajjavattādinissitā</bold>ti saṅghamajjhādīsu garucittīkāraṃ paccupaṭṭhapetvā ṭhānādikkamanissitā ceva cuddasamahāvattādivattanissitā ca, <bold>ādi</bold>-saddena appicchatādinissitā cāti attho. <bold>Pañhe uppanne</bold>ti kenaci uppanne pañhe pucchite. Idañca upalakkhaṇamattaṃ, yaṃ kiñci upaṭṭhitaṃ dhammaṃ bhāsassūti adhippāyo.</paragraph>
    <paragraph line="4"><bold>Kulapadeso</bold> nāma khattiyādijātiyampi kāsikarājakulādikulaviseso. Etamevāha <bold>‘‘kulapadeso khattiyakulādivaseneva veditabbo’’</bold>ti. <bold>Sannipātamaṇḍale</bold>ti attano anuvijjamānappakāraṃ saṅghassa ñāpanatthaṃ uṭṭhāya saṅghasannipātamajjhe ito cito ca paresaṃ mukhaṃ olokentena na caritabbaṃ. Yathānisinneneva dhammavinayānuguṇaṃ vinicchayaṃ yathā sabbe suṇanti, tathā vattabbanti attho.</paragraph>
    <paragraph line="5">Pāḷiyaṃ <bold>acaṇḍikatenā</bold>ti akatacaṇḍabhāvena, apharusenāti attho. <bold>‘‘Hitānukampinā’’</bold>ti etena mettāpubbabhāgo vutto. <bold>‘‘Kāruṇikena bhavitabba’’</bold>nti iminā appanāppattakaruṇā vuttā. <bold>‘‘Hitaparisakkinā’’</bold>ti iminā karuṇāpubbabhāgo. Tenāha <bold>‘‘karuṇā ca karuṇāpubbabhāgo ca upaṭṭhāpetabboti ayaṃ padadvayepi adhippāyo’’</bold>ti. <bold>Lajjiyā</bold>ti lajjinī.</paragraph>
    <paragraph line="6"><bold>Anuyogavattaṃ</bold><pageBreak edition="M" number="2.0300" /><bold>kathāpetvā</bold>ti ‘‘kālena vakkhāmī’’tiādinā (pari. 362) vuttavattaṃ. Anuyuñjanācārakkameneva anuyuñjanaṃ <bold>anuyogavattaṃ</bold> nāma, taṃ kathāpetvā teneva kamena anuyuñjāpetvāti attho. <bold>Ujumaddavenā</bold>ti ettha ajjhāharitabbapadaṃ dasseti <bold>‘‘upacaritabbo’’</bold>ti. ‘‘Dhammesu ca puggalesu cā’’ti idaṃ ‘‘majjhattena bhavitabba’’nti pakatena sambandhitabbanti āha <bold>‘‘dhammesu ca puggalesu ca…pe… majjhattoti veditabbo’’</bold>ti. Yañhi yattha katthaci kattabbaṃ, taṃ tattha atikkamanto majjhatto nāma na hoti, dhammesu ca gāravo kattabbo. Puggalesu pana mettābhāvena pakkhapātagāravo. Tasmā imaṃ vidhiṃ anatikkantova tesu majjhattoti veditabbo.</paragraph>
    <paragraph line="7" number="366"><bold>Saṃsandanattha</bold>nti āpatti vā anāpatti vāti saṃsaye jāte saṃsanditvā nicchayakaraṇatthaṃ <pageBreak edition="V" number="2.0285" /> vuttanti adhippāyo. <bold>Atthadassanāyā</bold>ti sādhetabbassa āpattādiupameyyatthassa codakacuditake attano paṭiññāya eva sarūpavibhāvanatthaṃ. <bold>Attho jānāpanatthāyā</bold>ti evaṃ vibhāvito attho codakacuditakasaṅghānaṃ ñāpanatthāya nijjhāpanatthāya, sampaṭicchāpanatthāyāti attho. <bold>Puggalassa ṭhapanatthāyā</bold>ti codakacuditake attano paṭiññāya eva āpattiyaṃ, anāpattiyaṃ vā patiṭṭhāpanatthāya. <bold>Sāraṇatthāyā</bold>ti pamuṭṭhasarāpanatthāya. <bold>Savacanīyakaraṇatthāyā</bold>ti dose sāritepi sampaṭicchitvā paṭikammaṃ akarontassa savacanīyakaraṇatthāya. <bold>‘‘Na te apasādetabbā’’</bold>ti idaṃ adhippetatthadassanaṃ. Tattha avisaṃvādakaṭṭhāne ṭhitā eva na apasādetabbā, na itareti daṭṭhabbaṃ.</paragraph>
    <paragraph line="8"><bold>Appaccayaparinibbānatthāyā</bold>ti āyatiṃ paṭisandhiyā akāraṇabhūtaparinibbānatthāya. Parinibbānañhi nāma khīṇāsavānaṃ sabbapacchimā cuticittakammajarūpasaṅkhātā khandhā, te ca sabbākārato samucchinnānusayatāya punabbhavāya anantarādipaccayā na honti aññehi ca taṇhādipaccayehi virahitattā. Tasmā <bold>‘‘appaccayaparinibbāna’’</bold>nti vuccati. <bold>Ta</bold>nti vimuttiñāṇadassanaṃ. Tenevāha <bold>‘‘tasmi’’</bold>nti. <bold>Vinayamantanā</bold>ti vinayavinicchayo. <bold>Sotāvadhāna</bold>nti sotassa odahanaṃ, savananti attho. Tenāha <bold>‘‘yaṃ uppajjati ñāṇa’’</bold>nti. Yathāvuttāya vinayasaṃvarādikāraṇaparamparāya vimuttiyā eva padhānattā sā puna cittassa vimokkhoti uddhaṭoti āha <bold>‘‘arahattaphalasaṅkhāto vimokkho’’</bold>ti. Atha vā <bold>yo</bold> yaṃ kiñci dhammaṃ <bold>anupādiyitvā</bold><pageBreak edition="M" number="2.0301" /> parinibbānavasena <bold>cittassa</bold> cittasantatiyā, tappaṭibaddhakammajarūpasantatiyā ca <bold>vimokkho</bold> vimuccanaṃ apunappavattivasena vigamo, <bold>etadatthāya</bold> etassa vigamassatthāya evāti evaṃ nigamanavasenapettha attho veditabbo.</paragraph>
    <paragraph line="9" number="367"> Anuyogavattagāthāsu <bold>kusalena buddhimatā</bold>ti sammāsambuddhena. <bold>Kata</bold>nti nibbattitaṃ, pakāsitanti attho. <bold>Tenevā</bold>tiādīsu teneva katākatassa ajānaneva pubbāparaṃ ajānanassa, aññassapi bhikkhuno yaṃ katākataṃ hoti, tampi na jānātīti attho. <bold>Attano sadisāyā</bold>ti yathāvuttehi dosehi yuttatāya attanā sadisāya.</paragraph>
    <centered line="10">Anuvijjakassa paṭipattivaṇṇanā niṭṭhitā.</centered>
  </content>
</document>