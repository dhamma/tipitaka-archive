<?xml version="1.0"?>
<document>
<metadata>
<normativeSource>http://tipitaka.org/romn/cscd/vin07t.nrf45.xml</normativeSource>
<archivePath>roman/tika/vinayapitaka (tika)/vimativinodani-tika/ekuttarikanayam.xml</archivePath>
<title>Ekuttarikanayaṃ - Vimativinodanī-ṭīkā - Vinayapiṭaka (ṭīkā) - Tīkā</title>
</metadata>
<body>
<chapter line="1">Ekuttarikanayaṃ</chapter>
<subhead line="2">Ekakavāravaṇṇanā</subhead>
<paragraph line="3" number="321">Ekuttarikanaye <pageBreak edition="M" number="2.0285" />pana <bold>ajānantena vītikkantā</bold>ti paṇṇattiṃ vā vatthuṃ vā ajānantena vītikkantā pathavīkhaṇanasahaseyyādikā, sāpi pacchā āpannabhāvaṃ ñatvā paṭikammaṃ akarontassa antarāyikāva hoti.</paragraph>
<paragraph line="4"><bold>Pārivāsikādīhi pacchā āpannā</bold>ti vattabhedesu dukkaṭāni sandhāya vuttaṃ. Tasmiṃ khaṇe āpajjitabbaantarāpattiyo sandhāyāti keci vadanti, tassa pubbāpattīnaṃantarāpatti-padeneva vakkhamānattā purimameva yuttataraṃ. <bold>Mūlavisuddhiyā antarāpattī</bold>ti mūlāyapaṭikassanādīni akatvā sabbapaṭhamaṃ dinnaparivāsamānattavisuddhiyā caraṇakāle āpannaantarāpattisaṅkhātasaṅghādiseso. <bold>Agghavisuddhiyā</bold>ti antarāpattiṃ āpannassa mūlāya paṭikassitvā odhānasamodhānavasena odhunitvā purimāpattiyā samodhāya tadagghavasena puna dinnaparivāsādisuddhiyā caraṇakāle puna āpannā antarāpatti.</paragraph>
<paragraph line="5"><bold>Saussāhenevā</bold>ti punapi taṃ āpattiṃ āpajjitukāmatācittena, evaṃ desitāpi āpatti na vuṭṭhātīti adhippāyo. Dhuranikkhepaṃ akatvā āpajjane sikhāppattadosaṃ dassento āha <bold>‘‘aṭṭhame vatthusmiṃ bhikkhuniyā pārājikamevā’’</bold>ti. Na kevalañca bhikkhuniyā eva, bhikkhūnampi dhuranikkhepaṃ akatvā thokaṃ thokaṃ sappiādikaṃ theyyāya gaṇhantānaṃ pādagghanake puṇṇe pārājikameva. Keci pana ‘‘aṭṭhame vatthusmiṃ bhikkhuniyā pārājikameva <pageBreak edition="V" number="2.0270" />hotīti vuttattā aṭṭhavatthukamevetaṃ sandhāya vutta’’nti vadanti.</paragraph>
<paragraph line="6"><bold>Dhammikassa paṭissavassā</bold>ti ‘‘idha vassaṃ vasissāmī’’tiādinā gihīnaṃ sammukhā katassa dhammikassa paṭissavassa, adhammikassa pana ‘‘asukaṃ paharissāmī’’tiādikassa paṭissavassa asaccāpanena āpatti natthi.</paragraph>
<paragraph line="7"><bold>Tathā codito</bold>ti adhammena codito, sayaṃ sacce, akuppe ca aṭṭhatvā paṭicchādentopi adhammacuditako eva. Pañcānantariyaniyatamicchādiṭṭhiyeva <bold>micchattaniyatā</bold>nāma. Cattāro maggā <bold>sammattaniyatā</bold>nāma.</paragraph>
<centered line="8">Ekakavāravaṇṇanā niṭṭhitā.</centered>
<subhead line="9">Dukavāravaṇṇanā</subhead>
<paragraph line="10" number="322">Dukesu <pageBreak edition="M" number="2.0286" />sayameva sapuggaloti āha <bold>‘‘mudupiṭṭhikassā’’</bold>tiādi. <bold>Ādi</bold>-saddena aṅgajātacchedaattaghātādiāpattiyo saṅgahitā.</paragraph>
<paragraph line="11"><bold>Bhaṇḍāgārikacittakammāni vā</bold>ti gahaṭṭhānaṃ bhaṇḍapaṭisāmanaṃ, itthipurisādipaṭibhānacittakammāni vā. <bold>‘‘Cīvarādīni adento āpajjatī’’</bold>ti idaṃ ‘‘upajjhāyena, bhikkhave, saddhivihāriko saṅgahetabbo anuggahetabbo…pe… patto dātabbo’’tiādi (mahāva. 67) vacanato anādariyena āmisasaṅgahaṃ akarontassa dukkaṭaṃ, bhikkhuniyā pācittiyañca sandhāya vuttaṃ. Nissaṭṭhacīvarādīnaṃ adānaāpattipi ettheva saṅgahitā.</paragraph>
<paragraph line="12">Pāḷiyaṃ <bold>desento</bold>ti sabhāgāpattiṃ, adesanāgāminiādiñca desento. Nidānuddese āpattiṃ anāvikaronto, na desento ca āpajjati nāma. <bold>Ovādaṃ agaṇhanto</bold>ti bhikkhūhi bhikkhuniovādatthāya vuttaṃ vacanaṃ agaṇhanto bālagilānagamiyavivajjito. Attano paribhogatthaṃ dinnaṃ aññassa dāne, saṅghāṭiṃ apārupitvā santaruttarena gāmappavesanādīsu ca āpattiyopi aparibhogena āpajjitabbāpattiyova. <bold>Pamāṇa</bold>nti saṅghabhedānantariyanipphattiyā lakkhaṇaṃ. <bold>Bālassā</bold>ti nissayaggahaṇavidhiṃ ajānantassa lajjibālasseva. <bold>Lajjissā</bold>ti byattassa nissayadāyakasabhāgataṃ <pageBreak edition="V" number="2.0271" />parivīmaṃsantassa. Vinaye āgatā atthā venayikāti āha <bold>‘‘dve atthā vinayasiddhā’’</bold>ti.</paragraph>
<paragraph line="13">Pāḷiyaṃ <bold>appatto nissāraṇa</bold>nti ettha pabbājanīyakammaṃ vihārato nissāraṇattā nissāraṇanti adhippetaṃ, tañca yasmā kuladūsakaṃ akaronto puggalo āpattibahulopi āveṇikalakkhaṇena appatto nāma hoti, tasmā appatto nissāraṇaṃ. Yasmā pana āpattādibahulassāpi ‘‘ākaṅkhamāno saṅgho pabbājanīyakammaṃ kareyyā’’ti (cūḷava. 27) vuttaṃ, tasmā sunissārito, sabbathā pana suddho nirāpattiko dunnissāritoti daṭṭhabbo.</paragraph>
<paragraph line="14"><bold>Appatto osāraṇa</bold>ntiādīsu upasampadākammaṃ ettha osāraṇaṃ adhippetaṃ, tañca hatthacchinnādiko ekacco paṭikkhittattā appattopi sosārito, paṇḍakādiko dosāritoti attho.</paragraph>
<centered line="15">Dukavāravaṇṇanā niṭṭhitā.</centered>
<subhead line="16">Tikavāravaṇṇanā</subhead>
<paragraph line="17" number="323">Tikesu <pageBreak edition="M" number="2.0287" /><bold>lohituppādāpatti</bold>nti pārājikāpattiṃ. <bold>Āvusovādenā</bold>ti ‘‘āvuso’’ti ālapanena. <bold>Āpatti</bold>nti dukkaṭāpattiṃ. <bold>Sesā rattiñceva divā cā</bold>ti ettha aruṇuggamane āpajjitabbā paṭhamakathinādī (pārā. 459) sabbā āpattiyopi rattindivānaṃ vemajjheyeva āpajjitabbattā tatiyakoṭṭhāsaññeva paviṭṭhāti daṭṭhabbā. Atha vā uddhaste aruṇe āpajjitabbattā divā āpajjitabbesu eva paviṭṭhāti daṭṭhabbā, atthaṅgate sūriye bhikkhuniyo ovādanāpattiyo, pana rattandhakāre purisena saddhiṃ santiṭṭhanāpatti ca rattiyaññeva āpajjitabbā.</paragraph>
<paragraph line="18">Purebhattaṃ kulāni upasaṅkamanaanatirittabhojanādīni divā eva āpajjitabbāni. Keci pana ‘‘bhojanapaṭisaṃyuttāni sekhiyāni, gaṇabhojanādīni ca divā eva āpajjitabbānī’’ti vadanti. Tasmā īdisā āpattiyo muñcitvā sesāva tatiyakoṭṭhāsaṃ bhajantīti veditabbaṃ.</paragraph>
<paragraph line="19"><bold>Na ūnadasavasso</bold>ti dasavassassa bālasseva paññattasikkhāpadattā vuttaṃ. Saddhivihārikaantevāsikesu <pageBreak edition="V" number="2.0272" />asammāvattanāpattiṃ, alajjīnaṃ nissayadānādimpi dasavassova āpajjati, vuṭṭhāpiniṃ dve vassāni ananubandhādimpi ūnadasavassā āpajjanti. <bold>Abyākatacitto</bold>ti supantassa bhavaṅgacittaṃ sandhāya vuttaṃ.</paragraph>
<paragraph line="20"><bold>Appavārento</bold>ti anādariyena appavārento kenaci paccayena appavāretvā kāḷapakkhacātuddase saṅghe pavārente tattha anādariyena appavārento tameva āpattiṃ kāḷepi āpajjatīti juṇhe evāti niyamo na dissati, pacchimavassaṃvuttho pana pacchimakattikapuṇṇamiyameva pavāretuṃ labbhatīti tattha appavāraṇāpaccayā āpattiṃ āpajjamāno eva juṇhe āpajjatīti niyametabboti daṭṭhabbaṃ. <bold>Juṇhe kappatī</bold>ti etthāpi eseva nayo.</paragraph>
<paragraph line="21"><bold>‘‘Apaccuddharitvā hemante āpajjatī’’</bold>ti iminā ‘‘vassānaṃ cātumāsaṃ adhiṭṭhātu’’nti niyamavacaneneva apaccuddharantassa dukkaṭanti dasseti. Vassānupagamanaakaraṇīyena pakkamādayopi vasse eva āpajjati. Vatthikammādimpi gilāno eva. Adhotapādehi akkamanādīnipi anto eva āpajjati <pageBreak edition="M" number="2.0288" />. Bhikkhuniyā anāpucchā ārāmappavesanādi ca antosīmāyameva. Nissayapaṭipannassa anāpucchādisāpakkamanādi ca bahisīmāyameva. Pātimokkhuddese santiyā āpattiyā anāvikaraṇāpattisamanubhāsanaūnavīsativassūpasampādanādisabbaadhammakammāpattiyopi saṅghe eva. Adhammena gaṇuposathādīsupi gaṇādimajjhe eva. Alajjissa santike nissayaggahaṇādipi puggalassa santike eva āpajjati.</paragraph>
<paragraph line="22"><bold>Tīṇi adhammikāni amūḷhavinayassa dānānī</bold>ti yo ummattakopi vītikkamakāle, anummatto sañcicceva āpattiṃ āpajjitvā bhikkhūhi pacchā codito saramāno eva ‘‘na sarāmī’’ti vadati, yo ca ‘‘supinaṃ viya sarāmī’’ti vā musā vadati, yo ca ummattakakāle kataṃ sabbampi sabbesaṃ vaṭṭatīti vadati, imesaṃ tiṇṇaṃ dinnāni tīṇi amūḷhavinayassa dānāni adhammikāni.</paragraph>
<paragraph line="23"><bold>Apakatatto</bold>ti vinaye apakataññū. Tenāha ‘‘āpattānāpattiṃ na jānātī’’ti (pari. 325). <bold>‘‘Diṭṭhiñca anissajjantānaṃyeva kammaṃ kātabba’’</bold>nti idaṃ bhikkhūhi ovadiyamānassa diṭṭhiyā anissajjanapaccayā dukkaṭaṃ, pācittiyampi vā avassameva sambhavatīti vuttaṃ.</paragraph>
<paragraph line="24"><bold>Mukhālambarakaraṇādibhedo</bold>ti <pageBreak edition="V" number="2.0273" />mukhabherīvādanādippabhedo. <bold>Upaghātetī</bold>ti vināseti. <bold>Bījaniggāhādike</bold>ti cittaṃ bījaniṃ gāhetvā anumodanādikaraṇeti attho.</paragraph>
<centered line="25">Tikavāravaṇṇanā niṭṭhitā.</centered>
<subhead line="26">Catukkavāravaṇṇanā</subhead>
<paragraph line="27" number="324">Catukkesu <bold>so</bold>ti gihiparikkhāro. <bold>Avāpuraṇaṃ dātu</bold>nti gabbhaṃ vivaritvā anto parikkhāraṭṭhapanatthāya vivaraṇakuñcikaṃ dātuṃ. Saṅghatthāya upanītaṃ sayameva anto paṭisāmitumpi vaṭṭati. Tenāha <bold>‘‘anto ṭhapāpetuñca vaṭṭatī’’</bold>ti.</paragraph>
<paragraph line="28">Ādikammikesu paṭhamaṃ purisaliṅgaṃ uppajjatīti āha <bold>‘‘paṭhamaṃ uppannavasenā’’</bold>ti. Pāḷiyaṃ <bold>anāpatti vassacchedassā</bold>ti vassacchedasambandhiniyā anāpattiyā <pageBreak edition="M" number="2.0289" />evamattho. <bold>Mantabhāsā</bold>ti mantāya paññāya kathanaṃ. <bold>‘‘Navamabhikkhunito paṭṭhāyā’’</bold>ti idaṃ ‘‘anujānāmi, bhikkhave, aṭṭhannaṃ bhikkhunīnaṃ yathāvuḍḍhaṃ avasesānaṃ yathākatika’’nti (cūḷava. 426) vacanato ādito aṭṭhannaṃ bhikkhunīnaṃ paccuṭṭhātabbattā vuttaṃ.</paragraph>
<paragraph line="29"><bold>‘‘Idha na kappantīti vadantopi paccantimesu āpajjatī’’</bold>tiādinā sañcicca kappiyaṃ akappiyanti vā akappiyaṃ kappiyanti vā kathentassa sabbattha dukkaṭanti dasseti.</paragraph>
<paragraph line="30"><bold>Pubbakaraṇanti vuccatī</bold>ti aṭṭhakathāsu vuttaṃ, tāni idha parivāre uddhaṭānīti adhippāyo. Idhādhippetāni pana dassento <bold>‘‘chandapārisuddhī’’</bold>tiādimāha.</paragraph>
<centered line="31">Catukkavāravaṇṇanā niṭṭhitā.</centered>
<subhead line="32">Pañcakavāravaṇṇanā</subhead>
<paragraph line="33" number="325">Pañcakesu <bold>āpucchitvā cārassa abhāvo</bold>ti piṇḍapātikassa ‘‘nimantito sabhatto’’ti imassa aṅgassa abhāvā tena sikkhāpadena tassa sabbathā anāpattīti adhippāyo <pageBreak edition="V" number="2.0274" />. <bold>Susānaṃ netvā puna ānītaka</bold>nti susāne petakiccaṃ katvā nikkhantehi nhatvā chaḍḍitāni nivatthapārutavatthāni evaṃ vuccanti.</paragraph>
<paragraph line="34">Pāḷiyaṃ <bold>pañcahākārehī</bold>ti pañcahi avahāraṅgehi. Vatthuto pana garukalahukabhedena pārājikathullaccayadukkaṭāni vuttāni. Itthipurisasaṃyogādikaṃ kilesasamudācārahetukaṃ <bold>paṭibhānacittakammaṃ</bold>nāma. <bold>Pañhāsahassaṃ pucchī</bold>ti samathavipassanākammaṭṭhānesu pañhāsahassaṃ sammajjitvā ṭhitaṃ daharaṃ pucchi. Itaropi daharo attano gatamaggattā sabbaṃ vissajjesi, tena thero pasīdi. <bold>Vattaṃ paricchindī</bold>ti vattaṃ niṭṭhāpesi. <bold>Kiṃ tvaṃ āvuso</bold>tiādikaṃ thero khīṇāsavo sammajjanānisaṃsaṃ sabbesaṃ pākaṭaṃ kātuṃ avocāti daṭṭhabbaṃ.</paragraph>
<paragraph line="35">‘‘Jaṇṇukehi <pageBreak edition="M" number="2.0290" />patiṭṭhāya padacetiya’’nti pāṭhaseso. <bold>Codanaṃ kāressāmī</bold>ti bhagavatā attānaṃ codāpessāmi, attānaṃ niggaṇhāpessāmīti attho.</paragraph>
<paragraph line="36"><bold>Ettakaṃ gayhūpaga</bold>nti ettakaṃ adhikaraṇavūpasamatthāya gahetabbavacananti yathā sutvā viññātuṃ sakkoti, evaṃ anuggaṇhantoti yojanā. Ettha ca ‘‘attano bhāsapariyantaṃ anuggahetvā parassa bhāsapariyantaṃ anuggahetvā’’ti ekaṃ, ‘‘adhammena karotī’’ti ekaṃ, ‘‘appaṭiññāyā’’ti ekañca katvā purimehi dvīhi pañcaṅgāni veditabbāni. <bold>Vatthu</bold>nti methunādivītikkamaṃ. <bold>Kathānusandhivinicchayānulomasandhivasena vatthuṃ na jānātī</bold>ti codakena vā cuditakena vā vuttakathānusandhinā tesaṃ vacanapaṭivacanānurūpena vadanto kathānusandhinā vatthuṃ na jānāti nāma, tañca suttavibhaṅge vinītavatthusaṅkhātena vinicchayānulomeneva vadanto vinicchayānulomasandhivasena vatthuṃ na jānāti nāma. <bold>Ñattikammaṃ nāma hotī</bold>ti ñattikammaṃ niṭṭhitaṃ nāma hotīti na jānātīti sambandho. <bold>Ñattiyā kammappatto</bold>ti ñattiyā niṭṭhitāyapi kammappatto eva hoti. Anussāvanaṭṭhāne eva kammaṃ niṭṭhitaṃ hotīti ñattikammaṃ niṭṭhitaṃ nāma hoti, taṃ ñattiyā kāraṇaṃ na jānātīti attho.</paragraph>
<paragraph line="37">Pāḷiyaṃ <bold>pañca visuddhiyo</bold>ti āpattito visuddhihetuttā, visuddhehi kattabbato ca pātimokkhuddesā vuttā.</paragraph>
<centered line="38">Pañcakavāravaṇṇanā niṭṭhitā.</centered>
<subhead line="39">Chakkavārādivaṇṇanā</subhead>
<paragraph line="40" number="326">Chakkādīsu <pageBreak edition="V" number="2.0275" />pāḷiyaṃ <bold>cha agāravā</bold>ti buddhadhammasaṅghasikkhāsu, appamāde, paṭisanthāre ca cha agāravā, tesu eva ca cha gāravā veditabbā. <bold>‘‘Chabbassaparamatā dhāretabba’’</bold>nti idaṃ vibhaṅge āgatassa paramassa dassanaṃ.</paragraph>
<paragraph line="41" number="328">Pāḷiyaṃ <bold>āgatehi sattahī</bold>ti ‘‘pubbevassa hoti musā bhaṇissa’’ntiādinā <bold>musāvādasikkhāpade</bold>(pāci. 4) āgatehi sattahi.</paragraph>
<paragraph line="42" number="329"><bold>Taṃ</bold><pageBreak edition="M" number="2.0291" /><bold>kutettha labbhā</bold>ti taṃ anatthassa acaraṇaṃ ettha etasmiṃ puggale, lokasannivāse vā kuto kena kāraṇena sakkā laddhunti <bold>āghātaṃ paṭivineti</bold>.</paragraph>
<paragraph line="43" number="330"><bold>Sassato lokotiādinā vasenā</bold>ti ‘‘sassato loko, asassato loko. Antavā loko, anantavā loko. Taṃ jīvaṃ taṃ sarīranti vā, aññaṃ jīvaṃ aññaṃ sarīranti vā. Hoti tathāgato parammaraṇā, na hoti tathāgato parammaraṇā. Hoti ca na hoti ca tathāgato parammaraṇā, neva hoti na na hoti tathāgato parammaraṇā’’ti (ma. ni. 1.269) evaṃ āgatā dasa antaggāhikā diṭṭhiyo sandhāya vuttaṃ. <bold>Micchādiṭṭhiādayo</bold>ti micchādiṭṭhimicchāsaṅkappādayo aṭṭhamicchāñāṇamicchāvimuttīhi saddhiṃ dasa micchattā. Tattha <bold>micchāñāṇa</bold>nti micchādiṭṭhisampayutto moho. Avimuttasseva vimuttasaññitā <bold>micchāvimutti</bold>nāma.</paragraph>
<paragraph line="44"><bold>Viparītā</bold>ti sammādiṭṭhiādayo sammāñāṇasammāvimuttipariyosānā dasa. Tattha <bold>sammāvimutti</bold>arahattaphalaṃ, taṃsampayuttaṃ pana ñāṇaṃ vā paccavekkhaṇañāṇaṃ vā <bold>sammāñāṇa</bold>nti veditabbaṃ.</paragraph>
<centered line="45">Ekuttarikanayo niṭṭhito.</centered>
</body>
</document>