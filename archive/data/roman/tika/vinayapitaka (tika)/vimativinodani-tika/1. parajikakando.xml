<?xml version="1.0"?>
<document>
<metadata>
<normativeSource>http://tipitaka.org/romn/cscd/vin07t.nrf2.xml</normativeSource>
<archivePath>roman/tika/vinayapitaka (tika)/vimativinodani-tika/1. parajikakando.xml</archivePath>
<title>1. Pārājikakaṇḍo - Vimativinodanī-ṭīkā - Vinayapiṭaka (ṭīkā) - Tīkā</title>
</metadata>
<body>
<chapter line="1">1. Pārājikakaṇḍo</chapter>
<title line="2">1. Paṭhamapārājikaṃ</title>
<subhead line="3">Sudinnabhāṇavāravaṇṇanā</subhead>
<paragraph line="4" number="24">Vikkāyikabhaṇḍassa <pageBreak edition="M" number="1.0099" /><pageBreak edition="V" number="1.0086" />vikkiṇanaṃ iṇadānañca <bold>bhaṇḍappayojanaṃ</bold>nāma. Evaṃ payojitassa mūlassa saha vaḍḍhiyā gahaṇavāyāmo <bold>uddhāro</bold>nāma. <bold>Asukadivase dinna</bold>ntiādinā pamuṭṭhassa satuppādanādi <bold>sāraṇaṃ</bold>nāma. <bold>Catubbidhāyā</bold>ti khattiyabrāhmaṇagahapatisamaṇānaṃ vasena, bhikkhuādīnaṃ vā vasena catubbidhāya. <bold>Disvānassa etadahosī</bold>ti hetuatthe ayaṃ disvāna-saddo asamānakattukattā, yathā ghataṃ pivitvā balaṃ hotīti, evamaññatthāpi evarūpesu. <bold>Bhabbakulaputto</bold>ti upanissayamattasabhāvena vuttaṃ, na pacchimabhavikatāya. Tenevassa mātādiakalyāṇamittasamāyogena katavītikkamanaṃ nissāya uppannavippaṭisārena adhigamantarāyo jāto. Pacchimabhavikānaṃ pubbabuddhuppādesu laddhabyākaraṇānaṃ na sakkā kenaci antarāyaṃ kātuṃ. Teneva <bold>aṅgulimāla</bold>ttherādayo akusalaṃ katvāpi adhigamasampannā eva ahesunti. <bold>Carimakacitta</bold>nti cuticittaṃ. Saṅkhaṃ viya likhitaṃ ghaṃsitvā dhovitaṃ saṅkhalikhitanti āha <bold>dhota</bold>iccādi. <bold>Ajjhāvasatā</bold>ti adhi-saddayogena agāranti bhummatthe upayogavacananti āha ‘‘agāramajjhe’’ti. Kasāyarasarattāni kāsāyānīti āha ‘‘kasāyarasapītatāyā’’ti. Kasāyato nibbattatāya ca hi rasopi ‘‘kasāyaraso’’ti vuccati.</paragraph>
<paragraph line="5" number="26">Yadā jānāti-saddo bodhanattho na hoti, tadā tassa payoge sappino jānāti madhuno jānātītiādīsu viya karaṇatthe sāmivacanaṃ saddasatthavidū icchantīti āha ‘‘kiñci dukkhena nānubhosī’’ti. Kenaci dukkhena nānubhosīti attho, kiñcīti etthāpi hi karaṇatthe sāmivacanassa lopo kato, teneva vakkhati ‘‘vikappadvayepi purimapadassa uttarapadena samānavibhattilopo <pageBreak edition="V" number="1.0087" />daṭṭhabbo’’ti. Yadā pana jānāti-saddo saraṇattho hoti, tadā mātu saratītiādīsu viya upayogatthe sāmivacanaṃ <pageBreak edition="M" number="1.0100" />saddasatthavidū vadantīti āha ‘‘atha vā kiñci dukkhaṃ nassaratīti attho’’ti, kassaci dukkhassa ananubhūtatāya nassaratīti attho. <bold>Vikappadvayepī</bold>ti anubhavanasaraṇatthavasena vutte dutiyatatiyavikappadvaye. <bold>Purimapadassā</bold>ti kiñcīti padassa. <bold>Uttarapadenā</bold>ti dukkhassātipadena. Samānāya sāmivacanabhūtāya vibhattiyā ‘‘kassaci dukkhassā’’ti vattabbe ‘‘kiñci dukkhassā’’ti lopoti daṭṭhabbo. <bold>Maraṇenapi mayaṃ te</bold>ti ettha <bold>te</bold>ti padassa sahatthe karaṇavasenapi atthaṃ dassetuṃ <bold>tayā viyogaṃ vā pāpuṇissāmā</bold>ti atthantaraṃ vuttaṃ.</paragraph>
<paragraph line="6" number="28"><bold>Gandhabbā</bold>nāma gāyanakā. <bold>Naṭā</bold>nāma raṅganaṭā. <bold>Nāṭakā</bold>laṅghanakādayo. Sukhūpakaraṇehi attano paricaraṇaṃ karonto yasmā laḷanto kīḷanto nāma hoti, tasmā dutiye atthavikappe <bold>laḷā</bold>tiādi vuttaṃ. <bold>Dānappadānādīnī</bold>ti ettha niccadānaṃ <bold>dānaṃ</bold>nāma, visesadānaṃ <bold>padānaṃ</bold>nāma, <bold>ādi</bold>-saddena sīlādīni saṅgaṇhāti.</paragraph>
<paragraph line="7" number="30"><bold>Cuddasa bhattānī</bold>ti saṅghabhattaṃ uddesabhattaṃ nimantanaṃ salākaṃ pakkhikaṃ uposathikaṃ pāṭipadikaṃ āgantukaṃ gamikaṃ gilānaṃ gilānupaṭṭhākaṃ vihāra-dhura-vārabhattanti imāni cuddasa bhattāni. Ettha ca senāsanādipaccayattayanissitesu āraññakaṅgādipadhānaṅgānaṃ gahaṇavasena sesadhutaṅgānipi gahitāneva hontīti veditabbaṃ. <bold>Vajjīna</bold>nti vajjīrājūnaṃ. <bold>Vajjīsū</bold>ti janapadāpekkhaṃ bahuvacanaṃ, vajjīnāmake janapadeti attho. Pañcakāmaguṇāyeva upabhuñjitabbato paribhuñjitabbato ca <bold>upabhogaparibhogā,</bold>itthivatthādīni ca tadupakaraṇānīti āha <bold>‘‘yehi tesa’’</bold>ntiādi. <bold>Ukkaṭṭhapiṇḍapātikattā</bold>ti sesadhutaṅgaparivāritena ukkaṭṭhapiṇḍapātikadhutaṅgena samannāgatattā, tenāha ‘‘sapadānacāraṃ caritukāmo’’ti.</paragraph>
<paragraph line="8" number="31"><bold>Dosā</bold>ti ratti. Tattha abhivutthaṃ parivusitaṃ <bold>ābhidosikaṃ,</bold>abhidosaṃ vā paccūsakālaṃ gato patto atikkanto ābhidosiko, tenāha <bold>ekarattātikkantassa vā</bold>tiādi.</paragraph>
<paragraph line="9" number="32"><bold>Udakakañjiya</bold>nti pānīyaparibhojanīyaudakañca yāgu ca. <bold>Tathā</bold>ti samuccayatthe.<bold>Anokappanaṃ</bold>asaddahanaṃ, <bold>amarisanaṃ</bold>asahanaṃ.</paragraph>
<paragraph line="10" number="34"><bold>Taddhitalopa</bold>nti <pageBreak edition="M" number="1.0101" />pitāmahato āgataṃ ‘‘petāmaha’’nti vattabbe taddhitapaccayanimittassa <pageBreak edition="V" number="1.0088" />e-kārassa lopaṃ katvāti attho. Yesaṃ santakaṃ dhanaṃ gahitaṃ, te <bold>iṇāyikā. Palibuddho</bold>ti ‘mā gaccha mā bhuñjā’tiādinā katāvaraṇo, pīḷitoti attho.</paragraph>
<paragraph line="11" number="35"><bold>Attanā</bold>ti sayaṃ. Sapatino dhanasāmino idaṃ <bold>sāpateyyaṃ,</bold>dhanaṃ. Tadeva <bold>vibhavo</bold>.</paragraph>
<paragraph line="12" number="36"><bold>Bhijjantī</bold>ti agahitapubbā eva bhijjanti. <bold>Dinnāpi paṭisandhī</bold>ti pitarā dinnaṃ sukkaṃ nissāya uppannassa sattassa paṭisandhipi tena dinnā nāma hotīti vuttaṃ. Sukkameva vā idha paṭisandhinissayattā ‘‘paṭisandhī’’ti vuttaṃ, tenāha ‘‘khippaṃ patiṭṭhātī’’ti. Na hi pitu saṃyogakkhaṇeyeva sattassa uppattiniyamo atthi sukkameva tathā patiṭṭhānaniyamato. Sukke pana patiṭṭhite yāva satta divasāni, aḍḍhamāsamattaṃ vā, taṃ gabbhasaṇṭhānassa khettameva hoti mātu maṃsassa lohitalesassa sabbadāpi vijjamānattā. Pubbepi paññattasikkhāpadānaṃ sabbhāvato <bold>apaññatte sikkhāpade</bold>ti imassa paṭhamapārājikasikkhāpade aṭṭhapiteti attho vutto. <bold>Evarūpa</bold>nti evaṃ garukasabhāvaṃ, pārājikasaṅghādisesavatthubhūtanti attho, tenāha ‘‘avasese pañcakhuddakāpattikkhandhe eva paññapesī’’ti. Yaṃ ādīnavanti sambandho. <bold>Kāyaviññatticopanato</bold>ti kāyaviññattiyā nibbattacalanato.</paragraph>
<paragraph line="13"><bold>Tenevā</bold>ti avadhāraṇena yāni gabbhaggahaṇakāraṇāni nivattitāni, tānipi dassetuṃ <bold>kiṃ panā</bold>tiādi vuttaṃ. Tattha ubhayesaṃ chandarāgavasena kāyasaṃsaggo vutto. Itthiyā eva chandarāgavasena nābhiparāmasanaṃ visuṃ vuttaṃ. <bold>Sāmapaṇḍitassa</bold>hi mātā puttuppattiyā sañjātādarā nābhiparāmasanakāle kāmarāgasamākulacittā ahosi, itarathā puttuppattiyā eva asambhavato. ‘‘Sakko cassā kāmarāgasamuppattinimittāni akāsī’’tipi vadanti, vatthuvasena vā etaṃ nābhiparāmasanaṃ kāyasaṃsaggato visuṃ vuttanti daṭṭhabbaṃ. <bold>Mātaṅgapaṇḍitassa</bold>diṭṭhamaṅgalikāya nābhiparāmasanena maṇḍabyassa nibbatti ahosi. <bold>Caṇḍapajjotamātu</bold>nābhiyaṃ vicchikā pharitvā <pageBreak edition="M" number="1.0102" />gatā, tena caṇḍapajjotassa nibbatti ahosīti āha <bold>eteneva nayenā</bold>tiādi.</paragraph>
<paragraph line="14"><bold>Aya</bold>nti sudinnassa purāṇadutiyikā. <bold>Yaṃ sandhāyā</bold>ti yaṃ ajjhācāraṃ sandhāya. <bold>Mātāpitaro ca sannipatitā hontī</bold>ti iminā sukkassa sambhavaṃ dīpeti, <bold>mātā ca utunī hotī</bold>ti iminā soṇitassa. <bold>Gandhabbo</bold>ti tatrupago satto adhippeto, gantabboti vuttaṃ hoti, ta-kārassa cettha dha-kāro kato. Atha vā gandhabbā nāma raṅganaṭā, te viya tatra tatra bhavesu nānāvesaggahaṇato ayampi ‘‘gandhabbo’’ti vutto, so mātāpitūnaṃ sannipātakkhaṇato pacchāpi sattāhabbhantare <pageBreak edition="V" number="1.0089" />tatra upapanno ‘‘paccupaṭṭhito’’ti vutto. <bold>Gabbhassā</bold>ti kalalarūpasahitassa paṭisandhiviññāṇassa. Tañhi idha ‘‘gabbho’’ti adhippetaṃ sā tena gabbhaṃ gaṇhītiādīsu (pārā. 36) viya. Assa taṃ ajjhācāranti sambandho. <bold>Pāḷiyaṃ</bold>nirabbudo vata bho bhikkhusaṅgho nirādīnavoti imassa anantaraṃ tasmiṃ bhikkhusaṅgheti ajjhāharitvā sudinnena…pe… ādīnavo uppāditoti yojanā veditabbā. <bold>Itihā</bold>ti nipātasamudāyassa <bold>eva</bold>nti idaṃ atthabhavanaṃ. <bold>Muhuttenā</bold>ti idaṃ <bold>khaṇenā</bold>ti padassa vevacanaṃ. Yāva brahmalokā abbhuggatopi devānaṃ tāvamahanto saddo tesaṃ rūpaṃ viya manussānaṃ gocaro na hoti. Tasmā pacchā sudinnena vutte eva jāniṃsūti daṭṭhabbaṃ.</paragraph>
<paragraph line="15" number="37"><bold>Maggabrahmacariya</bold>nti maggapadaṭṭhānaṃ sikkhattayameva upacārato vuttaṃ tasseva yāvajīvaṃ caritabbattā. <bold>Avipphāriko</bold>ti uddesādīsu abyāvaṭo. <bold>Vahacchinno</bold>ti chinnapādo, chinnakhandho vā. <bold>Cintayī</bold>ti iminā <bold>pajjhāyī</bold>ti padassa kiriyāpadattaṃ dasseti. Tena ‘‘kiso ahosi…pe… pajjhāyi cā’’ti ca-kāraṃ ānetvā pāḷiyojanā kātabbā.</paragraph>
<paragraph line="16" number="38">Gaṇe janasamāgame sannipātanaṃ gaṇasaṅgaṇikā, sāva papañcā, tena <bold>gaṇasaṅgaṇikāpapañcena. Yassā</bold>ti ye assa. <bold>Kathāphāsukā</bold>ti vissāsikabhāvena phāsukakathā, sukhasambhāsāti attho. Upādārūpaṃ bhūtarūpamukheneva mandanaṃ pīnanañca hotīti āha <bold>pasāda</bold>iccādi. <bold>Dānī</bold>ti nipāto idha pana-saddatthe vattati takkālavācino etarahi-padassa visuṃ vuccamānattāti āha ‘‘so pana tva’’nti. No-saddopi nu-saddo viya <pageBreak edition="M" number="1.0103" />pucchanatthoti āha ‘‘kacci nu tva’’nti. <bold>Tamevā</bold>ti gihibhāvapatthanālakkhaṇameva. Anabhiratimevāti eva-kārena nivattitāya pana tadaññāya anabhiratiyā vijjamānattaṃ dassetuṃ <bold>adhikusalāna</bold>ntiādi vuttaṃ, samathavipassanā <bold>adhikusalā</bold>nāma. <bold>Idaṃ panā</bold>tiādi upari vattabbavisesadassanaṃ. <bold>Pariyāyavacanamatta</bold>nti saddatthakathanamattaṃ.</paragraph>
<paragraph line="17"><bold>Tasmi</bold>nti dhamme, evaṃ virāgāya desite satīti attho. <bold>Nāmā</bold>ti garahāyaṃ. <bold>Lokuttaranibbāna</bold>nti virāgāyātiādinā vuttakilesakkhayanibbānato viseseti. Jātiṃ nissāya uppajjanakamāno eva madajananaṭṭhena madoti <bold>mānamado</bold>. ‘‘Ahaṃ puriso’’ti pavatto māno <bold>purisamado</bold>. ‘‘Asaddhammasevanāsamatthataṃ nissāya māno, rāgo eva vā <bold>purisamado’’</bold>ti keci. <bold>Ādi</bold>-saddena balamadādiṃ saṅgaṇhāti. <bold>Tebhūmakavaṭṭa</bold>nti tīsu bhūmīsu kammakilesavipākā pavattanaṭṭhena <pageBreak edition="V" number="1.0090" />vaṭṭaṃ. <bold>Virajjatī</bold>ti vigacchati. <bold>Yoniyo</bold>ti aṇḍajādayo, tā pana yavanti tāhi sattā amissitāpi samānajātitāya missitā hontīti ‘‘yoniyo’’ti vuttā.</paragraph>
<paragraph line="18"><bold>Ñātatīraṇapahānavasenā</bold>ti ettha lakkhaṇādivasena sappaccayanāmarūpapariggaho <bold>ñātapariññā</bold>nāma. Kalāpasammasanādivasena pavattā lokiyavipassanā <bold>tīraṇapariññā</bold>nāma. Ariyamaggo <bold>pahānapariññā</bold>nāma. Idha pana ñātatīraṇakiccānampi asammohato maggakkhaṇe sijjhanato ariyamaggameva sandhāya tividhāpi pariññā vuttā, teneva ‘‘lokuttaramaggova kathito’’ti vuttaṃ. <bold>Kāmesu pātabyatāna</bold>nti vatthukāmesu pātabyatāsaṅkhātānaṃ subhādiākārānaṃ tadākāragāhikānaṃ taṇhānanti attho. Visayamukhena hettha visayino gahitā. <bold>Tīsu ṭhānesū</bold>ti ‘‘virāgāya dhammo desito…pe… no saupādānāyā’’ti evaṃ vuttesu.</paragraph>
<paragraph line="19" number="39"><bold>Kalisāsanāropanatthāyā</bold>ti dosāropanatthāya. Kalīti kodhassa nāmaṃ, tassa sāsanaṃ kalisāsanaṃ, kodhavasena vuccamānā garahā. Ajjhācārova vītikkamo. <bold>Samaṇakaraṇānaṃ dhammāna</bold>nti samaṇabhāvakarānaṃ hirottappādidhammānaṃ. <bold>Pāḷiyaṃ</bold>kathaṃ-saddayogena na sakkhissasīti anāgatavacanaṃ kataṃ, ‘‘nāma-saddayogenā’’tipi vadanti. <bold>Ativiya dukkhavipāka</bold>nti <pageBreak edition="M" number="1.0104" />gahaṭṭhānaṃ nātisāvajjampi kammaṃ pabbajitānaṃ bhagavato āṇāvītikkamato ceva samādinnasikkhattayavināsanato ca mahāsāvajjaṃ hotīti vuttaṃ. Udake bhavaṃ odakaṃ, dhovanakiccanti āha <bold>udakakicca</bold>ntiādi. Samāpajjissasīti anāgatavacanaṃ nāma-saddayogena katanti āha ‘‘nāma-saddena yojetabba’’nti. Dubbharatādīnaṃ hetubhūto asaṃvaro idha dubbharatādi-saddena vutto kāraṇe kāriyopacārenāti āha ‘‘dubbharatādīnaṃ vatthubhūtassa asaṃvarassā’’ti. <bold>Attā</bold>ti attabhāvo. <bold>Dubbharata</bold>nti attanā upaṭṭhākehi ca dukkhena bharitabbataṃ. Sattehi kilesehi ca saṅgaṇanaṃ samodhānaṃ saṅgaṇikāti āha <bold>gaṇasaṅgaṇikāyā</bold>tiādi. <bold>Aṭṭhakusītavatthupāripūriyā</bold>ti ettha kammaṃ kātabbanti ekaṃ, tathā akāsinti, maggo gantabboti agamāsinti, nālatthaṃ bhojanassa pāripūrinti, alatthanti, uppanno me ābādhoti, aciravuṭṭhito gelaññāti ekanti imāni aṭṭha kusītavatthūni nāma. Ettha ca kosajjaṃ kusīta-saddena vuttaṃ. Vināpi hi bhāvajotanapaccayaṃ bhāvattho viññāyati yathā paṭassa sukkanti. <bold>Sabbakilesāpacayabhūtāya vivaṭṭāyā</bold>ti rāgādisabbakilesānaṃ apacayahetubhūtāya nibbānāya, nibbānatthanti attho. <bold>Saṃvarappahānapaṭisaṃyutta</bold>nti sīlasaṃvarādīhi pañcahi saṃvarehi ceva tadaṅgappahānādīhi pañcahi pahānehi ca upetaṃ. <bold>Asuttanta vinibaddha</bold>nti tīsu piṭakesu pāḷisaṅkhātasuttantavasena aracitaṃ, saṅgītikārehi ca anāropitaṃ, tenāha ‘‘pāḷivinimutta’’nti. Tena ca aṭṭhakathāsu yathānurūpaṃ saṅgahitanti <pageBreak edition="V" number="1.0091" />dasseti. Evarūpā hi pakiṇṇakadesanā aṭṭhakathāya mūlaṃ. <bold>Okkantikadhammadesanā</bold>nāma tasmiṃ tasmiṃ pasaṅge otāretvā otāretvā nānānayehi kathiyamānā dhammadesanā, tenāha <bold>bhagavā kirā</bold>tiādi. <bold>Paṭikkhipanādhippāyā</bold>ti paññattampi sikkhāpadaṃ ‘‘kimetenā’’ti maddanacittā.</paragraph>
<paragraph line="20"><bold>Vuttatthavasenā</bold>ti patiṭṭhāadhigamupāyavasena. <bold>Sikkhāpadavibhaṅge</bold>yā tasmiṃ samaye kāmesumicchācārā ārati viratītiādinā (vibha. 706) niddiṭṭhaviratiyo ceva, yā tasmiṃ samaye cetanā sañcetanātiādinā (vibha. 704) niddiṭṭhacetanā ca, kāmesumicchācārā viramantassa phasso…pe… avikkhepotiādinā (vibha. 705) niddiṭṭhaphassādidhammā ca sikkhāpadanti dassetuṃ ‘‘ayañca attho <pageBreak edition="M" number="1.0105" />sikkhāpadavibhaṅge vuttanayeneva veditabbo’’ti vuttaṃ. ‘‘Yo tattha nāmakāyo padakāyoti idaṃ mahāaṭṭhakathāyaṃ vutta’’nti vadanti. <bold>Nāmakāyo</bold>ti nāmasamūho nāmapaññattiyeva, sesānipi tasseva vevacanāni. <bold>Sikkhākoṭṭhāso</bold>ti viratiādayo vuttā tappakāsakañca vacanaṃ.</paragraph>
<paragraph line="21"><bold>Atthavase</bold>ti hitavisese ānisaṃsavisese, te ca sikkhāpadapaññattiyā hetūti āha ‘‘kāraṇavase’’ti. Sukhavihārābhāve sahajīvanassa abhāvato <bold>sahajīvitā</bold>ti sukhavihārova vutto. <bold>Dussīlapuggalā</bold>ti nissīlā dūsitasīlā ca. Pārājikasikkhāpadappasaṅge hi nissīlā adhippetā, sesasikkhāpadapasaṅge tehi tehi vītikkamehi khaṇḍachiddādibhāvappattiyā dūsitasīlā adhippetā. Ubhayenapi alajjinova idha ‘‘dussīlā’’ti vuttāti veditabbā. Sabbasikkhāpadānampi dasa atthavase paṭicceva paññattattā upari dussīlapuggale nissāyāti etthāpi eseva nayo, teneva ‘‘ye maṅkutaṃ…pe… niggahessatī’’ti sabbasikkhāpadasādhāraṇavasena attho vutto. Tattha <bold>maṅkuta</bold>nti nittejataṃ adhomukhataṃ. <bold>Dhammenā</bold>tiādīsu <bold>dhammo</bold>ti bhūtaṃ vatthu. <bold>Vinayo</bold>ti codanā ceva sāraṇā ca. <bold>Satthusāsana</bold>nti ñattisampadā ceva anusāvanasampadā ca. <bold>Sandiṭṭhamānā</bold>ti saṃsayaṃ āpajjamānā. <bold>Ubbāḷhā</bold>ti pīḷitā. <bold>Dussīlapuggale nissāya hi uposatho na tiṭṭhati, pavāraṇā na tiṭṭhati, saṅghakammāni nappavattanti, sāmaggī na hotī</bold>ti iminā alajjīhi saddhiṃ uposathādisakalasaṅghakammaṃ kātuṃ na vaṭṭati dhammaparibhogattāti dasseti. Uposathapavāraṇānaṃ niyatakālikatāya ca avassaṃ kattabbattā saṅghakammato visuṃ gahaṇaṃ veditabbaṃ. <bold>Akitti</bold>garahā. <bold>Ayaso</bold>parivārahāni.</paragraph>
<paragraph line="22"><bold>Cuddasa khandhakavattāni</bold>nāma <bold>vattakkhandhake</bold>(cūḷava. 356 ādayo) vuttāni āgantukavattaṃ <pageBreak edition="V" number="1.0092" />āvāsikagamikaanumodanabhattaggapiṇḍacārikaāraññakasenāsanajantāgharavaccakuṭiupajjhāyasaddhivihārikaācariyaantevāsikavattanti imāni cuddasa vattāni, etāni ca sabbesaṃ bhikkhūnaṃ sabbadā ca yathārahaṃ caritabbāni. <bold>Dve asīti mahāvattāni</bold>pana tajjanīyakammakatādikāleyeva caritabbāni, na sabbadā. Tasmā visuṃ gaṇitāni. Tāni pana ‘‘pārivāsikānaṃ bhikkhūnaṃ vattaṃ paññapessāmī’’ti (cūḷava. 75) ārabhitvā ‘‘na upasampādetabbaṃ…pe… na chamāya caṅkamante <pageBreak edition="M" number="1.0106" />caṅkame caṅkamitabba’’nti vuttāvasānāni chasaṭṭhi, tato paraṃ ‘‘na, bhikkhave, pārivāsikena bhikkhunā pārivāsikena vuḍḍhatarena bhikkhunā saddhiṃ, mūlāyapaṭikassanārahena, mānattacārikena, mānattārahena, abbhānārahena bhikkhunā saddhiṃ ekacchanne āvāse vatthabba’’ntiādinā (cūḷava. 82) vuttavattāni pakatattena caritabbehi anaññattā visuṃ agaṇetvā pārivāsikavuḍḍhatarādīsu puggalantaresu caritabbattā tesaṃ vasena sampiṇḍetvā ekekaṃ katvā gaṇitāni pañcāti ekasattativattāni ca ukkhepanīyakammakatavattesu ca vuttaṃ ‘‘na pakatattassa bhikkhuno abhivādanaṃ paccuṭṭhānaṃ…pe… nahāne piṭṭhiparikammaṃ sāditabba’’nti (cūḷava. 86) idaṃ abhivādanādīnaṃ asādiyanaṃ ekaṃ, ‘‘na pakatatto bhikkhu sīlavipattiyā anuddhaṃsetabbo’’tiādīni (cūḷava. 51) ca dasāti evaṃ dvāsīti vattāni honti, etesveva pana kānici tajjanīyakammādivattāni kānici pārivāsikādivattānīti aggahitaggahaṇena dvāsītiyeva. Aññattha pana aṭṭhakathāpadese appakaṃ ūnamadhikaṃ vā gaṇanūpagaṃ na hotīti asītikhandhakavattānīti āgataṃ. Atha vā purimehi cuddasavattehi asaṅgahitāni vinayāgatāni sabbāni vattāni yathā dvāsīti vattāni, asīti vattāni eva vā honti, tathā saṅgahetvā ñātabbāni.</paragraph>
<paragraph line="23"><bold>Saṃvaravinayo</bold>ti sīlasaṃvaro satisaṃvaro ñāṇasaṃvaro khantisaṃvaro vīriyasaṃvaroti pañcavidhopi saṃvaro yathāsakaṃ saṃvaritabbānaṃ vinetabbānañca kāyaduccaritādīnaṃ saṃvaraṇato saṃvaro, vinayanato vinayoti vuccati. <bold>Pahānavinayo</bold>ti tadaṅgappahānaṃ vikkhambhanappahānaṃ samucchedappahānaṃ paṭippassaddhippahānaṃ nissaraṇappahānanti pañcavidhampi pahānaṃ, yasmā cāgaṭṭhena pahānaṃ, vinayanaṭṭhena vinayo, tasmā ‘‘pahānavinayo’’ti vuccati. <bold>Samathavinayo</bold>ti satta adhikaraṇasamathā. <bold>Paññattivinayo</bold>ti sikkhāpadameva. Tampi hi bhagavato sikkhāpadapaññattiyāva anuggahitaṃ hoti tabbhāve eva bhāvato. Saṅkhalikanayaṃ katvā dasakkhattuṃ yojanañca katvā yaṃ vuttanti sambandho. Tattha purimapurimapadassa anantarapadeneva yojitattā ayosaṅkhalikasadisanti ‘‘saṅkhalikanaya’’nti vuttaṃ. Dasasu padesu ekamekaṃ padaṃ tadavasesehi navanavapadehi yojitattā ‘‘ekekapadamūlika’’nti vuttaṃ.</paragraph>
<paragraph line="24"><bold>Atthasataṃ</bold><pageBreak edition="M" number="1.0107" /><pageBreak edition="V" number="1.0093" /><bold>dhammasata</bold>nti ettha yo hi so <bold>parivāre</bold>(pari. 334) yaṃ saṅghasuṭṭhu, taṃ saṅghaphāsūti ādiṃkatvā yaṃ saddhammaṭṭhitiyā, taṃ vinayānuggahāyāti pariyosānaṃ khaṇḍacakkavaseneva saṅkhalikanayo vutto, tasmiṃ ekamūlakanaye āgatabaddhacakkanayena yaṃ vinayānuggahāya, taṃ saṅghasuṭṭhūti idampi yojetvā baddhacakke kate purimapurimāni dasa dhammapadāni, pacchimapacchimāni dasa atthapadāni cāti vīsati padāni honti. Ekamūlakanaye pana ekasmiṃ vāre naveva atthapadāni labbhanti. Evaṃ dasahi vārehi navuti atthapadāni navuti dhammapadāni ca honti, tāni saṅkhalikanaye vuttehi dasahi atthapadehi dasahi dhammapadehi ca saddhiṃ yojitāni yathāvuttaṃ atthasataṃ dhammasatañca hontīti veditabbaṃ. Yaṃ panettha <bold>sāratthadīpaniyaṃ</bold>(sārattha ṭī. pārājikakaṇḍa 2.39) saṅkhalikanayepi ekamūlakanayepi paccekaṃ atthasatassa dhammasatassa yojanāmukhaṃ vuttaṃ, taṃ tathā siddhepi atthasataṃ dhammasatanti (pari. 334) gāthāya na sameti dve atthasatāni dve dhammasatāni cattāri niruttisatāni aṭṭha ñāṇasatānīti vattabbato. Tasmā idha vuttanayeneva atthasataṃ dhammasatanti vuttanti gahetabbaṃ. <bold>Dve ca niruttisatānī</bold>ti atthajotikānaṃ niruttīnaṃ vasena niruttisataṃ, dhammabhūtānaṃ niruttīnañca vasena niruttisatanti dve niruttisatāni. <bold>Cattāri ca ñāṇasatānī</bold>ti atthasate ñāṇasataṃ, dhammasate ñāṇasataṃ, dvīsu niruttisatesu dve ñāṇasatānīti cattāri ñāṇasatāni. <bold>Atirekānayanattho</bold>ti avuttasamuccayattho.</paragraph>
<centered line="25">Paṭhamapaññattikathāvaṇṇanānayo niṭṭhito.</centered>
<centered line="26">Sudinnabhāṇavāravaṇṇanā niṭṭhitā.</centered>
<subhead line="27">Makkaṭīvatthukathāvaṇṇanā</subhead>
<paragraph line="28" number="40"><bold>Pacuratthe hi vattamānavacana</bold>nti ekadā paṭisevitvā pacchā anoramitvā divase divase sevanicchāya vattamānattā sevanāya abhāvakkhaṇepi iha mallā yujjhantītiādīsu viya abbocchinnataṃ bāhullavuttitañca upādāya paṭisevatīti vattamānavacanaṃ katanti attho. <bold>Āhiṇḍantā</bold>ti vicarantā.</paragraph>
<paragraph line="29" number="41"><bold>Sahoḍḍhaggahito</bold>ti <pageBreak edition="M" number="1.0108" />sabhaṇḍaggahito, ayameva vā pāṭho. <bold>Taṃ sikkhāpadaṃ tatheva hotī</bold>ti manussāmanussādipuggalavisesaṃ kiñci anupādiyitvā sāmaññato ‘‘yo pana bhikkhu methunaṃ dhammaṃ paṭiseveyyā’’ti (pārā. 39) vuttattā manussāmanussatiracchānagatānaṃ itthipurisapaṇḍakaubhatobyañjanānaṃ <pageBreak edition="V" number="1.0094" />tiṃsavidhepi magge methunaṃ sevantassa taṃ sikkhāpadaṃ mūlacchejjakaraṃ hoti evāti adhippāyo. Etena yaṃ anupaññattimūlapaññattiyā eva adhippāyappakāsanavasena subodhatthāya vatthuvasena pavattānaṃ visesatthajotakavasenāti dassitaṃ hoti. <bold>Āmasanaṃ</bold>āmaṭṭhamattaṃ. Tato daḷhataraṃ <bold>phusanaṃ. Ghaṭṭanaṃ</bold>pana tato daḷhataraṃ katvā sarīrena sarīrassa saṅghaṭṭanaṃ. <bold>Taṃ sabbampī</bold>ti anurāgena pavattitaṃ dassanādisabbampi.</paragraph>
<paragraph line="30" number="42"><bold>Pāṇātipātā</bold>disacittakasikkhāpadānaṃ <bold>surāpānā</bold>diacittakasikkhāpadānañca (pāci. 326 ādayo) ekeneva lakkhaṇavacanena lokavajjataṃ dassetuṃ ‘‘yassa sacittakapakkhe cittaṃ akusalameva hoti, taṃ lokavajjaṃ nāmā’’ti vuttaṃ. Tattha <bold>sacittakapakkhe</bold>ti idaṃ kiñcāpi acittakasikkhāpadaṃ sandhāyeva vattuṃ yuttaṃ tasseva sacittakapakkhasambhavato, tathāpi sacittakasikkhāpadānampi asañcicca caṅkamanādīsu loke pāṇaghātavohārasambhavena acittakapakkhaṃ parikappetvā ubhinnampi sacittakācittakasikkhāpadānaṃ sādhāraṇavasena ‘‘sacittakapakkhe’’ti vuttaṃ. Itarathā sacittakasikkhāpadānaṃ imasmiṃ vākye lokavajjatālakkhaṇaṃ na vuttaṃ siyā. ‘‘Sacittakapakkhe cittaṃ akusalamevā’’ti vutte pana sacittakasikkhāpadānaṃ cittaṃ akusalameva, itaresaṃ sacittakapakkheyeva akusalaniyamo, na acittakapakkhe. Tattha pana yathāsambhavaṃ kusalaṃ vā siyā, akusalaṃ vā, abyākataṃ vāti ayamattho sāmatthiyato sijjhatīti veditabbaṃ. <bold>Sacittakapakkhe</bold>ti vatthuvītikkamavijānanacittena sacittakapakkheti gahetabbaṃ, na paṇṇattivijānanacittena tathā sati sabbasikkhāpadānampi lokavajjatāpasaṅgato. ‘‘Paṭikkhittamidaṃ kātuṃ na vaṭṭatī’’ti jānantassa hi paṇṇattivajjepi anādariyavasena paṭighacittameva uppajjati, tasmā idaṃ vākyaṃ niratthakameva siyā sabbasikkhāpadānipi lokavajjānīti ettakamattasseva vattabbatāpasaṅgato.</paragraph>
<paragraph line="31">Ettha <pageBreak edition="M" number="1.0109" />ca sacittakapakkheyeva cittaṃ akusalanti niyamassa akatattā surāpānādīsu acittakapakkhe cittaṃ akusalaṃ na hotevāti na sakkā niyametuṃ, kevalaṃ pana sacittakapakkhe cittaṃ akusalameva, na kusalādīti evamettha niyamo sijjhati, evañca surāti ajānitvā pivantānampi akusalacitteneva pānaṃ gandhavaṇṇakādibhāvaṃ ajānitvā limpantīnaṃ bhikkhunīnaṃ vināpi akusalacittena limpanañca, ubhayatthāpi āpattisambhavo ca samatthito hoti. Yaṃ pana <bold>sāratthadīpaniyaṃ</bold>(sārattha. ṭī. pārājikakaṇḍa 2.42) ‘‘sacittakapakkhe cittaṃ akusalamevāti vacanato acittakassa vatthuajānanavasena acittakapakkhe cittaṃ akusalamevāti ayaṃ niyamo natthīti viññāyatī’’ti vuttaṃ, taṃ na yuttaṃ <pageBreak edition="V" number="1.0095" />. Acittakesu hi terasasu lokavajjesu surāpānasseva acittakapakkhepi akusalacittaniyamo, na itaresaṃ dvādasannaṃ akusalādicittenāpi āpajjitabbato. Yaṃ pana evaṃ kenaci anicchamānaṃ saddatopi apatīyamānamimaṃ niyamaṃ parādhippāyaṃ katvā dassetuṃ ‘‘yadi hi acittakassa acittakapakkhepi cittaṃ akusalameva siyā, sacittakapakkheti idaṃ visesanaṃ niratthakaṃ siyā’’tiādi vuttaṃ, taṃ niratthakameva evaṃ niyamassa kenaci anadhippetattā. Na hi koci saddasatthavidū niyamaṃ icchati, yena sacittakapakkheti idaṃ visesanaṃ niratthakaṃ siyātiādi vuttaṃ bhaveyya, kintu sacittakapakkhe cittaṃ akusalameva, acittakapakkhe pana cittaṃ aniyataṃ akusalameva vā siyā, kusalādīsu vā aññataranti evameva icchati. Tena <bold>sacittakapakkhe</bold>ti visesanampi sātthakaṃ siyā. Acittakasikkhāpadānaṃ sacittakapakkhesu akusalaniyamena lokavajjatā ca sijjhati. Tesu ca surāpānasseva acittakapakkhepi lokavajjatā akusalacittatā ca, itaresaṃ pana sacittakapakkhe evāti vādopi na virujjhatīti na kiñcettha anupapannaṃ nāma.</paragraph>
<paragraph line="32">Yaṃ panettha ‘‘surāti ajānitvā pivantassa…pe… vināpi akusalacittena āpattisambhavato…pe… surāpānādiacittakasikkhāpadānaṃ lokavajjatā na siyā’’tiādi vuttaṃ. Yañca tamatthaṃ sādhetuṃ <bold>gaṇṭhipadesu</bold>āgatavacanaṃ dassetvā bahuṃ papañcitaṃ, taṃ na sārato paccetabbaṃ aṭṭhakathāhi viruddhattā. Tathā hi ‘‘vatthuajānanatāya cettha acittakatā veditabbā akusaleneva pātabbatāya lokavajjatā’’ti vuttaṃ. Yañcetassa ‘‘sacittakapakkhe <pageBreak edition="M" number="1.0110" />akusaleneva pātabbato lokavajjatā’’ti vuttaṃ aṭṭhakathāvacanaṃ, taṃ na sundaraṃ. ‘‘Sacittakapakkhe cittaṃ akusalamevā’’ti sabbesaṃ lokavajjānaṃ idheva pārājikaṭṭhakathāya sāmaññato vatvā surāpānasikkhāpadaṭṭhakathāyaṃ ‘‘akusaleneva pātabbatāyā’’ti evaṃ acittakapakkhepi akusalacittatāya visesetvā vuttattā. Na hi ‘‘sāmaññato idha vuttova attho puna <bold>surāpānaṭṭhakathāyampi</bold>vutto’’ti sakkā vattuṃ vuttasseva puna vacane payojanābhāvā, tadaññesupi acittakalokavajjesu vattabbatāpasaṅgato ca, nāpi ekattha vutto nayo tadaññesupi ekalakkhaṇatāya vutto eva hotīti ‘‘surāpānasikkhāpadeyeva (pāci. 326 ādayo) vutto’’ti sakkā vattuṃ acittakalokavajjānaṃ sabbapaṭhame uyyuttasikkhāpadeyeva (pāci. 311 ādayo) vattabbato, surāpānasikkhāpadeyeva vā vatvā eseva nayo sesesu acittakalokavajjesupīti atidisitabbato ca.</paragraph>
<paragraph line="33">Apica vuttamevatthaṃ vadantena ‘‘sacittakapakkhe akusaleneva pātabbatāyā’’ti pubbe vuttakkameneva <pageBreak edition="V" number="1.0096" />vattabbaṃ sandehādivigamatthattā puna vacanassa. Sikkhāpadavisaye ca visesitabbaṃ visesetvāva vuccati, itarathā āpattānāpattādibhedassa duviññeyyattā. Tathā hi <bold>bhikkhunīvibhaṅgaṭṭhakathāyaṃ</bold>‘‘vināpi cittena āpajjitabbattā acittakāni, citte pana sati akusaleneva āpajjitabbattā lokavajjāni ceva akusalacittāni cā’’ti giraggasamajjādīnaṃ sacittakapakkhe eva lokavajjatā akusalacittatā ca visesetvā vuttā, na evaṃ surāpānassa. Tassa pana pakkhadvayassāpi sādhāraṇavasena ‘‘akusaleneva pātabbatāyā’’ti vuttaṃ, na pana ‘‘sacittakapakkhe’’ti visesetvā. Tasmā idaṃ surāpānaṃ sacittakācittakapakkhadvayepi lokavajjaṃ akusalacittañcāti dassetumeva ‘‘akusaleneva pātabbatāya lokavajjatā’’ti visuṃ vuttanti suṭṭhu sijjhati. Eteneva yaṃ <bold>sāratthadīpaniyaṃ</bold>‘‘sacittakapakkhe akusaleneva pātabbatāya lokavajjatā’’ti vuttassa imasseva adhippāyassa paṭipādakametanti saññāya iminā eva hi adhippāyena aññesupi lokavajjesu acittakasikkhāpadesu akusalacittatā eva vuttā, na pana ticittatā. Teneva <bold>bhikkhunīvibhaṅgaṭṭhakathāyaṃ</bold><pageBreak edition="M" number="1.0111" />vuttaṃ ‘‘giraggasamajjaṃ cittāgārasikkhāpadaṃ saṅghāṇi itthālaṅkāro gandhavaṇṇako vāsitakapiññāko bhikkhunīādīhi ummaddanaparimaddanānīti imāni dasa sikkhāpadāni acittakāni akusalacittāni, ayaṃ panettha adhippāyo vināpi cittena āpajjitabbattā acittakāni, citte pana sati akusaleneva āpajjitabbattā lokavajjāni ceva akusalacittāni cā’’ti vuttaṃ, tampi paṭisiddhaṃ hoti tabbiparītasseva atthassa yathāvuttanayena sādhanato. Tasmā surāpānassa acittakapakkhepi cittaṃ akusalamevāti imaṃ visesaṃ dassetumeva idaṃ vacanaṃ vuttanti gahetabbaṃ. Ayañhettha attho vatthuajānanatāya cetthāti ettha ca-kāro visesatthajotako apicāti iminā samānattho. Tasmā yadidaṃ aññesu acittakalokavajjesu vināpi cittena āpajjitabbattā acittakāni, citte pana sati akusaleneva āpajjitabbattā lokavajjāni ceva akusalacittāni cāti lokavajjatāya akusalacittatāya ca lakkhaṇaṃ vuccati, taṃ ettha surāpānasikkhāpade nāgacchati, idha pana viseso atthīti vuttaṃ hoti. So kataroti ce? Vatthuajānanatāya eva vatthujānanacittena vināpi āpajjitabbatāya eva acittakatā veditabbā, natthettha acittakatāya viseso. Kintu vatthuajānanasaṅkhātaacittakapakkhepi akusalacitteneva surāmerayassa ajjhoharitabbatāyāti imassa sikkhāpadassa sacittakapakkhepi acittakapakkhepi lokavajjatā akusalacittatā ca veditabbāti ayamettha viseso. Idha hi ‘‘citte pana satī’’ti avisesetvā ‘‘akusalenevā’’ti sāmaññato vuttattā ubhayapakkhepi lokavajjatā akusalacittatā ca siddhāti veditabbā. Teneva <bold>paramatthajotikāya</bold>(khu. pā. aṭṭha. 2.pacchimapañcasikkhāpadavaṇṇanā) khuddakaṭṭhakathāya sikkhāpadavaṇṇanāya ‘‘surāmerayamajjapamādaṭṭhānaṃ <pageBreak edition="V" number="1.0097" />kāyato ca kāyacittato cāti dvisamuṭṭhāna’’nti vuttaṃ. Surāti jānanacittābhāveneva hettha cittaṅgavirahito kevalopi kāyo ekasamuṭṭhānaṃ vutto, tasmiñca ekasamuṭṭhānakkhaṇepi yāya cetanāya pivati, sā ekantaakusalā eva hoti. Teneva tattheva aṭṭhakathāyaṃ ‘‘paṭhamā cettha pañca ekantaakusalacittasamuṭṭhānattā pāṇātipātādīnaṃ pakativajjato veramaṇiyo, sesā paṇṇattivajjato’’ti evaṃ pañcannampi sāmaññato akusalacittatā lokavajjatāsaṅkhātā pakativajjatā ca vuttā. Aṅgesu ca jānanaṅgaṃ na vuttaṃ. Tathā hi ‘‘surāmerayamajjapamādaṭṭhānassa <pageBreak edition="M" number="1.0112" />pana surādīnaṃ aññataraṃ hoti madanīyaṃ, pātukāmatācittañca paccupaṭṭhitaṃ hoti, tajjañca vāyāmaṃ āpajjati, pīte ca pavisatīti imāni cattāri aṅgānī’’ti vuttaṃ, na pana surāti jānanaṅgena saddhiṃ pañcāti. Yadi hi surāti jānanampi aṅgaṃ siyā, avassameva taṃ vattabbaṃ siyā, na ca vuttaṃ. Yathā cettha, evaṃ aññāsupi <bold>suttapiṭakādiaṭṭhakathāsu</bold>katthaci jānanaṅgaṃ na vuttaṃ. Tasmā ‘‘akusaleneva pātabbatāya lokavajjatā’’ti imassa aṭṭhakathāpāṭhassa acittakapakkhepi ‘‘akusaleneva pātabbatāya lokavajjatā’’ti evameva atthoti niṭṭhamettha gantabbaṃ.</paragraph>
<paragraph line="34">Apica yaṃ <bold>gaṇṭhipadesu</bold>‘‘etaṃ sattaṃ māressāmīti tasmiṃyeva padese nipannaṃ aññaṃ mārentassa pāṇasāmaññassa atthitāya yathā pāṇātipāto hoti, evaṃ etaṃ majjaṃ pivissāmīti aññaṃ majjaṃ pivantassa majjasāmaññassa atthitāya akusalameva hoti, yathā pana kaṭṭhasaññāya sappaṃ ghātentassa pāṇātipāto na hoti, evaṃ nāḷikerapānasaññāya majjaṃ pivantassa akusalaṃ na hotī’’ti pāṇātipātena saddhiṃ sabbathā samānattena upametvā vuttaṃ, taṃ ativiya ayuttaṃ sabbesaṃ sikkhāpadānaṃ pāṇātipātādiakusalānañca aññamaññaṃ samānatāya niyamābhāvā. Pāṇātipāto hi pariyāyenāpi sijjhati, na tathā adinnādānaṃ. Taṃ pana āṇattiyāpi sijjhati, na ca methunādīsu. Tasmā payogaṅgādīhipi bhinnānameva saṃsaṭṭhaṃ sabbathā samīkaraṇaṃ ayuttameva. ‘‘Pāṇātipāto viya adinnādānamethunādīnipi pariyāyakathādīhi sijjhantī’’ti kenaci vutte taṃ kinti na gayhati tathā vacanābhāvāti ce? Idhāpi ‘‘tathā pāṇātipātasadisaṃ surāpāna’’nti vacanābhāvā idampi na gahetabbameva. Kiñci aṭṭhakathāvacaneneva siddhamevatthaṃ paṭibāhantena vinayaññunā suttasuttānulomādīhi tassa virodhaṃ dassetvā paṭibāhetabbaṃ, na pana payogaṅgādīhi accantavibhinnena sikkhāpadantarena saha samīkaraṇamattena. Na hi ‘‘surāti ajānitvā pivantassāpi akusalamevā’’ti ettha suttādivirodho atthi, vinayapiṭake tāva etassa atthassa viruddhaṃ suttādikaṃ na dissati, nāpi suttapiṭakādīsu.</paragraph>
<paragraph line="35">Yaṃ <pageBreak edition="V" number="1.0098" />panettha keci vadanti ‘‘manopubbaṅgamā dhammāti (dha. pa. 1, 2) vuttattā sabbāni akusalāni pubbe vītikkamavatthuṃ jānantasseva hontī’’ti. Taṃ tesaṃ suttādhippāyānabhiññātameva <pageBreak edition="M" number="1.0113" />pakāseti. Na hi ‘‘manopubbaṅgamā dhammā’’ti idaṃ vacanaṃ pubbe vītikkamavatthuṃ jānantasseva akusalā dhammā uppajjantīti imamatthaṃ dīpeti, atha kho kusalākusalā dhammā uppajjamānā uppādapaccayaṭṭhena pubbaṅgamabhūtaṃ sahajātacittaṃ nissāyeva uppajjanti, na vinā cittenāti imamatthaṃ dīpeti. Na hettha ‘‘surāti ajānitvā pivantassa akusalamevā’’ti vutte sahajātacittaṃ vināpi lobhādiakusalacetasikā dhammā uppajjantīti ayamattho āpajjati. Yena taṃ nisedhāya idaṃ suttaṃ āharaṇīyaṃ siyā, abhidhammavirodhopettha natthi pubbe nāmajātiādivasena ajānantasseva pañcaviññāṇavīthiyaṃ kusalākusalajavanuppattivacanato.</paragraph>
<paragraph line="36">Apica bālaputhujjanānaṃ chasu dvāresu uppajjamānāni javanāni yebhuyyena akusalāneva uppajjanti. Kusalāni pana tesaṃ kalyāṇamittādiupanissayabalena appakāneva uppajjanti, tuṇhībhūtānampi niddāyitvā supinaṃ passantānampi uddhaccādiakusalajavanasseva yebhuyyappavattito kusalākusalavirahitassa javanassa tesaṃ abhāvā. Akusalā hi visayānuguṇaṃ vāsanānuguṇañca yathāpaccayaṃ samuppajjanti, tattha kiṃ pubbe jānanājānananibaddhena. Ye pana jānanādiaṅgasampannā pāṇātipātādayo, ye ca jānanādiṃ vināpi sijjhamānā surāpānamicchādiṭṭhiādayo, te te tathā tathā yāthāvato ñatvā sammāsambuddhena niddiṭṭhā, tesañca yathāniddiṭṭhavasena gahaṇe ko nāma abhidhammavirodho. Evaṃ suttādivirodhābhāvato, aṭṭhakathāya ca vuttattā yathāvuttavasenevettha attho gahetabbo. Yadi evaṃ kasmā ‘‘sāmaṇero jānitvā pivanto sīlabhedaṃ āpajjati, na ajānitvā’’ti aṭṭhakathāyaṃ vuttanti? Nāyaṃ doso sīlabhedassa bhagavato āṇāyattattā ukkhittānuvattikādīnaṃ sīlabhedo viya. Na hi tāsaṃ akusaluppattiyā eva sīlabhedo hoti saṅghāyattasamanubhāsanānantareyeva vihitattā. Evamidhāpi jānitvā pivane eva vihito, na ajānitvā pivane. Añño hi sikkhāpadavisayo, añño akusalavisayo. Teneva sāmaṇerānaṃ purimesu pañcasu sikkhāpadesu ekasmiṃ bhinne sabbānipi sikkhāpadāni bhijjanti. Akusalaṃ pana yaṃ bhinnaṃ, tena ekeneva hoti, nāññehi. Tasmā sāmaṇerassa <pageBreak edition="M" number="1.0114" />ajānitvā pivantassa sīlabhedābhāvepi kammapathappattaṃ akusalamevāti gahetabbaṃ.</paragraph>
<paragraph line="37">Yaṃ pana <bold>sāratthadīpaniyaṃ</bold>(sārattha. ṭī. pārājikakaṇḍa 2.42) ‘‘sāmaṇerassa surāti ajānitvā <pageBreak edition="V" number="1.0099" />pivantassa pārājikaṃ natthi, akusalaṃ pana hotī’’ti kehici vuttavacanaṃ ‘‘taṃ tesaṃ matimatta’’nti paṭikkhipitvā ‘‘bhikkhuno ajānitvāpi bījato paṭṭhāya majjaṃ pivantassa pācittiyaṃ. Sāmaṇero jānitvā pivanto sīlabhedaṃ āpajjati, na ajānitvāti ettakameva hi aṭṭhakathāyaṃ vuttaṃ, akusalaṃ pana hotīti na vutta’’nti tattha kāraṇaṃ vuttaṃ, taṃ akāraṇaṃ. Na hi aṭṭhakathāyaṃ sāmaṇerānaṃ jānitvā pivane eva sīlabhedo, na ajānitvāti sīlabhedakathanaṭṭhāne akusalaṃ pana hotīti avacanaṃ ajānanapakkhe akusalābhāvassa kāraṇaṃ hoti, tattha pasaṅgābhāvā, vattabbaṭṭhāne eva ‘‘akusaleneva pātabbatāya lokavajjatā’’ti vuttattā ca. Na ca te ‘‘akusalaṃ pana hotī’’ti vadantā ācariyā imaṃ sāmaṇerānaṃ sīlabhedappakāsakaṃ khandhakaṭṭhakathāpāṭhameva gahetvā avocuṃ, yena ‘‘ettakameva aṭṭhakathāyaṃ vutta’’nti vattabbaṃ siyā, atha kho surāpānaṭṭhakathāgataṃ suttapiṭakaṭṭhakathāgatañca anekavidhaṃ vacanaṃ, mahāvihāravāsīnaṃ paramparopadesañca gahetvā avocuṃ. Bhinnaladdhikānaṃ abhayagirikādīnaṃ matañhetaṃ, yadidaṃ jānitvā pivantasseva akusalanti gahaṇaṃ. Tasmā yaṃ vuttaṃ kehici ‘‘sāmaṇerassa surāti ajānitvā pivantassa pārājikaṃ natthi, akusalaṃ pana hotī’’ti, taṃ suvuttanti gahetabbaṃ.</paragraph>
<paragraph line="38">Yañca <bold>sāratthadīpaniyaṃ</bold>(sārattha. ṭī. pārājikakaṇḍa 2.42) ‘‘ajānitvā pivantassāpi sotāpannassa mukhaṃ surā na pavisati kammapathappattaakusalacitteneva pātabbato’’ti kehici vuttavacanaṃ ‘‘na sundara’’nti paṭikkhipitvā ‘‘bodhisatte kucchigate bodhisattamātu sīlaṃ viya hi idampi ariyasāvakānaṃ dhammatāsiddhanti veditabba’’nti vatvā dhammatāsiddhattaṃyeva samatthetuṃ ‘‘bhavantarepi hi ariyasāvako jīvitahetupi neva pāṇaṃ hanati, na suraṃ pivati. Sace pissa surañca khīrañca missetvā mukhe pakkhipanti, khīrameva pavisati, na surā. Yathā kiṃ? Yathā koñcasakuṇānaṃ khīramissake udake khīrameva pavisati, na udakaṃ. Idaṃ yonisiddhanti ce, idampi dhammatāsiddhanti veditabba’’nti idaṃ aṭṭhakathāvacanaṃ dassitaṃ, tampi na yuttameva. Yathā hi bodhisattamātu sīlaṃ viya ariyasāvakānaṃ dhammatāsiddhanti ettha <pageBreak edition="M" number="1.0115" />bodhisattamātu dhammatā nāma bodhisattassa ca attano ca pāramitānubhāvena akusalānuppattiniyamo eva. Tathā ariyasāvakānampi bhavantare pāṇātipātādīnaṃ dasannaṃ kammapathānaṃ aññesañca apāyahetukānaṃ akusalānaṃ accantappahāyakassa maggassa ānubhāvena taṃtaṃsīlavītikkamahetukassa akusalassa anuppattiniyamo eva dhammatā. Na hi sabhāvavādīnaṃ dhammatā viya ahetukatā idha dhammatā nāma. Yathā vā evaṃdhammatānaye kāraṇassa bhāve abhāve ca kāriyassa bhāvo abhāvo ca dhammatā, na ahetuappaccayābhāvābhāvo, evamidhāpi pāṇātipātādikammapathānaṃ hetubhūtassa kilesassa accantābhāvena tesaṃ abhāvo, tadavasesānaṃ akusalānaṃ hetuno bhāvena bhāvo ca dhammatā <pageBreak edition="V" number="1.0100" />, na ahetukatā. Tasmā apāyahetuno rāgassa abhāveneva ariyānaṃ ajānitvāpi surāya anajjhoharaṇanti suvuttamevidaṃ kehici ‘‘ajānitvā pivantassāpi sotāpannassa mukhaṃ surā na pavisati kammapathappattaakusalacitteneva pātabbato’’ti, taṃ kena hetunā na sundaraṃ jātanti na ñāyati, dhammatāsiddhanti vā kathanena kathaṃ taṃ paṭikkhittanti.</paragraph>
<paragraph line="39">Yampi <bold>dīghanikāyaṭṭhakathāyaṃ</bold>(dī. ni. aṭṭha. 1.352) ‘‘surañca khīrañca missetvā…pe… idaṃ dhammatāsiddha’’nti vacanaṃ, tampi surāpānassa acittakapakkhepi akusalacittaññeva sādheti. Tathā hi ‘‘bhavantarepi hi ariyasāvako jīvitahetupi pāṇaṃ na hanati, nādinnaṃ ādiyati…pe… na suraṃ pivatī’’ti vutte ‘‘purimānaṃ tāva catunnaṃ kammapathānaṃ sacittakattā viramaṇaṃ sukaraṃ, pacchimassa pana surāpānassa acittakattā kathaṃ viramaṇaṃ bhaveyyā’’ti codanāsambhavaṃ manasikatvā vatthuajānanavasena acittakattepi yasmā kammapathappattaakusaleneva surā ajjhoharitabbā, tādisī ca akusalappavatti ariyasāvakassa maggeneva hatā, tasmāssa paragalaṃ surāya pavisanaṃ natthīti atthato gamyamānatthaṃ parihāravacanaṃ vadatā ‘‘sace pissa surañca khīrañcā’’tiādi vuttaṃ. Tattha khīrameva pavisati, na surāti idaṃ surāya sabbathāpi paragalappavesābhāvadassanaparaṃ, na pana surāmissakhīrassa surāya viyojanasāmatthiyadassanaparaṃ. Ayañhettha adhippāyo – yadi hi surāmisse khīre kiñci paviseyya, khīrameva paviseyya, na surā. Khīre pana surāya aviyutte na kiñci pavisatīti <pageBreak edition="M" number="1.0116" />. <bold>Idaṃ yonisiddha</bold>nti udakassa mukhe appavisanaṃ yonisiddhaṃ. Yonīti cettha jāti adhippetā. Tasmā koñcajātikānaṃ mukhatuṇḍasaṅkhātānaṃ rūpadhammānaṃ khīramissaudakajjhoharaṇahetuttābhāvena taṃ appavisanaṃ siddhanti attho. Idampi hi khīramissāya surāya khīre pavisantepi paragalāpavisananti. <bold>Dhammatāsiddha</bold>nti ariyasāvakassa arūpadhammānaṃ surāpivanahetubhūtakilesasahitattābhāvasaṅkhātāya dhammatāya siddhaṃ. Evamettha acittakapakkhepi surāya akusalacitteneva pātabbato ariyasāvakānaṃ apivanaṃ samatthitanti veditabbaṃ. Athāpi siyā ajānanapakkhe akusalacittena vināva pātabbattepi surāya apivanaṃ ariyānaṃ dhammatāti <pageBreak edition="V" number="1.0101" />samatthanaparametanti, taṃ na, aṭṭhakathāvacanantarehi virujjhanato. Yathā hi vacanantarehi na virujjhati, tathāyeva attho gahetabbo.</paragraph>
<paragraph line="40">Apica pāṇātipātādīnaṃ pañcannaṃ kammapathānaṃ bhavantarepi akaraṇaṃ ariyānaṃ dhammatāsīlameva, tesañca yadi sacittakataṃ samānaṃ. Surāpānaṃ viya itarānipi cattāri ajānantenāpi ariyasāvakena na kattabbāni siyuṃ, tathā ca ajānantānaṃ ariyānaṃ kusalābyākatacittehipi viramaṇaparamāraṇaparasantakagahaṇādīsu kāyavacīpavatti na sampajjeyya, no ce sampajjati, cakkhupālattherassa caṅkamanena pāṇaviyogassa, uppalavaṇṇattheriyā balakkārena maggenamaggaphusanassa ca pavattattā. Tasmā surāpānassa acittakapakkhepi akusaleneva pātabbatāya surā ariyānaṃ paragalaṃ na pavisatīti visesetvā vuttanti veditabbaṃ.</paragraph>
<paragraph line="41">Nanu vatthuṃ jānantasseva sabbe kammapathā vuttāti? Na, micchādiṭṭhiyā viparītaggahaṇeneva pavattattā. Kathañhi nāma asabbaññuṃ sabbaññuto, aniccādiṃ niccādito ca gahaṇantī diṭṭhi vatthuṃ vijānāti. Yadi hi jāneyya, micchādiṭṭhiyeva na siyā. Sā ca kammapathesu gaṇitāti kuto jānantasseva kammapathappavattiniyamo. Atha sabbaññuṃ sabbaññūti gaṇhantīpi ‘‘ayaṃ satto’’ti tassa sarūpaggahaṇato diṭṭhipi vatthuṃ vijānātīti ce? Na, surāpānassapi ‘‘ayaṃ na surā’’ti sarūpaggahaṇassa samānattā. ‘‘Aya’’nti ca vatthuparāmasanepi ‘‘surā’’ti visesavijānanābhāvā na jānātīti ce? ‘‘Aya’’nti puggalattaṃ jānantīpi ‘‘asabbaññū’’tipi visesajānanābhāvā diṭṭhipi vatthuṃ na jānātīti samānameva. Evañhi tesaṃ <pageBreak edition="M" number="1.0117" />buddhāti ahitoti ahitaṃ vā pūraṇakassapādiṃ hito paṭighassa vā anunayassa vā uppādanepi eseva nayo. Vipallāsapubbakañhi sabbaṃ akusalaṃ.</paragraph>
<paragraph line="42">Apica surāya pīyamānāya niyamena akusaluppādanaṃ sabhāvo pītāya viya. Khīrādisaññāya pītasurassa puggalassa mātubhaginiādīsupi rāgadosādiakusalappabandho vatthusabhāveneva uppajjati, evaṃ pīyamānakkhaṇepi tikhiṇo rāgo uppajjateva, teneva sāgatattherassa ajānitvā pivanakāle pañcābhiññādijhānaparihāni, pacchā ca buddhādīsu agāravādiakusalappabandho yāva surāvigamā pavattittha. Teneva bhagavāpi tassa agāravādiakausalappavattidassanamukhena surādosaṃ pakāsetvā sikkhāpadaṃ paññapesi. Na hi pañcanīvaraṇuppattiṃ vinā jhānaparihāni hoti. Tasmā ajānantassāpi surā pīyamānā pītā ca attano sabhāveneva akusaluppādikāti ayamattho sāgatattherassa jhānaparihāniyā anvayatopi, ariyānaṃ kilesābhāvena mukhena surāya appavesasaṅkhātabyatirekatopi sijjhatīti niṭṭhamettha gantabbaṃ, evaṃ gahaṇameva hi vibhajjavādīmatānusāraṃ.</paragraph>
<paragraph line="43">Yaṃ pana ‘‘jānitvā pivantasseva akusala’’nti gahaṇaṃ, taṃ bhinnaladdhikānaṃ abhayagirikādīnameva <pageBreak edition="V" number="1.0102" />mataṃ, taṃ pana gaṇṭhipadakārakādīhi ‘‘paravādo’’ti ajānantehi attano matiyā saṃsanditvā likhitaṃ vibhajjavādīmaṇḍalampi pavisitvā yāvajjatanā sāsanaṃ dūseti, purāpi kira <bold>imasmimpi damiḷaraṭṭhe</bold>koci bhinnaladdhiko nāgaseno nāma thero kuṇḍalakesīvatthuṃ paravādamathananayadassanatthaṃ damiḷakabbarūpena kārento ‘‘imaṃ surāpānassa jānitvāva pivane akusalanayaṃ, aññañca desakālādibhedena anantampi ñeyyaṃ sabbaññutaññāṇaṃ salakkhaṇavaseneva ñātuṃ na sakkoti ñāṇena paricchinnattena ñeyyassa anantattahānippasaṅgato. Aniccādisāmaññalakkhaṇavaseneva pana ñātuṃ sakkotī’’ti ca, ‘‘paramatthadhammesu nāmarūpantiādibhedo viya puggalādisammutipi visuṃ vatthubhedo evā’’ti ca evamādikaṃ bahuṃ viparītatthanayaṃ kabbākārassa kavino upadisitvā tasmiṃ pabandhe kāraṇābhāsehi satiṃ sammohetvā pabandhāpesi, tañca kabbaṃ nissāya imaṃ bhinnaladdhikamataṃ idha vibhajjavādīmate <pageBreak edition="M" number="1.0118" />sammissaṃ ciraṃ pavattittha. Taṃ pana pacchā ācariyabuddhappiyamahātherena bāhirabbharikaṃ diṭṭhijālaṃ vighāṭetvā idha parisuddhaṃ sāsanaṃ patiṭṭhāpentena sodhitampi <bold>sāratthadīpaniyā</bold>(sārattha. ṭī. pārājikakaṇḍa 2.42) vinayaṭīkāya surāpānassa sacittakapakkheyeva cittaṃ akusalanti samatthanavacanaṃ nissāya kehici vipallattacittehi puna ukkhittasiraṃ jātaṃ, tañca mahātherehi vinicchinitvā gārayhavādaṃ katvā madditvā laddhigāhake ca bhikkhū viyojetvā dhammena vinayena satthusāsanena cireneva vūpasamitaṃ. Tenevettha mayaṃ evaṃ vitthārato idaṃ paṭikkhipimha ‘‘mā aññepi vibhajjavādino ayaṃ laddhi dūsesī’’ti. Tasmā idha vuttāni avuttāni ca kāraṇāni suṭṭhu sallakkhetvā yathā āgamavirodho na hoti, tathā attho gahetabbo.</paragraph>
<paragraph line="44"><bold>Sesa</bold>nti yassa vatthuvijānanacittena sacittakapakkhepi cittaṃ akusalamevāti niyamo natthi, taṃ sabbanti attho. <bold>Rundhantī</bold>ti ‘‘tiracchānagatitthiyā doso natthī’’tiādinā anāpattiyā lesaggahaṇaṃ nivārentī. <bold>Dvāraṃ pidahantī</bold>ti ‘‘tañca kho manussitthiyā’’tiādinā (pārā. 41) lesaggahaṇassa kāraṇasaṅkhātaṃ dvāraṃ pidahantī. <bold>Sotaṃ pacchindamānā</bold>ti tadubhayalesaggahaṇadvārānaṃ vasena avicchinnaṃ vītikkamasotaṃ pacchindamānā. <bold>Gāḷhataraṃ karontī</bold>ti yathāvuttehi kāraṇehi paṭhamapaññattisiddhaṃ āpattiññeva daḷhaṃ karontī, anāpattiyā okāsaṃ adadamānāti attho. Sā ca yasmā vītikkamābhāve, avisayatāya abbohārike vītikkame ca lokavajjepi sithilaṃ karontī uppajjati, tasmā tathā uppattiṃ uppattikāraṇañca dassento āha <bold>aññatra adhimānā</bold>tiādi. Aññatra adhimānāti imissā anupaññattiyā ‘‘vītikkamābhāvā’’ti kāraṇaṃ vuttaṃ. Aññatra supinantāti imissā ‘‘abbohārikattā’’ti kāraṇaṃ vuttaṃ. Tattha <bold>vītikkamābhāvā</bold>ti pāpicchāya avijjamānassa uttarimanussadhammassa vijjamānato <pageBreak edition="V" number="1.0103" />pakāsanavasappavattavisaṃvādanādhippāyasaṅkhātassa vītikkamassa abhāvato. Adhimānikassa hi anadhigate adhigatasaññitāya yathāvuttavītikkamo natthi. <bold>Abbohārikattā</bold>ti ‘‘atthesā, bhikkhave, cetanā, sā ca kho abbohārikā’’ti (pārā. 235) vacanato mocanassādacetanāya upakkamanassa ca vijjamānattepi thinamiddhena abhibhūtatāya <pageBreak edition="M" number="1.0119" />avasattena abbohārikattā, āpattikāraṇavohārābhāvāti attho. <bold>Vā</bold>-saddo cettha samuccayattho daṭṭhabbo, ‘‘abbohārikattā cā’’ti vā pāṭho. <bold>Vuttā</bold>ti duvidhāpi cesā anupaññatti anāpattikarā vuttāti adhippāyo.</paragraph>
<paragraph line="45"><bold>Akate vītikkame</bold>ti āpadāsupi bhikkhūhi sikkhāpadavītikkame akate, kukkuccā na bhuñjiṃsūtiādīsu viya vītikkamaṃ akatvā bhikkhūhi attano dukkhuppattiyā ārocitāyāti attho. <bold>Sithilaṃ karontī</bold>ti paṭhamaṃ sāmaññato baddhasikkhāpadaṃ mocetvā attano visaye anāpattikaraṇavasena sithilaṃ karontī. <bold>Dvāraṃ dadamānā</bold>ti anāpattiyā dvāraṃ dadamānā. <bold>Aparāparampi anāpattiṃ kurumānā</bold>ti dinnena tena dvārena uparūpari anāpattibhāvaṃ dīpentī. Paññattepi sikkhāpade udāyinā ‘‘muhuttikāya vesiyā na doso’’ti lesena vītikkamitvā <bold>sañcarittāpajjanavatthusmiṃ</bold>(pārā. 296 ādayo) paññattattā ‘‘kate vītikkame’’ti vuttaṃ. <bold>Paññattigatikā</bold>ti atthato mūlapaññattiyevāti adhippāyo.</paragraph>
<centered line="46">Makkaṭīvatthukathāvaṇṇanānayo niṭṭhito.</centered>
<subhead line="47">Santhatabhāṇavāro</subhead>
<subhead line="48">Vajjiputtakavatthukathāvaṇṇanā</subhead>
<paragraph line="49" number="43-44">Vajjiputtakavatthukathāya <bold>pāḷiyaṃ</bold>‘‘vesālikā…pe… methunaṃ dhammaṃ paṭiseviṃsū’’ti ettha te ñātikulaṃ gantvā gihiliṅgaṃ gahetvā ‘‘gihibhūtā maya’’nti saññāya methunaṃ paṭiseviṃsūti gahetabbaṃ, tenāha <bold>ñātibyasanenapi phuṭṭhā</bold>tiādi. Ñātīnaṃ vināso rājadaṇḍādikāraṇena hotīti āha <bold>rājadaṇḍa</bold>iccādi. Dhaññahiraññadāsidāsagomahiṃsādidhanāni <bold>bhogā</bold>nāma, tesampi rājadaṇḍādināva vināsoti āha ‘‘esa nayo dutiyapadepī’’ti. Na sabbaññubuddhotiādinā <pageBreak edition="V" number="1.0104" />tīsu vatthūsu appasannāva sāsane abhabbāti saññāya attano bhabbataṃ pakāsentā <bold>na maya</bold>ntiādimāhaṃsūti veditabbaṃ. ‘‘Aṭṭhatiṃsārammaṇesū’’ti <bold>pāḷiyaṃ</bold>anāgate ālokākāsakasiṇe vajjetvā vuttaṃ, tehi pana <pageBreak edition="M" number="1.0120" />saddhiṃ cattālīsa honti. <bold>Vibhattā kusalā dhammā</bold>ti ‘‘imasmiṃ ārammaṇe idaṃ hotī’’ti vibhāgaso dassitā saupacārajjhānā mahaggatakusalā dhammā. <bold>Gihipalibodha</bold>nti sahasokitādivasena gihīsu byāvaṭataṃ. <bold>Āvāsapalibodha</bold>nti senāsanesu navakammādivasena niccabyāvaṭataṃ. Duppariccāgānaṃ imesaṃ dvinnaṃ palibodhānaṃ vasena sabbepi palibodhā saṅgahitā evāti veditabbaṃ.</paragraph>
<paragraph line="50"><bold>Yenā</bold>ti kāraṇena. <bold>Asaṃvāso</bold>ti idaṃ tasmiṃ attabhāve kenacipi pariyāyena bhikkhu hutvā bhikkhūhi saddhiṃ saṃvāsaṃ nārahatīti imamatthaṃ sandhāya vuttanti āha ‘‘asaṃvāso’’ti. <bold>Paññattaṃ samūhaneyyā</bold>ti ‘‘so āgato na pabbājetabbo’’ti avatvā ‘‘na upasampādetabbo’’ti ettakasseva vuttattā pārājikassa sāmaṇerabhūmi anuññātāti viññāyati, tenāha <bold>sāmaṇerabhūmiyaṃ pana ṭhito</bold>tiādi. ‘‘Yo pana bhikkhū’’ti vuttattā (pārā. 39) paccakkhātasikkho yasmā bhikkhu na hoti, methunasevane ca pārājikaṃ nāpajjati, tasmāssa ‘‘āgato upasampādetabbo’’ti upasampadaṃ anujānanto pārājikaṃ na samūhanati nāma, tenāha ‘‘bhikkhubhāve ṭhatvā avipannasīlatāyā’’ti. <bold>Uttamatthaṃ</bold>arahattaṃ, nibbānameva vā.</paragraph>
<subhead line="51">Catubbidhavinayādikathāvaṇṇanā</subhead>
<paragraph line="52" number="45"><bold>Nīharitvā</bold>ti pāḷito uddharitvā, tathā hi ‘‘pañcahupāli, aṅgehi samannāgatena bhikkhunā nānuyuñjitabbaṃ. Katamehi pañcahi? Suttaṃ na jānāti, suttānulomaṃ na jānātī’’tiādipāḷito suttaṃ suttānulomañca nīhariṃsu. ‘‘Anāpatti evaṃ amhākaṃ ācariyānaṃ uggaho paripucchāti bhaṇatī’’ti evamādito ācariyavādaṃ. ‘‘Āyasmā upāli evamāha – ‘anāpatti, āvuso, supinantenā’ti’’ evamādito attano matiṃ nīhariṃsu, sā ca therassa attanomati suttena saṅgahitattā suttaṃ jātaṃ, evamaññāpi suttādīhi saṅgahitāva gahetabbā, netarāti veditabbaṃ. Atha vā <bold>nīharitvā</bold>ti vibhajitvā sāṭṭhakathaṃ sakalaṃ vinayapiṭakaṃ suttādīsu catūsu padesesu pakkhipitvā catudhā vibhajitvā vinayaṃ pakāsesuṃ <pageBreak edition="M" number="1.0121" />tabbinimuttassa abhāvāti adhippāyo. <bold>Vutta</bold>nti nāgasenattherena <bold>milindapañhe</bold>vuttaṃ. Kaṇṭhādivaṇṇuppattiṭṭhānakaraṇādīhi āharitvā attano vacīviññattiyāva bhāsitavacanaṃ <bold>āhaccapadaṃ. Raso</bold>ti sāro ‘‘pattaraso’’tiādīsu (dha. sa. 628-630) viya, paṭikkhittaanuññātasuttasāroti <pageBreak edition="V" number="1.0105" />attho, <bold>raso</bold>ti vā lakkhaṇaṃ paṭivatthukaṃ anuddharitvā lakkhaṇānulomena vuttattā. Dhammasaṅgāhakādiācariyavaṃsena ābhatā aṭṭhakathā ācariyavaṃsoti āha ‘‘ācariyavaṃsoti ācariyavādo’’ti.</paragraph>
<paragraph line="53"><bold>Vinayapiṭake pāḷī</bold>ti idha adhikāravasena vuttaṃ. Sesapiṭakesupi suttādicatunayā yathānurūpaṃ labbhanteva. <bold>Mahāpadesā</bold>ti mahāokāsā mahāvisayā, te atthato ‘‘yaṃ, bhikkhave’’tiādipāḷivasena akappiyānulomato kappiyānulomato ca puggalehi nayato tathā tathā gayhamānā atthanayā eva. Te hi bhagavatā sarūpato avuttesupi paṭikkhittānulomesu, anuññātānulomesu ca sesesu kiccesu nivattipavattihetutāya mahāgocarāti ‘‘mahāpadesā’’ti vuttā, na pana ‘‘yaṃ, bhikkhave, mayā idaṃ na kappatī’’tiādinā vuttā sādhippāyā pāḷiyeva tassā sutte paviṭṭhattā. ‘‘Suttānulomampi sutte otāretabbaṃ…pe… suttameva balavatara’’nti (pārā. aṭṭha. 1.45) hi vuttaṃ, na hesā sādhippāyā pāḷi sutte otāretabbā, na gahetabbā vā hoti, yenāyaṃ suttānulomaṃ siyā. Tasmā imaṃ pāḷiadhippāyaṃ nissāya puggalehi gahitā yathāvuttaatthāva suttānulomaṃ. Tappakāsakattā pana ayaṃ pāḷipi suttānulomanti gahetabbaṃ, tenāha <bold>ye bhagavatā evaṃ vuttā</bold>tiādi. Yaṃ bhikkhavetiādipāḷinayena hi puggalehi gahetabbā ye akappiyānulomādayo atthā vuttā, te mahāpadesāti attho.</paragraph>
<paragraph line="54">Bhagavato pakiṇṇakadesanābhūtā ca suttānulomabhūtā ca aṭṭhakathā. Yasmā dhammasaṅgāhakattherehi pāḷivaṇṇanākkamena saṅgahetvā vuttā, tasmā ‘‘ācariyavādo’’ti vuttā, etena ca aṭṭhakathā suttasuttānulomesu atthato saṅgayhatīti veditabbā. Yathā ca esā, evaṃ attanomatipi pamāṇabhūtā. Na hi bhagavato vacanaṃ vacanānulomañca anissāya aggasāvakādayopi attano ñāṇabalena suttābhidhammavinayesu <pageBreak edition="M" number="1.0122" />kañci sammutiparamatthabhedaṃ atthaṃ vattuṃ sakkonti, tasmā sabbampi vacanaṃ sutte suttānulome ca saṅgayhati. Visuṃ pana aṭṭhakathādīnaṃ saṅgahitattā tadavasesaṃ suttasuttānulomato gahetvā catudhā vinayo niddiṭṭho. Suttādayo nissāyeva pavattāpi attanomati tesu sarūpena anāgatattā vuttaṃ ‘‘suttasuttānulomaācariyavāde muñcitvā’’ti, tenāha ‘‘anubuddhiyā nayaggāhenā’’ti. Tattha suttādīni anugatāya eva buddhiyā tehi laddhanayaggāhena cāti attho.</paragraph>
<paragraph line="55"><bold>Theravādo</bold>ti mahāsumattherādīnaṃ gāho. Suttādiṃ nissāyeva viparītatopi attanomati uppajjatīti <pageBreak edition="V" number="1.0106" />āha <bold>taṃ panā</bold>tiādi. <bold>Atthenā</bold>ti attanā nayaggahitena atthena. <bold>Pāḷi</bold>nti attano gāhassa nissayabhūtaṃ sāṭṭhakathaṃ pāḷiṃ. <bold>Pāḷiyā</bold>ti tappaṭikkhepatthaṃ parenāhaṭāya sāṭṭhakathāya pāḷiyā, attanā gahitaṃ atthaṃ nissāya pāḷiñca saṃsanditvāti attho. <bold>Ācariyavāde</bold>ti attanā parena ca samuddhaṭaaṭṭhakathāya. <bold>Otarati ceva sameti cā</bold>ti attanā uddhaṭehi saṃsandanavasena otarati, parena uddhaṭena sameti. <bold>Sabbadubbalā</bold>ti asabbaññupuggalassa dosavāsanāya yāthāvato atthasampaṭipattiabhāvato vuttaṃ. Pamādapāṭhavasena ācariyavādassa suttānulomena asaṃsandanāpi siyāti āha ‘‘itaro na gahetabbo’’ti.</paragraph>
<paragraph line="56"><bold>Samentameva gahetabba</bold>nti ye suttena saṃsandanti, evarūpāva atthā mahāpadesato uddharitabbāti dasseti tathā tathā uddhaṭaatthānameva suttānulomattā, tenāha ‘‘suttānulomato hi suttameva balavatara’’nti. <bold>Appaṭivattiya</bold>nti appaṭibāhiyaṃ. <bold>Kārakasaṅghasadisa</bold>nti pamāṇattā saṅgītikārakasaṅghasadisaṃ. <bold>Buddhānaṃ ṭhitakālasadisa</bold>nti dharamānakabuddhasadisanti attho. <bold>Sakavādī suttaṃ gahetvā kathetī</bold>tiādīsu yo yathābhūtamatthaṃ gahetvā kathanasīlo, so <bold>sakavādī. Sutta</bold>nti saṅgītittayāruḷhaṃ pāḷivacanaṃ. <bold>Paravādī</bold>ti mahāvihāravāsī vā hotu aññanikāyavāsī vā, yo viparītato atthaṃ gahetvā kathanasīlo, sova idha ‘‘paravādī’’ti vutto. <bold>Suttānuloma</bold>nti saṅgītittayāruḷhaṃ vā anāruḷhaṃ vā yaṃkiñci vipallāsato vā vañcanāya vā ‘‘saṅgītittayāgatamida’’nti dassiyamānaṃ suttānulomaṃ. Keci ‘‘aññanikāye suttānuloma’’nti <pageBreak edition="M" number="1.0123" />vadanti, taṃ na yuttaṃ sakavādīparavādīnaṃ ubhinnampi saṅgītittayāruḷhasuttādīnaṃ eva gahetabbato. Tathā hi vakkhati ‘‘tisso saṅgītiyo āruḷhaṃ pāḷiāgataṃ paññāyati, gahetabba’’ntiādi. Na hi sakavādī aññanikāyasuttādiṃ pamāṇato gaṇhāti, yena tesu suttādīsu dassitesu tattha ṭhātabbaṃ bhaveyya, vakkhati ca ‘‘paro tassa akappiyabhāvasādhakaṃ suttato bahuṃ kāraṇañca vinicchayañca dasseti…pe… ‘sādhū’ti sampaṭicchitvā akappiyeyeva ṭhātabba’’nti (pārā. aṭṭha. 1.45). Tasmā paravādināpi saṅgītittaye anāruḷhampi anāruḷhamicceva dassīyati, kevalaṃ tassa tassa suttādino saṅgītittaye anāgatassa kūṭatā, āgatassa ca byañjanacchāyāya aññathā adhippāyayojanā ca viseso. Tattha ca yaṃ kūṭaṃ, taṃ apanīyati. Yaṃ aññathā yojitaṃ, tassa viparītatāsandassanatthaṃ tadaññena suttādinā saṃsandanā karīyati. Yo pana paravādinā gahito adhippāyo suttantādinā saṃsandati, so sakavādināpi attano gāhaṃ vissajjetvā gahetabboti ubhinnampi saṅgītittayāgatameva suttādipamāṇanti veditabbaṃ. Teneva <bold>kathāvatthu</bold>ppakaraṇe sakavāde pañca suttasatāni paravāde pañcāti (dha. sa. aṭṭha. nidānakathā; kathā. aṭṭha. nidānakathā) <pageBreak edition="V" number="1.0107" />suttasahassampi adhippāyaggahaṇanānattena saṅgītittayāgatameva gahitaṃ, na nikāyantare kiñcīti.</paragraph>
<paragraph line="57"><bold>Khepa</bold>nti ‘‘kiṃ iminā’’ti paṭikkhepaṃ chaḍḍanaṃ. <bold>Garaha</bold>nti ‘‘kimesa bālo jānātī’’ti nindanaṃ. <bold>Sutte otāretabba</bold>nti yassa suttassa anulomanato idaṃ suttānulomaṃ akāsi, tasmiṃ, tadanurūpe vā aññatarasmiṃ sutte attanā gahitaṃ suttānulomaṃ atthato saṃsandanavasena otāretabbaṃ, ‘‘iminā ca iminā ca kāraṇena imasmiṃ sutte saṃsandatī’’ti saṃsanditvā dassetabbanti attho. <bold>Aya</bold>nti sakavādī. <bold>Paro</bold>ti paravādī. <bold>Ācariyavādo sutte otāretabbo</bold>ti yassa suttassa vaṇṇanāvasena ayaṃ ācariyavādo pavatto, tasmiṃ, tādise ca aññatarasmiṃ sutte pubbāparaatthasaṃsandanavasena otāretabbaṃ. <bold>Gārayhācariyavādo</bold>ti pamādalikhito, bhinnaladdhikehi vā ṭhapito, esa nayo sabbattha.</paragraph>
<paragraph line="58">Yaṃ kiñci kūṭasuttaṃ bāhirakasuttādivacanaṃ na gahetabbanti dassetuṃ <bold>suttaṃ suttānulome otāretabba</bold>ntiādi vuttaṃ. Guḷhavessantarādīni mahāsaṅghikādibhinnaladdhikānaṃ pakaraṇāni. <bold>Ādi</bold>-saddena guḷhaummaggādīnaṃ gahaṇaṃ <pageBreak edition="M" number="1.0124" />. Sakavādī suttaṃ gahetvā katheti, paravādīpi suttantiādinā aññepi vādālambanā vuttanayena sakkā ñātunti idha na vuttā.</paragraph>
<paragraph line="59">Evaṃ suttasuttānulomādimukhena sāmaññato vivādaṃ dassetvā idāni visesato vivādavatthuṃ tabbinicchayamukhena suttādīnañca dassetuṃ <bold>atha panāyaṃ kappiya</bold>ntiādi vuttaṃ. <bold>Sutte ca suttānulome cā</bold>ti ettha <bold>ca</bold>-kāro vikappattho, tena ācariyavādādīnampi saṅgaho, tenāha ‘‘kāraṇañca vinicchayañca dassetī’’ti. Tattha <bold>kāraṇa</bold>nti suttādinayaṃ nissāya attanomatiyā uddhaṭaṃ hetuṃ. <bold>Vinicchaya</bold>nti aṭṭhakathāvinicchayaṃ. <bold>Kāraṇacchāyā</bold>ti suttādīsu ‘‘kappiya’’nti gāhassa, ‘‘akappiya’’nti gāhassa ca nimittabhūtaṃ kicchena paṭipādanīyaṃ avibhūtakāraṇaṃ kāraṇacchāyā, kāraṇapatirūpakanti attho. <bold>Vinayañhi patvā</bold>ti imassa vivaraṇaṃ <bold>kappiyākappiyavicāraṇamāgammā</bold>ti. <bold>Rundhitabba</bold>nti kappiyasaññāya vītikkamakaraṇaṃ rundhitabbaṃ, taṃnivāraṇacittaṃ daḷhataraṃ kātabbaṃ. <bold>Sotaṃ pacchinditabba</bold>nti tattha vītikkamappavatti pacchinditabbā. <bold>Garukabhāve</bold>ti akappiyabhāve. <bold>Suttavinicchayakāraṇehī</bold>ti suttena aṭṭhakathāvinicchayena ca laddhakāraṇehi. <bold>Eva</bold>ntiādi yathāvuttassa atthassa nigamanavacanaṃ. <bold>Atirekakāraṇa</bold>nti suttādīsu purimaṃ purimaṃ atirekakāraṇaṃ nāma, bahukāraṇaṃ vā.</paragraph>
<paragraph line="60"><bold>Vācuggata</bold>nti <pageBreak edition="V" number="1.0108" />vācāya uggataṃ, tattha nirantaraṃ ṭhitanti attho. ‘‘Suttaṃ nāma sakalaṃ vinayapiṭaka’’nti vuttattā puna <bold>suttatoti</bold>tadatthapaṭipādakaṃ suttābhidhammapāḷivacanaṃ adhippetaṃ. <bold>Anubyañjanatoti</bold>imassa vivaraṇaṃ <bold>paripucchato ca aṭṭhakathāto cā</bold>ti. Tattha <bold>paripucchā</bold>ti ācariyassa santikā pāḷiyā atthasavanaṃ. <bold>Aṭṭhakathā</bold>ti pāḷimuttakavinicchayo. Tadubhayampi hi pāḷiṃ anugantvā atthassa byañjanato ‘‘anubyañjana’’nti vuttaṃ. <bold>Vinaye</bold>ti vinayācāre, teneva vakkhati <bold>vinayaṃ avijahanto avokkamanto</bold>tiādi. Tattha patiṭṭhānaṃ nāma sañcicca āpattiyā anāpajjanādi hotīti āha ‘‘lajjībhāvena patiṭṭhito’’ti, tena lajjī hotīti vuttaṃ hoti. Vinayadharassa lakkhaṇe vattabbe kiṃ iminā lajjībhāvenāti āha <bold>alajjī hī</bold>tiādi. Tattha <bold>bahussutopī</bold>ti iminā paṭhamalakkhaṇasamannāgamaṃ dasseti. <bold>Lābhagarutāyā</bold>tiādinā vinaye ṭhitatāya abhāve paṭhamalakkhaṇayogo kiccakaro na hoti, atha <pageBreak edition="M" number="1.0125" />kho akiccakaro anatthakaro evāti dasseti. Saṅghabhedassa pubbabhāgo kalaho <bold>saṅgharāji</bold>.</paragraph>
<paragraph line="61"><bold>Vitthunatī</bold>ti vitthambhati, nitthunati vā santiṭṭhituṃ na sakkoti, tenāha <bold>yaṃ ya</bold>ntiādi. <bold>Ācariyaparamparā</bold>ti ācariyānaṃ vinicchayaparamparā, teneva vakkhati ‘‘attano matiṃ pahāya…pe… yathā ācariyo ca ācariyācariyo ca pāḷiñca paripucchañca vadanti, tathā ñātuṃ vaṭṭatī’’ti. Na hi ācariyānaṃ nāmamattato paramparājānane payojanamatthi. <bold>Pubbāparānusandhito</bold>ti pubbavacanassa aparavacanena saha atthasambandhajānanato. <bold>Atthato</bold>ti padatthapiṇḍatthaadhippetatthādito. <bold>Kāraṇato</bold>ti tadatthupapattito. <bold>Theravādaṅga</bold>nti theravādapaṭipāṭiṃ, tesaṃ vinicchayapaṭipāṭinti attho.</paragraph>
<paragraph line="62"><bold>Imehi ca pana tīhi lakkhaṇehī</bold>ti ettha paṭhamena lakkhaṇena vinayassa suṭṭhu uggahitabhāvo vutto. Dutiyenassa lajjībhāvena ceva acalatāya ca patiṭṭhitatā. Tatiyena pāḷiaṭṭhakathāsu anurūpena anāgatampi tadanulomato ācariyehi dinnanayato vinicchinituṃ samatthatā. <bold>Otiṇṇe vatthusmi</bold>nti codanāvasena vītikkamavatthusmiṃ saṅghamajjhe otiṇṇe. <bold>Codakena cuditakena ca vutte vattabbe</bold>ti evaṃ otiṇṇe vatthuṃ nissāya codakena ‘‘diṭṭhaṃ suta’’ntiādinā cuditakena ‘‘atthi natthī’’tiādinā ca yaṃ vattabbaṃ, tasmiṃ vattabbe vutteti attho. Thullaccayadubbhāsitānaṃ mātikāya anāgatattā ‘‘pañcannaṃ āpattīna’’nti vuttaṃ. <bold>Tikadukkaṭa</bold>nti ‘‘anupasampanne upasampannasaññī ujjhāyati vā khīyati vā āpatti dukkaṭassā’’tiādinā (pāci. 106 thokaṃ visadisaṃ) āgataṃ tikadukkaṭaṃ. <bold>Aññataraṃ vā āpatti</bold>nti ‘‘kāle vikālasaññī āpatti dukkaṭassa, kāle vematiko āpatti dukkaṭassā’’tiādikaṃ (pāci. 250) dukadukkaṭaṃ <pageBreak edition="V" number="1.0109" />sandhāya vuttaṃ. <bold>Antarāpatti</bold>nti tasmiṃ tasmiṃ sikkhāpade āgatavatthuvītikkamaṃ vinā aññasmiṃ vatthuvītikkame nidānato pabhuti vinītavatthupariyosānā antarantarā vuttaṃ āpattiṃ. Idha pana ‘‘vatthuṃ oloketī’’ti visuṃ gahitattā tadavasesā antarāpattīti gahitā. <bold>Paṭilātaṃ ukkhipatī</bold>ti idaṃ visibbanasikkhāpade (pāci. 350-351) āgataṃ. Tattha ḍayhamānaṃ alātaṃ aggikapālādito bahi patitaṃ avijjhātameva paṭiukkhipati <pageBreak edition="M" number="1.0126" />, puna yathāṭhāne ṭhapetīti attho. Vijjhātaṃ pana pakkhipantassa pācittiyameva. <bold>Anāpatti</bold>nti ettha antarantarā vuttā anāpattipi atthi, ‘‘anāpatti, bhikkhave, iddhimassa iddhivisaye’’tiādi (pārā. 159) viya sāpi saṅgayhati.</paragraph>
<paragraph line="63"><bold>Pārājikāpattīti na tāva vattabba</bold>nti idaṃ āpannapuggalena lajjīdhamme ṭhatvā yathābhūtaṃ āvikaraṇepi dubbinicchayaṃ adinnādānādiṃ sandhāya vuttaṃ. Yaṃ pana methunādīsu vijānanaṃ, taṃ vattabbameva, tenāha <bold>methunadhammavītikkamo hī</bold>tiādi. Yo pana alajjitāya paṭiññaṃ adatvā vikkhepaṃ karoti, tassa āpatti na sakkā oḷārikāpi vinicchinituṃ, yāva so yathābhūtaṃ nāvi karoti, saṅghassa ca āpattisandeho na vigacchati, tāva nāsitakova bhavissati. <bold>Sukhumā</bold>ti cittaparivattiyā sukhumatāya sukhumā. Tenāha ‘‘cittalahukā’’ti, cittaṃ tassa lahukanti attho. <bold>Te</bold>ti vītikkame. <bold>Taṃvatthuka</bold>nti adinnādānādimūlakaṃ. <bold>Yaṃ ācariyo bhaṇati, taṃ karohī</bold>tiādi sabbaṃ lajjīpesalaṃ kukkuccakameva sandhāya vuttaṃ. Yo yāthāvato pakāsetvā suddhimeva gavesati, <bold>tenāpi, pārājikosīti na vattabbo</bold>ti anāpattikoṭiyāpi saṅkiyamānattā vuttaṃ, teneva ‘‘pārājikacchāyā’’ti vuttaṃ. <bold>Sīlāni sodhetvā</bold>ti yasmiṃ vītikkame pārājikāsaṅkā vattati, tattha pārājikābhāvapakkhaṃ gahetvā desanāvuṭṭhānagāminīnaṃ āpattīnaṃ sodhanavasena sīlāni sodhetvā. <bold>Dvattiṃsākāra</bold>nti pākaṭabhāvato upalakkhaṇavasena vuttaṃ, yaṃ kiñci abhirucitaṃ manasikātuṃ vaṭṭateva. <bold>Kammaṭṭhānaṃ ghaṭiyatī</bold>ti vippaṭisāramūlakena vikkhepena antarantarā khaṇḍaṃ adassetvā pabandhavasena cittena saṅghaṭiyati. <bold>Saṅkhārā</bold>ti vipassanākammaṭṭhānavasena vuttaṃ. Sāpattikassa hi paguṇampi kammaṭṭhānaṃ na suṭṭhu upaṭṭhāti, pageva pārājikassa. Tassa hi vippaṭisāraninnatāya cittaṃ ekaggaṃ na hoti. Ekassa pana vitakkavikkhepādibahulassa suddhasīlassapi cittaṃ na samādhiyati, taṃ idha pārājikamūlakanti na gahetabbaṃ. Katapāpamūlakena vippaṭisārenevettha cittassa asamādhiyanaṃ sandhāya ‘‘kammaṭṭhānaṃ na ghaṭiyatī’’ti vuttaṃ, tenāha <bold>vippaṭisāragginā</bold>tiādi. <bold>Attanā</bold>ti cittena karaṇabhūtena puggalo kattā jānāti, paccatte vā karaṇavacanaṃ, attā sayaṃ pajānātīti attho.</paragraph>
<centered line="64">Catubbidhavinayādikathāvaṇṇanānayo niṭṭhito.</centered>
<subhead line="65">Padabhājanīyavaṇṇanā</subhead>
<paragraph line="66">Yo <pageBreak edition="M" number="1.0127" /><pageBreak edition="V" number="1.0110" />viya dissatīti <bold>yādiso,</bold>yaṃ-saddatthe yathā-saddo vattatīti āha ‘‘yena vā tena vā yutto’’ti. Yena tenāti hi padadvayena aniyamato yaṃ-saddatthova dassito. <bold>Vāsadhurayutto</bold>ti vipassanādhurayutto. Yā jāti assāti yaṃjāti, puggalo, sova <bold>yaṃjacco</bold>sakatthe yapaccayaṃ katvā. Gottavasena yena vā tena vā gottena yathāgotto vā tathāgotto vā hotūti sambandho. <bold>Sīlesū</bold>ti pakatīsu. <bold>Atha kho</bold>ti idaṃ kintūti imasmiṃ atthe. Kiṃ vuttaṃ hotīti attho. <bold>Imasmiṃ atthe</bold>ti imasmiṃ pārājikavisaye. <bold>Eso</bold>ti yathāvuttehi pakārehi yutto. <bold>Ariyāyā</bold>ti ‘‘uddissa ariyā tiṭṭhanti, esā ariyānaṃ yācanā’’ti evaṃ vuttāya, na, ‘‘dehi me’’ti kapaṇāya. <bold>Liṅgasampaṭicchanenā</bold>ti ‘‘bhikkhaṃ carissāmī’’ti cittābhāvepi bhikkhāhāranissitapabbajjāliṅgassa sampaṭicchanena. <bold>Kājabhatta</bold>nti kājehi ānītabhattaṃ. <bold>Adhammikāyā</bold>ti adhisīlasikkhādibhikkhuguṇābhāvato vuttaṃ, tenāha ‘‘abhūtāyā’’ti. ‘‘Mayaṃ bhikkhū’’ti vadantā paṭiññāmatteneva bhikkhū, na atthatoti attho. Idañca ‘‘mayaṃ bhikkhū’’ti paṭijānanassāpi sambhavato vuttaṃ. ‘‘Mayaṃ bhikkhū’’ti appaṭijānantāpi hi bhikkhuvohāranimittassa liṅgassa gahaṇena ceva bhikkhūnaṃ dinnapaccayabhāgaggahaṇādinā ca bhikkhupaṭiññā eva nāma honti. Tathā hi vuttaṃ <bold>puggalapaññattiaṭṭhakathāyaṃ</bold>–</paragraph>
<indent line="67">‘‘‘Abrahmacārī brahmacāripaṭiñño’ti aññe brahmacārino sunivatthe supārute sumbhakapattadhare gāmanigamajanapadarājadhānīsu piṇḍāya caritvā jīvikaṃ kappente disvā sayampi tādisena ākārena tathā paṭipajjanato ‘ahaṃ brahmacārī’ti paṭiññaṃ dento viya hoti. ‘Ahaṃ bhikkhū’ti vatvā uposathaggādīni pavisanto pana brahmacāripaṭiñño hotiyeva, tathā saṅghikaṃ lābhaṃ gaṇhanto’’ti (pu. pa. aṭṭha. 91).</indent>
<paragraph line="68">Tasmā evarūpehi paṭiññāya bhikkhūhi gotrabhupariyosānehi saddhiṃ sambhogaparibhogo na vaṭṭati, alajjīparibhogova hoti. Sañcicca āpattiāpajjanādialajjīlakkhaṇaṃ pana ukkaṭṭhānaṃ bhikkhūnaṃ vasena vuttaṃ sāmaṇerādīnampi <pageBreak edition="M" number="1.0128" />alajjīvohāradassanato. ‘‘Alajjīsāmaṇerehi hatthakammampi na kāretabba’’nti hi vuttaṃ. Yathāvihitapaṭipattiyaṃ atiṭṭhanañhi sabbasādhāraṇaṃ alajjīlakkhaṇaṃ. Dussīlā liṅgaggahaṇato paṭṭhāya yathāvihitapaṭipattiyā abhāvato ekantā lajjinova mahāsaṅghikādinikāyantarikā viya, liṅgatthenakādayo viya, ca. Yāva 11 ca tesaṃ bhikkhupaṭiññā anuvattati, tāva bhikkhu eva, tehi ca paribhogo alajjipaabhogova, tesañca bhikkhusaṅghasaññāya dinnaṃ saṅghe dinnaṃ nāma hoti. Vuttañhi bhagavatā –</paragraph>
<indent line="69">‘‘Bhavissanti kho panānanda, anāgatamaddhānaṃ gotrabhuno kāsāvakaṇṭhā dussīlā pāpadhammā, tesu dussīlesu saṅghaṃ uddissa dānaṃ dassanti, tadāpāhaṃ, ānanda, saṅghagataṃ dakkhiṇaṃ asaṅkhyeyyaṃ appameyyaṃ vadāmī’’ti (ma. ni. 3.380).</indent>
<paragraph line="70">Bhagavato saṅghaṃ uddissa dinnattā dakkhiṇā asaṅkhyeyyā appameyyā jātā. Dussīlānaṃ dinnattā nāti ce? Na, tesu saṅghaṃ uddissāti gotrabhūnaṃ paṭiggāhakattena parāmaṭṭhattā, itarathā ‘‘yesu kesuci gahaṭṭhesu vā pabbajitesu vā saṅghaṃ uddissā’’ti vattabbatāpasaṅgato, tathā ca ‘‘tadāpāhaṃ, ānandā’’ti heṭṭhimakoṭidassanassa payojanaṃ na siyā. Tasmā gotrabhūnampi abhāve saṅghaṃ uddissa dānaṃ natthi, heṭṭhimakoṭiyā tesupi dinnā saṅghagatā dakkhiṇā asaṅkhyeyyā, na tato paraṃ sijjhatīti tepi paṭiññāya bhikkhu evāti gahetabbaṃ.</paragraph>
<paragraph line="71"><bold>Brahmaghosa</bold>nti uttamaghosaṃ, brahmuno ghosasadisaṃ vā ghosaṃ. <bold>Ehi bhikkhū</bold>ti ‘‘bhikkhū’’tisambodhanaṃ. Saṃsāre bhayaikkhaka tassa bhayassa sabbaso vināsanatthaṃ tisaraṇaṃ, sāsanaṃ vā <bold>ehi</bold>manasā ‘‘tāṇaṃ leṇa’’nti pavisa upagaccha. Upagantvāpi <bold>cara brahmacariya</bold>nti sāsanabrahmacariyaṃ maggabrahmacariyañca carassu. <bold>Bhaṇḍū</bold>ti muṇḍitakeso. <bold>Vāsī</bold>ti dantakaṭṭhādicchedanavāsi. <bold>Bandhana</bold>nti kāyabandhanaṃ. Yutto yogo samādhipaññāvasena so <bold>yuttayogo,</bold>tassa aṭṭhete parikkhārāti seso. Sarīre paṭimukkehiyeva upalakkhitoti seso. ‘‘Tīṇi satānī’’ti vattabbe gāthābandhasukhatthaṃ ‘‘tīṇi sata’’nti vuttaṃ.</paragraph>
<paragraph line="72"><bold>Tasmā</bold>ti <pageBreak edition="M" number="1.0129" />bhagavā heṭṭhā vuttaṃ parāmasati. Heṭṭhā hi ‘‘ahaṃ kho pana, kassapa, jānaññeva vadāmi ‘jānāmī’ti, passaññeva vadāmi ‘passāmī’’’ti (saṃ. ni. 2.154) vuttaṃ, taṃ parāmasati, yasmā ahaṃ jānaṃ vadāmi, tasmāti attho. <bold>Ihā</bold>ti imasmiṃ sāsane. <bold>Tibba</bold>nti mahantaṃ. <bold>Paccupaṭṭhitaṃ bhavissatī</bold>ti therādiupasaṅkamanato puretarameva tesu yaṃnūna me hirottappaṃ upaṭṭhitaṃ bhavissatīti attho. <bold>Kusalūpasaṃhita</bold>nti anavajjadhammanissitaṃ. <bold>Aṭṭhiṃ katvā</bold>ti attānaṃ tena dhammena aṭṭhikaṃ katvā, taṃ vā dhammaṃ ‘‘esa me attho’’ti atthaṃ katvā. <bold>Ohitasoto</bold>ti dhamme nihitasoto. <bold>Evañhi te, kassapa, sikkhitabba</bold>nti ñāṇasotañca pasādasotañca odahitvā ‘‘dhammaṃ sakkaccameva suṇissāmī’’ti evameva tayā sikkhitabbaṃ. <bold>Sātasahagatā ca me kāyagatāsatī</bold>ti <pageBreak edition="V" number="1.0112" />asubhesu ceva ānāpāne ca paṭhamajjhānavasena sukhasampayuttakāyagatāsati. Yaṃ panetassa ovādassa sakkaccapaṭiggahaṇaṃ, ayameva therassa pabbajjā ca upasampadā ca ahosi (saṃ. ni. aṭṭha. 2.2.154).</paragraph>
<paragraph line="73">Uddhumātakapaṭibhāgārammaṇaṃ jhānaṃ <bold>uddhumātakasaññā</bold>. Kasiṇārammaṇaṃ rūpāvacarajjhānaṃ <bold>rūpasaññā. Ime</bold>ti saññāsīsena niddiṭṭhā ime dve jhānadhammā. Sopāko ca bhagavatā puṭṭho ‘‘rūpāvacarabhāvena ekatthā, byañjanameva nāna’’nti āha. <bold>Āraddhacitto</bold>ti ārādhitacitto. Garudhammapaṭiggahaṇādiupasampadā upari sayameva āvi bhavissati.</paragraph>
<paragraph line="74"><bold>Sabbantimena pariyāyenā</bold>ti sabbantimena paricchedena. Ñatticatutthā kammavācā upasampadākammassa kāraṇattā ṭhānaṃ, tassa ṭhānassa arahaṃ anucchavikanti vatthudosādivinimuttakammaṃ ‘‘ṭhānāraha’’nti vuttaṃ vatthādidosayuttassa kammassa sabhāvato kammavācārahattābhāvā. Atha vā ṭhānanti nibbānappattihetuto sikkhattayasaṅgahaṃ sāsanaṃ vuccati, tassa anucchavikaṃ kammaṃ ṭhānārahaṃ. Yathāvihitalakkhaṇena hi kammena upasampannova sakalaṃ sāsanaṃ samādāya paripūretumarahati. Tasmā parisuddhakammavācāpariyosānaṃ sabbaṃ saṅghakiccaṃ ṭhānārahaṃ nāma, tenāha ‘‘satthusāsanārahenā’’ti, sīlādisakalasāsanaparipuṇṇassa anucchavikenāti attho. <bold>Ayaṃ imasmiṃ atthe</bold>ti ñatticatutthakammena upasampannasseva sabbasikkhāpadesu vuttattā kiñcāpi ehibhikkhūpasampadādīhi upasampannānaṃ suddhasattānaṃ paṇṇattivajjasikkhāpadavītikkamepi abhabbatā vā dosābhāvo vā <pageBreak edition="M" number="1.0130" />saddato paññāyati, tathāpi atthato tesampi paṇṇattivajjesu, lokavajjesupi vā surāpānādilahukesu magguppattito pubbe asañciccādinā āpattiāpajjanaṃ sijjhatiyeva. Tathā hi ‘‘dve puggalā abhabbā āpattiṃ āpajjituṃ buddhā ca paccekabuddhā ca. Dve puggalā bhabbā āpattiṃ āpajjituṃ bhikkhū ca bhikkhuniyo cā’’ti (pari. 322) vuttaṃ. <bold>Ñatticatutthena kammena upasampanno</bold>ti idaṃ pana sabbasikkhāpadavītikkamārahe sabbakālike ca bhikkhū gahetvā yebhuyyavasena vuttaṃ. <bold>Niruttivasenā</bold>ti nibbacanavasena. <bold>Abhilāpavasenā</bold>ti vohāravasena. <bold>Guṇavasenā</bold>ti bhikkhuvohāranimittānaṃ guṇānaṃ vasena.</paragraph>
<subhead line="75">Sājīvapadabhājanīyavaṇṇanā</subhead>
<paragraph line="76">Vivaṭṭūpanissayā sīlādayo lokiyehi abhivisiṭṭhattā adhisīlādivohārena vuttāti dassetuṃ <pageBreak edition="V" number="1.0113" /><bold>katamaṃ panā</bold>tiādi āraddhaṃ. Tattha <bold>pañcaṅgadasaṅgasīla</bold>nti abuddhuppādakāle sīlaṃ sandhāya vuttaṃ tassa vivaṭṭūpanissayattābhāvā. Yaṃ pana buddhuppāde ratanattayaguṇaṃ tathato ñatvā sāsane suniviṭṭhasaddhāhi upāsakopāsikāhi ceva sāmaṇerasikkhamānāhi ca rakkhiyamānaṃ pañcaṅgaaṭṭhaṅgadasaṅgasīlaṃ, tampi adhisīlameva magguppattihetuto. Vipassanāmagguppattinimittatāya hi pātimokkhasaṃvarasīlaṃ lokiyānaṃ sīlehi adhisīlaṃ jātaṃ adhicittaṃ viya. Na hi vipassanāmagganimittataṃ muñcitvā lokiyacittato adhicittassa añño koci viseso upalabbhati, tadubhayañca anādimato saṃsāravaṭṭassa attādisāravirahitatāya tilakkhaṇabbhāhatattaṃ, ‘‘ahaṃ mamā’’ti ākārena pavattaavijjātaṇhādidosamūlakattañca, taṃdosamūlaviddhaṃsanasamatthāya sīlacittabalopatthaddhāya vipassanāya ukkaṃseneva tassa saṃsāravaṭṭassa vigamañca, tadupadesakassa sammāsambuddhassa sabbaññutādiaparimitaguṇagaṇayogena aviparītasaddhammadesakattañca yāthāvato ñatvā paṭipannena samādāya sikkhitabbatāya vivaṭṭūpanissayaṃ jātaṃ, na aññena kāraṇena, tañca vivaṭṭūpanissayattaṃ yadi sāsane pañcasīlādissāpi samānaṃ, kimidaṃ adhisīlaṃ na siyā. Pañcasīlādimatte ṭhitānañhi anāthapiṇḍikādīnaṃ gahaṭṭhānampi maggo uppajjati. Na hi adhisīlādhicittaṃ vinā magguppatti hoti, tañca kiñcāpi kesañci <pageBreak edition="M" number="1.0131" />anupanissayatāya tasmiṃ attabhāve magguppattiyā hetu na hoti, tathāpi bhavantare avassaṃ hotevāti adhisīlameva kālaṃ karontānaṃ kalyāṇaputhujjanānaṃ pātimokkhasaṃvarasīlaṃ viya, tenāha <bold>buddhuppādeyeva ca pavattatī</bold>tiādi. Vivaṭṭaṃ patthetvā rakkhiyamānampi pañcasīlādi buddhuppādeyeva pavattati. <bold>Na hi taṃ paññatti</bold>ntiādi pana ukkaṭṭhavasena sabbaṃ pātimokkhaṃ sandhāya vuttaṃ. Tadekadesabhūtampi hi pāṇātipātādinnādānādigahaṭṭhasīlampi. Buddhāyeva vinaye pārājikasuttavibhaṅgādīsu āgatavasena sabbaso kāyavacīdvāresu magguppattiyā vibandhakaajjhācārasotaṃ vicchinditvā magguppattiyā padaṭṭhānabhāvena paññapetuṃ sakkonti, na aññe. Magguppattiṃ sandhāya hissa adhisīlatā vuttā. Tenāha ‘‘pātimokkhasaṃvaratopi ca maggaphalasampayuttameva sīlaṃ adhisīla’’nti. Tasseva hi adhisīlanti abyavadhānena maggādhiṭṭhānāti. <bold>Idha anadhippeta</bold>nti imasmiṃ paṭhamapārājikavisaye ‘‘sikkhā’’ti anadhippetaṃ.</paragraph>
<paragraph line="77"><bold>Lokiyaaṭṭhasamāpatticittānī</bold>ti sāsanasabhāvaṃ ajānantehi lokiyajanehi samāpajjitabbāni aṭṭha rūpārūpajjhānasampayuttacittāni sandhāya vuttaṃ. Na hi mahaggatesu lokiyalokuttarabhedo atthi, yena lokiyavisesanaṃ lokuttaranivattanaṃ siyā. Tasmā sāsanikehi samāpajjitabbamahaggatajjhānanivattanameva lokiyavisesanaṃ kataṃ. Yathā cettha, evaṃ <bold>kāmāvacarāni pana aṭṭha kusalacittānī</bold>ti etthāpi lokiyavisesanaṃ kātabbameva. Ayameva hi adhicittato <pageBreak edition="V" number="1.0114" />cittassa bhedo, yaṃ sāsanaṃ ajānantassa puggalassa samuppajjanaṃ. Evañca abuddhuppādepi sāsanasabhāvaṃ jānantānaṃ paccekabuddhādīnampi sīlacittānaṃ adhisīlādhicittatā samatthitā hoti. <bold>Na vinā buddhuppādā</bold>ti idaṃ pana aññesaṃ abhisamayahetubhāvena paccekabuddhabodhisattādīnaṃ desanāsāmatthiyābhāvato vuttaṃ. Āyatiṃ vāsanāhetuṃ pana sīlacittaṃ tepi desentiyeva, tañca maggahetutāya adhisīlādhicittampi hontaṃ appakatāya vipphārikatābāhujaññattābhāvena abbohārikanti ‘‘buddhuppādeyevā’’ti avadhāraṇaṃ katanti veditabbaṃ. <bold>Na hi taṃsamāpanno</bold>tiādiaṭṭhakathāvacanehi idha adhicittaniddese, upari adhipaññāniddese ca maggaphalasampayuttaadhicittaadhipaññānameva paṭikkhepato lokiyādhicittādhipaññānaṃ <pageBreak edition="M" number="1.0132" />idha adhippetatā, taṃ dvayaṃ samāpannassāpi methunadhammasamāpajjanasabhāvo ca viññāyati, <bold>pāḷiyaṃ</bold>pana ‘‘yāyaṃ adhisīlasikkhā, ayaṃ imasmiṃ atthe adhippetā sikkhā’’ti vuttattā lokiyāpi adhicittādhipaññā anadhippetāti viññāyati. Tasmā <bold>pāḷiyaṃ</bold>aṭṭhakathāyañca evamadhippāyo veditabbo – ‘‘methunaṃ dhammaṃ paṭisevissāmī’’ti citte uppannamatte lokiyaṃ adhicittaṃ adhipaññā ca parihāyati, adhisīlaṃ pana cittuppādamattena na parihāyatīti <bold>pāḷiyaṃ</bold>adhisīlasikkhāva vuttā. Aṭṭhakathāyaṃ pana paṭiladdhalokuttaramaggassa bhikkhuno ‘‘methunaṃ paṭisevissāmī’’ti cittampi na uppajjati sabbaso akuppadhammattā, puthujjanānaṃ samāpattilābhīnampi kenaci kāraṇena uppajjati kuppadhammattāti imaṃ visesaṃ dassetuṃ ‘‘na hi taṃsamāpanno’’ti lokuttarāva paṭikkhittāti veditabbaṃ.</paragraph>
<paragraph line="78"><bold>Atthi dinna</bold>nti ettha <bold>dinna</bold>nti dānacetanā adhippetā, tassa dinnassa phalaṃ atthīti attho. Esa nayo <bold>atthi yiṭṭha</bold>nti etthāpi. <bold>Ādi</bold>-saddena hutādīnaṃ saṅgaho. Tattha <bold>yiṭṭha</bold>nti mahāyāgo sabbasādhāraṇaṃ mahādānameva. <bold>Huta</bold>nti pahonakasakkāro, attano vā hotu, paresaṃ vā dasa akusalakammapathā, sabbepi vā akusalā dhammā anatthuppādanato na sakaṃ kammaṃ nāma, tabbiparītā kusalā dhammā sakaṃ nāma, tadubhayampi vā kusalākusalaṃ kammassakomhītiādivacanato sati saṃsārappavattiyaṃ adhimuccanaṭṭhena sattānaṃ sakanti evaṃ kammassakatāya sakabhāve attano santakatāya uppajjanakañāṇaṃ <bold>kammassakataññāṇaṃ,</bold>upalakkhaṇamattañcetaṃ. Sāsananissitā pana sabbāpi vaṭṭagāminikusalapaññā kammassakataññāṇe paviṭṭhā. Sāsananissitā hi vivaṭṭagāminī sabbāpi paññā ‘‘saccānulomikañāṇa’’nti vuccati. Sā eva ca adhipaññā tadavasesaṃ sabbaṃ kammassakataññāṇanti veditabbaṃ, teneva bhagavā ‘‘kammassakataññāṇaṃ saccānulomikañāṇaṃ maggasamaṅgissa ñāṇaṃ phalasamaṅgissa ñāṇa’’nti sabbampi ñāṇacatukkeyeva saṅgahesi. <bold>Tilakkhaṇākāraparicchedakaṃ pana vipassanāñāṇa</bold>nti idaṃ pana maggassa <pageBreak edition="V" number="1.0115" />āsannapaccayatāya ukkaṭṭhavasena vuttaṃ. Taditarāsañhi ratanattayānussaraṇādipaññānampi maggahetutāya adhipaññatā samānāvāti gahetabbaṃ.</paragraph>
<centered line="79">Sājīvapadabhājanīyavaṇṇanānayo niṭṭhito.</centered>
<subhead line="80">Paccakkhānavibhaṅgavaṇṇanā</subhead>
<paragraph line="81"><bold>Dubbalye</bold><pageBreak edition="M" number="1.0133" /><bold>āvikate</bold>ti yaṃnūnāhaṃ buddhaṃ paccakkheyyantiādinā dubbalabhāve pakāsite. <bold>Mukhāruḷhatā</bold>ti lokajanānaṃ sattaṭṭhātiādīsu mukhāruḷhañāyenāti adhippāyo. <bold>Dirattatiratta</bold>nti (pāci. 52) ettha yathā antarantarā sahaseyyāvasena tirattaṃ aggahetvā nirantarameva tisso rattiyo anupasampannena saddhiṃ sahaseyyāya aruṇuṭṭhāpanavasena tirattaggahaṇatthaṃ ‘‘dirattatiratta’’nti abyavadhānena vuttanti dirattaggahaṇassa payojanampi sakkā gahetuṃ, evamidhāpi <bold>dubbalyaṃ anāvikatvā</bold>ti imassāpi gahaṇassa payojanamatthevāti dassetuṃ <bold>yasmā vā sikkhāpaccakkhānassā</bold>tiādi vuttaṃ.</paragraph>
<paragraph line="82">Idāni dubbalyaṃ anāvikatvāti imassa purimapadasseva vivaraṇabhāvaṃ vināpi visuṃ atthasabbhāvaṃ dassetuṃ <bold>apicā</bold>tiādi vuttaṃ. <bold>Visesāvisesa</bold>nti ettha yena vākyena dubbalyāvikammameva hoti, na sikkhāpaccakkhānaṃ, tattha sikkhāpaccakkhānadubbalyāvikammānaṃ aññamaññaṃ viseso hoti. Yena pana vacanena tadubhayampi hoti, tattha nevatthi viseso avisesopi, taṃ visesāvisesaṃ. ‘‘Kaṭha kicchajīvane’’ti dhātūsu paṭhitattā vuttaṃ ‘‘kicchajīvikappatto’’ti. Ukkaṇṭhanañhi ukkaṇṭhā, taṃ ito gatoti ukkaṇṭhito, kicchajīvikaṃ pattoti attho. Uddhaṃ gato kaṇṭho etissāti ukkaṇṭhā, anabhiratiyā vaje niruddhagogaṇo viya gamanamaggaṃ gavesanto puggalo ukkaṇṭho hoti, taṃ ukkaṇṭhaṃ. Anabhiratiṃ itotipi ukkaṇṭhitoti atthaṃ dassento āha – ‘‘uddhaṃ kaṇṭhaṃ katvā viharamāno’’ti. Sā ca ukkaṇṭhatā vikkhepenevāti <bold>vikkhitto</bold>tiādi vuttaṃ.</paragraph>
<paragraph line="83"><bold>Samaṇabhāvato</bold>ti upasampadato. <bold>Bhāvavikappākārenā</bold>ti bhikkhubhāvato cavitvā yaṃ yaṃ gihiādibhāvaṃ pattukāmo ‘‘ahaṃ assa’’nti attano bhavanaṃ vikappeti, tena tena gihiādiākārena, attano bhavanassa vikappanākārenāti adhippāyo.</paragraph>
<paragraph line="84" number="46"><bold>Pāḷiyaṃ</bold><pageBreak edition="V" number="1.0116" /><bold>yadi panāha</bold>nti ahaṃ yadi buddhaṃ paccakkheyyaṃ, sādhu vatassāti attho. <bold>Apāhaṃ, handāha</bold>nti etthāpi vuttanayeneva attho gahetabbo. ‘‘Hoti me buddhaṃ paccakkheyya’’nti mama cittaṃ uppajjatīti vadati.</paragraph>
<paragraph line="85" number="50"><bold>Na</bold><pageBreak edition="M" number="1.0134" /><bold>ramāmī</bold>ti pabbajjāya dukkhabahulatāya sukhābhāvaṃ dasseti. <bold>Nābhiramāmī</bold>ti pabbajjāya vijjamānepi anavajjasukhe attano abhiratiabhāvaṃ dasseti.</paragraph>
<paragraph line="86" number="51"><bold>Teneva vacībhedenā</bold>ti vacībhedaṃ katvāpi aññena kāyappayogena viññāpanaṃ nivatteti. <bold>Ayaṃ sāsanaṃ jahitukāmo</bold>tiādinā bhāsākosallābhāvena sabbaso padatthāvabodhābhāvepi ‘‘ayaṃ attano pabbajitabhāvaṃ jahitukāmo imaṃ vākyabhedaṃ karotī’’ti ettakaṃ adhippetatthamattaṃ cepi so tāva jānāti, paccakkhānameva hotīti dasseti. Tenāha ‘‘ettakamattampi jānātī’’ti. <bold>Padapacchābhaṭṭha</bold>nti padaparāvatti, māgadhabhāsato avasiṭṭhā sabbāpi bhāsā ‘‘milakkhabhāsā’’ti veditabbā. <bold>Khettameva otiṇṇa</bold>nti sikkhāpaccakkhānassa ruhanaṭṭhānabhūtaṃ khettameva otiṇṇaṃ.</paragraph>
<paragraph line="87"><bold>Dūta</bold>nti mukhasāsanaṃ. <bold>Sāsana</bold>nti paṇṇasāsanaṃ, bhittithambhādīsu akkharaṃ vā chinditvā dasseti. Paccakkhātukāmatācitte dharanteyeva vacībhedasamuppattiṃ sandhāya ‘‘cittasampayutta’’nti vuttaṃ, cittasamuṭṭhānanti attho. Niyamitāniyamitavasena vijānanabhedaṃ dassetumāha <bold>yadi ayameva jānātū</bold>tiādi. Ayañca vibhāgo vadati <bold>viññāpetī</bold>ti ettha yassa vadati, tasseva vijānanaṃ adhippetanti iminā vuttanayena laddhoti daṭṭhabbaṃ, na hettha ekassa vadati aññassa viññāpetīti ayamattho sambhavati. ‘‘Tesu ekasmiṃ jānantepī’’ti vuttattā ‘‘dveyeva jānantu eko mā jānātū’’ti evaṃ dvinnampi janānaṃ niyametvā ārocitepi tesu ekasmimpi jānante paccakkhānaṃ hotiyevāti gahetabbaṃ. <bold>Parisaṅkamāno</bold>ti ‘‘vāressantī’’ti āsaṅkamāno. <bold>Samayaññū</bold>ti sāsanasaṅketaññū, idha pana adhippāyamattajānanenāpi samayaññū nāma hoti, tenāha <bold>ukkaṇṭhito</bold>tiādi. Tasmā buddhaṃ paccakkhāmītiādikhettapadānaṃ sabbaso atthaṃ ñatvāpi sace ‘‘bhikkhubhāvato cavitukāmatāya esa vadatī’’ti adhippāyaṃ na jānāti, appaccakkhātāva hoti sikkhā. Atthaṃ pana ajānitvāpi ‘‘ukkaṇṭhito vadatī’’ti taṃ jānāti, paccakkhātāva hoti sikkhā. Sotaviññāṇavīthiyā saddamattaggahaṇameva, atthaggahaṇaṃ pana manoviññāṇavīthiparamparāyāti āha <bold>taṅkhaṇaññevā</bold>tiādi.</paragraph>
<paragraph line="88" number="53"><bold>Vaṇṇapaṭṭhāna</bold>nti <pageBreak edition="M" number="1.0135" /><pageBreak edition="V" number="1.0117" />satthuguṇavaṇṇappakāsakaṃ pakaraṇaṃ. <bold>Upāligāthāsū</bold>ti upālisutte upāligahapatinā dhīrassa vigatamohassātiādinā vuttagāthāsu. <bold>Yathāruta</bold>nti pāḷiyaṃ vuttamevāti attho. <bold>Anantabuddhī</bold>tiādīni vaṇṇapaṭṭhāne āgatanāmāni. <bold>Dhīra</bold>ntiādīni (ma. ni. 2.76) pana upāligāthāsu. Tattha bodhi vuccati sabbaññutaññāṇaṃ, sā jānanahetuttā paññāṇaṃ etassāti <bold>bodhipaññāṇo. Svākkhātaṃ dhamma</bold>ntiādīsu <bold>dhamma</bold>-saddo svākkhātādipadānaṃ dhammavevacanabhāvaṃ dassetuṃ vutto. Tasmā svākkhātaṃ paccakkhāmītiādinā vutteyeva vevacanena paccakkhānaṃ nāma hoti. Dhamma-saddena saha yojetvā vutte pana yathārutavasena paccakkhānanti veditabbaṃ. <bold>Suppaṭipannaṃ saṅgha</bold>ntiādīsupi eseva nayo. <bold>Kusalaṃ dhamma</bold>ntiādīnipi kusalā dhammā akusalā dhammātiādidhammameva (dha. sa. tikamātikā 1) sandhāya vuttanāmāni, itarathā akusaladhammapaccakkhāne dosābhāvappasaṅgatoti, tenāha <bold>caturāsītidhammakkhandhasahassesū</bold>tiādi. <bold>Paṭhamapārājika</bold>ntiādinā sikkhāpadānaṃyeva gahaṇaṃ veditabbaṃ, na āpattīnaṃ.</paragraph>
<paragraph line="89"><bold>Yassa mūlenā</bold>ti yassa santike. Ācariyavevacanesu yo upajjhaṃ adatvā ācariyova hutvā pabbājesi, taṃ sandhāya ‘‘yo maṃ pabbājesī’’ti vuttaṃ. <bold>Tassa mūlenā</bold>ti tassa santike. <bold>Okallako</bold>ti khuppipāsādidukkhāturānaṃ kisalūkhasarīravesānaṃ gahaṭṭhamanussānaṃ adhivacanaṃ. <bold>Moḷibaddho</bold>ti baddhakesakalāpo gahaṭṭho. <bold>Kumārako</bold>ti kumārāvattho ativiya daharo sāmaṇero. <bold>Cellako</bold>ti tato kiñci mahanto. <bold>Ceṭako</bold>ti majjhimo. <bold>Moḷigallo</bold>ti mahāsāmaṇero. <bold>Samaṇuddeso</bold>ti avisesato sāmaṇerādhivacanaṃ. <bold>Asucisaṅkassarasamācāro</bold>ti asuci hutvā ‘‘mayā kataṃ pare jānanti nu kho, na nu kho’’ti attanā, ‘‘asukena nu kho idaṃ kata’’nti parehi ca saṅkāya saritabbena anussaritabbena samācārena yutto. Sañjātarāgādikacavarattā <bold>kasambujāto. Koṇṭho</bold>ti dussīlādhivacanametaṃ.</paragraph>
<paragraph line="90" number="54"><bold>Tihetukapaṭisandhikā</bold>ti atikhippaṃ jānanasamatthe sandhāya vuttaṃ, na duhetukānaṃ tattha asambhavato. <bold>Sabhāgassā</bold>ti purisassa. <bold>Visabhāgassā</bold>ti mātugāmassa. <bold>Potthakarūpasadisassā</bold>ti mattikādīhi katarūpasadisassa <pageBreak edition="M" number="1.0136" />. <bold>Garumedhassā</bold>ti ārammaṇesu lahuppavattiyā abhāvato dandhagatikatāya garupaññassa, mandapaññassāti vuttaṃ hoti.</paragraph>
<paragraph line="91">Idānettha sikkhāpaccakkhānavārassa <bold>pāḷiyaṃ</bold>aṭṭhakathāyañca vuttanayānaṃ sampiṇḍanatthavasena evaṃ vinicchayo veditabbo – tattha hi sāmaññā cavitukāmotiādīhi padehi cittaniyamaṃ dasseti. Buddhantiādīhi padehi khettaniyamaṃ, paccakkhāmi dhāretīti etena kālaniyamaṃ, vadatīti <pageBreak edition="V" number="1.0118" />iminā payoganiyamaṃ, alaṃ me buddhena, kiṃ nu me, na mamattho, sumuttāhantiādīhi anāmaṭṭhakālavasenapi paccakkhānaṃ hotīti dasseti, viññāpetīti iminā vijānananiyamaṃ, ummattako sikkhaṃ paccakkhāti ummattakassa santiketiādīhi puggalaniyamaṃ, so ca nappaṭivijānātītiādīhi vijānananiyamābhāvena paccakkhānābhāvaṃ dasseti, davāyātiādīhi cittaniyamābhāvena, sāvetukāmo na sāvetīti iminā payoganiyamābhāvena, aviññussa sāveti viññussa na sāvetīti etehi yaṃ puggalaṃ uddissa sāveti, tasseva savane sīsaṃ eti, nāññassāti. Sabbaso vā pana na sāveti appaccakkhātā hoti sikkhāti idaṃ pana cittādiniyameneva sikkhāpaccakkhānaṃ hoti, na aññathāti dassanatthaṃ vuttaṃ. Tasmā cittakhettakālapayogapuggalavijānanavasena sikkhāya paccakkhānaṃ ñatvā tadabhāvena appaccakkhānaṃ veditabbaṃ.</paragraph>
<paragraph line="92">Kathaṃ? Upasampannabhāvato cavitukāmatācitteneva hi sikkhāpaccakkhānaṃ hoti, na davā vā ravā vā bhaṇantassa. Evaṃ cittavasena sikkhāpaccakkhānaṃ hoti, na tadabhāvena. Tathā buddhaṃ paccakkhāmītiādinā vuttānaṃ buddhādīnaṃ sabrahmacāripariyosānānaṃ catuddasannañceva gihīti maṃ dhārehītiādinā vuttānaṃ gihiādīnaṃ asakyaputtiyapariyosānānaṃ aṭṭhannañcāti imesaṃ dvāvīsatiyā khettapadānaṃ yassa kassaci savevacanassa vasena tesu yaṃ kiñci vattukāmassa yaṃ kiñci vadatopi sikkhāpaccakkhānaṃ hoti. Evaṃ khettavasena sikkhāpaccakkhānaṃ hoti, na tadabhāvena. Tattha yadetaṃ ‘‘paccakkhāmīti ca maṃ dhārehīti cā’’ti vuttaṃ vattamānakālavacanaṃ, yāni ca ‘‘alaṃ me buddhena, kiṃ nu me buddhena, na mamattho buddhena, sumuttāhaṃ buddhenā’’tiādinā nayena ākhyātavasena kālaṃ anāmasitvā purimehi cuddasahi padehi saddhiṃ yojetvā vuttāni alaṃ metiādīni cattāri padāni, tesaṃyeva ca savevacanānaṃ vasena <pageBreak edition="M" number="1.0137" />paccakkhānaṃ hoti, na pana ‘‘paccakkhāsi’’nti vā, ‘‘paccakkhissa’’nti vā, ‘‘maṃ dhāresī’’ti vā, ‘‘maṃ dhāressasī’’ti vā, ‘‘yaṃnūna paccakkheyya’’nti vātiādīni atītānāgataparikappavacanāni bhaṇantassa. Evaṃ vattamānakālavasena ceva anāmaṭṭhakālavasena ca paccakkhānaṃ hoti, na tadabhāvena. Payogo pana duvidho kāyiko vācasiko, tattha buddhaṃ paccakkhāmītiādinā nayena yāya kāyaci bhāsāya vacībhedaṃ katvā vācasikapayogeneva paccakkhānaṃ hoti, na akkharalikhanaṃ vā hatthamuddādidassanaṃ vā kāyapayogaṃ karontassa. Evaṃ vācasikapayogeneva paccakkhānaṃ hoti, na tadabhāvena.</paragraph>
<paragraph line="93">Puggalo <pageBreak edition="V" number="1.0119" />pana duvidho yo ca paccakkhāti, yassa ca paccakkhāti, tattha yo paccakkhāti, so sace ummattakakhittacittavedanaṭṭānaṃ aññataro na hoti, yassa pana paccakkhāti, so sace manussajātiko hoti, na ca ummattakādīnaṃ aññataro sammukhībhūto ca, sikkhāpaccakkhānaṃ hoti. Na hi asammukhībhūtassa dūtena vā paṇṇena vā ārocanaṃ ruhati. Evaṃ yathāvuttapuggalavasena paccakkhānaṃ hoti, na tadabhāvena. Vijānanampi niyamitāniyamitavasena duvidhaṃ. Tattha yassa yesaṃ vā niyametvā imassa imesaṃ vā ārocemīti vadati, sace te yathā pakatiyā loke manussā vacanaṃ sutvā āvajjanasamaye jānanti, evaṃ tassa vacanānantarameva ‘‘ayaṃ ukkaṇṭhito’’ti vā, ‘‘gihibhāvaṃ patthayatī’’ti vā yena kenaci ākārena manussajātiko vacanatthaṃ jānāti, paccakkhātāva hoti sikkhā. Atha aparabhāge ‘‘kiṃ iminā vutta’’nti cintetvā jānanti, aññe vā jānanti, appaccakkhātāva hoti. Aniyametvā ārocentassa pana sace vuttanayena yo koci manussajātiko vacanatthaṃ jānāti, paccakkhātā hoti sikkhā, evaṃ jānanavasena paccakkhānaṃ hoti, na tadabhāvena. Iti imesaṃ vuttappakārānaṃ cittādīnaṃ vaseneva sikkhāpaccakkhānaṃ hoti, na aññathāti daṭṭhabbaṃ.</paragraph>
<centered line="94">Sikkhāpaccakkhānavaṇṇanānayo niṭṭhito.</centered>
<subhead line="95">Mūlapaññattivaṇṇanā</subhead>
<paragraph line="96" number="55"><bold>Ito</bold><pageBreak edition="M" number="1.0138" /><bold>paṭṭhāyā</bold>ti duṭṭhullapadato paṭṭhāya. Methunadhammo yathā sarūpeneva duṭṭhullaṃ, evaṃ dassanādiduṭṭhulladhammaparivārattāpi duṭṭhullanti dassetuṃ <bold>yasmā</bold>tiādi vuttaṃ. <bold>Avassutāna</bold>nti methunarāgena tintānaṃ. <bold>Pariyuṭṭhitāna</bold>nti methunarāgena abhibhūtacittānaṃ. Methuna-saddassa sadisasaddapaayāyattā vuttaṃ ‘‘sadisāna’’nti, rattatādīhi sadisānanti attho. Idañca yebhuyyato vuttaṃ ubhosu aññatarassa rāgābhāvepi itarassa methunasevanasaṃsiddhito. Methuna-saddo vā ubhayasaddapaayāyo, methunaṃ yugaḷaṃ yamakaṃ ubhayanti hi atthato ekaṃ, tenāha ‘‘ubhinnaṃ rattāna’’nti. ‘‘Dvayaṃdvayasamāpattī’’ti hi <bold>pāḷiyampi</bold>vuttaṃ. <bold>Nimittenā</bold>ti bhummatthe karaṇavacanaṃ, itthinimitte attano nimittaṃ pavesetīti attho. Nimittaṃ aṅgajātanti atthato ekaṃ. Tilaphalanti sāsapamattaṃ tilabījaṃ adhippetaṃ, na kosasahitaṃ phalanti āha ‘‘tilabījamattampī’’ti. <bold>Allokāse</bold>ti sabhāvena pihitassa nimittassa pakativātena asamphuṭṭhe tintappadese. Tādiso padeso <pageBreak edition="V" number="1.0120" />sacepi kenaci vātādivikārena sukkhati, tathāpi anallokāsoti upakkamato pārājikameva.</paragraph>
<paragraph line="97"><bold>Vemajjha</bold>nti yathā cattāri passāni aphusanto paveseti, evaṃ katavivarassa itthinimittassa abbhantaratalaṃ vuccati. Purisanimitte pana <bold>majjha</bold>nti aggakoṭiṃ sandhāya vadati. <bold>Uparī</bold>ti majjhimapabbena samiñjitvā pavesiyamānassa aṅgajātassa samiñjitaṅguliyā majjhimapabbapiṭṭhisadisaaggakoṭiyeva. <bold>Heṭṭhā pavesento</bold>ti itthinimittassa heṭṭhābhāgena chupiyamānaṃ pavesento, yathā itthinimittassa allokāsaṃ heṭṭhimatalaṃ tilabījamattampi attano nimittena chupati, evaṃ pavesentoti attho. Chupanameva hettha pavesanaṃ, evaṃ sesesupi. <bold>Majjhena pavesento</bold>ti abbhantaratalena chupiyamānaṃ pavesento, yathā abbhantaratalaṃ chupati, evaṃ pavesentoti attho. Katthaci acchupantaṃ pavesetvā ākāsagatameva nīharantassa natthi pārājikaṃ, dukkaṭaṃ pana hoti <bold>chinnasīsavatthusmiṃ</bold>(pārā. 73) viya. <bold>Majjheneva chupantaṃ pavesento</bold>ti aggakoṭiyā chupantaṃ pavesento. <bold>Majjhimapabbapiṭṭhiyā saṅkocetvā</bold>ti nimittaṃ attano majjhimapabbapiṭṭhiyā <pageBreak edition="M" number="1.0139" />samiñjitvā uparibhāgena chupantaṃ pavesentopi. Kiṃ viya? Samiñjitaṅguli viyāti yojanā. Atha vā majjhimapabbapiṭṭhiyā samiñjitaṅguli viyāti sambandho, samiñjitaṅguliṃ vā majjhimapabbapiṭṭhiyā pavesento viyātipi yojetabbaṃ. <bold>Uparibhāgenā</bold>ti saṅkocitassa nimittassa uparikoṭiyā.</paragraph>
<paragraph line="98">Idāni purisanimittassa heṭṭhā vuttesu chasu ‘‘uparī’’ti vuttassa chaṭṭhassa ṭhānassa vasena visuṃ cattāri passāni gahetvā purisanimitte dasaṭṭhānabhedaṃ dassento <bold>tatthā</bold>tiādimāha. Heṭṭhā pana agahitaggahaṇavasena cha ṭhānāni vuttāni. <bold>Tulādaṇḍasadisaṃ pavesentassāpī</bold>ti asamiñjitvā ujukaṃ pavesentassa. <bold>Cammakhīla</bold>nti eḷakādīnaṃ gīvāya viya nimitte jātaṃ cammaṅkuraṃ, ‘‘uṇṇigaṇḍo’’tipi vadanti. ‘‘Upahatakāyappasāda’’nti avatvā <bold>naṭṭhakāyappasāda</bold>nti vacanena upādinnabhāve sati kenaci paccayena upahatepi kāyappasāde <bold>upahatindriyavatthusmiṃ</bold>(pārā. 73) viya pārājikamevāti dasseti. Itthinimittassa pana naṭṭhepi upādinnabhāve sati matasarīre viya pārājikakkhettatā na vijahatīti veditabbā. <bold>Methunassādenā</bold>ti idaṃ kāyasaṃsaggarāge sati saṅghādiseso hotīti vuttaṃ. <bold>Bījānī</bold>ti aṇḍāni.</paragraph>
<paragraph line="99"><bold>Mukhaṃ apidhāyā</bold>ti pamādena samuppannampi hāsaṃ bījaniyā paṭicchādanampi akatvā nisīdanaṃ agāravanti vuttaṃ. Atha vā <bold>apidhāyā</bold>ti pidahitvā, bījaniyā mukhaṃ paṭicchādetvā hasamānena <pageBreak edition="V" number="1.0121" />na nisīditabbanti attho. <bold>Dantavidaṃsaka</bold>nti dante dassetvā. <bold>Gabbhitenā</bold>ti ‘‘ayuttakathā’’ti saṅkocaṃ anāpajjantena, niravasesādhippāyakathane sañjātussāhenāti attho.</paragraph>
<subhead line="100">Anupaññattivaṇṇanā</subhead>
<paragraph line="101"><bold>Pārājikavatthubhūtā</bold>ti yesaṃ tīsu maggesu tilabījamattampi nimittassa pavesokāso hoti, te itthipurisādibhedā sabbe saṅgayhanti, na itare. Idha pana tiracchānagatāyāti-pāḷipadānurūpato na sabbātiādinā itthiliṅgavasena vuttaṃ. <bold>Gonasā</bold>ti sappavisesā, yesaṃ piṭṭhīsu mahantamahantāni maṇḍalāni honti. Kacchapamaṇḍūkānaṃ catuppadattepi odakatāsāmaññena <pageBreak edition="M" number="1.0140" />apadehi saha gahaṇaṃ. <bold>Mukhasaṇṭhāna</bold>nti oṭṭhacammasaṇṭhānaṃ. <bold>Vaṇasaṅkhepa</bold>nti vaṇasaṅgahaṃ. Vaṇe thullaccayañca ‘‘amaggena amaggaṃ paveseti, āpatti thullaccayassā’’ti (pārā. 66) imassa suttassa vasena veditabbaṃ. <bold>Maṅgusā</bold>ti nakulā. <bold>Etameva hi attha</bold>nti yo naṃ ajjhāpajjati, taṃ parājetīti imamatthaṃ vuttānaṃyeva pārājikādisaddānaṃ nibbacanappasaṅge imissā parivāragāthāya pavattattā. <bold>Bhaṭṭho</bold>ti sāsanato parihīno. <bold>Niraṅkato</bold>ti nirākato. <bold>Eta</bold>nti āpattirūpaṃ pārājikaṃ. <bold>Chinno</bold>ti antarākhaṇḍito.</paragraph>
<paragraph line="102"><bold>Pakatattehi bhikkhūhī</bold>ti ettha <bold>pakatattā</bold>nāma pārājikaṃ anāpannā anukkhittā ca. Keci pana ‘‘pakatattehi bhikkhūhi ekato kattabbattāti aṭṭhakathāyaṃ vuttattā pakatattabhūtehi alajjīhipi saddhiṃ uposathādisaṅghakammakaraṇe doso natthī’’ti vadanti, taṃ na yuttaṃ, iminā vacanena tassa atthassa asijjhanato. Yadi hi saṅghakammaṃ karīyati, pakatatteheva karīyati, na apakatattehīti evaṃ apakatattehi sahasaṃvāsapaṭikkhepaparaṃ idaṃ vacanaṃ, na pana pakatattehi sabbehi alajjīādīhi ekato saṅghakammaṃ kattabbamevāti. Evaṃ saṃvāsavidhānaparaṃ pakatattesupi sabhāgāpattiṃ āpannehi aññamaññañca alajjīhi ca saddhiṃ ekato kammakaraṇassa paṭikkhittattā. Vuttañhi ‘‘sace sabbo saṅgho sabhāgāpattiyā sati vuttavidhiṃ akatvā uposathaṃ karoti, vuttanayeneva sabbo saṅgho āpattiṃ āpajjatī’’tiādi (kaṅkhā. aṭṭha. nidānavaṇṇanā). ‘‘Yattha āmisaparibhogo vaṭṭati, dhammaparibhogopi tattha vaṭṭatī’’ti alajjīhi saha paribhogo ca aṭṭhakathāyaṃ paṭikkhitto ekato kammakaraṇassāpi dhammaparibhogattā. Tasmā yathā hi <bold>pāḷiyaṃ</bold>pārājikāpattiāpajjanakapuggalaniyamatthaṃ yvāyaṃ ñatticatutthena kammena…pe… upasampanno, ayaṃ imasmiṃ atthe adhippeto bhikkhūti imasmiṃ vacane sabbepi ñatticatutthakammena upasampannā pārājikāpajjanakapuggalāyevāti niyamo na sijjhati <pageBreak edition="V" number="1.0122" />pārājikānāpajjanakānampi sekkhādīnaṃ sambhavā, atha kho ñatticatutthakammena upasampannesuyeva pārājikāpattiāpajjanakā alajjī bālaputhujjanā labbhanti, na pana ehibhikkhuādīsūti evaṃ niyamo sijjhati, evamidhāpi pakatattesuyeva ekato kammakaraṇārahā anāpattikā lajjī kukkuccakā sikkhākāmā upalabbhanti <pageBreak edition="M" number="1.0141" />, na apakatattesūti evameva niyamo sijjhati apakatattānaṃ gaṇapūraṇattābhāvena asaṃvāsikattaniyamato. Alajjino pana gaṇapūrakā hutvā kammassa sādhanato asaṃvāsikesu na gahitā kattabbavidhiṃ akatvā tehi saha madditvā kammaṃ karontānaṃ āpatti alajjitā ca na vigacchatīti veditabbaṃ. ‘‘Eko alajjī alajjīsatampi karotī’’ti (pārā. aṭṭha. 2.585) hi vuttaṃ, teneva vakkhati ‘‘sabbepi lajjino etesu kammādīsu saha vasantī’’tiādi. Ayañcattho upari vitthārato āvi bhavissati.</paragraph>
<paragraph line="103"><bold>Tathā</bold>ti sīmāparicchinnehītiādiṃ parāmasati. Ekato vandanabhuñjanagāmappavesanavattāpaṭivattakaraṇauggahaparipucchāsajjhāyakaraṇādisāmaggikiriyāvasena bhagavatā paññattasikkhāpadasikkhanaṃ samasikkhatā nāma, tañca lajjīheva samaṃ sikkhitabbaṃ, na alajjīhīti dassetuṃ ‘‘paññattaṃ pana…pe… samasikkhatā nāmā’’ti vuttaṃ. Tattha anatikkamanavasena uggahaparipucchādivasena ca lajjīpuggalehi samaṃ ekato sikkhitabbā samasikkhāti sikkhāpadāni vuttāni, tāsaṃ samasikkhanaṃ yathāvuttanayena lajjīhi sikkhitabbabhāvo samasikkhatā nāmāti adhippāyo. Yathāvuttesu ekakammādīsu alajjīnaṃ lajjidhamme anokkante lajjīhi saha saṃvāso natthi, tato bahiyeva te sandissantīti āha <bold>sabbepi lajjino</bold>tiādi.</paragraph>
<paragraph line="104" number="56">Yaṃ taṃ vuttanti sambandho. <bold>Vatthumeva na hotī</bold>ti suvaṇṇādīhi kataitthirūpānaṃ aṅgajātesupi nimittavohāradassanato tattha pārājikāsaṅkānivattanatthaṃ vuttaṃ. Teneva vinītavatthūsu lepacittādivatthūsu sañjātakukkuccassa pārājikena anāpatti vuttā.</paragraph>
<subhead line="105">Paṭhamacatukkavaṇṇanā</subhead>
<paragraph line="106" number="57"><bold>Assā</bold>ti ākhyātapadanti tassa atthaṃ dassento ‘‘hotī’’ti āha, bhaveyyāti attho, hotīti vuttaṃ hoti. Dutiye atthavikappe ‘‘hotī’’ti idaṃ vacanaseso.</paragraph>
<paragraph line="107" number="58"><bold>Sādiyantassevā</bold>ti <pageBreak edition="V" number="1.0123" /><bold>ettha sādiyanaṃ nāma sevetukāmatācittassa uppādanamevāti āha ‘‘paṭisevanacittasamaṅgissā’’</bold>ti. <bold>Paṭipakkha</bold>nti aniṭṭhaṃ <pageBreak edition="M" number="1.0142" />ahitaṃ. ‘‘Bhikkhūnaṃ paccatthikā bhikkhupaccatthikā’’ti vutte upari vuccamānā rājapaccatthikādayopi idheva pavisantīti taṃ nivattanatthaṃ <bold>bhikkhū eva paccatthikā</bold>ti rājapaccatthikānurūpena attho dassito. <bold>Tasmiṃ khaṇe</bold>ti pavesanakkhaṇe. Aggato hi yāva mūlā pavesanakiriyāya vattamānakālo pavesanakkhaṇo nāma. <bold>Paviṭṭhakāle</bold>ti aṅgajātassa yattakaṃ ṭhānaṃ pavesanārahaṃ, tattakaṃ anavasesato paviṭṭhakāle, pavesanakiriyāya niṭṭhitakkhaṇeti attho. Evaṃ paviṭṭhassa uddharaṇārambhato antarā ṭhitakāle ṭhitaṃ aṅgajātaṃ, tassa ṭhiti vā <bold>ṭhitaṃ</bold>nāma, <bold>aṭṭhakathāyaṃ</bold>pana mātugāmassa sukkavissaṭṭhiṃ patvā sabbathā vāyāmato oramitvā ṭhitakālaṃ sandhāya ‘‘sukkavissaṭṭhisamaye’’ti vuttaṃ, tadubhayampi ṭhitamevāti gahetabbaṃ. <bold>Uddharaṇaṃ</bold>nāma yāva aggā nīharaṇakiriyāya vattamānakāloti āha ‘‘nīharaṇakāle paṭisevanacittaṃ upaṭṭhāpetī’’ti.</paragraph>
<paragraph line="108">Ettha ca yasmā parehi upakkamiyamānassa aṅgajātādikāyacalanassa vijjamānattā sevanacitte upaṭṭhitamatte tasmiṃ khaṇe cittajarūpena sañjāyamānaṃ aṅgajātādicalanaṃ iminā sevanacittena uppāditameva hoti. Apica sevanacitte uppanne parehi anupakkamiyamānassāpi aṅgajāte calanaṃ hoteva, tañca tena kataṃ nāma hoti, tasmā kāyacittato samuṭṭhitaṃ pārājikāpattiṃ so āpajjatiyeva <bold>ubbhajāṇumaṇḍalikā</bold>(pāci. 657-658) viya. Tatthāpi hi ‘‘adhakkhakaṃ ubbhajāṇumaṇḍalaṃ āmasanaṃ vā…pe… paṭipīḷanaṃ vā sādiyeyyā’’ti (pāci. 657) sādiyanamatteyeva āpatti vuttā, bhikkhuno kāyasaṃsagge pana ‘‘kāyasaṃsaggaṃ samāpajjeyyā’’ti (pārā. 270) attano upakkamassa āpattinimittabhāvena vuttattā itthiyā phusiyamānassa kāyasaṃsaggarāge ca itthiyā sañjanitakāyacalane ca vijjamānepi attano payogābhāvena anāpattiyeva vuttāti gahetabbaṃ. Keci pana ‘‘paṭhamasaṅghādisesavisayepi parehi balakkārena hatthādīhi upakkamiyamānassa mocanassādo ca uppajjati, tena ca asucimhi mutte saṅghādiseso, amutte thullaccayaṃ evā’’ti vadanti. <bold>Aṅgārakāsu</bold>nti aṅgārarāsiṃ, aṅgārapuṇṇāvāṭaṃ vā. Itthiyā upakkamiyamāne asādiyanaṃ nāma na sabbesaṃ visayoti <pageBreak edition="M" number="1.0143" />āha <bold>imañhī</bold>tiādi. <bold>Ekādasahi aggīhī</bold>ti rāgadosamohajātijarāmaraṇasokaparidevadukkhadomanassupāyāsasaṅkhātehi ekādasaggīhi. <bold>Assā</bold>ti asādiyantassa. <bold>Catukkaṃ nīharitvā ṭhapesī</bold>ti ettha ekapuggalavisayatāya ekopi anāpattivāro pavesanapaviṭṭhaṭhitauddharaṇasaṅkhaātānaṃ catunnaṃ padānaṃ vasena ‘‘catukka’’nti vutto. <bold>Paṭhamacatukkakathā</bold>ti ettha pana anāpattivārena saddhiṃ pañcannaṃ vārānaṃ vuttanayena ‘‘pañca catukkā’’ti vattabbepi ekamaggavisayatāya <pageBreak edition="V" number="1.0124" />tesaṃ ekattaṃ āropetvā paṭhamacatukkatā vuttā. Teneva vakkhati <bold>tiṇṇaṃ maggānaṃ vasena tīṇi suddhikacatukkānī</bold>tiādi.</paragraph>
<subhead line="109">Ekūnasattatidvisatacatukkakathāvaṇṇanā</subhead>
<paragraph line="110" number="59-60"><bold>Matta</bold>nti surādīhi mattaṃ. Akkhāyitanimittā idha uttarapadalopena akkhāyitasaddena vuttāti āha ‘‘akkhāyitanimitta’’nti. <bold>Jāgaranti</bold>ntiādi visesanarahitattā ‘‘suddhikacatukkānī’’ti vuttaṃ. <bold>Samānācariyakātherā</bold>ti ekācariyassa uddesantevāsikā. Gaṅgāya aparabhāgo <bold>aparagaṅgaṃ. Vatare</bold>ti garahatthe nipāto. <bold>Evaṃ vinayagarukāna</bold>nti iminā upari upatissattherena vuccamānavinicchayassa garukaraṇīyatāya kāraṇaṃ vuttaṃ. <bold>Sabbaṃ pariyādiyitvā</bold>ti sabbaṃ pārājikakhettaṃ anavasesato gahetvā. Yadi hi sāvasesaṃ katvā paññapeyya, alajjīnaṃ tattha lesena ajjhācārasoto pavattatīti āha ‘‘sotaṃ chinditvā’’ti. Sahaseyyādipaṇṇattivajjasikkhāpadesuyeva (pāci. 49-51) sāvasesaṃ katvāpi paññāpanaṃ sambhavati, na lokavajjesūti āha <bold>idañhī</bold>tiādi. <bold>Sahaseyyasikkhāpade</bold>hi (pāci. 49 ādayo) kiñcāpi yebhuyyacchanne yebhuyyaparicchanne heṭṭhimaparicchedato pācittiyaṃ dassitaṃ, upaḍḍhacchanne upaḍḍhaparicchanne dukkaṭaṃ, tathāpi sāvasesattā paññattiyā yebhuyyacchannaupaḍḍhaparicchannādīsupi <bold>aṭṭhakathāyaṃ</bold>pācittiyameva dassitaṃ. Idha pana niravasesattā paññattiyā bhagavatā dassitaṃ yebhuyyena akkhāyitanimittato heṭṭhā pārājikakkhettaṃ natthi, thullaccayādimeva tattha labbhati.</paragraph>
<paragraph line="111">Upatissattherena vuttasseva vinicchayassa aññampi upatthambhakāraṇaṃ dassento <bold>apicā</bold>tiādimāha. Nimitte appamattikāpi maṃsarāji sace avasiṭṭhā <pageBreak edition="M" number="1.0144" />hoti, taṃ yebhuyyakkhāyitameva hoti, tato paraṃ pana sabbaso khāyite nimitte dukkaṭamevāti dassento āha ‘‘tato paraṃ thullaccayaṃ natthī’’ti. Keci panettha vaccamaggādiṃ cattāro koṭṭhāse katvā ‘‘tesu dve koṭṭhāse atikkamma yāva tatiyakoṭṭhāsassa pariyosānā khāyitaṃ yebhuyyakkhāyitaṃ nāma, tato paraṃ thullaccayaṃ natthi, yāva catutthakoṭṭhāsassa pariyosānā khāyitaṃ, tampi dukkaṭavatthuyevā’’ti ca vadanti, taṃ na yuttaṃ. <bold>Matasarīrasmiṃyeva veditabba</bold>nti mataṃ yebhuyyena akkhāyitantiādivacanato vuttaṃ. <bold>Yadipi nimitta</bold>ntiādi jīvamānakasarīrameva sandhāya vuttaṃ tasseva adhikatattā. Teneva <bold>mātikāṭṭhakathāyaṃ</bold>(kaṅkhā. aṭṭha. paṭhamapārājikavaṇṇanā) ‘‘jīvamānakasarīrassa vuttappakāre magge sacepi tacādīni anavasesetvā sabbaso chinne’’tiādi <pageBreak edition="V" number="1.0125" />vuttaṃ. <bold>Sabbaso khāyita</bold>nti nimittamaṃsaṃ sabbaṃ chinnanti attho. <bold>Nimittasaṇṭhāna</bold>nti chinnamaṃsassa anto yāva muttavatthikosā chiddākāro abbhantarachavicammamatto itthinimittākāro, tenāha ‘‘pavesanaṃ jāyatī’’ti. <bold>Nimittasaṇṭhānaṃ pana anavasesetvā</bold>ti pavesanārahachiddākārena ṭhitaabbhantaramaṃsādiṃ anavasesetvā. Etena yāva paveso labbhati, tāva maggoyevāti dasseti. <bold>Nimittato patitāya maṃsapesiyā</bold>ti idaṃ nimittasaṇṭhānavirahitaṃ abbhantaramaṃsakhaṇḍaṃ sandhāya vuttaṃ. Nimittasaṇṭhānaṃ akopetvā samantato chinditvā uddhaṭamaṃsapesiyā pana matasarīre yebhuyyena akkhāyitanimitte viya upakkamantassa pārājikameva.</paragraph>
<paragraph line="112">Evaṃ jīvamānakamanussasarīre labbhamānavisesaṃ dassetvā idāni matasarīre dassetuṃ <bold>matasarīre panā</bold>tiādimāha. <bold>Vatthikosesū</bold>ti purisānaṃ aṅgajātakosacammesu. ‘‘Navadvāro mahāvaṇo’’tiādi (mi. pa. 2.6.1) vacanato manussānaṃ akkhināsādīni vaṇasaṅkhepena thullaccayakkhettānīti tesupi thullaccayaṃ vuttaṃ, evaṃ manussānaṃ matasarīrepi, tenāha <bold>mate allasarīre</bold>tiādi. Tattha <bold>allasarīre</bold>ti akuthitaṃ sandhāya vuttaṃ. <bold>Pārājikakkhette</bold>ti yebhuyyena akkhāyitampi sandhāya vuttaṃ. <bold>Thullaccayakkhette</bold>ti upaḍḍhakkhāyitādimpi sandhāya vuttaṃ. Ettha ca akkhināsādithullaccayakkhettesu yebhuyyena akkhāyitesupi thullaccayaṃ, upaḍḍhakkhāyitādīsu dukkaṭanti veditabbaṃ. <bold>Sabbesampī</bold>ti yathāvuttahatthiādīhi aññesaṃ tiracchānānaṃ <pageBreak edition="M" number="1.0145" />saṅgaṇhanatthaṃ vuttaṃ. Tiracchānagatānaṃ akkhikaṇṇavaṇesu dukkaṭaṃ pana aṭṭhakathāppamāṇena gahetabbaṃ, ‘‘amaggena amaggaṃ paveseti, āpatti thullaccayassā’’ti (pārā. 66) hi sāmaññato vuttaṃ, na pana manussānanti visesetvā. Yadi hi manussānaññeva vaṇesu thullaccayaṃ siyā, hatthiassādīnaṃ nāsavatthikosesupi paṭaṅgamukhamaṇḍūkassa mukhasaṇṭhānepi ca vaṇasaṅkhepato thullaccayaṃ na vattabbaṃ siyā, vuttañca. Tasmā aṭṭhakathācariyā evettha pamāṇaṃ. Matānaṃ tiracchānagatānanti matakena sambandho.</paragraph>
<paragraph line="113">Methunarāgena vatthikosaṃ pavesentassa thullaccayaṃ vuttanti āha ‘‘vatthikosaṃ appavesento’’ti. <bold>Methunarāgo</bold>ca nāma kāyasaṃsaggarāgaṃ mocanassādañca muñcitvā visuṃ dvayaṃdvayasamāpattiyā rāgo, so ca purisādīsupi uppajjati, tena ca apārājikakkhette itthisarīrepi upakkamantassa asucimhi muttepi saṅghādiseso na hoti, khettānurūpaṃ thullaccayadukkaṭameva hotīti veditabbaṃ. <bold>Appavesento</bold>ti iminā tīsu maggesu pavesanādhippāye asatipi methunarāgena bahi ghaṭṭanaṃ sambhavatīti dasseti, teneva thullaccayaṃ vuttaṃ, itarathā pavesanādhippāyena <pageBreak edition="V" number="1.0126" />bahi chupantassa methunassa pubbapayogattā dukkaṭameva vattabbaṃ siyā. <bold>Nimittena nimittaṃ chupati thullaccaya</bold>nti idañca ‘‘na ca, bhikkhave, rattacittena aṅgajātaṃ chupitabbaṃ, yo chupeyya, āpatti thullaccayassā’’ti (mahāva. 252) imassa cammakkhandhake āgatassa suttassa vasena vuttaṃ. Tattha ca kesañci aññathāpi atthavikappassa bījaṃ dassento <bold>mahāaṭṭhakathāyaṃ panā</bold>tiādimāha. <bold>Mukheneva chupanaṃ sandhāyā</bold>ti oṭṭhajivhādimukhāvayavena chupanaṃ sandhāya. <bold>Oḷārikattā</bold>ti ajjhācārassa thullattā. <bold>Taṃ sandhāyabhāsita</bold>nti taṃ yathāvuttasuttaṃ. Suttañhi ajjhācāraṃ sandhāya paṭicca vuttattā ‘‘sandhāyabhāsita’’nti vuccati. <bold>Suṭṭhusallakkhetvā</bold>ti piṭṭhiṃ abhiruhantānaṃ aṅgajātamukheneva nimittachupanassa sambhavaṃ methunarāgīnañca aṅgajātena chupanasseva anurūpatañca sutte ca ‘‘mukhenā’’ti avuttatañca aññañca nayaṃ yathābalaṃ suṭṭhu sallakkhetvāti attho. <bold>Saṅghādiseso</bold>ti manussitthiṃ sandhāya vuttaṃ. <bold>Passāvamagga</bold>nti idaṃ <bold>cammakkhandhake</bold>nidānavasena vuttaṃ. Itaramaggadvayaṃ pana nimittamukhena chupantassa vaṇasaṅkhepena thullaccayameva. <bold>Vuttanayenevā</bold>ti methunarāgeneva. Nimittamukhena pana vinā methunarāgena manussitthiyā vā tiracchānagatitthiyā vā passāvamaggaṃ <pageBreak edition="M" number="1.0146" />pakatimukhena chupantassa dukkaṭameva pakatimukhena pakatimukhachupane viya, itarathā tatthāpi thullaccayena bhavitabbaṃ, tañca na yuttaṃ khandhakasuttepi tathā avuttattā. <bold>Kāyasaṃsaggarāgena dukkaṭa</bold>nti nimittamukhena vā pakatimukhādiṃ itarakāyena vā kāyasaṃsaggarāgena chupantassa dukkaṭameva.</paragraph>
<paragraph line="114">Ettha ca kāyasaṃsaggarāgena bahinimitte upakkamato ajānantasseva aṅgajātaṃ yadi pārājikakkhettaṃ chupati, tattha kiṃ hotīti? Keci tāva ‘‘methunarāgassa abhāvā manussitthiyā saṅghādiseso, sesesu vatthuvasena thullaccayadukkaṭānī’’ti vadanti. Aññe pana ‘‘pavesanakkhaṇe phassassa sādiyanasambhavato balakkārena upakkamanakkhaṇe viya pārājikamevā’’ti vadanti, idameva yuttataraṃ. Maggattayato hi aññasmiṃ padeseyeva kāyasaṃsaggādirāgabhedato āpattibhedo labbhati, na maggattaye. Tattha pana yena kenaci ākārena phassassa sādiyanakkhaṇe pārājikameva, teneva paropakkamena pavesanādīsu rāgabhedaṃ anuddharitvā sādiyanamattena pārājikaṃ vuttaṃ.</paragraph>
<subhead line="115">Santhatacatukkabhedakathāvaṇṇanā</subhead>
<paragraph line="116" number="61-2"><bold>Paṭipannakassā</bold>ti āraddhavipassakassa. <bold>Upādinnaka</bold>nti kāyindriyaṃ sandhāya vuttaṃ. <bold>Upādinnakena phusatī</bold>ti upādinnakasarīrena phusīyatīti kammasādhanena attho daṭṭhabbo. Atha vā evaṃ <pageBreak edition="V" number="1.0127" />karonto bhikkhu kiñci upādinnakaṃ upādinnakena na phusatīti attho. <bold>Lesaṃ oḍḍessantī</bold>ti lesaṃ ṭhapessanti, parikappessantīti attho. <bold>Santhatādibhedehi bhinditvā</bold>ti santhatādivisesanehi visesetvā. <bold>Santhatāyā</bold>ti samudāye ekadesavohāro daḍḍhassa paṭassa chiddantiādīsu viya. Yathā hi paṭassa ekadesova vatthato daḍḍhoti vuccati, taṃ ekadesavohāraṃ samudāye paṭe upacārato āropetvā puna taṃ samudāyaṃ daḍḍhappadesasaṅkhātachiddasambandhībhāvena ‘‘daḍḍhassa paṭassa chidda’’nti voharanti, evamidhāpi itthiyā maggappadesavohāraṃ samudāyabhūtāya itthiyā āropetvā puna taṃ itthiṃ santhatamaggasambandhiniṃ katvā <bold>santhatāya itthiyā vaccamaggenā</bold>tiādi vuttaṃ. Sāratthadīpaniyaṃ (sārattha. ṭī. pārājikakaṇḍa 2.61-62) panettha ‘‘ekadese samudāyavohāro’’ti vuttaṃ, taṃ na <pageBreak edition="M" number="1.0147" />yuttaṃ avayavavohārena samudāyasseva patīyamānattā. Itarathā hi santhatāya vaccamaggenāti itthiliṅgatā maggasambandhitā ca na siyā, ekadese samudāyopacārassa pana ekadesova attho sākhāya chijjamānāya rukkho chijjatītiādīsu viya.</paragraph>
<paragraph line="117">Vatthādīni maggassa anto appavesetvā bahiyeva veṭhanaṃ sandhāya ‘‘paliveṭhetvā’’ti vuttaṃ. Samudāye avayavūpacāreneva bhikkhupi <bold>santhato nāmā</bold>tiādi vuttaṃ. <bold>Yattake paviṭṭhe</bold>ti tilabījamatte paviṭṭhe. Akkhināsādīnaṃ santhatattepi yathāvatthukamevāti āha <bold>thullaccayakkhette thullaccaya</bold>ntiādi. <bold>Khāṇuṃ ghaṭṭentassa dukkaṭa</bold>nti itthinimittassa anto khāṇuṃ pavesetvā samatalaṃ, atirittaṃ vā ṭhitaṃ khāṇuṃ sace ghaṭṭeti, ghaṭṭentassa dukkaṭaṃ pavesābhāvato. Sace pana īsakaṃ anto allokāse pavesetvā ṭhitaṃ anupādinnameva khāṇusīsaṃ aṅgajātena chupati, pārājikameva. <bold>Tassa tala</bold>nti veḷunaḷādikassa antotalaṃ. <bold>Bahiddhā khāṇuke</bold>ti anto pavesitaveḷupabbādikassa bahi nikkhantasīsaṃ sandhāya vuttaṃ. <bold>Yathā ca itthinimitte</bold>tiādīsu yathā itthiyā passāvamagge khāṇuṃ katvā ghaṭṭanādikaṃ vuttaṃ, evaṃ sabbattha vaccamaggādīsupi lakkhaṇaṃ veditabbanti attho.</paragraph>
<subhead line="118">Rājapaccatthikādicatukkabhedakathāvaṇṇanā</subhead>
<paragraph line="119" number="65"><bold>Kerāṭikā</bold>ti vañcakā. Paṭhamaṃ itthidhuttameva dassetvā idāni itaradhuttepi saṅgahetvā dassetuṃ ‘‘itthidhuttasurādhuttādayo vā’’ti vuttaṃ.</paragraph>
<subhead line="120">Āpattānāpattivāravaṇṇanā</subhead>
<paragraph line="121" number="66">Paṭiññātakaraṇaṃ <pageBreak edition="V" number="1.0128" />natthi sevetukāmatā maggena maggappaṭipattīti dvinnaṃ aṅgānaṃ siddhattā. Dūsitassa pana maggena maggappaṭipatti evamekaṃ aṅgaṃ siddhaṃ, sevetukāmatāsaṅkhātaṃ sādiyanaṃ asiddhaṃ. Tasmā so pucchitvā ‘‘sādiyi’’nti vuttapaṭiññāya nāsetabbo. <bold>Tatthevā</bold>ti vesāliyaṃ mahāvane eva. <bold>Sabbaṅgagata</bold>nti sabbakāyagataṃ. ‘‘Lohitaṃ viyā’’ti vuttattā kesādīnaṃ vinimuttaṭṭhāne sabbatthāti gahetabbaṃ. <bold>Niccameva ummattako hotī</bold>ti <pageBreak edition="M" number="1.0148" />yassa pittakosato pittaṃ calitvā sabbadā bahi nikkhantaṃ hoti, taṃ sandhāya vuttaṃ. Yassa pana pittaṃ calitvā pittakoseyeva ṭhitaṃ hoti, kadāci vā nikkhantaṃ puna nikkhamati, sopi antarantarā saññaṃ paṭilabhati bhesajjena ca pakatiārogyaṃ paṭilabhatīti veditabbaṃ.</paragraph>
<centered line="122">Padabhājanīyavaṇṇanānayo niṭṭhito.</centered>
<subhead line="123">Pakiṇṇakakathāvaṇṇanā</subhead>
<paragraph line="124"><bold>Pakiṇṇaka</bold>nti vomissakanayaṃ. <bold>Samuṭṭhāna</bold>nti uppattikāraṇaṃ. <bold>Kiriyā</bold>tiādi nidassanamattaṃ akiriyādīnampi saṅgahato. Vedanāya saha kusalañca veditabbanti yojetabbaṃ. <bold>Sabbasaṅgāhakavasenā</bold>ti sabbesaṃ sikkhāpadānaṃ saṅgāhakavasena ‘‘kāyo vācā kāyavācā kāyacittaṃ vācācittaṃ kāyavācācitta’’nti evaṃ vuttāni cha āpattisamuṭṭhānāni. Samuṭṭhānādayo hi āpattiyā eva honti, na sikkhāpadassa. Taṃtaṃsikkhāpadassa niyataāpattiyā eva gahaṇatthaṃ pana sikkhāpadasīsena samuṭṭhānādīnaṃ kathanaṃ. Evañhi āpattiviseso paññāyati āpatti-saddassa sabbāpattisādhāraṇattā, imesu pana chasu samuṭṭhānesu purimāni tīṇi acittakāni, pacchimāni sacittakāni. Samāsato taṃ imaṃ pakiṇṇakaṃ viditvā veditabbanti sambandho. Cha samuṭṭhānāni etassāti <bold>chasamuṭṭhānaṃ</bold>. Evaṃ sesesupi.</paragraph>
<paragraph line="125"><bold>Atthi kathinasamuṭṭhāna</bold>ntiādi samuṭṭhānasīsavasena dvisamuṭṭhānaekasamuṭṭhānānaṃ dassanaṃ. Terasa hi samuṭṭhānasīsāni paṭhamapārājikasamuṭṭhānaṃ adinnādānasamuṭṭhānaṃ sañcarittasamuṭṭhānaṃ samanubhāsanasamuṭṭhānaṃ kathinasamuṭṭhānaṃ eḷakalomasamuṭṭhānaṃ padasodhammasamuṭṭhānaṃ addhānasamuṭṭhānaṃ theyyasatthasamuṭṭhānaṃ dhammadesanāsamuṭṭhānaṃ bhūtārocanasamuṭṭhānaṃ corīvuṭṭhāpanasamuṭṭhānaṃ ananuññātasamauṭṭhānanti. Tattha <bold>atthi chasamuṭṭhāna</bold>nti iminā sañcarittasamuṭṭhānaṃ vuttaṃ, pañcasamuṭṭhānassa abhāvato <pageBreak edition="V" number="1.0129" />‘‘atthi pañcasamuṭṭhāna’’nti avatvā ‘‘atthi catusamuṭṭhāna’’nti vuttaṃ, iminā ca addhānasamuṭṭhānaṃ ananuññātasamuṭṭhānañca saṅgahitaṃ. Yañhi paṭhamatatiyacatutthachaṭṭhehi samuṭṭhānehi samuṭṭhāti <pageBreak edition="M" number="1.0149" />, idaṃ addhānasamuṭṭhānaṃ. Yaṃ pana dutiyatatiyapañcamachaṭṭhehi samuṭṭhāti, idaṃ ananuññātasamuṭṭhānaṃ. <bold>Atthi tisamuṭṭhāna</bold>nti iminā adinnādānasamuṭṭhānaṃ bhūtārocanasamuṭṭhānañca saṅgahitaṃ. Yañhi sacittakehi tīhi samuṭṭhāti, idaṃ adinnādānasamuṭṭhānaṃ. Yaṃ pana acittakehi tīhi samuṭṭhāti, idaṃ bhūtārocanasamuṭṭhānaṃ. <bold>Atthi kathinasamuṭṭhāna</bold>ntiādinā pana avasesasamauṭṭhānasīsavasena dvisamuṭṭhānaṃ ekasamuṭṭhānañca saṅgaṇhāti. Tattha hi yaṃ tatiyachaṭṭhehi samuṭṭhāti, idaṃ kathinasamuṭṭhānaṃ nāma. Yaṃ pana paṭhamacatutthehi samuṭṭhāti, idaṃ eḷakalomasamuṭṭhānaṃ. Yaṃ chaṭṭheneva samuṭṭhāti, idaṃ dhuranikkhepasamuṭṭhānaṃ, ‘‘samanubhāsanasamauṭṭhāna’’ntipi tasseva nāmaṃ. Iti sarūpena aṭṭha āpattisīsāni dassitāni. Ādisaddena panettha avasesāni paṭhamapārājikasamuṭṭhānapadasodhammatheyyasatthadhammadesanācorīvuṭṭhāpanasamuṭṭhānāni pañcapi samuṭṭhānasīsāni saṅgahitāni. Tattha yaṃ kāyacittato samuṭṭhāti, idaṃ paṭhamapārājikasamuṭṭhānaṃ. Yaṃ dutiyapañcamehi samuṭṭhāti, idaṃ padasodhammasamuṭṭhānaṃ. Yaṃ catutthachaṭṭhehi samuṭṭhāti, idaṃ theyyasatthasamuṭṭhānaṃ. Yaṃ pañcameneva samuṭṭhāti, idaṃ dhammadesanāsamauṭṭhānaṃ. Yaṃ pañcamachaṭṭhehi samuṭṭhāti, idaṃ corīvuṭṭhāpanasamuṭṭhānaṃ. Ettha ca pacchimesu tīsu sacittakasamuṭṭhānesu ekekasamuṭṭhānavasena ekasamuṭṭhānāni tividhāni. Dvisamuṭṭhānāni pana paṭhamacatutthehi vā dutiyapañcamehi vā tatiyachaṭṭhehi vā catutthachaṭṭhehi vā pañcamachaṭṭhehi vā samuṭṭhānavasena pañcavidhānīti veditabbāni.</paragraph>
<paragraph line="126">Evaṃ samuṭṭhānavasena sabbasikkhāpadāni terasadhā dassetvā idāni kiriyāvasena pañcadhā dassetuṃ <bold>tatrāpī</bold>tiādi vuttaṃ. <bold>Kiñcī</bold>ti sikkhāpadaṃ. <bold>Kiriyato</bold>ti pathavīkhaṇanādi (pāci. 84-85) viya kāyavacīviññattijanitakammato. <bold>Akiriyato</bold>ti paṭhamakathinādi (pārā. 459 ādayo) viya kattabbassa akaraṇeneva. <bold>Kiriyākiriyato</bold>ti aññātikāya bhikkhuniyā hatthato cīvarapaṭiggahaṇādi (pārā. 508 ādayo) viya. <bold>Siyā kiriyato, siyā akiriyato</bold>rūpiyapaṭiggahaṇādi (pārā. 582 ādayo) viya, <bold>siyā kiriyato, siyā kiriyākiriyato</bold>kuṭikārādi (pārā. 342) viya. Vītikkamasaññāya abhāvena vimokkho assāti <bold>saññāvimokkha</bold>nti majjhepadalopīsamāso daṭṭhabbo. <bold>Cittaṅgaṃ labhati</bold>sacittakasamuṭṭhāneheva <pageBreak edition="M" number="1.0150" />samuṭṭhahanato. <bold>Itara</bold>nti yassa cittaṅganiyamo natthi, taṃ, anāpattimukhena cetaṃ saññādukaṃ vuttaṃ, āpattimukhena sacittakadukanti ettakameva viseso, atthato samānāva.</paragraph>
<paragraph line="127">Kāyavacīdvārehi <pageBreak edition="V" number="1.0130" />āpajjitabbampi kāyakamme vā vacīkamme vā saṅgayhati. Tattha bāhullavuttito adinnādānamusāvādādayo viyāti <bold>atthi sikkhāpadaṃ kāyakamma</bold>ntiādinā kāyakammaṃ vacīkammañcāti dukameva vuttaṃ, vibhāgato pana kāyavacīkammena saddhiṃ tikameva hoti. Teneva <bold>mātikāṭṭhakathāyaṃ</bold>(kaṅkhā. aṭṭha. paṭhamapārājikavaṇṇanā) vuttaṃ ‘‘sabbā ca kāyakammavacīkammatadubhayavasena tividhā hontī’’ti. Tatoyeva idhāpi adinnādānādīsu (pārā. 89) kāyakammavacīkammanti tadubhayavasena dassitaṃ. <bold>Atthi pana sikkhāpadaṃ kusala</bold>ntiādi āpattisamuṭṭhāpakacittavasena kāriye kāraṇopacārena vuttaṃ, na pana āpattiyā kusalādiparamatthadhammatāvasena āpattiyā sammutisabhāvattā. Kusalākusalādiparamatthadhamme upādāya hi bhagavatā āpattisammuti paññattā. Vakkhati hi ‘‘yaṃ kusalacittena āpajjati, taṃ kusala’’ntiādi (pārā. aṭṭha. 1.66 pakaṇṇakakathā). Na hi bhagavato āṇāyattā āpatti kusalādiparamatthasabhāvā hoti anupasampannānaṃ ādikammikānañca āpattippasaṅgato, tassā desanādīhi visuddhiabhāvappasaṅgato ca. Na hi kāraṇabalena uppajjamānā kusalādisabhāvā āpatti anupasampannādīsu nivattati, uppannāya ca tassā kenaci vināso na sambhavati. Sarasavināsato desanādinā ca āpatti vigacchatīti vacanamatthi, na pana tena akusalādi vigacchati. Pitughātādikammena hi pārājikaṃ āpannassa bhikkhuno gihiliṅgaṃ gahetvā bhikkhubhāvapariccāgena pārājikāpatti vigacchati, na pāṇātipātādiakusalaṃ ānantariyādibhāvato. Tasmā dummaṅkūnaṃ niggahādidasaatthavase (pārā. 39; pari. 2) paṭicca bhagavatā yathāpaccayaṃ samuppajjamāne kusalākusalādināmarūpadhamme upādāya paññattā sammutiyeva āpatti, sā ca yathāvidhipaṭikammakaraṇena vigatā nāma hotīti veditabbaṃ, tenāha <bold>dvattiṃseva hi āpattisamuṭṭhāpakacittānī</bold>tiādi. Āpattisamuṭṭhāpakatteneva hettha kusalādīnaṃ āpattito bhedo siddho. Na <pageBreak edition="M" number="1.0151" />hi taṃsamuṭṭhitassa tato abhedo yutto samuṭṭhānasamuṭṭhitabhedabyavahārupacchedappasaṅgato. <bold>Sāratthadīpaniyaṃ</bold>(sārattha. ṭī. pārājikakaṇḍa 2.66 pakiṇṇakakathāvaṇṇanā) pana āpattiyā paramatthato kusalattameva na sambhavati ‘‘āpattādhikaraṇaṃ siyā akusalaṃ, siyā abyākataṃ, natthi āpattādhikaraṇaṃ kusala’’nti vacanato, ‘‘akusalattaṃ pana abyākatattañca āpattiyā sambhavatī’’ti saññāya kusalacittasamuṭṭhānakkhaṇepi rūpābyākatattaṃ āpattiyā samatthetuṃ yaṃ kusalacittena āpajjati, taṃ kusalaṃ, itarehi itaranti (pārā. aṭṭha. 1.66 pakiṇṇakakathā) imaṃ aṭṭhakathāvacanaṃ nissāya vuttaṃ ‘‘yaṃ kusalacittena āpajjatīti yaṃ sikkhāpadasīse gahitaṃ āpattiṃ kusalacittasamaṅgī āpajjati, iminā pana vacanena taṃ kusalanti āpattiyā vuccamāno kusalabhāvo pariyāyato, na paramatthatoti dasseti. Kusalacittena hi āpattiṃ āpajjanto saviññattikaṃ <pageBreak edition="V" number="1.0131" />aviññattikaṃ vā sikkhāpadavītikkamākārappavattaṃ rūpakkhandhasaṅkhātaṃ abyākatāpattiṃ āpajjatī’’ti. Tattha yaṃ kusalacittena āpajjatīti imaṃ vacanaṃ uddissa ‘‘iminā pana vacanena taṃ kusalanti āpattiyā vuccamāno kusalabhāvo pariyāyato, na paramatthatoti dassetī’’ti vuttaṃ, evaṃ itarehi itaranti vacanena ‘‘yaṃ akusalacittena āpajjahi, taṃ akusalaṃ, yaṃ abyākatacittena āpajjati, taṃ abyākata’’nti imassa atthassa vuttattā itarehīti vacanaṃ uddissa ‘‘imināpi vacanena itaranti āpattiyā vuccamāno akusalabhāvo abyākatabhāvo ca pariyāyato dassetī’’ti vattabbaṃ. Evaṃ avatvā kusalapakkhe eva kathanassa kāraṇaṃ na passāma. Yaṃ pana āpattādhikaraṇaṃ siyā akusalantiādivacanaṃ kāraṇattena vuttaṃ, tampi akāraṇaṃ yaṃ akusalacittena āpajjati, taṃ akusalantiādinā heṭṭhā vuttanayena akusalādibhāvassa pariyāyadesitattā, āpattiyā kusalavohārassa ayuttatāya natthi āpattādhikaraṇaṃ kusalanti vuttattā ca. Āpattiyā hi kusalacittasamuṭṭhitattepi bhagavatā paṭikkhittabhāvena sāvajjadhammattā kāraṇūpacārenāpi anavajjakusalavohāro na yutto sāvajjānavajjānaṃ aññamaññaviruddhattā. Yathā ākāsādisammutisaccānaṃ uppannatādivohāro viya jātijarābhaṅgānaṃ uppannatādivohāro anavaṭṭhānādidesato ayutto, evamidhāpi kusalavohāro ayutto viruddhattā. Akusalādivohāro pana yutto <pageBreak edition="M" number="1.0152" />, kāraṇūpacārena pana akusalādisabhāvatā yathāvuttadosānativattanato. Suttassāpi hi yathā suttasuttānulomādīhi virodho na hoti, tatheva attho gahetabbo.</paragraph>
<paragraph line="128">Yaṃ pana vuttaṃ ‘‘kusalacittena hi āpattiṃ āpajjanto…pe… rūpakkhandhasaṅkhātaṃ abyākatāpattiṃ āpajjatī’’ti, taṃ ayuttameva rūpakkhandhassa khaṇikatāya āpattiyāpi desanādipaṭikammaṃ vināva paṭipassaddhippasaṅgato. Rūpaparamparā āpattīti ce? Tanna, paṭikammenāpi avigamappasaṅgato. Na hi rūpasantatidesanādīhi vigacchati sakāraṇāyattattā, iti sabbathā āpattiyā paramatthatā ayuttā, eteneva yaṃ vuttaṃ ‘‘nipajjitvā nirodhasamāpannassa sahaseyyavasena tathākārappavattarūpadhammasseva āpattibhāvato’’tiādi, tampi paṭisiddhanti veditabbaṃ. Idha pana nirodhasamāpannānaṃ rūpadhammameva paṭicca uppannattā āpatti acittā avedanā, aññattha pana sacittā savedanāva, sabbatthāpi paññattisabhāvāti veditabbā. Teneva <bold>duṭṭhadosasikkhāpadaṭṭhakathāyaṃ</bold>āpattiyā akusalādisabhāvaṃ paraparikappitaṃ nisedhetuṃ ‘‘ādikammikassa anāpattivacanato…pe… paṇṇattimattameva āpattādhikaraṇanti veditabba’’nti sayameva vakkhati, tasmā ‘‘taṃtaṃkusalādidhammasamuppattiyā bhagavatā paññattā āpattisammuti samuṭṭhitā’’ti ca, ‘‘yāva paṭippassaddhikāraṇā tiṭṭhatī’’ti ca, ‘‘paṭippassaddhikāraṇehi <pageBreak edition="V" number="1.0132" />vinassatī’’ti ca voharīyati. Āpattiyā ca sammutisabhāvattepi hi sañcicca taṃ āpajjantassa, paṭikiriyaṃ akarontassa ca anādare akusalarāsi ceva saggamaggantarāyo ca hotīti lajjino yathāvidhiṃ nātikkamanti, anatikkamanappaccayā ca tesaṃ anantappabhedā sīlādayo dhammā parivaḍḍhantīti gahetabbaṃ. Dvattiṃsevāti niyamo āpattinimittānaṃ kāyavacīviññattīnaṃ eteheva samuppajjanato kato, na pana sabbāpattīnampi eteheva samuppajjanato. Nipajjitvā niddāyantānañhi jhānanirodhasamāpannānañca aviññattijanakehi vipākaappanācittehi ceva rūpadhammehi ca sahaseyyādiāpatti sambhavati.</paragraph>
<paragraph line="129"><bold>Dasā</bold>ti kiriyāhetukamanoviññāṇadhātudvayena saha aṭṭha mahākiriyacittāni. Paññattiṃ ajānitvā iddhivikubbanādīsu abhiññānaṃ āpattisamuṭṭhāpakattaṃ veditabbaṃ. Ettha ca kiñci sikkhāpadaṃ akusalacittameva, kiñci <pageBreak edition="M" number="1.0153" />kusalābyākatavasena dvicittaṃ, kiñci ticittanti ayameva bhedo labbhati, nāññoti veditabbaṃ. <bold>Kiriyāsamuṭṭhāna</bold>nti parūpakkamena jāyamānaṃ aṅgajātādicalanaṃ sādiyanacittasaṅkhāte sevanacitte uppanne tena cittena samuppāditameva hotīti vuttaṃ itarathā ‘‘siyā kiriyasamuṭṭhānaṃ, siyā akiriyasamuṭṭhāna’’nti vattabbato.</paragraph>
<paragraph line="130">Yaṃ pana <bold>sāratthadīpaniyaṃ</bold>(sārattha. ṭī. pārājikakaṇḍa 2.66 pakiṇṇakakathāvaṇṇanā) vuttaṃ ‘‘kiriyasamuṭṭhānanti idaṃ yebhuyyavasena vuttaṃ parūpakkame sati sādiyantassa akiriyasamuṭṭhānabhāvato’’tiādi, taṃ na gahetabbaṃ paṭhamapārājikassa akiriyasamuṭṭhānatāya pāḷiaṭṭhakathāsu avuttattā. ‘‘Manodvāre āpatti nāma natthī’’ti (kaṅkhā. aṭṭha. paṭhamapārājikavaṇṇanā; pārā. aṭṭha. 2.583-4) hi vuttaṃ. Kathañhi nāma parūpakkamena methunaṃ sādiyanto attano aṅgajātādikāyacalanaṃ na sādiyeyya, sādiyanacittānuguṇameva pana sakalasarīre cittajarūpasamuppattiyā viññattipi sukhumā samuppannā eva hotīti daṭṭhabbaṃ, tenāha <bold>kāyadvāreneva samuṭṭhānato kāyakamma</bold>ntiādi. <bold>Cittaṃ panettha aṅgamattaṃ hotī</bold>ti kāyaviññatti eva kāyakammabhāve kāraṇaṃ, na cittaṃ. Taṃ panettha kāyasaṅkhātāya viññattiyāyeva aṅgamattaṃ, na kāyakammabhāvassa, itarathā methunassa ‘‘manokamma’’nti vattabbato, tenāha ‘‘na tassa vasena kammabhāvo labbhatī’’ti. <bold>Kammabhāvo</bold>ti kāyakammabhāvo. <bold>Sabbañceta</bold>nti etaṃ samuṭṭhānādikaṃ. <bold>Sikkhāpadasīsenā</bold>ti taṃtaṃsikkhāpadaniyataāpattiyā eva gahaṇatthaṃ sikkhāpadamukhena.</paragraph>
<centered line="131">Pakiṇṇakakathāvaṇṇanānayo niṭṭhito.</centered>
<subhead line="132">Vinītavatthuvaṇṇanā</subhead>
<paragraph line="133"><bold>Idaṃ</bold><pageBreak edition="V" number="1.0133" /><bold>ki</bold>nti kathetukāmatāpucchā. <bold>Imā</bold>tiādi vissajjanaṃ. Vinītāni āpattiṃ tvaṃ bhikkhu āpannotiādinā (pārā. 67) bhagavatā vinicchinitāni vatthūni <bold>vinītavatthūni</bold>. Taṃ taṃ vatthuṃ uddharitvā dānato dassanato uddānabhūtā gāthā <bold>uddānagāthā,</bold>saṅgahagāthā, uddesagāthāti vuttaṃ hoti. <bold>Vatthu gāthā</bold>ti tena kho pana samayena aññataro bhikkhūtiādikā vinītavatthupāḷiyeva tesaṃ tesaṃ vinītavatthūnaṃ ganthanato ‘‘vatthugāthā’’ti vuttā <pageBreak edition="M" number="1.0154" />, na chandovicitilakkhaṇena. Uddānagāthānaṃ vatthu vatthugāthāti evaṃ vā ettha attho daṭṭhabbo. <bold>Etthā</bold>ti vinītavatthūsu. <bold>Dutiyādīna</bold>nti dutiyapārājikādīnaṃ. Yaṃ passitvā cittakārādayo sippikā cittakammādīni sikkhanti, taṃ <bold>paṭicchannakarūpaṃ,</bold>paṭimārūpanti attho.</paragraph>
<paragraph line="134" number="67"><bold>Purimāni dve</bold>ti makkaṭīvajjiputtakavatthūni dve. Tānipi bhagavatā vinītabhāvena puna vinītavatthūsu pakkhittāni. Tattha tassa kukkuccaṃ ahosītiādi pana kiñcāpi tesaṃ paṭhamaṃ kukkuccaṃ na uppannaṃ, bhikkhūhi pana bhagavatā ca garahitvā vuttavacanaṃ sandhāya pacchā uppannattaṃ sandhāya vuttaṃ. Bhagavato etamatthaṃ ārocesuntiādi ca bhikkhūhi ānandattherena ca paṭhamaṃ bhagavato ārocite, bhagavatā ca tesaṃ pārājikatte pakāsite bhītā te sayampi gantvā attano kukkuccaṃ pacchā ārocenti eva. ‘‘Saccaṃ kira tva’’ntiādinā bhagavatā puṭṭhā pana ‘‘saccaṃ bhagavā’’ti paṭijānanavasenāpi ārocenti. Bhagavāpi āpattiṃ tvantiādinā tesaṃ pārājikattaṃ vinicchinoti eva. Anupaññattikathāyaṃ pana taṃ sabbaṃ avatvā anupaññattiyā anuguṇameva kiñcimattaṃ vuttaṃ, idhāpi tesaṃ vatthūnaṃ bhagavatā vinītabhāvadassanatthaṃ evaṃ vuttanti veditabbaṃ. Keci imaṃ adhippāyaṃ amanasikatvā ‘‘aññānevetāni vatthūnī’’ti vadanti. <bold>Kuse</bold>ti kusatiṇāni. <bold>Kesehī</bold>ti manussakesehi.</paragraph>
<paragraph line="135" number="68"><bold>Vaṇṇapokkharatāyā</bold>ti ettha pokkhalaṃ nāma samiddhaṃ sundarañca, tassa bhāvo ‘‘pokkharatā’’ti ra-kāraṃ katvā vutto, samiddhatā sundaratāti attho. <bold>Padhaṃsesī</bold>ti abhibhavi. <bold>Na limpatī</bold>ti na allīyati.</paragraph>
<paragraph line="136" number="69">Evarūpā parivattaliṅgā bhikkhuniyo atthato ekato upasampannāpi ubhatosaṅghe upasampannāsuyeva saṅgayhanti bhikkhūpasampadāya bhikkhunīupasampadatopi ukkaṭṭhattā. <bold>Pāḷiyaṃ</bold>‘‘tāhi āpattīhi anāpatti’’nti upayogavacanaṃ katvā anujānāmīti padena sambandhitabbaṃ. Itthiliṅganti <pageBreak edition="V" number="1.0134" />thanādikaṃ itthisaṇṭhānaṃ vuttanti āha – ‘‘purisa…pe… itthisaṇṭhānaṃ uppanna’’nti. Taṃ nānantarikato pana ‘‘purisindriyampi antarahitaṃ, itthindriyañca uppanna’’nti vuttameva hoti, evaṃ uparipi liṅgaggahaṇeneva itthindriyādiggahaṇaṃ veditabbaṃ. <bold>Tā</bold>ti āpattiyo, tassa vuṭṭhātunti iminā sambandho, tāhi āpattīhi vuṭṭhāpetunti <pageBreak edition="M" number="1.0155" />attho. Kathanti āha <bold>tā sabbāpi bhikkhunīhi kātabba</bold>ntiādi. Tena paṭicchannāyapi appaṭicchannāyapi garukāpattiyā pakkhamānattacaraṇādikaṃ vidhiṃ dasseti.</paragraph>
<paragraph line="137"><bold>Okkantikavinicchayo</bold>ti pasaṅgānuguṇaṃ otaraṇakavinicchayo. <bold>Balavaakusalenā</bold>ti paradārikakammādinā. <bold>Dubbalakusalenā</bold>ti yathāvuttabalavākusalopahatasattinā tato eva dubbalabhūtena kusalena. <bold>Dubbalaakusalenā</bold>ti purisabhāvuppādakabrahmacariyādibalavakusalopahatasattinā tato eva dubbalabhūtena paradārikādiakusalena. Sugatiyaṃ bhāvadvayassa kusalakammajattā akusaleneva vināso kusaleneva uppattīti āha <bold>ubhayampī</bold>tiādi. Duggatiyaṃ pana akusaleneva ubhinnampi uppatti ca vināso ca, tattha dubbalabalavabhāvova viseso.</paragraph>
<paragraph line="138">‘‘Ehi mayaṃ gamissāmā’’ti bhikkhuniyā saddhiṃ saṃvidhāya ekaddhānagamane pācittiyāpattiparihāratthaṃ vuttaṃ ‘‘saṃvidahanaṃ parimocetvā’’ti. Tena ekagāmakkhettepi bahigāmato antaragharaṃ saṃvidhāya gamanampi āpattikaramevāti dasseti. Parimocanavidhiṃ dassento āha <bold>maya</bold>ntiādi. <bold>Bahigāme</bold>ti gāmantare. Dutiyikā bhikkhunī pakkantā vā hotītiādinā (pāci. 693) vuttaanāpattilakkhaṇaṃ anulometīti vuttaṃ ‘‘gāmantara…pe… anāpattī’’ti. <bold>Kopetvā</bold>ti pariccajitvā. <bold>Lajjiniyo…pe… labbhatī</bold>ti liṅgaparivattanadukkhapīḷitassa saṅgahepi asati hīnāyāvattanampi bhaveyyāti ‘‘āpadāsū’’ti vuttaanāpattianulomena vuttaṃ. Tāya dutiyikaṃ gahetvāva gantabbaṃ. <bold>Alajjiniyo…pe… labbhatī</bold>ti alajjinīhi saddhiṃ ekakammādisaṃvāse āpattisambhavato tā asantapakkhaṃ bhajantīti vuttaṃ, imināpetaṃ veditabbaṃ ‘‘alajjinīhi saddhiṃ paribhogo na vaṭṭatī’’ti. Yadi hi vaṭṭeyya, tatopi dutiyikaṃ vinā gāmantaragamanādīsu āpatti eva siyā saṅgāhikattā tāsaṃ saṅgāhikalajjinigaṇato viya. <bold>Ñātikā na honti…pe… vaṭṭatīti vadantī</bold>ti iminā aṭṭhakathāsu anāgatabhāvaṃ dīpeti. Tatthāpi vissāsikañātikabhikkhuniyo vinā bhikkhunibhāve aramantassa mānapakatikassa āpadāṭṭhānasambhavena taṃ vacanaṃ appaṭikkhittampi tadaññesaṃ na vaṭṭatiyevāti gahetabbaṃ. <bold>Bhikkhubhāvepī</bold>ti bhikkhukālepi <pageBreak edition="M" number="1.0156" />. <bold>Taṃ nissāyā</bold>ti taṃ nissayācariyaṃ katvā. <bold>Upajjhā gahetabbā</bold>ti upasampadāgahaṇatthaṃ upajjhā gahetabbā.</paragraph>
<paragraph line="139"><bold>Vinayakamma</bold>nti <pageBreak edition="V" number="1.0135" />vikappanaṃ sandhāya vuttaṃ. <bold>Puna kātabba</bold>nti puna vikappetabbaṃ. <bold>Puna paṭiggahetvā sattāhaṃ vaṭṭatī</bold>ti ‘‘anujānāmi, bhikkhave, bhikkhunīnaṃ sannidhiṃ bhikkhūhi, bhikkhūnaṃ sannidhiṃ bhikkhunīhi ca paṭiggāhāpetvā paribhuñjitu’’nti (cūḷava. 421) vacanato puna paṭiggahetvā paribhuñjituṃ vaṭṭatīti dassanatthaṃ vuttaṃ. <bold>Sattame divase</bold>ti idañca nissaggiyaṃ anāpajjitvāva punapi sattāhaṃ paribhuñjituṃ vaṭṭatīti dassanatthaṃ vuttaṃ. <bold>Pakatatto</bold>ti aparivattaliṅgo. <bold>Rakkhatī</bold>ti taṃ paṭiggahaṇavijahanato rakkhati, avibhattatāya paṭiggahaṇaṃ na vijahatīti adhippāyo.</paragraph>
<paragraph line="140"><bold>Sāmaṃ gahetvāna nikkhipeyyā</bold>ti sahatthena paṭiggahetvāna nikkhipeyya. <bold>Paribhuñjantassa āpattī</bold>ti liṅgaparivatte jāte puna appaṭiggahetvā paribhuñjantassa āpatti.</paragraph>
<paragraph line="141"><bold>Hīnāyāvattanenā</bold>ti ettha keci ‘‘pakatattassa bhikkhuno sikkhaṃ appaccakkhāya ‘gihī bhavissāmī’ti gihiliṅgaggahaṇaṃ hīnāyāvattana’’nti vadanti, taṃ na yuttaṃ tattakena bhikkhubhāvassa avijahanato. Aññe pana ‘‘pārājikaṃ āpannassa bhikkhupaṭiññaṃ pahāya gihiliṅgabhāvūpagamanampi hīnāyāvattana’’nti vadanti, taṃ yuttameva. Pārājikaṃ āpanno hi taṃ paṭicchādetvā yāva bhikkhupaṭiñño hoti, tāva bhikkhu eva hoti bhikkhūnameva pārājikassa paññattattā. ‘‘Yo pana bhikkhū’’ti hi vuttaṃ. Tathā hi so saṃvāsaṃ sādiyantopi theyyasaṃvāsako na hoti, sahaseyyādiāpattiñca na janeti, attānaṃ omasantassa pācittiyañca janeti. Vuttañhi –</paragraph>
<indent line="142">‘‘Asuddho hoti puggalo aññataraṃ pārājikaṃ dhammaṃ ajjhāpanno, tañce suddhadiṭṭhi samāno okāsaṃ kārāpetvā akkosādhippāyo vadeti, āpatti omasavādassā’’ti (pārā. 389).</indent>
<paragraph line="143">Eke pana ‘‘pārājikaṃ āpannānaṃ dosaṃ paṭijānitvā gihiliṅgaggahaṇaṃ nāma sikkhāpaccakkhāne samodhānaṃ gacchati tenāpi paṭiññāya bhikkhubhāvassa vijahanato. Teneva vinayavinicchayādīsu hīnāyāvattanaṃ sikkhāpaccakkhāne samodhānetvā <pageBreak edition="M" number="1.0157" />visuṃ taṃ na vuttaṃ. Tasmā bhikkhunīnaṃ vibbhamitukāmatāya gihiliṅgaggahaṇaṃ idha hīnāyāvattanaṃ tāsaṃ sikkhāpaccakkhānassa abhāvato. Tāsaṃ paṭiggahaṇavijahanassāpi sabbaso vattabbattā’’ti vadanti, tampi appaṭibāhiyameva. Tasmā pārājikānaṃ bhikkhunīnañca ‘‘uppabbajissāmī’’ti gihiliṅgaggahaṇaṃ <pageBreak edition="V" number="1.0136" />hīnāyāvattananti gahetabbaṃ. Vibbhamotipi etasseva nāmaṃ, teneva taṃ <bold>khuddasikkhāyaṃ</bold>‘‘acchedavissajjanagāhavibbhamā’’ti adhiṭṭhānavijahane vibbhamanāmena vuttaṃ.</paragraph>
<paragraph line="144"><bold>Anapekkhavissajjanenā</bold>ti aññassa adatvāva anatthikasseva paṭiggahitavatthūnaṃ bahi chaḍḍanena. Keci ‘‘paṭiggahitavatthūsu sāpekkhassa pure paṭiggahitabhāvato parimocanatthaṃ tattha paṭiggahamattassa vissajjanampi anapekkhavissajjanameva cīvarādiadhiṭṭhānapaccuddhāro viyā’’ti vadanti, taṃ na sundaraṃ tathāvacanābhāvā. Yatheva hi cīvarādīsu anapekkhavissajjanena adhiṭṭhānavijahanaṃ vatvāpi visuṃ paccuddhāro ca vutto, evamidhāpi vattabbaṃ, yathā ca cīvarādīsu kāyapaṭibaddhesupi paccuddhārena adhiṭṭhānaṃ vigacchati, na evamidha. Idha pana paṭiggahitavatthusmiṃ anapekkhassāpi kāyato mutteyeva tasmiṃ paṭiggahaṇaṃ vijahati. Tathā hi vuttaṃ ‘‘satakkhattumpi pariccajatu, yāva attano hatthagataṃ paṭiggahitamevā’’ti. Anapekkhavissajjanenāti ettha ca ‘‘anapekkhāyā’’ti ettakameva vattabbaṃ anapekkhataṃ muñcitvā idha visuṃ vissajjanassa abhāvā. Na hettha paccuddhāre viya vissajjanavidhānamatthi. Apica paṭiggahaṇamattavissajjane sati pure paṭiggahitopi āhāro bhuñjitukamyatāya uppannāya paṭiggahaṇamattaṃ vissajjetvā puna paṭiggahetvā yathāsukhaṃ bhuñjitabbo siyāti, tathā ca <bold>sannidhikārakasikkhāpade</bold>vuttā sabbāpi vinicchayabhedā niratthakā eva siyuṃ. Vuttañhi tattha –</paragraph>
<indent line="145">‘‘Gaṇṭhikapattassa vā gaṇṭhikantare sneho paviṭṭho hoti…pe… tādise pattepi punadivase bhuñjantassa pācittiya’’ntiādi (pāci. aṭṭha. 253).</indent>
<paragraph line="146">Tattha pana ‘‘paṭiggahaṇaṃ anapekkhacittena vissajjetvā bhuñjitabba’’nti ettakameva vattabbaṃ, na ca vuttaṃ. Katthaci īdisesu ca gaṇṭhikapattādīsu paṭiggahaṇe apekkhā kassacipi nattheva tappahānāya vāyāmato, tathāpi tatthagataāmise paṭiggahaṇaṃ na vigacchati. Kasmā? Bhikkhussa patte puna bhuñjitukāmatāpekkhāya <pageBreak edition="M" number="1.0158" />vijjamānattā pattagatike āhārepi tassā vattanato. Na hi pattaṃ avissajjetvā taggatikaṃ āhāraṃ vissajjetuṃ sakkā, nāpi āhāraṃ avissajjetvā taggatikaṃ paṭiggahaṇaṃ vissajjetuṃ. Tasmā vatthuno vissajjanameva anapekkhavissajjanaṃ, na paṭiggahaṇassāti niṭṭhamettha gantabbaṃ. Teneva sannidhisikkhāpadassa <bold>anāpattivāre</bold>–</paragraph>
<indent line="147">‘‘Antosattāhaṃ <pageBreak edition="V" number="1.0137" />adhiṭṭheti, vissajjeti, nassati, vinassati, ḍayhati, acchinditvā gaṇhanti, vissāsaṃ gaṇhanti, anupasampannassa cattena vantena muttena anapekkho datvā paṭilabhitvā paribhuñjatī’’ti –</indent>
<unindented line="148">Evaṃ sabbattha vatthuvissajjanameva vuttaṃ. Ettha ca ‘‘antosattāhaṃ adhiṭṭhetī’’ti bāhiraparibhogāya adhiṭṭhānavacanato vatthuṃ avissajjetvāpi kevalaṃ anajjhoharitukāmatāya suddhacittena bāhiraparibhogatthāya niyamanampi visuṃ ekaṃ paṭiggahaṇavijahanakāraṇameva, idañca sandhāya paṭiggahaṇamattavissajjanaṃ vuttaṃ siyā, suvuttameva siyā, tathā ca ‘‘puna paṭiggahetvā paribhuñjissāmī’’ti paṭiggahaṇavissajjanaṃ na vattabbaṃ siyā bāhiraparibhogādhiṭṭhānassa idhādhippetattā.</unindented>
<paragraph line="149"><bold>Sāratthadīpaniya</bold>ñhi (sārattha. dī. pārājikakaṇḍa 2.69) ‘‘anapekkhavissajjanenāti ettha aññassa adatvāva anatthikatāya ‘natthi iminā kammaṃ na dāni naṃ paribhuñjissāmī’ti vatthūsu vā, ‘puna paṭiggahetvā paṭibhuñjissāmī’ti paṭiggahaṇe vā anapekkhavissajjanenā’’ti evaṃ paribhuñjitukāmasseva paṭiggahaṇamattavissajjanampi paṭiggahaṇavijahanakāraṇaṃ vuttaṃ, taṃ na gahetabbaṃ. Purimameva pana bāhiraparibhogādhiṭṭhānaṃ gahetabbaṃ. Idaṃ pana <bold>aṭṭhakathāsu</bold>‘‘anapekkhavissajjanasaṅkhāte vissajjetī’’ti vuttapāḷipadatthe saṅgahetvā visuṃ na vuttaṃ. Nassati, vinassati, ḍayhati, vissāsaṃ vā gaṇhantīti imāni pana padāni acchinditvā gaṇhantīti imasmiṃ pade saṅgahitānīti veditabbaṃ.</paragraph>
<paragraph line="150"><bold>Acchinditvā gahaṇenā</bold>ti anupasampannānaṃ balakkārādinā acchinditvā gahaṇena. Upasampannānañhi acchindanavissāsaggāhesu paṭiggahaṇaṃ na vijahati. <bold>Etthā</bold>ti bhikkhuvihāre. <bold>Uparopakā</bold>ti tena ropitā rukkhagacchā. <bold>Terasasu</bold><pageBreak edition="M" number="1.0159" /><bold>sammutīsū</bold>ti bhattuddesakasenāsanapaññāpakabhaṇḍāgārikacīvarapaṭiggāhakacīvarabhājakayāgubhājakaphalabhājakakhajjabhājakaappamattakavissajjakasādiyagāhāpakapattagāhāpakaārāmikapesakasāmaṇerapesakasammutisaṅkhātāsu terasasu sammutīsu.</paragraph>
<paragraph line="151">Pacchimikāya senāsanaggāhe paṭippassaddhepi appaṭippassaddhepi kathinatthārassa, tammūlakānaṃ pañcānisaṃsānañca abhāvassa samānattā tattha vijjamānampi senāsanaggāhapaṭippassaddhiṃ adassetvā tattha bhikkhūhi kattabbaṃ saṅgahameva dassetuṃ <bold>sace pacchimikāyā</bold>tiādi vuttaṃ. <bold>Sace akusalavipāke <pageBreak edition="V" number="1.0138" />…pe… chārattaṃ mānattameva dātabba</bold>nti idaṃ paṭicchannāya sādhāraṇāpattiyā parivasantassa asamādinnaparivāsassa vā liṅge parivatte pakkhamānattaṃ carantassa vasena vuttaṃ. Sace panassa pakkhamānatte asamādinne eva puna liṅgaṃ parivattati, parivāsaṃ datvā parivutthaparivāsasseva chārattaṃ mānattaṃ dātabbaṃ. <bold>Parivāsadānaṃ natthi</bold>bhikkhukāle appaṭicchannabhāvato. Sace pana bhikkhukālepi sañcicca nāroceti, āpatti paṭicchannāva hoti, āpattipaṭicchannabhāvato parivāso ca dātabboti vadanti. Pārājikaṃ āpannānaṃ itthipurisānaṃ liṅge parivattepi pārājikattassa ekasmiṃ attabhāve avijahanato puna upasampadā na dātabbāti gahetabbaṃ. Teneva tesaṃ sīsacchinnapurisādayo nidassitā.</paragraph>
<paragraph line="152" number="71"><bold>Tathevā</bold>ti muccatu vā mā vāti imamatthaṃ atidisati. <bold>Aññesa</bold>nti puthujjane sandhāya vuttaṃ. Tesañhi īdise ṭhāne asādiyanaṃ dukkaraṃ sotāpannādiariyānaṃ tattha dukkarattābhāvā. Na hi ariyā pārājikādilokavajjāpattiṃ āpajjanti.</paragraph>
<paragraph line="153" number="73"><bold>Suphusitā</bold>ti uparimāya dantapantiyā heṭṭhimā dantapanti āhacca ṭhitā, avivaṭāti attho. Tenāha ‘‘antomukhe okāso natthī’’ti. <bold>Uppāṭite pana oṭṭhamaṃse dante suyeva upakkamantassa thullaccaya</bold>nti nimittena bahinimitte chupanattā vuttaṃ. Bahinikkhantadantajivhāsupi eseva nayo. <bold>Nijjhāmataṇhikā</bold>nāma lomakūpehi samuṭṭhitaaggijālāhi daḍḍhasarīratāya ativiya tasitarūpā. <bold>Ādi</bold>-saddena khuppipāsāsurā aṭṭhicammāvasiṭṭhā bhayānakasarīrā petiyo saṅgahitā. <bold>Visaññaṃ katvā</bold>ti yathā so katampi <pageBreak edition="M" number="1.0160" />upakkamaṃ na jānāti, evaṃ katvā. Tena ca visaññī ahutvā sādiyantassa pārājikamevāti dasseti. <bold>Upahatakāyappasādo</bold>ti vātapittādidosehi kāyaviññāṇānuppādakabhāvena dūsitakāyappasādo, na pana vinaṭṭhakāyappasādo. <bold>Sīse patte</bold>ti maggena maggappaṭipādane jāte. Appavesetukāmatāya eva nimittena nimittachupane thullaccayaṃ vuttaṃ, sevetukāmassa pana tatthāpi dukkaṭamevāti āha ‘‘dukkhaṭameva sāmanta’’nti.</paragraph>
<paragraph line="154" number="74">Jāti-saddena sumanapupphapariyāyena tannissayo gumbo adhippetoti āha ‘‘jātipupphagumbāna’’nti. Tena ca jātiyā upalakkhitaṃ vanaṃ jātiyāvananti aluttasamāsoti dasseti. <bold>Ekarasa</bold>nti vīthicittehi asammissaṃ.</paragraph>
<paragraph line="155" number="77"><bold>Uppanne vatthumhī</bold>ti itthīhi kataajjhācāravatthusmiṃ. <bold>Rukkhasūcikaṇṭakadvāra</bold>nti rukkhasūcidvāraṃ <pageBreak edition="V" number="1.0139" />kaṇṭakadvāraṃ, evameva vā pāṭho. Tattha yaṃ ubhosu passesu rukkhathambhe nikhanitvā tattha majjhe vijjhitvā dve tisso rukkhasūciyo pavesetvā karonti, taṃ <bold>rukkhasūcidvāraṃ</bold>nāma. Pavesananikkhamanakāle pana apanetvā thakanakayoggena kaṇṭakasākhāpaṭalena yuttaṃ dvāraṃ <bold>kaṇṭakadvāraṃ</bold>nāma. Gāmadvārassa pidhānatthaṃ padarena kaṇṭakasākhādīhi vā katassa kavāṭassa udukkhalapāsarahitatāya ekena saṃvarituṃ vivarituñca asakkuṇeyyassa heṭṭhā ekaṃ cakkaṃ yojenti, yena parivattamānena taṃ kavāṭaṃ sukhathakanaṃ hoti, taṃ sandhāya vuttaṃ ‘‘cakkalakayuttadvāra’’nti. Cakkameva hi lātabbaṭṭhena saṃvaraṇavivaraṇatthāya gahetabbaṭṭhena cakkalakaṃ, tena yuttampi kavāṭaṃ cakkalakaṃ nāma, tena yuttaṃ dvāraṃ cakkalakayuttadvāraṃ. Mahādvāresu pana dve tīṇipi cakkalakāni yojentīti āha <bold>phalakesū</bold>tiādi. <bold>Kiṭikāsū</bold>ti veḷupesikāhi kaṇṭakasākhādīhi ca katathakanakesu. <bold>Saṃsaraṇakiṭikadvāra</bold>nti cakkalakayantena saṃsaraṇakiṭikāyuttamahādvāraṃ. <bold>Gopphetvā</bold>ti āvuṇitvā, rajjūhi ganthetvā vā. <bold>Ekaṃ dussasāṇidvāramevā</bold>ti ettha kilañjasāṇidvārampi saṅgahaṃ gacchati taggatikattā. <bold>Atha bhikkhū…pe… nisinnā hontī</bold>ti idaṃ bhikkhūnaṃ sannihitabhāvadassanatthaṃ vuttaṃ. Nipannepi ābhogaṃ kātuṃ vaṭṭati, nipajjitvā niddāyante pana ābhogaṃ kātuṃ na vaṭṭati asantapakkhe ṭhitattā. Raho <pageBreak edition="M" number="1.0161" />nisajjāya viya dvārasaṃvaraṇaṃ nāma mātugāmānaṃ pavesananivāraṇatthaṃ anuññātanti āha <bold>bhikkhuniṃ vā</bold>tiādi. <bold>Nisseṇiṃ āropetvā</bold>ti idaṃ heṭṭhimatalassa sadvārabandhatāya vuttaṃ. Catūsu disāsu parikkhittassa kuṭṭassa ekābaddhatāya ‘‘ekakuṭṭake’’ti vuttaṃ. <bold>Pacchimānaṃ bhāro</bold>ti pāḷiyā āgacchante sandhāya vuttaṃ. <bold>Yena kenaci parikkhitte</bold>ti ettha parikkhepassa ubbedhato pamāṇaṃ sahaseyyappahonake vuttasadisameva.</paragraph>
<paragraph line="156"><bold>Mahāpariveṇa</bold>nti mahantaṃ aṅgaṇaṃ, tena ca bahujanasañcāraṃ dasseti, tenāha <bold>mahābodhī</bold>tiādi. <bold>Aruṇe uggate vuṭṭhahati, anāpatti</bold>anāpattikhettabhūtāya rattiyā suddhacittena nipannattā. <bold>Pabujjhitvā puna supati āpattī</bold>ti aruṇe uggate pabujjhitvā aruṇuggamanaṃ ñatvā vā añatvā vā anuṭṭhahitvā sayitasantānena supati uṭṭhahitvā kattabbassa dvārasaṃvaraṇādino akatattā akiriyasamuṭṭhānā āpatti hoti anāpattikhette katanipajjanakiriyāya anaṅgattā. Ayañhi āpatti īdise ṭhāne akiriyā, divā asaṃvaritvā nipajjanakkhaṇe kiriyā ca acittakā cāti veditabbā. Purāruṇā pabujjhitvāpi yāva aruṇuggamanā sayantassāpi purimanayena āpattiyeva. <bold>Aruṇe uggate vuṭṭhahissāmīti…pe… āpattiyevā</bold>ti ettha kadā tassa āpattīti? Vuccate – na tāva rattiyaṃ ‘‘divā āpajjati no ratti’’nti (pari. 323) vuttattā. ‘‘Anādariyadukkaṭā na muccatī’’ti vuttadukkaṭaṃ pana divāsayanadukkaṭameva na <pageBreak edition="V" number="1.0140" />hoti anādariyadukkaṭattā. Evaṃ aruṇuggamane pana acittakaṃ akiriyasamuṭṭhānaṃ āpattiṃ āpajjatīti veditabbaṃ. So sace dvāraṃ saṃvaritvā ‘‘aruṇe uggate vuṭṭhahissāmī’’ti nipajjati, dvāre ca aññehi aruṇuggamanakāle vivaṭepi tassa anāpattiyeva dvārapidahanassa rattidivābhāgesu visesābhāvā. Āpattiāpajjanasseva kālaviseso icchitabbo, na tapparihārassāti gahetabbaṃ, ‘‘dvāraṃ asaṃvaritvā rattiṃ nipajjatī’’ti (pārā. aṭṭha. 1.77) hi vuttaṃ. Divā saṃvaritvā nipannassa kenaci vivaṭepi dvāre anāpattiyeva. Attanāpi anuṭṭhahitvāva sati paccaye vivaṭepi anāpattīti vadanti. <bold>Yathāparicchedameva ca na vuṭṭhātī</bold>ti aruṇe uggateyeva uṭṭhāti. <bold>Āpattiyevā</bold>ti mūlāpattiṃyeva sandhāya vuttaṃ, anādariyaāpatti pana purāruṇā uṭṭhitassāpi tassa hoteva ‘‘dukkaṭā <pageBreak edition="M" number="1.0162" />na muccatī’’ti vuttattā, dukkaṭā na muccatīti ca purāruṇā uṭṭhahitvā mūlāpattiyā muttopi anādariyadukkaṭā na muccatīti adhippāyo.</paragraph>
<paragraph line="157"><bold>Niddāvasena nipajjatī</bold>ti vohāravasena vuttaṃ, pādānaṃ pana bhūmito amocitattā ayaṃ nipanno nāma na hoti, teneva anāpatti vuttā. <bold>Apassāya supantassā</bold>ti kaṭiṭṭhito uddhaṃ piṭṭhikaṇṭake appamattakampi padesaṃ bhūmiṃ aphusāpetvā thambhādiṃ apassāya supantassa. Kaṭiṭṭhiṃ pana bhūmiṃ phusāpentassa sayanaṃ nāma hoti. Piṭṭhipasāraṇalakkhaṇā hi seyyā. Dīghavandanādīsupi tiriyaṃ piṭṭhikaṇṭakānaṃ pasāritattā nipajjanamevāti āpatti pariharitabbāva ‘‘vandāmīti pādamūle nipajjī’’tiādīsu nipajjanasseva vuttattā. <bold>Tassāpi anāpatti</bold>patanakkhaṇe avisayattā, visaye jāte sahasā vuṭṭhitattā ca. Yassa pana visaññitāya pacchāpi avisayo, etassa anāpattiyeva patitakkhaṇe viya. <bold>Tattheva sayati na vuṭṭhātī</bold>ti iminā visayepi akaraṇaṃ dasseti, teneva ‘‘tassa āpattī’’ti vuttaṃ.</paragraph>
<paragraph line="158"><bold>Ekabhaṅgenā</bold>ti ubho pāde bhūmito amocetvāva ekapassena sarīraṃ bhañjitvā nipanno. Mahāaṭṭhakathāyaṃ pana mahāpadumattherena vuttanti sambandho, tena ‘‘mahāaṭṭhakathāya likhitamahāpadumattheravādo aya’’nti dasseti. Tattha supantassāpi avisayattamatthīti mahāpadumattherena ‘‘avisayattā pana āpatti na dissatī’’ti vuttaṃ. Ācariyā pana supantassa visaññattābhāvena visayattā anāpattiṃ na kathayanti. Visaññatte sati anāpattiyeva. <bold>Dve pana janā</bold>tiādipi mahāaṭṭhakathāyameva vacanaṃ, tadeva pacchā vuttattā pamāṇaṃ. Yakkhagahitaggahaṇeneva cettha visaññībhūtopi saṅgahito. Ekabhaṅgena nipanno pana anipannattā āpattito muccatiyevāti gahetabbaṃ.</paragraph>
<paragraph line="159" number="78"><bold>Apade</bold>ti <pageBreak edition="V" number="1.0141" />ākāse. <bold>Pada</bold>nti padavaḷañjaṃ, tenāha ‘‘ākāse pada’’nti. <bold>Etadagga</bold>nti eso aggo. <bold>Yadida</bold>nti yo ayaṃ. Sesaṃ uttānameva.</paragraph>
<centered line="160">Iti samantapāsādikāya vinayaṭṭhakathāya vimativinodaniyaṃ</centered>
<centered line="161">Paṭhamapārājikavaṇṇanānayo niṭṭhito.</centered>
<title line="162">2. Dutiyapārājikaṃ</title>
<paragraph line="163"><bold>Adutiyenā</bold>ti <pageBreak edition="M" number="1.0163" /><pageBreak edition="V" number="1.0142" />asadisena jinena yaṃ dutiyaṃ pārājikaṃ pakāsitaṃ, tassa idāni yasmā saṃvaṇṇanākkamo patto, tasmā assa dutiyassa ayaṃ saṃvaṇṇanā hotīti yojanā.</paragraph>
<subhead line="164">Dhaniyavatthuvaṇṇanā</subhead>
<paragraph line="165" number="84">Rājūhi gahitanti rājagahanti āha ‘‘mandhātū’’ti. Rājapurohitena pariggahitampi rājapariggahitamevāti <bold>mahāgovinda</bold>ggahaṇaṃ, nagarasaddāpekkhāya cettha ‘‘rājagaha’’nti napuṃsakaniddeso. <bold>Aññepettha pakāre</bold>ti susaṃvihitārakkhattā rājūnaṃ gahaṃ gehabhūtanti rājagahantiādike pakāre. <bold>Vasantavana</bold>nti kīḷāvanaṃ, vasantakāle kīḷāya yebhuyyattā pana vasantavananti vuttaṃ.</paragraph>
<paragraph line="166"><bold>Sadvārabandhā</bold>ti vassūpagamanayoggatādassanaṃ. <bold>Nālakapaṭipada</bold>nti <bold>suttanipāte</bold>(su. ni. 684 ādayo) nālakattherassa desitaṃ moneyyapaṭipadaṃ. <bold>Pañcannaṃ chadanāna</bold>nti tiṇapaṇṇaiṭṭhakasilāsudhāsaṅkhātānaṃ pañcannaṃ. <bold>No ce labhati…pe… sāmampi kātabba</bold>nti iminā nāvāsatthavaje ṭhapetvā aññattha ‘‘asenāsaniko aha’’nti ālayakaraṇamattena upagamanaṃ na vaṭṭati. Senāsanaṃ pariyesitvā vacībhedaṃ katvā vassaṃ upagantabbamevāti dasseti. ‘‘Na, bhikkhave, asenāsanikenā’’tiādinā (mahāva. 204) hi <bold>pāḷiyaṃ</bold>‘‘nālakapaṭipadaṃ paṭipannenāpī’’ti aṭṭhakathāyañca avisesena daḷhaṃ katvā vuttaṃ, nāvāsatthavajesuyeva ca ‘‘anujānāmi, bhikkhave, nāvāya vassaṃ upagantu’’ntiādinā (mahāva. 203) asatipi senāsane ālayakaraṇavasena vassūpagamanaṃ anuññātaṃ, nāññatthāti gahetabbaṃ. <bold>Ayamanudhammatā</bold>ti sāmīcivattaṃ. <bold>Katikavattānī</bold>ti bhassārāmatādiṃ vihāya sabbadā appamattehi bhavitabbantiādikatikavattāni. <bold>Khandhakavattānī</bold>ti ‘‘āgantukādikhandhakavattaṃ pūretabba’’nti evaṃ khandhakavattāni ca adhiṭṭhahitvā.</paragraph>
<paragraph line="167">Vassaṃvutthāti padassa aṭṭhakathāyaṃ ‘‘purimikāya upagatā mahāpavāraṇāya pavāritā pāṭipadadivasato <pageBreak edition="V" number="1.0143" />paṭṭhāya ‘vutthavassā’ti vuccantī’’ti vuttattā mahāpavāraṇādivase pavāretvā vā appavāretvā vā aññattha gacchantehi <pageBreak edition="M" number="1.0164" />sattāhakaraṇīyanimitte sati eva gantabbaṃ, nāsati, itarathā vassacchedo dukkaṭañca hotīti veditabbaṃ. ‘‘Imaṃ temāsaṃ vassaṃ upemī’’ti hi ‘‘na, bhikkhave, vassaṃ upagantvā purimaṃ vā temāsaṃ pacchimaṃ vā temāsaṃ avasitvā cārikā pakkamitabbā’’ti (mahāva. 185) ca vuttaṃ. Idheva ca vassaṃvutthā temāsaccayena…pe… pakkamiṃsūti vuttaṃ. Pavāraṇādivasopi temāsapariyāpannova. Keci pana ‘‘anujānāmi, bhikkhave, vassaṃvutthānaṃ bhikkhūnaṃ tīhi ṭhānehi pavāretunti (mahāva. 209) pavāraṇākammassa pubbeyeva vassaṃvutthānanti vutthavassatāya vuttattā mahāpavāraṇādivase sattāhakaraṇīyanimittaṃ vināpi yathāsukhaṃ gantuṃ vaṭṭatī’’ti vadanti, taṃ tesaṃ matimattaṃ, vutthavassānañhi pavāraṇānujānanaṃ anupagatachinnavassādīnaṃ nivattanatthaṃ kataṃ, na pana pavāraṇādivase avasitvā pakkamitabbanti dassanatthaṃ tadatthassa idha pasaṅgābhāvā, pavāraṇaṃ kātuṃ anucchavikānaṃ pavāraṇā idha vidhīyati, ye ca vassaṃ upagantvā vassacchedañca akatvā yāva pavāraṇādivasā vasiṃsu, te tattakena pavāraṇākammaṃ pati pariyāyato vutthavassāti vuccanti, appakaṃ ūnamadhikaṃ vā gaṇanūpagaṃ na hotīti ñāyato, na kathinakammaṃ pati temāsassa aparipuṇṇattā, itarathā tasmiṃ mahāpavāraṇādivasepi kathinatthārappasaṅgato. ‘‘Anujānāmi, bhikkhave, vassaṃvutthānaṃ bhikkhūnaṃ kathinaṃ attharitu’’nti (mahāva. 306) idaṃ pana ‘‘na, bhikkhave, vassaṃ upagantvā purimaṃ vā temāsaṃ pacchimaṃ vā temāsaṃ avasitvā cārikā pakkamitabbā’’tiādi (mahāva. 185) ca nippariyāyato mahāpavāraṇāya anantarapāṭipadadivasato paṭṭhāya kathinatthāraṃ pakkamanañca sandhāya vuttaṃ, <bold>parivāre</bold>ca ‘‘kathinassa atthāramāso jānitabbo’’ti (pari. 412) vatvā ‘‘vassānassa pacchimo māso jānitabbo’’ti (pari. 412) vuttaṃ. Yo hi kathinatthārassa kālo, tato paṭṭhāyeva cārikāpakkamanassāpi kālo, na tato pure vassaṃvutthānaṃyeva kathinatthārārahattā. Yadaggena hi pavāraṇādivase kathinatthāro na vaṭṭati, tadaggena bhikkhūpi vutthavassā na honti pavāraṇādivasassa avutthattā.</paragraph>
<paragraph line="168">Yaṃ pana <bold>sāratthadīpaniyaṃ</bold>(sārattha. ṭī. pārājikakaṇḍa 2.84) ‘‘ekadesena avutthampi taṃ divasaṃ vutthabhāgāpekkhāya vutthameva hotī’’tiādi vuttaṃ, taṃ na yuttaṃ, taṃdivasapariyosāne aruṇuggamanakāle vasantova hi taṃ divasaṃ vuttho nāma hoti <pageBreak edition="M" number="1.0165" />parivāsaaraññavāsādīsu viya, ayañca vicāraṇā upari vassūpanāyikakkhandhake āvi bhavissatīti tattheva taṃ pākaṭaṃ karissāma.</paragraph>
<paragraph line="169"><bold>Mahāpavāraṇāya</bold><pageBreak edition="V" number="1.0144" /><bold>pavāritā</bold>ti purimikāya vassaṃ upagantvā acchinnavassatādassanaparaṃ etaṃ kenaci antarāyena appavāritānampi vutthavassattā. Na ovassiyatīti <bold>anovassaka</bold>nti kammasādhanaṃ daṭṭhabbaṃ, yathā na temiyati, tathā katvāti attho. <bold>Anavayo</bold>ti ettha anusaddo vicchāyaṃ vattatīti āha <bold>anu anu avayo</bold>tiādi. Ācariyassa kammaṃ ācariyakanti āha ‘‘ācariyakamme’’ti. Kaṭṭhakammaṃ <bold>thambhādi. Telatambamattikāyā</bold>ti telamissāya tambamattikāya.</paragraph>
<paragraph line="170" number="85"><bold>Kuṭikāya karaṇabhāva</bold>nti kuṭiyā katabhāvaṃ. Kiṃ-saddappayoge anāgatappaccayavidhānaṃ sandhāya <bold>tassa lakkhaṇa</bold>ntiādi vuttaṃ. Kiñcāpi therassa pāṇaghātādhippāyo natthi, anupaparikkhitvā karaṇena pana bahūnaṃ pāṇānaṃ maraṇattā <bold>pāṇe byābādhentassā</bold>tiādi vuttaṃ. <bold>Pātabyabhāva</bold>nti vināsetabbataṃ. <bold>Pāṇātipātaṃ karontāna</bold>nti therena akatepi pāṇātipāte pāṇakānaṃ maraṇamattena pacchimānaṃ lesena gahaṇākāraṃ dasseti, tena ca ‘‘mama tādisaṃ akusalaṃ natthī’’ti pacchimānaṃ vipallāsalesaggahaṇanimittakiccaṃ na kattabbanti dīpitaṃ hoti. <bold>Diṭṭhānugati</bold>nti diṭṭhassa kammassa anupagamanaṃ anukiriyaṃ, diṭṭhiyā vā laddhiyā anugamanaṃ gāhaṃ. <bold>Ghaṃsitabbe</bold>ti madditabbe, vināsitabbeti attho. <bold>Kataṃ labhitvā tattha vasantānampi dukkaṭamevā</bold>ti idaṃ bhagavatā kuṭiyā bhedāpanavacanena siddhaṃ, sāpi tiṇadabbasambhārehi tulāthambhādīhi amissā suddhamattikāmayāpi iṭṭhakāhi katā vaṭṭati. Keci hi iṭṭhakāhiyeva thambhe cinitvā tadupari iṭṭhakāhiyeva vitānādisaṇṭhānena tulādidārusambhāravirahitaṃ chadanampi bandhitvā iṭṭhakāmayameva āvasathaṃ karonti, tādisaṃ vaṭṭati. <bold>Giñjakāvasathasaṅkhepena katā</bold>ti ettha giñjakā vuccanti iṭṭhakā, tāhiyeva kato āvasatho giñjakāvasatho. <bold>Vayakammampī</bold>ti mattikuddhāraṇaiṭṭhakadārucchedanādikārakānaṃ dinnabhattavettanādivatthubbayena nipphannakammampi atthi, etena kuṭibhedakānaṃ gīvādibhāvaṃ parisaṅkati. <bold>Titthiyadhajo</bold>ti titthiyānameva saññāṇabhūtattā vuttaṃ. Te hi īdisesu cāṭiādīsu vasanti. <bold>Aññānipī</bold>ti <bold>pi</bold>-saddena attanā vuttakāraṇadvayampi <bold>mahāaṭṭhakathāyameva</bold>vuttanti dasseti. Yasmā sabbamattikāmayā <pageBreak edition="M" number="1.0166" />kuṭi sītakāle atisītā uṇhakāle ca uṇhā sukarā ca hoti corehi bhindituṃ, tasmā tattha ṭhapitapattacīvarādikaṃ sītuṇhacorādīhi vinassatīti vuttaṃ ‘‘pattacīvaraguttatthāyā’’ti. Chindāpeyya vā bhindāpeyya vā anupavajjoti idaṃ ayaṃ kuṭi viya sabbathā anupayogārahaṃ sandhāya vuttaṃ. Yaṃ pana pañcavaṇṇasuttehi vinaddhachattādikaṃ, tattha akappiyabhāgova chinditabbo, na tadavaseso tassa kappiyattā, taṃ chindanto upavajjova hoti. Teneva vakkhati ‘‘ghaṭakampi vāḷarūpampi bhinditvā dhāretabba’’ntiādi.</paragraph>
<subhead line="171">Pāḷimuttakavinicchayavaṇṇanā</subhead>
<paragraph line="172"><bold>Chattadaṇḍaggāhakaṃ</bold><pageBreak edition="V" number="1.0145" /><bold>salākapañjara</bold>nti ettha yo pañjarasalākānaṃ majjhaṭṭho bunde puthulo ahicchattakasadiso agge sachiddo yattha daṇḍantaraṃ pavesetvā chattaṃ gaṇhanti, yo vā sayameva dīghatāya gahaṇadaṇḍo hoti, ayaṃ chattadaṇḍo nāma, tassa aparigaḷanatthāya chattasalākānaṃ mūlappadesadaṇḍassa samantato daḷhapañjaraṃ katvā suttehi vinandhanti, so padeso chattadaṇḍagāhakasalākapañjaraṃ nāma, taṃ vinandhituṃ vaṭṭati. <bold>Na vaṇṇamaṭṭhatthāyā</bold>ti iminā thirakaraṇatthameva ekavaṇṇasuttena vinandhiyamānaṃ yadi vaṇṇamaṭṭhaṃ hoti, na tattha dosoti dasseti. <bold>Āraggenā</bold>ti nikhādanamukhena. <bold>Daṇḍabunde</bold>ti daṇḍamūle koṭiyaṃ. <bold>Chattamaṇḍalika</bold>nti chattapañjare maṇḍalākārena baddhadaṇḍavalayaṃ. <bold>Ukkiritvā</bold>ti ninnaṃ, unnataṃ vā katvā.</paragraph>
<paragraph line="173"><bold>Nānāsuttakehī</bold>ti nānāvaṇṇehi suttehi. Idañca tathā karontānaṃ vasena vuttaṃ, ekavaṇṇasuttakenāpi na vaṭṭatiyeva, ‘‘pakatisūcikammameva vaṭṭatī’’ti hi vuttaṃ. <bold>Paṭṭamukhe</bold>ti dvinnaṃ paṭṭānaṃ saṅghaṭitaṭṭhānaṃ sandhāyetaṃ vuttaṃ. <bold>Pariyante</bold>ti cīvarapariyante, anuvātaṃ sandhāyetaṃ vuttaṃ. <bold>Veṇi</bold>nti varakasīsākārena sibbanaṃ. <bold>Saṅkhalika</bold>nti diguṇasaṅkhalikākārena sibbanaṃ, veṇiṃ vā saṅkhalikaṃ vā karontīti pakatena sambandho. <bold>Agghiyaṃ</bold>nāma cetiyasaṇṭhānaṃ, yaṃ agghiyatthambhoti vadanti. <bold>Ukkirantī</bold>ti uṭṭhapenti. <bold>Catukoṇameva vaṭṭatī</bold>ti gaṇṭhikapāsakapaṭṭāni sandhāya vuttaṃ. <bold>Koṇasuttapiḷakā</bold>ti gaṇṭhikapāsakapaṭṭānaṃ koṇehi bahi niggatasuttānaṃ <pageBreak edition="M" number="1.0167" />piḷakākārena ṭhapitakoṭiyoti keci vadanti, te piḷake chinditvā duviññeyyā kātabbāti tesaṃ adhippāyo. Keci pana ‘‘koṇasuttā ca piḷakāti dveyevā’’ti vadanti, tesaṃ matena gaṇṭhikapāsakapaṭṭānaṃ koṇato koṇehi nīhatasuttā koṇasuttā nāma. Samantato pana pariyantena katā caturassasuttā piḷakā nāma. Taṃ duvidhampi keci cīvarato visuṃ paññāyanatthāya vikārayuttaṃ karonti, taṃ nisedhāya ‘‘duviññeyyarūpā vaṭṭantī’’ti vuttaṃ, na pana sabbathā acakkhugocarabhāvena sibbanatthāya tathāsibbanassa asakkuṇeyyattā. Yathā pakaticīvarato vikāro na paññāyati, evaṃ sibbitabbanti adhippāyo. Rajanakammato pubbe paññāyamānopi viseso cīvare ratte ekavaṇṇatāya na paññāyatīti āha ‘‘cīvare ratte’’ti. <bold>Maṇinā</bold>ti nīlamaṇiādimaṭṭhapāsāṇena, aṃsavaddhakakāyabandhanādikaṃ pana acīvarattā saṅkhādīhi ghaṃsituṃ vaṭṭatīti vadanti. <bold>Kaṇṇasuttaka</bold>nti cīvarassa dīghato tiriyañca sibbitānaṃ catūsu kaṇṇesu koṇesu ca nikkhantānaṃ suttasīsānametaṃ nāmaṃ, taṃ chinditvāva pārupitabbaṃ, tenāha ‘‘rajitakāle chinditabba’’nti. Bhagavatā anuññātaṃ ekaṃ kaṇṇasuttampi atthi, taṃ pana nāmena <pageBreak edition="V" number="1.0146" />sadisampi ito aññamevāti dassetuṃ <bold>yaṃ panā</bold>tiādi vuttaṃ. <bold>Lagganatthāyā</bold>ti cīvararajjuyaṃ cīvarabandhanatthāya. <bold>Gaṇṭhike</bold>ti dantādimaye. <bold>Pīḷakā</bold>ti binduṃ binduṃ katvā uṭṭhāpetabbapīḷakā.</paragraph>
<paragraph line="174"><bold>Thālake vā</bold>ti tambādimaye puggalike tividhepi kappiyathālake. <bold>Na vaṭṭatī</bold>ti maṇivaṇṇakaraṇappayogo na vaṭṭati, telavaṇṇakaraṇatthaṃ pana vaṭṭati. <bold>Pattamaṇḍale</bold>ti tipusīsādimaye. ‘‘Na, bhikkhave, cittāni pattamaṇḍalāni dhāretabbāni rūpakākiṇṇāni bhittikammakatānī’’ti (cūḷava. 253) vuttattā ‘‘bhittikammaṃ na vaṭṭatī’’ti vuttaṃ. ‘‘Anujānāmi, bhikkhave, makaradantakaṃ chinditu’’nti (cūḷava. 253) vuttattā ‘‘makaradantakaṃ pana vaṭṭatī’’ti vuttaṃ, idaṃ pana pāḷiyā laddhampi idha pāḷiyā muttattā pāḷimuttakanaye vuttaṃ. Evamaññampi īdisaṃ.</paragraph>
<paragraph line="175"><bold>Lekhā na vaṭṭatī</bold>ti āraggena dinnalekhāva na vaṭṭati, jātihiṅgulikādivaṇṇehi katalekhā vaṭṭati. <bold>Chattamukhavaṭṭiya</bold>nti dhamakaraṇassa hatthena gahaṇachattākārassa <pageBreak edition="M" number="1.0168" />mukhavaṭṭiyaṃ, ‘‘parissāvanacoḷabandhanaṭṭhāne’’ti keci.</paragraph>
<paragraph line="176"><bold>Deḍḍubhasīsa</bold>nti udakasappasīsaṃ. <bold>Acchīnī</bold>ti kuñjaracchisaṇṭhānāni. <bold>Ekameva vaṭṭatī</bold>ti ettha ekarajjukaṃ diguṇaṃ tiguṇaṃ katvāpi bandhituṃ na vaṭṭati, ekameva pana satavārampi sarīraṃ parikkhipitvā bandhituṃ vaṭṭati, bahurajjuke ekato katvā ekena nirantaraṃ veṭhetvā kataṃ ‘‘bahurajjuka’’nti na vattabbaṃ ‘‘vaṭṭatī’’ti vuttattā, taṃ murajasaṅkhaṃ na gacchatīti veditabbaṃ. Murajañhi nānāvaṇṇehi suttehi murajavaṭṭisaṇṭhānaṃ veṭhetvā kataṃ, idaṃ pana murajaṃ maddavīṇasaṅkhātaṃ pāmaṅgasaṇṭhānañca dasāsu vaṭṭati ‘‘kāyabandhanassa dasā jīranti; anujānāmi, bhikkhave, murajaṃ maddavīṇa’’nti (cūḷava. 278) vuttattā.</paragraph>
<paragraph line="177"><bold>Vidhe</bold>ti dasāpariyosāne thirabhāvāya dantavisāṇasuttādīhi kattabbe vidhe. <bold>Aṭṭha maṅgalāni</bold>nāma saṅkho cakkaṃ puṇṇakumbho gayā sirīvaccho aṅkuso dhajaṃ sovattikanti vadanti. Macchayugaḷachattanandiyāvaṭṭādivasenapi vadanti. <bold>Paricchedalekhāmatta</bold>nti dantādīhi katavidhassa ubhosu koṭīsu kataparicchedarājimattaṃ.</paragraph>
<paragraph line="178">‘‘Ujukamevā’’ti vuttattā caturassādisaṇṭhānāpi añjanī vaṅkagatikā na vaṭṭati. <bold>Sipāṭikāyā</bold>ti <pageBreak edition="V" number="1.0147" />vāsiādibhaṇḍanikkhipanapasibbake. <bold>Ārakaṇṭakaṃ</bold>nāma potthakādiaasaṅkhāraṇatthaṃ katadīghamukhasatthakanti vadanti. ‘‘Bhamakārānaṃ dāruādilikhanasatthaka’’nti keci. <bold>Vaṭṭamaṇika</bold>nti vaṭṭaṃ katvā uṭṭhapetabbaṃ pupphuḷakaṃ. <bold>Añña</bold>nti iminā piḷakādiṃ saṅgaṇhāti. <bold>Pipphalike</bold>ti yaṃ kiñci chedanake khuddakasatthe. <bold>Valitaka</bold>nti nakhacchedanakāle daḷhaggahaṇatthaṃ valīhi yuttameva karonti. <bold>Tasmā taṃ vaṭṭatī</bold>ti iminā yaṃ aññampi vikāraṃ daḷhīkammādiatthāya karonti, na vaṇṇamaṭṭhatthāya, taṃ vaṭṭatīti dīpitaṃ, tena ca kattaradaṇḍakoṭiyaṃ aññamaññampi ghaṭṭanena saddaniccharaṇatthāya kataṃ ayovalayādikaṃ saṃyuttampi kappiyato upapannaṃ hoti. <bold>Maṇḍala</bold>nti uttarāraṇiyā pavesanatthaṃ āvāṭamaṇḍalaṃ hoti. Ujukameva bandhitunti sambandho, ubhosu vā passesu ekapasse vāti vacanaseso. Vāsidaṇḍassa ubhosu passesu daṇḍakoṭīnaṃ acalanatthaṃ bandhitunti attho.</paragraph>
<paragraph line="179"><bold>Āmaṇḍasārake</bold>ti <pageBreak edition="M" number="1.0169" />āmalakaphalāni pisitvā tena kakkena katatelabhājane. Tattha kira pakkhittaṃ telaṃ sītalaṃ hoti. <bold>Bhūmattharaṇe</bold>ti kaṭasārādimaye parikammakatāya bhūmiyā attharitabbaattharaṇe. <bold>Pānīyaghaṭe</bold>ti sabbaṃ bhājanavikatiṃ saṅgaṇhāti. <bold>Sabbaṃ…pe… vaṭṭatī</bold>ti yathāvuttesu mañcādīsu itthipurisarūpampi vaṭṭati telabhājanesuyeva itthipurisarūpānaṃ paṭikkhittattā, telabhājanena saha agaṇetvā visuṃ mañcādīnaṃ gahitattā cāti vadanti, kiñcāpi vadanti, etesaṃ pana mañcādīnaṃ hatthena āmasitabbabhaṇḍattā itthirūpamevettha na vaṭṭatīti gahetabbaṃ. <bold>Aññesa</bold>nti sīmasāmikānaṃ. <bold>Rājavallabhehī</bold>ti lajjīpesalādīnaṃ uposathādiantarāyakarā alajjino bhinnaladdhikā ca bhikkhū adhippetā tehi saha uposathādikaraṇāyogā, teneva ‘‘sīmāyā’’ti vuttaṃ. <bold>Tesaṃ lajjīparisā</bold>ti tesaṃ sīmāsāmikānaṃ anubalaṃ dātuṃ samatthā lajjīparisā. <bold>Bhikkhūhi kata</bold>nti yaṃ alajjīnaṃ senāsanabhedanādikaṃ lajjībhikkhūhi kataṃ, sabbañcetaṃ sukatameva alajjīniggahatthāya pavattitabbato.</paragraph>
<paragraph line="180" number="88"><bold>Avajjhāyantī</bold>ti nīcato cintenti. <bold>Ujjhāyanattho</bold>ti bhikkhuno theyyakammanindanattho ‘‘kathañhi nāma adinnaṃ ādiyissatī’’ti, na pana dāru-saddavisesanattho tassa bahuvacanattā. <bold>Vacanabhede</bold>ti ekavacanabahuvacanānaṃ bhede. <bold>Sabbāvanta</bold>nti bhikkhubhikkhunīādisabbāvayavavantaṃ. <bold>Bimbisāroti tassa nāma</bold>nti ettha <bold>bimbī</bold>ti suvaṇṇaṃ. Tasmā sārasuvaṇṇasadisavaṇṇatāya ‘‘bimbisāro’’ti vuccatīti veditabbaṃ. Porāṇasatthānurūpaṃ uppādito vīsatimāsappamāṇauttamasuvaṇṇagghanako lakkhaṇasampanno <bold>nīlakahāpaṇo</bold>ti veditabbo. Rudradāmena nāma kenaci uppādito <bold>rudradāmako</bold>. So kira nīlakahāpaṇassa tibhāgaṃ agghati. Yasmiṃ pana dese nīlakahāpaṇā <pageBreak edition="V" number="1.0148" />na santi, tatthāpi kāḷakavirahitassa niddhantasuvaṇṇassa pañcamāsagghanakena bhaṇḍena pādaparicchedo kātabbo. <bold>Tenā</bold>ti nīlakahāpaṇassa catutthabhāgabhūtena. <bold>Pārājikavatthumhi vā</bold>tiādi pārājikānaṃ sabbabuddhehi paññattabhāvena vuttaṃ, saṅghādisesādīsu pana itarāpattīsupi tabbatthūsu ca nānattaṃ nattheva, kevalaṃ keci sabbākārena paññapenti, keci ekadesenāti ettakameva viseso. Na hi kadācipi sammāsambuddhā yathāparādhaṃ atikkamma ūnamadhikaṃ vā sikkhāpadaṃ paññapenti.</paragraph>
<subhead line="181">Padabhājanīyavaṇṇanā</subhead>
<paragraph line="182" number="92"><bold>Punapi</bold><pageBreak edition="M" number="1.0170" />‘‘āgantukāmā’’ti vuttattā ca sabbathā manussehi anivutthapubbe abhinavamāpite, ‘‘puna na pavisissāmā’’ti nirālayehi pariccatte ca gāme gāmavohārābhāvā gāmappavesanāpucchanādikiccaṃ natthīti veditabbaṃ. <bold>Araññaparicchedadassanattha</bold>nti gāmagāmūpacāresu dassitesu tadaññaṃ araññanti araññaparicchedo sakkā ñātunti vuttaṃ. <bold>Mātikāyaṃ</bold>pana gāmaggahaṇeneva gāmūpacāropi gahitoti daṭṭhabbo. <bold>Indakhīle</bold>ti ummāre. <bold>Araññasaṅkhepaṃ gacchati</bold>tathā <bold>abhidhamme</bold>vuttattā. Asatipi indakhīle indakhīlaṭṭhāniyattā ‘‘vemajjhameva indakhīloti vuccatī’’ti vuttaṃ. Yattha pana dvārabāhāpi natthi, tattha pākāravemajjhameva indakhīloti gahetabbaṃ. <bold>Luṭhitvā</bold>ti pavaṭṭitvā.</paragraph>
<paragraph line="183"><bold>Majjhimassa purisassa suppapāto vā</bold>tiādi mātugāmassa kākuṭṭhāpanavasena gahetabbaṃ, na baladassanavasena ‘‘mātugāmo bhājanadhovanaudakaṃ chaḍḍetī’’ti (pārā. aṭṭha. 1.92) upari vuccamānattā, teneva ‘‘leḍḍupāto’’ti avatvā <bold>suppapāto</bold>tiādi vuttaṃ. <bold>Kurundaṭṭhakathāyaṃ mahāpaccariyañca</bold>gharūpacārova gāmoti adhippāyena ‘‘gharūpacāre ṭhitassa leḍḍupāto gāmūpacāro’’ti vuttaṃ. <bold>Kataparikkhepo</bold>ti iminā parikkhepato bahi upacāro na gahetabboti dasseti. Suppamusalapātopi aparikkhittagehasseva, so ca yato pahoti, tattheva gahetabbo, appahonaṭṭhāne pana vijjamānaṭṭhānameva gahetabbaṃ. Yassa pana gharassa samantato pākārādīhi parikkhepo kato hoti, tattha sova parikkhepo gharūpacāroti gahetabbaṃ.</paragraph>
<paragraph line="184"><bold>Pubbe vuttanayenā</bold>ti parikkhittagāme vuttanayena. <bold>Saṅkarīyatī</bold>ti missīyati. Vikāle gāmappavesane ‘‘parikkhittassa gāmassa parikkhepaṃ atikkamantassa āpatti pācittiyassa. Aparikkhittassa gāmassa upacāraṃ okkamantassa āpatti pācittiyassā’’ti (pāci. 513) vuttattā <pageBreak edition="V" number="1.0149" />gāmagāmūpacārānaṃ asaṅkaratā icchitabbāti āha <bold>asaṅkarato cā</bold>tiādi. Keci panettha <bold>pāḷiyaṃ</bold>‘‘aparikkhittassa gāmassa upacāraṃ okkamantassāti idaṃ parikkhepārahaṭṭhānaṃ sandhāya vuttaṃ, na tato paraṃ ekaleḍḍupātaparicchinnaṃ upacāraṃ <pageBreak edition="M" number="1.0171" />. Tasmā parikkhepārahaṭṭhānasaṅkhātaṃ gāmaṃ okkamantasseva āpatti, na upacāra’’nti vadanti, taṃ na gahetabbaṃ ‘‘gharūpacāre ṭhitassa majjhimassa purisassa leḍḍupātabbhantaraṃ gāmo nāma. Tato aññassa leḍḍupātassa abbhantaraṃ gāmūpacāro nāmā’’ti (pārā. aṭṭha. 1.92) idheva <bold>aṭṭhakathāyaṃ</bold>vuttattā. Vikāle gāmappavesanasikkhāpadaṭṭhakathāyañhi aparikkhittassa gāmassa upacāro adinnādāne vuttanayeneva veditabboti (pāci. aṭṭha. 512) ayameva nayo atidisito. Teneva <bold>mātikāṭṭhakathāya</bold>mpi ‘‘yvāyaṃ aparikkhittassa gāmassa upacāro dassito, tassa vasena vikāle gāmappavesanādīsu āpatti paricchinditabbā’’ti (kaṅkhā. aṭṭha. dutiyapārājikavaṇṇanā) vuttaṃ, tasmā parikkhittassa gāmassa parikkhepaṃ atikkamantassa, aparikkhittassa gāmassa gharūpacārato paṭṭhāya dutiyaleḍḍupātasaṅkhātaṃ gāmūpacāraṃ okkamantassa vikāle gāmappavesanāpatti hoti, <bold>mātikāya</bold>ñca vikāle gāmaṃ paviseyyāti gāmaggahaṇeneva gāmūpacāropi gahitoti veditabbaṃ. <bold>Vikāle gāmappavesanādīsū</bold>ti <bold>ādi</bold>-saddena gharagharūpacārādīsu ṭhitānaṃ uppannalābhabhājanādiṃ saṅgaṇhāti.</paragraph>
<paragraph line="185"><bold>Nikkhamitvā bahi indakhīlā</bold>ti indakhīlato bahi nikkhamitvā ṭhitaṃ yaṃ ṭhānaṃ sabbametaṃ araññanti yojanā. <bold>Ācariyadhanu</bold>nāma pakatihatthena navavidatthipamāṇaṃ, jiyāya pana āropitāya sattaṭṭhavidatthimattanti vadanti.</paragraph>
<paragraph line="186"><bold>Kappiya</bold>nti anurūpavasena vuttaṃ akappiyassāpi appaṭiggahitassa paribhoge pācittiyattā. Pariccāgādimhi akate ‘‘idaṃ mayhaṃ santaka’’nti vatthusāminā aviditampi pariggahitameva bālummattādīnaṃ santakaṃ viya, tādisaṃ avaharantopi ñātakādīhi pacchā ñatvā vatthusāminā ca anubandhitabbato pārājikova hoti. Yassa vasena puriso theno hoti, taṃ theyyanti āha ‘‘avaharaṇacittassetaṃ adhivacana’’nti. <bold>Papañcasaṅkhā</bold>ti taṇhāmānadiṭṭhisaṅkhātā papañcakoṭṭhāsā. <bold>Eko cittakoṭṭhāso</bold>ti ṭhānācāvanapayogasamuṭṭhāpako eko cittakoṭṭhāsoti attho.</paragraph>
<paragraph line="187"><bold>Abhiyogavasenā</bold>ti aṭṭakaraṇavasena. <bold>Saviññāṇakenevā</bold>ti idaṃ saviññāṇakānaññeva āveṇikavinicchayaṃ sandhāya vuttaṃ. Pāṇo apadantiādīsu hi ‘‘padasā nessāmī’’ti paṭhamaṃ pādaṃ <pageBreak edition="V" number="1.0150" />saṅkāmeti, āpatti thullaccayassātiādinā <bold>pāḷiyaṃ</bold>(pārā. 111), bhikkhu dāsaṃ disvā sukhadukkhaṃ pucchitvā <pageBreak edition="M" number="1.0172" />vā apucchitvā vā ‘‘gaccha, palāyitvā sukhaṃ jīvā’’ti vadati, so ce palāyati, dutiyapadavāre pārājikantiādinā (pārā. aṭṭha. 1.114) <bold>aṭṭhakathāyañca</bold>yo saviññāṇakānaññeva āveṇiko vinicchayo vutto, so ārāmādiaviññāṇakesu na labbhatīti tādisaṃ sandhāya ‘‘saviññāṇakenevā’’ti vuttaṃ. Yo pana vinicchayo ārāmādiaviññāṇakesu labbhati, so yasmā saviññāṇakesu alabbhanako nāma natthi, tasmā vuttaṃ ‘‘nānābhaṇḍavasena saviññāṇakāviññāṇakamissakenā’’ti. Saviññāṇakena ca aviññāṇakena cāti attho. Yasmā cettha aviññāṇakeneva ādiyanādīni chapi padāni na sakkā yojetuṃ iriyāpathavikopanassa saviññāṇakavaseneva yojetabbato, tasmā ‘‘aviññāṇakenevā’’ti tatiyaṃ pakāraṃ na vuttanti daṭṭhabbaṃ.</paragraph>
<paragraph line="188"><bold>Ārāma</bold>nti idaṃ upalakkhaṇamattaṃ dāsādisaviññāṇakassāpi idha saṅgahetabbato, nānābhaṇḍavasena hettha yojanā dassiyati. <bold>Parikappitaṭṭhāna</bold>nti parikappitokāsaṃ. <bold>Suṅkaghāta</bold>nti ettha maggaṃ gacchantehi satthikehi attanā nīyamānabhaṇḍato rañño dātabbabhāgo suṅko nāma, so ettha haññati adatvā gacchantehi avaharīyati, taṃ vā hanti ettha rājapurisā adadantānaṃ santakaṃ balakkārenāti suṅkaghāto, ‘‘ettha paviṭṭhehi suṅko dātabbo’’ti rukkhapabbatādisaññāṇena niyamitappadesassetaṃ adhivacanaṃ.</paragraph>
<subhead line="189">Pañcavīsatiavahārakathāvaṇṇanā</subhead>
<paragraph line="190"><bold>Katthacī</bold>ti ekissā aṭṭhakathāyaṃ. <bold>Ekaṃ pañcakaṃ dassita</bold>nti ‘‘parapariggahitañca hoti, parapariggahitasaññī ca, garuko ca hoti parikkhāro pañcamāsako vā atirekapañcamāsako vā, theyyacittañca paccupaṭṭhitaṃ hoti, ṭhānā cāvetī’’ti (pārā. 122) vuttapañcaavahāraṅgāni ekaṃ pañcakanti dassitaṃ. <bold>Dve pañcakāni dassitānī</bold>ti ‘‘chahi ākārehi adinnaṃ ādiyantassa āpatti pārājikassa. Na ca sakasaññī, na ca vissāsaggāhī, na ca tāvakālikaṃ, garuko ca hoti parikkhāro pañcamāsako vā atirekapañcamāsako vā, theyyacittañca paccupaṭṭhitaṃ hoti, ṭhānā cāveti, āpatti pārājikassā’’ti (pārā. 125) evaṃ vuttesu chasu padesu ekaṃ apanetvā sesāni <pageBreak edition="M" number="1.0173" />pañca padāni ekaṃ pañcakaṃ katvā heṭṭhā vuttapañcakañca gahetvā dve pañcakāni dassitāni. <bold>Ettha panā</bold>ti pañcahākārehītiādīsu. <bold>Sabbehipi padehī</bold>ti parapariggahitañca hotītiādīhi sabbehi pañcahi padehi.</paragraph>
<paragraph line="191">Pañcannaṃ <pageBreak edition="V" number="1.0151" />avahārānaṃ samūho <bold>pañcakaṃ</bold>. Sako hattho sahattho, tena nibbatto, tassa vā sambandhīti sāhatthiko, avahāro. Sāhatthikādi pañcakaṃ <bold>sāhatthikapañcaka</bold>ntiādipadavasena nāmalābho daṭṭhabbo. Evaṃ sesesupi. <bold>Tatiyapañcamesu pañcakesū</bold>ti sāhatthikapañcakatheyyāvahārapañcakesu. <bold>Labbhamānapadavasenā</bold>ti sāhatthikapañcake labbhamānassa nissaggiyāvahārapadassa vasena, theyyāvahārapañcake labbhamānassa parikappāvahārapadassa ca vasena yojetabbanti attho.</paragraph>
<paragraph line="192"><bold>Nissaggiyo nāma…pe… pārājikassā</bold>ti iminā bahisuṅkaghātapātanaṃ nissaggiyapayogoti dasseti. ‘‘Hatthe bhāraṃ theyyacitto bhūmiyaṃ nikkhipati, āpatti pārājikassā’’ti (pārā. 101) vuttattā pana suddhacittena gahitaparabhaṇḍassa theyyacittena gumbādipaṭicchannaṭṭhāne khipanampi imasmiṃ nissaggiyapayoge saṅgayhatīti daṭṭhabbaṃ. Kiriyāsiddhito puretarameva pārājikāpattisaṅkhātaṃ atthaṃ sādhetīti <bold>atthasādhako</bold>. Atha vā attano vattamānakkhaṇe avijjamānampi kiriyāsiddhisaṅkhātaṃ atthaṃ avassaṃ āpattiṃ sādhetītipi <bold>atthasādhako. Asukaṃ nāma bhaṇḍaṃ yadā sakkosī</bold>ti idaṃ nidassanamattaṃ parassa telakumbhiyā upāhanādīnaṃ nikkhepapayogassāpi atthasādhakattā. Tathā hi vuttaṃ <bold>mātikāṭṭhakathāyaṃ</bold>–</paragraph>
<indent line="193"><bold>‘‘Atthasādhako</bold>nāma ‘asukassa bhaṇḍaṃ yadā sakkoti, tadā taṃ avaharā’ti aññaṃ āṇāpeti. Tattha sace paro anantarāyiko hutvā taṃ avaharati, āṇāpakassa āṇattikkhaṇeyeva pārājikaṃ. Parassa vā pana telakumbhiyā pādagghanakatelaṃ avassaṃ pivanakāni upāhanādīni pakkhipati, hatthato muttamatteyeva pārājika’’nti (kaṅkhā. aṭṭha. dutiyapārājikavaṇṇanā).</indent>
<paragraph line="194">Imassa <pageBreak edition="M" number="1.0174" />atthasādhakassa āṇattiyā ca ko visesoti? Taṅkhaṇaññeva gahaṇe niyuñjanaṃ <bold>āṇattikapayogo,</bold>kālantarena gahaṇatthaṃ niyogo <bold>atthasādhako</bold>ti ayaṃ nesaṃ viseso. Tenevāha ‘‘asukaṃ nāma bhaṇḍaṃ yadā sakkosī’’tiādi. <bold>Dhuranikkhepo pana upanikkhittabhaṇḍavasena veditabbo</bold>ti idaṃ nidassanamattaṃ, ārāmābhiyuñjanādīsupi tāvakālikabhaṇḍadeyyānaṃ adānepi eseva nayo. Bhaṇḍaggahaṇappayogato āṇattiyā pubbattā āha ‘‘āṇattivasena pubbapayogo veditabbo’’ti. Payogena saha vattamāno avahāro sahapayogoti āha ‘‘ṭhānācāvanavasenā’’ti, idañca nidassanamattaṃ khīlasaṅkamanādīsupi asati ṭhānācāvane sahapayogattā. Vuttañhi <pageBreak edition="V" number="1.0152" /><bold>mātikāṭṭhakathāyaṃ</bold>‘‘ṭhānācāvanavasena khīlādīni saṅkāmetvā khettādiggahaṇavasena ca <bold>sahapayogo</bold>veditabbo’’ti (kaṅkhā. aṭṭha. dutiyapārājikavaṇṇanā).</paragraph>
<paragraph line="195"><bold>Tulayitvā</bold>ti upaparikkhitvā. <bold>Sāmīcī</bold>ti vattaṃ. Sakasaññāya adentassa āpatti natthīti vadanti. <bold>Sammaddo</bold>ti nividdhatāsaṅkhobho. <bold>Bhaṭṭhe janakāye</bold>ti apagate janasamūhe. <bold>Attano santakaṃ katvā etasseva bhikkhuno dehī</bold>ti idaṃ ubhinnampi kukkuccavinodanatthaṃ vuttaṃ. Avahārakassa hi ‘‘mayā sahatthena na dinnaṃ, bhaṇḍadeyyaṃ eta’’nti kukkuccaṃ uppajjeyya, itarassa ca ‘‘mayā paṭhamaṃ dhuranikkhepaṃ katvā pacchā adinnaṃ gahita’’nti kukkuccaṃ uppajjeyyāti.</paragraph>
<paragraph line="196"><bold>Samaggha</bold>nti appagghaṃ. <bold>Dāruatthaṃ pharatī</bold>ti dārūhi kattabbakiccaṃ sādheti. Ekadivasaṃ dantakaṭṭhacchedanādinā yā ayaṃ agghahāni vuttā, sā sabbā bhaṇḍasāminā kiṇitvā gahitameva sandhāya vuttā. Sabbaṃ panetaṃ aṭṭhakathācariyappamāṇena veditabbaṃ. Pāsāṇañca sakkharañca <bold>pāsāṇasakkharaṃ</bold>.</paragraph>
<paragraph line="197"><bold>Akkhadassā</bold>ti ettha akkha-saddena kira vinicchayasālā vuccati, tattha nisīditvā vajjāvajjaṃ nirūpayantīti ‘‘akkhadassā’’ti vuccanti dhammavinicchanakā. Hananaṃ nāma hatthapādādīhi pothanañceva hatthanāsādicchedanañca hotīti āha ‘‘haneyyunti potheyyuñceva chindeyyuñcā’’ti.</paragraph>
<paragraph line="198">Padabhājanīyañca ‘‘hatthena vā pādena vā kasāya vā vettena vā aḍḍhadaṇḍakena vā chajjāya vā haneyyu’’nti (pārā. 92) vuttaṃ. Tattha <bold>aḍḍhadaṇḍakenā</bold>ti dvihatthappamāṇena <pageBreak edition="M" number="1.0175" />rassamuggarena, veḷupesikāya vā. <bold>Chejjāya vā</bold>ti hatthādīnaṃ chedanena. Chindanti etāya hatthapādādīnīti chejjā, satthaṃ, tena satthenātipi attho. <bold>Nīhareyyu</bold>nti raṭṭhato nīhareyyuṃ. ‘‘Corosi…pe… thenosī’’ti ettha paribhāseyyunti padaṃ ajjhāharitvā attho veditabboti āha ‘‘corosi…pe… paribhāseyyu’’nti. Yaṃ taṃ bhaṇḍaṃ dassitanti sambandho.</paragraph>
<paragraph line="199" number="93"><bold>Yattha yattha ṭhita</bold>nti bhūmiyādīsu yattha yattha ṭhitaṃ. <bold>Yathā yathā ādānaṃ gacchatī</bold>ti yena yena ākārena gahaṇaṃ upagacchati.</paragraph>
<subhead line="200">Bhūmaṭṭhakathāvaṇṇanā</subhead>
<paragraph line="201" number="94"><bold>Vācāya</bold><pageBreak edition="V" number="1.0153" /><bold>vācāyā</bold>ti ekekatthadīpikāya vācāya vācāya. <bold>Upaladdho</bold>ti ñāto. <bold>Pāḷiyaṃ</bold>sesaaṭṭhakathāsu ca kudālaṃ vā piṭakaṃ vāti idameva dvayaṃ vatvā vāsipharasūnaṃ avuttattā tesampi saṅkhepaṭṭhakathādīsu āgatabhāvaṃ dassetuṃ <bold>saṅkhepaṭṭhakathāya</bold>ntiādi vuttaṃ. Theyyacittena katattā ‘‘dukkaṭehi saddhiṃ pācittiyānī’’ti vuttaṃ.</paragraph>
<paragraph line="202"><bold>Aṭṭhavidhaṃ heta</bold>ntiādīsu etaṃ dukkaṭaṃ nāma therehi dhammasaṅgāhakehi imasmiṃ ṭhāne samodhānetvā aṭṭhavidhanti dassitanti yojanā. Sabbesampi dukkaṭānaṃ imesuyeva aṭṭhasu saṅgahetabbabhāvato pana itarehi sattahi dukkaṭehi vinimuttaṃ vinayadukkaṭeyeva saṅgahetabbaṃ. <bold>Dasavidhaṃ ratana</bold>nti ‘‘muttā maṇi veḷuriyo saṅkho silā pavāḷaṃ rajataṃ jātarūpaṃ lohitako masāragalla’’nti evamāgataṃ dasavidhaṃ ratanaṃ.</paragraph>
<gatha1 line="203">‘‘Muttā maṇi veḷuriyo ca saṅkho,</gatha1>
<gatha2 line="204">Silā pavāḷaṃ rajatañca hemaṃ;</gatha2>
<gatha3 line="205">Lohitakañca masāragallaṃ,</gatha3>
<gathalast line="206">Dasete dhīro ratanāni jaññā’’ti. –</gathalast>
<unindented line="207">Hi vuttaṃ. <bold>Sattavidhaṃ dhañña</bold>nti sāli vīhi yavo kaṅgu kudrūsaṃ varako godhumoti imaṃ sattavidhaṃ dhaññaṃ. <bold>Āvudhabhaṇḍādi</bold>nti <bold>ādi</bold>-saddena turiyabhaṇḍaitthirūpādiṃ saṅgaṇhāti. Anāmasitabbe vatthumhi dukkaṭaṃ <bold>anāmāsadukkaṭaṃ. Durūpaciṇṇadukkaṭa</bold>nti ‘‘akattabba’’nti vāritassa katattā duṭṭhu <pageBreak edition="M" number="1.0176" />upaciṇṇaṃ caritanti durūpaciṇṇaṃ, tasmiṃ dukkaṭaṃ durūpaciṇṇadukkaṭaṃ. Vinaye paññattaṃ avasesaṃ dukkaṭaṃ <bold>vinayadukkaṭaṃ. Ekādasa samanubhāsanā</bold>nāma bhikkhupātimokkhe cattāro yāvatatiyakā saṅghādisesā ariṭṭhasikkhāpadanti pañca, bhikkhunīpātimokkhe ekaṃ yāvatatiyakapārājikaṃ cattāro saṅghādisesā caṇḍakāḷīsikkhāpadanti cha.</unindented>
<paragraph line="208">Sahapayogato paṭṭhāya cettha purimapurimā āpattiyo paṭippassambhantīti āha <bold>atha dhuranikkhepaṃ akatvā</bold>tiādi. ‘‘Dhuranikkhepaṃ akatvā’’ti vuttattā dhuranikkhepaṃ katvā puna khaṇantassa purimāpattiyo na paṭippassambhantīti vadanti. ‘‘Chedanapaccayā dukkaṭaṃ desetvā muccatī’’ti <pageBreak edition="V" number="1.0154" />vatvā pubbapayoge āpattīnaṃ desetabbatāya avuttattā sahapayoge patte pubbapayoge āpattiyo paṭippassambhantīti veditabbaṃ.</paragraph>
<paragraph line="209"><bold>Aparaddhaṃ viraddhaṃ khalita</bold>nti sabbametaṃ <bold>yañca dukkaṭa</bold>nti ettha vuttassa dukkaṭassa pariyāyavacanaṃ, <bold>yaṃ manusso kare</bold>tiādi panettha opammanidassanaṃ. <bold>Saṃyogabhāvo</bold>ti dvittaṃ sandhāya vuttaṃ, tena rassattassāpi nimittaṃ dassitanti veditabbaṃ. <bold>Ekassa mūle</bold>ti ekassa santike. Sabbatthāpi āmasane dukkaṭaṃ, phandāpane thullaccayañca visuṃ visuṃ āmasanaphandāpanapayogaṃ karontasseva hoti, ekapayogena gaṇhantassa pana uddhāre pārājikameva, na dukkaṭathullaccayānīti vadanti, ekapayogena gaṇhantassāpi āmasanaphandāpanānampi labbhamānattā taṃ na gahetabbaṃ. Na hi sakkā anāmasitvā aphandāpetvā ca kiñci gahetuṃ. ‘‘Ekameva desetvā muccatī’’ti paṃsukhaṇanādisamānapayogepi purimā āpatti uttaramuttaraṃ āpattiṃ patvā paṭippassambhantīti saññāya <bold>kurundaṭṭhakathāyaṃ</bold>vuttaṃ, <bold>itaraṭṭhakathāsu</bold>pana khaṇanapayogabhedehi payoge payoge āpannā āpattiyo uttaramuttaraṃ patvā na paṭippassambhanti aññamaññaṃ sadisattā viyūhanaṃ patvā tā sabbāpi paṭippassambhanti visadisapayogattāti iminā adhippāyena paṭippassaddhividhānaṃ vuttanti veditabbaṃ. Iminā hi avahārakassa āsannaṃ orimantaṃ parāmasati.</paragraph>
<paragraph line="210"><bold>Tatthevā</bold>ti mukhavaṭṭiyameva. <bold>Bundenā</bold>ti kumbhiyā heṭṭhimatalena. Ekaṭṭhāne ṭhitāya kumbhiyā ṭhānā cāvanaṃ chahi ākārehi veditabbanti sambandho. <bold>Ekaṭṭhāne</bold>ti ca saṅkhalikabaddhabhāvena ekasmiṃ patiṭṭhitokāsaṭṭhāneti <pageBreak edition="M" number="1.0177" />attho. <bold>Khāṇukaṃ kesaggamattampi ṭhānā cāvetī</bold>ti khāṇukaṃ attano patiṭṭhitaṭṭhānato pañcahi ākārehi ṭhānā cāveti. <bold>Chinnamatte pārājika</bold>nti avassaṃ ce patati, chinnamatte pārājikaṃ. <bold>Paricchedo</bold>ti pañcamāsakādigarubhāvaparicchedo. <bold>Apabyūhanto</bold>ti ṭhitaṭṭhānato apanayanavasena viyūhanto rāsiṃ karonto. <bold>Evaṃ katvā</bold>ti bhājanamukhavaṭṭiyā kumbhigatena bhājanagatassa ekābaddhabhāvaṃ viyojetvāti attho. <bold>Upaḍḍhakumbhīya</bold>nti upaḍḍhapuṇṇāya kumbhiyā. <bold>Vinayadhammatā</bold>ti adhikakāraṇālābhe vinayavinicchayadhammatāti adhippāyo. Na kevalañcettha garukatāva, suttānugamanampi atthīti dassento <bold>apicā</bold>tiādimāha. <bold>Kaṇṭhena pana paricchinnakāle</bold>ti mukhagataṃ ajjhohaṭakāleti attho. Ajjhoharaṇameva hettha paricchindanaṃ, na kaṇṭhapidahanaṃ. <bold>Cikkana</bold>nti thaddhaṃ, bahalaṃ ghananti attho.</paragraph>
<paragraph line="211"><bold>Yopi theyyacittena parassa kumbhiyā pādagghanakaṃ sappiṃ vā telaṃ vā avassaṃ pivanakaṃ yaṃ kiñci <pageBreak edition="V" number="1.0155" />dukūlasāṭakaṃ vā cammakhaṇḍādīnaṃ vā aññataraṃ pakkhipati, hatthato muttamatte pārājika</bold>nti ettha avahāro vīmaṃsitabbo. Yadi ca dukūlādīsu sappitelānaṃ pavisanaṃ sandhāya pārājikaṃ bhaveyya, tattha paviṭṭhatelādino kumbhigatena ekābaddhatāya na tāva avahāro bhājanantaraṃ pavesetvā gahaṇakāle viya. Tathā hi vuttaṃ – ‘‘bhājanaṃ pana nimujjāpetvā gaṇhantassa yāva ekābaddhaṃ hoti, tāva rakkhatī’’tiādi. Atha telādivināsena pārājikaṃ bhaveyya, tadāpi tiṇajjhāpanādīsu viya avahāro natthi, dukkaṭena saddhiṃ bhaṇḍadeyyameva hoti, tathā ca pādagghanakaṃ telādiṃ pītaṃ dukūlādiṃ uddharantassāpi pārājikaṃ na siyā tattha paviṭṭhassa telādino vinaṭṭhaṭṭhena gahaṇakkhaṇe avijjamānattā, vijjamānattena ca uddhāreyeva pārājikaṃ vattabbaṃ, na hatthato muttamatteti. <bold>Sabbaaṭṭhakathāsu</bold>ca dukūlādīnaṃ pakkhipane hatthato muttamatte pārājikassa vuttattā na taṃ paṭikkhipituṃ sakkā. Aṭṭhakathāppamāṇena panetaṃ gahetabbaṃ, yutti panettha paṇḍitehi pubbāparaṃ saṃsanditvā uddhāretabbā.</paragraph>
<paragraph line="212"><bold>Palibujjhissatī</bold>ti nivāressati. <bold>Vuttanayena pārājika</bold>nti hatthato muttamatteyeva pārājikaṃ. <bold>Neva avahāro, na gīvā</bold>ti attano bhājanattā <pageBreak edition="M" number="1.0178" />vuttaṃ, anāpattimattameva vuttaṃ, na pana evaṃ vicāritanti adhippāyo. <bold>Bahigataṃ nāma hotī</bold>ti tato paṭṭhāya telassa aṭṭhānato adhomukhabhāvato ca bahigataṃ nāma hoti. Anto paṭṭhāya chidde kariyamāne telassa nikkhamitvā gatagataṭṭhānaṃ bhājanasaṅkhyameva gacchatīti āha ‘‘bāhirantato pādagghanake gaḷite pārājika’’nti. <bold>Yathā tathā vā katassā</bold>ti bāhirantato vā abbhantarantato vā paṭṭhāya katassa. <bold>Majjhe ṭhapetvā katachidde</bold>ti majjhe thokaṃ kapālaṃ ṭhapetvā pacchā taṃ chindantena katachidde.</paragraph>
<paragraph line="213">Patthīnassa khādanaṃ itarassa pānañca sappiādīnaṃ paribhogoti āha ‘‘akhāditabbaṃ vā apātabbaṃ vā karotī’’ti. Kasmā panettha dukkaṭaṃ vuttanti āha ‘‘ṭhānācāvanassa natthitāya dukkaṭa’’nti. <bold>Purimadvaya</bold>nti bhedanaṃ chaḍḍanañca. <bold>Kumbhijajjarakaraṇenā</bold>ti puṇṇakumbhiyā jajjarakaraṇena. <bold>Mātikāujukaraṇenā</bold>ti udakapuṇṇāya mātikāya ujukaraṇena. <bold>Ekalakkhaṇa</bold>nti bhedanaṃ kumbhiyā jajjarakaraṇena, chaḍḍanaṃ mātikāya ujukaraṇena ca saddhiṃ ekasabhāvaṃ. <bold>Pacchimaṃ pana dvaya</bold>nti jhāpanaṃ aparibhogakaraṇañca. <bold>Ettha evaṃ vinicchayaṃ vadantī</bold>ti etasmiṃ <bold>mahāaṭṭhakathāyaṃ</bold>vutte atthe eke ācariyā evaṃ vinicchayaṃ vadanti. <bold>Pacchimadvayaṃ sandhāya vutta</bold>nti ettha purimapadadvaye vinicchayo heṭṭhā vuttānusārena sakkā viññātunti tattha kiñci avatvā pacchimapadadvayaṃ sandhāya ‘‘ṭhānācāvanassa natthitāya dukkaṭa’’nti idaṃ vuttanti adhippāyo <pageBreak edition="V" number="1.0156" />. <bold>Theyyacittenā</bold>ti attano vā parassa vā kātukāmatāvasena uppannatheyyacittena. <bold>Vināsetukāmatāyā</bold>ti hatthapādādīni chindanto viya kevalaṃ vināsetukāmatāya. <bold>Vuttanayena bhindantassa vā chaḍḍentassa vā</bold>ti muggarena pothetvā bhindantassa vā udakaṃ vā vālikaṃ vā ākiritvā uttarāpentassa vāti attho. <bold>Ayuttanti ce</bold>ti pāḷiyaṃ purimadvayepi dukkaṭasseva vuttattā ‘‘purimadvaye pārājika’’nti idaṃ ayuttanti yadi tumhākaṃ siyāti attho. <bold>Nā</bold>ti ayuttabhāvaṃ nisedhetvā tattha kāraṇamāha ‘‘aññathā gahetabbatthato’’ti.</paragraph>
<paragraph line="214"><bold>Evameke vadantī</bold>ti heṭṭhā vuttassa atthanayassa attanā anabhimatabhāvaṃ dassetvā sayaṃ aññathāpi pāḷiṃ aṭṭhakathañca saṃsanditvā atthaṃ dassetukāmo <pageBreak edition="M" number="1.0179" /><bold>ayaṃ panettha sāro</bold>tiādimāha. <bold>Acāvetukāmovā</bold>ti theyyacittena ṭhānā acāvetukāmova. <bold>Achaḍḍetukāmoyevā</bold>ti etthāpi theyyacittenāti sambandhitabbaṃ. Idañhi theyyacittapakkhaṃ sandhāya vuttaṃ nāsetukāmatāpakkhassa vakkhamānattā. Tenevāha <bold>nāsetukāmatāpakkhe panā</bold>tiādi. <bold>Itarathāpi yujjatī</bold>ti theyyacittābhāvā ṭhānā cāvetukāmassāpi dukkaṭaṃ yujjatīti vuttaṃ hoti.</paragraph>
<centered line="215">Bhūmaṭṭhakathāvaṇṇanānayo niṭṭhito.</centered>
<subhead line="216">Ākāsaṭṭhakathāvaṇṇanā</subhead>
<paragraph line="217" number="96">Ākāsaṭṭhakathāyaṃ <bold>antovatthumhī</bold>ti parikkhittassa vatthussa anto. <bold>Antogāme</bold>ti parikkhittassa gāmassa anto. Aparikkhitte pana vatthumhi gāme vā ṭhitaṭṭhānameva ṭhānaṃ. <bold>Aṭavimukhaṃ karoti…pe… rakkhatī</bold>ti tena payogena tassa icchitaṭṭhānaṃ āgatattā rakkhati. <bold>Gāmato nikkhantassā</bold>ti parikkhittagāmato nikkhantassa. <bold>Kapiñjaro</bold>nāma aññamaññaṃ yujjhāpanatthāya bālajanehi posāvaniyapakkhijāti.</paragraph>
<subhead line="218">Vehāsaṭṭhakathāvaṇṇanā</subhead>
<paragraph line="219" number="97">Vehāsaṭṭhakathāyaṃ <bold>chinnamatte muttamatte</bold>ti yathā chinnaṃ muttañca pakatiṭṭhāne na tiṭṭhati, tathā chedanaṃ mocanañca sandhāya vuttaṃ.</paragraph>
<subhead line="220">Udakaṭṭhakathāvaṇṇanā</subhead>
<paragraph line="221" number="98">Udakaṭṭhakathāyaṃ <pageBreak edition="V" number="1.0157" />sandamānaudake nikkhittaṃ na tiṭṭhatīti āha ‘‘asandanake udake’’ti. <bold>Anāpattī</bold>ti hatthavārapadavāresu dukkaṭāpattiyā abhāvaṃ sandhāya vuttaṃ. <bold>Kaḍḍhatī</bold>ti heṭṭhato osāreti. <bold>Sakalamudaka</bold>nti daṇḍena phuṭṭhokāsagataṃ sakalamudakaṃ. <bold>Na udakaṃ ṭhāna</bold>nti attanā kataṭṭhānassa aṭṭhānattā. <bold>Paduminiya</bold>nti padumagacche. <bold>Kalāpabandha</bold>nti hatthakavasena khuddakaṃ katvā baddhaṃ kalāpabaddhaṃ. <bold>Bhārabaddhaṃ</bold>nāma sīsabhārādivasena baddhaṃ. <bold>Muḷāla</bold>nti kandaṃ. <bold>Pattaṃ vā pupphaṃ vā</bold>ti idaṃ kaddamassa anto <pageBreak edition="M" number="1.0180" />pavisitvā ṭhitaṃ sandhāya vuttaṃ. <bold>Niddhamanatumba</bold>nti vāpiyā udakassa nikkhamananāḷaṃ. <bold>Udakavāhaka</bold>nti mahāmātikaṃ. <bold>Avahārena so na kāretabbo</bold>ti iminā pāṇaṃ jīvitā voropane āpattiyā sabbattha na muccatīti dīpeti. <bold>Mātikaṃ āropetvā</bold>ti khuddakamātikaṃ āropetvā. <bold>Maritvā…pe… tiṭṭhantī</bold>ti ettha matamacchānaṃyeva tesaṃ santakattā amate gaṇhantassa natthi avahāro.</paragraph>
<subhead line="222">Nāvaṭṭhakathāvaṇṇanā</subhead>
<paragraph line="223" number="99">Nāvaṭṭhakathāyaṃ <bold>thullaccayampi pārājikampi hotī</bold>ti ettha paṭhamaṃ ṭhānā acāvetvā mutte thullaccayaṃ, paṭhamaṃ pana ṭhānā cāvetvā mutte pārājikanti veditabbaṃ. Pāse baddhasūkaro viyātiādinā vuttaṃ sandhāyāha ‘‘tattha yutti pubbe vuttāevā’’ti. <bold>Vipannaṭṭhanāvā</bold>ti visamavātehi desantaraṃ palātā, bhijjitvā vā vināsaṃ patvā udake nimujjitvā heṭṭhā bhūmitalaṃ appatvā sāmikehi ca apariccattālayā vuccati. <bold>Balavā ca vāto āgammā</bold>ti iminā asati vāte ayaṃ payogo katoti dasseti. <bold>Puggalassa natthi avahāro</bold>ti sukkhamātikāyaṃ ujukaraṇanayena vuttaṃ. Taṃ attano pādena anakkamitvā hatthena ca anukkhipitvā aññasmiṃ daṇḍādīsu bandhitvā ṭhapite yujjati, attano pādena akkamitvā hatthena ca ukkhipitvā ṭhitassa pana balavavātena chattacīvarādīsu pahaṭesu pakatiṃ vijahitvā daḷhataraṃ akkamanagahaṇādipayogo abhinavo kātabbo siyā. Itarathā chattacīvarādīni vā vigacchanti, avahārako vā sayaṃ patissati, nāvā ca tadā na gamissati. Tasmā īdise abhinavappayoge sati avahārena bhavitabbaṃ. Sukkhamātikāyaṃ ujukatāya udakāgamanakāle kātabbakiccaṃ natthīti taṃ idha nidassanaṃ na hoti. Dāsaṃ pana pakatiyā palāyantaṃ ‘‘sīghaṃ yāhī’’ti vatvā pakatigamanato turitagamanuppādanādinā idha nidassanena bhavitabbanti amhākaṃ khanti <pageBreak edition="V" number="1.0158" />, vīmaṃsitvā gahetabbaṃ. Vāte āgatepi yattha atilahukattā nāvāya kañci payogaṃ akatvā pakatiyā avahārako tiṭṭhati, tatthidaṃ aṭṭhakathāyaṃ vuttanti gahetabbaṃ.</paragraph>
<subhead line="224">Yānaṭṭhakathāvaṇṇanā</subhead>
<paragraph line="225" number="100">Yānaṭṭhakathāyaṃ <pageBreak edition="M" number="1.0181" /><bold>ubhosu passesū</bold>ti catunnaṃ thambhānaṃ upari caturassaṃ dārusaṅghāṭaṃ āropetvā tassa vāmadakkhiṇapassesu ubhosu vātātapādiparissayavinodanatthaṃ garuḷapakkhino ubho pakkhā viya katā <bold>sandamānikā. Dukayuttassā</bold>ti dvīhi goṇehi yuttassa. <bold>Ayuttaka</bold>nti goṇehi ayuttaṃ. <bold>Kappakatā</bold>ti dvinnaṃ sikhānaṃ sandhiṭṭhāne gosiṅgāni viya dve koṭiyo ṭhapetvā upatthambhanī kappakatā nāma, sā dvīhipi koṭīhi bhūmiyaṃ patiṭṭhāti, tenāha ‘‘cha ṭhānānī’’ti. <bold>Tīṇi vā cattāri vā ṭhānānī</bold>ti akappakatāya upatthambhaniyā ca dvinnaṃ cakkānañca vasena tīṇi ṭhānāni, kappakatāya vasena cattāri ṭhānāni, tathā pathaviyaṃ ṭhapitassa tīṇi ṭhānānīti sambandho. <bold>Akkhasīsehī</bold>ti akkhadāruno dvīhi koṭīhi. <bold>Akkhuddhīhī</bold>ti akkhadārunā sampaṭicchakā heṭṭhimabhāge kappakatā dve dārukhaṇḍā akkhuddhiyo nāma, tāsaṃ kappakatānaṃ dvinnaṃ kappasīsāni cattāri idha ‘‘akkhuddhiyo’’ti vuccanti, tenāha ‘‘catūhi ca akkhuddhīhī’’ti. Tāhi patiṭṭhitāhi patiṭṭhitaṭṭhānāni cattāri dhurena patiṭṭhitaṭṭhānaṃ ekanti <bold>pañca ṭhānāni</bold>honti. Uddhiyova ‘‘uddhikhāṇukā’’ti vuttā, uddhikhāṇukānaṃ abhāve akkhasīsānaṃ patiṭṭhānokāsaṃ dassento āha <bold>samameva bāhaṃ katvā</bold>tiādi. Tattha <bold>samamevā</bold>ti uddhiyo heṭṭhā anolambetvā bāhuno heṭṭhimabhāgaṃ samaṃ katvā dvinnaṃ bāhudārūnaṃ majjhe akkhasīsappamāṇena chiddaṃ katvā tattha akkhasīsāni pavesitāni honti, tena bāhānaṃ heṭṭhābhāgaṃ sabbaṃ bhūmiṃ phusitvā tiṭṭhati, tenāha ‘‘sabbaṃ pathaviṃ phusitvā tiṭṭhatī’’ti. Sesaṃ nāvāyaṃ <bold>vuttasadisa</bold>nti iminā yadi pana taṃ evaṃ gacchantaṃ pakatigamanaṃ pacchinditvā aññaṃ disābhāgaṃ neti, pārājikaṃ. Sayameva yaṃ kiñci ṭhānaṃ sampattaṃ ṭhānā acālentova vikkiṇitvā gacchati, nevatthi avahāro, bhaṇḍadeyyaṃ pana hotīti imaṃ nayaṃ atidisati.</paragraph>
<subhead line="226">Bhāraṭṭhakathāvaṇṇanā</subhead>
<paragraph line="227" number="101">Bhāraṭṭhakathāyaṃ bhāraṭṭhanti mātikāpadassa bhāro nāmāti idaṃ atthadassananti āha ‘‘bhāroyeva bhāraṭṭha’’nti. <bold>Purimagale</bold>ti galassa purimabhāge. <bold>Galavāṭako</bold>ti gīvāya uparimagalavāṭako. <bold>Uraparicchedamajjhe</bold>ti <pageBreak edition="M" number="1.0182" />urapariyantassa majjhe. <bold>Sāmikehi anāṇatto</bold>ti idaṃ yadi <pageBreak edition="V" number="1.0159" />sāmikehi ‘‘imaṃ bhāraṃ netvā asukaṭṭhāne dehī’’ti āṇatto bhaveyya, tadā tena gahitabhaṇḍaṃ upanikkhittaṃ siyā, tañca theyyacittena sīsādito oropentassāpi avahāro na siyā, sāmikānaṃ pana dhuranikkhepe eva siyāti tato upanikkhittabhaṇḍabhāvato viyojetuṃ vuttaṃ, teneva vakkhati ‘‘tehi pana anāṇattattā pārājika’’nti. <bold>Ghaṃsanto</bold>ti sīsato anukkhipanto, yadi ukkhipeyya, ukkhittamatte pārājikaṃ, tenāha <bold>sīsato kesaggamattampī</bold>tiādi. <bold>Yo cāya</bold>nti yo ayaṃ vinicchayo.</paragraph>
<subhead line="228">Ārāmaṭṭhakathāvaṇṇanā</subhead>
<paragraph line="229" number="102">Ārāmaṭṭhakathāyaṃ <bold>ārāmaṃ abhiyuñjatī</bold>ti idaṃ abhiyogakaraṇaṃ paresaṃ bhūmaṭṭhabhaṇḍādīsupi kātuṃ vaṭṭatiyeva. Ārāmādithāvaresu pana yebhuyyena abhiyogavaseneva gahaṇasambhavato ettheva <bold>pāḷiyaṃ</bold>abhiyogo vutto, iti iminā nayena sabbatthāpi sakkā ñātunti gahetabbaṃ. <bold>Adinnādānassa payogattā</bold>ti sahapayogamāha. Vatthumhiyeva katapayogattā sahapayogavasena hetaṃ dukkaṭaṃ. <bold>Sayampī</bold>ti abhiyuñjakopi. ‘‘Kiṃ karomi kiṃ karomī’’ti evaṃ kiṅkārameva paṭissuṇanto viya caratīti kiṅkārapaṭissāvī, tassa bhāvo <bold>kiṅkārapaṭissāvibhāvo,</bold>tasmiṃ, attano vasavattibhāveti vuttaṃ hoti. <bold>Ukkoca</bold>nti lañjaṃ. <bold>Sabbesaṃ pārājika</bold>nti kūṭavinicchayikādīnaṃ. Ayaṃ vatthusāmītiādikassa ubhinnaṃ dhuranikkhepakaraṇahetuno payogassa karaṇakkhaṇeva pārājikaṃ hotīti veditabbaṃ. Sace pana sāmikassa vimati ca dhuranikkhepo ca kamena uppajjanti, payogasamuṭṭhāpakacittakkhaṇe pārājikameva hoti, na thullaccayaṃ. Yadi vimatiyeva uppajjati, tadā thullaccayamevāti veditabbaṃ, ayaṃ nayo sabbattha yathānurūpaṃ gahetabbo. <bold>Dhuranikkhepavaseneva parājayo</bold>ti sāmiko ‘‘ahaṃ na muccāmī’’ti dhuraṃ anikkhipanto aṭṭo parājito nāma na hotīti dasseti.</paragraph>
<subhead line="230">Vihāraṭṭhakathāvaṇṇanā</subhead>
<paragraph line="231" number="103">Vihāraṭṭhakathāyaṃ <pageBreak edition="M" number="1.0183" /><bold>vihāra</bold>nti upacārasīmāsaṅkhātaṃ sakalaṃ vihāraṃ. <bold>Pariveṇa</bold>nti tassa vihārassa abbhantare visuṃ visuṃ pākārādiparicchinnaṭṭhānaṃ. <bold>Āvāsa</bold>nti ekaṃ āvasathamattaṃ. Gaṇasantake paricchinnasāmikattā sakkā dhuraṃ nikkhipāpetunti āha ‘‘dīghabhāṇakādibhedassa pana gaṇassā’’ti. Idhāpi sace ekopi dhuraṃ na nikkhipati, rakkhatiyeva. Esa nayo bahūnaṃ santake sabbattha.</paragraph>
<subhead line="232">Khettaṭṭhakathāvaṇṇanā</subhead>
<paragraph line="233" number="104">Khettaṭṭhakathāyaṃ <pageBreak edition="V" number="1.0160" /><bold>nirumbhitvā vā</bold>tiādīsu gaṇhantassāti paccekaṃ yojetabbaṃ, tattha nirumbhitvā gahaṇaṃ nāma vīhisīsaṃ acchinditvā yathāṭhitameva hatthena gahetvā ākaḍḍhitvā bījamattasseva gahaṇaṃ. <bold>Ekameka</bold>nti ekaṃ vīhisīsaṃ. <bold>Yasmiṃ bīje vā</bold>tiādi nirumbhitvā gahaṇādīsu yathākkamaṃ yojetabbaṃ. ‘‘Tasmiṃ bandhanā mocitamatte’’ti vacanato tasmiṃ bījādimhi bandhanā mutte sati tato anapanītepi ṭhānantarassa abhāvā pārājikameva. Yassa pana sīsādikassa santarādinā saha saṃsibbanaṃ vā ekābaddhatā vā hoti, tassa bandhanā mocite thullaccayaṃ, itaraṭṭhānato mocite pārājikanti gahetabbaṃ, tenāha <bold>vīhināḷa</bold>ntiādi. <bold>Sabhusa</bold>nti palālasahitaṃ. <bold>Khīlenā</bold>ti khāṇukena. Ettha ca khīlasaṅkamanādīsu sahapayogo dhuranikkhepo cāti ubhayaṃ sambhavati. <bold>Khīlasaṅkamanādi</bold>ettha sahapayogo. Tasmiñca kate yadi sāmikā dhuraṃ na nikkhipanti puna gaṇhitukāmāva honti, na tāva avahāro, ‘‘khīlaṃ saṅkāmetvā khettādiṃ asuko rājavallabho bhikkhu gaṇhitukāmo’’ti ñatvā tassa balaṃ kakkhaḷādibhāvañca nissāya khīlasaṅkamanādikiriyāniṭṭhānato paṭhamameva sāmikā dhuraṃ nikkhipanti, na avahāro etassa payoganiṭṭhānato puretarameva dhurassa nikkhittattā. Yadā pana khīlasaṅkamanādipayogeneva dhuranikkhepo hoti, tadāyeva avahāro, tenevettha ‘‘tañca kho sāmikānaṃ dhuranikkhepenā’’ti vuttaṃ. Khīlādīnaṃ saṅkamitabhāvaṃ ajānitvā sāmikānaṃ sampaṭicchanampettha dhuranikkhepoti veditabbo. <bold>Evaṃ sabbatthā</bold>ti yathāvuttamatthaṃ rajjusaṅkamanādīsupi atidisati. <bold>Yaṭṭhi</bold>nti mānadaṇḍaṃ. <bold>Ekasmiṃ anāgate thullaccayaṃ, tasmiṃ āgate pārājika</bold>nti <pageBreak edition="M" number="1.0184" />sace dārūni nikhaṇitvā tattakeneva gaṇhitukāmo hoti, avasāne dārumhi pārājikaṃ. Sace tattha kaṇṭakasākhādīhi pādānaṃ antaraṃ paṭicchādetvā kassaci appavesārahaṃ katvā gahetukāmo hoti, avasānasākhāya pārājikaṃ, tenāha ‘‘sākhāparivāreneva attano kātuṃ sakkotī’’ti, dārūni ca nikhaṇitvā sākhāparivārañca katvā eva attano santakaṃ kātuṃ sakkotīti attho. Khettamariyādanti vuttamevatthaṃ vibhāvetuṃ ‘‘kedārapāḷi’’nti vuttaṃ. Idañca khīlasaṅkamanādinā gahaṇaṃ ārāmādīsupi labbhateva.</paragraph>
<subhead line="234">Vatthuṭṭhakathāvaṇṇanā</subhead>
<paragraph line="235" number="105">Vatthuṭṭhakathāyaṃ <bold>tiṇṇaṃ pākārāna</bold>nti iṭṭhakasilādārūnaṃ vasena tiṇṇaṃ pākārānaṃ.</paragraph>
<paragraph line="236" number="106">Gāmaṭṭhakathāyaṃ <pageBreak edition="V" number="1.0161" />‘‘gāmo nāmā’’ti <bold>pāḷiyaṃ</bold>na vuttaṃ sabbaso gāmalakkhaṇassa pubbe vuttattā.</paragraph>
<subhead line="237">Araññaṭṭhakathāvaṇṇanā</subhead>
<paragraph line="238" number="107">Araññaṭṭhakathāyaṃ <bold>vinivijjhitvā</bold>ti ujukameva vinivijjhitvā. <bold>Lakkhaṇacchinnassā</bold>ti araññasāmikānaṃ hatthato kiṇitvā gaṇhantehi kataakkharādisaññāṇassa. <bold>Challiyā pariyonaddha</bold>nti iminā sāmikānaṃ nirāpekkhatāya cirachaḍḍitabhāvaṃ dīpeti, tenāha ‘‘gahetuṃ vaṭṭatī’’ti. Yadi sāmikānaṃ sāpekkhatā atthi, na vaṭṭati. <bold>Tāni katāni ajjhāvutthāni ca hontī</bold>ti tāni gehādīni katāni pariniṭṭhitāni manussehi ca ajjhāvutthāni ca honti. <bold>Dārūnī</bold>ti gehādīnaṃ katattā avasiṭṭhadārūni. <bold>Gahetuṃ vaṭṭatī</bold>ti sāmikānaṃ anālayattā vuttaṃ, te ca yadi gahaṇakāle disvā sālayā hutvā vārenti, gahetuṃ na vaṭṭatiyeva. <bold>‘‘Dehī’’ti vutte dātabbamevāti</bold>‘‘dehī’’ti vutte ‘‘dassāmī’’ti ābhogaṃ katvā gacchantassa ‘‘dehī’’ti avutte adatvā gamane āpatti natthi. Pacchāpi tehi codite dātabbameva.</paragraph>
<paragraph line="239"><bold>Adisvā gacchati, bhaṇḍadeyya</bold>nti suddhacittena gatassa bhaṇḍadeyyaṃ. Ārakkhaṭṭhānampi suddhacittena atikkamitvā theyyacitte uppannepi avahāro natthi <pageBreak edition="M" number="1.0185" />ārakkhaṭṭhānassa atikkantattā. Keci pana ‘‘yattha katthaci nītānampi dārūnaṃ araññasāmikānaññeva santakattā puna theyyacittaṃ uppādetvā gacchati, pārājikamevā’’ti vadanti, taṃ na yuttaṃ ‘‘ārakkhaṭṭhānaṃ patvā…pe… assatiyā atikkamatī’’ti, sahasā taṃ ṭhānaṃ atikkamatītiādinā (pārā. aṭṭha. 1.107) ca ārakkhaṭṭhānātikkameyeva āpattiyā vuccamānattā, ārakkhaṭṭhānātikkamameva sandhāya ‘‘idaṃ pana theyyacittena pariharantassa ākāsena gacchatopi pārājikamevā’’ti vuttaṃ. Yañca ‘‘yattha katthaci nītānampi dārūnaṃ araññasāmikānaññeva santakattā’’ti kāraṇaṃ vuttaṃ, tampi ārakkhaṭṭhānato bahi pārājikāpajjanassa kāraṇaṃ na hoti bhaṇḍadeyyabhāvasseva kāraṇattā. Tesaṃ santakatteneva hi bahi katassāpi bhaṇḍadeyyaṃ jātaṃ, itarathā ca bhaṇḍadeyyampi na siyā suṅkaghātātikkame viya. Addhikehi dinnameva suṅkikānaṃ santakaṃ hoti, nādinnaṃ, tena taṃ ṭhānaṃ yato kutoci paccayato suddhacittena atikkantassa bhaṇḍadeyyampi na hoti. Idha pana araññasāmikānaṃ santakattā sabbatthāpi bhaṇḍadeyyameva hoti, tenevetaṃ araññe ārakkhaṭṭhānaṃ suṅkaghātatopi garutaraṃ <pageBreak edition="V" number="1.0162" />jātaṃ. Yadi hi ārakkhaṭṭhānato bahipi theyyacitte sati avahāro bhaveyya, ārakkhaṭṭhānaṃ patvātiādinā ṭhānaniyamo niratthako siyā yattha katthaci theyyacitte uppanne pārājikanti vattabbato. Tasmā ārakkhaṭṭhānato bahi theyyacittena gacchantassa avahāro na bhavati evāti niṭṭhamettha gantabbaṃ. <bold>Idaṃ pana theyyacittena pariharantassā</bold>ti yasmiṃ padese atikkante tesaṃ araññaṃ ārakkhaṭṭhānañca atikkanto nāma hoti, taṃ padesaṃ ākāsenāpi atikkamanavasena gacchantassāpīti attho.</paragraph>
<subhead line="240">Udakakathāvaṇṇanā</subhead>
<paragraph line="241" number="108">Udakakathāyaṃ mahākucchikā udakacāṭi <bold>udakamaṇiko,</bold>‘‘samekhalā cāṭi udakamaṇiko’’tipi vadanti. <bold>Tatthā</bold>ti tesu bhājanesu. <bold>Bhūtagāmena saddhimpī</bold>ti <bold>pi</bold>-saddena akappiyapathavimpi saṅgaṇhāti. <bold>Taḷākarakkhaṇatthāyā</bold>ti ‘‘mahodakaṃ āgantvā taḷākamariyādaṃ mā chindī’’ti taḷākarakkhaṇatthaṃ. <bold>Nibbahanaudaka</bold>nti ettha taḷākassa ekena unnatena passena adhikajalaṃ nibbahati nigacchati etenāti ‘‘nibbahana’’nti adhikajalanikkhamanamātikā <pageBreak edition="M" number="1.0186" />vuccati. Tattha gacchamānaṃ udakaṃ nibbahanaudakaṃ nāma. <bold>Niddhamanatumba</bold>nti sassādīnaṃ atthāya iṭṭhakādīhi kataṃ udakanikkhamanapanāḷi. <bold>Mariyādaṃ dubbalaṃ katvā</bold>ti ettha dubbalaṃ akatvāpi yathāvuttappayoge kate mariyādaṃ chinditvā nikkhantaudakagghānurūpena avahārena kattabbameva. <bold>Yattakaṃ tappaccayā sassaṃ uppajjatī</bold>ti bījakasikammādibbayaṃ ṭhapetvā yaṃ adhikalābhaṃ uppajjati, taṃ sandhāya vuttaṃ. Na hi tehi kātabbaṃ vayakaraṇampi etassa dātabbaṃ. Idañca taruṇasasse jāte udakaṃ vināsentassa yujjati, sasse pana sabbathā akateyeva udakaṃ vināsentena ca udakagghameva dātabbaṃ, na tappaccayā sakalaṃ sassaṃ tena vināsitabhaṇḍasseva bhaṇḍadeyyattā, itarathā vāṇijjādiatthāya parehi ṭhapitabhaṇḍaṃ avaharantassa tadubhayampi gahetvā bhaṇḍagghaṃ kātabbaṃ siyā, tañca na yuttanti amhākaṃ khanti. <bold>Sāmikānaṃ dhuranikkhepenā</bold>ti ettha ekassa santake taḷāke khette ca jāte tasseva dhuranikkhepena pārājikaṃ, yadi pana taṃ taḷākaṃ sabbasādhāraṇaṃ, khettāni pāṭipuggalikāni, tassa tassa puggalasseva dhuranikkhepe avahāro, atha khettānipi sabbasādhāraṇāni, sabbesaṃ dhuranikkhepeyeva pārājikaṃ, nāsatīti daṭṭhabbaṃ.</paragraph>
<paragraph line="242"><bold>Aniggate</bold>ti anikkhante, taḷākeyeva ṭhiteti attho. <bold>Paresaṃ mātikāmukha</bold>nti khuddakamātikāmukhaṃ. <bold>Asampattevā</bold>ti taḷākato nikkhamitvā mahāmātikāyaṃ eva ṭhite. <bold>Anikkhante baddhā subaddhā</bold>ti taḷākato anikkhante bhaṇḍadeyyampi na hoti sabbasādhāraṇattā udakassāti <pageBreak edition="V" number="1.0163" />adhippāyo. Nikkhante pana pāṭipuggalikaṃ hotīti āha ‘‘nikkhante baddhā bhaṇḍadeyya’’nti. Idha pana khuddakamātikāyaṃ appaviṭṭhattā avahāro na jāto, ‘‘taḷākato aniggate paresaṃ mātikāmukhaṃ asampattevā’’ti heṭṭhā vuttassa vikappadvayassa ‘‘anikkhante baddhā subaddhā, nikkhante baddhā bhaṇḍadeyya’’nti idaṃ dvayaṃ yathākkamena yojanatthaṃ vuttaṃ. <bold>Natthi avahāro</bold>ti ettha ‘‘avahāro natthi, bhaṇḍadeyyaṃ pana hotī’’ti keci vadanti, taṃ na yuttaṃ. <bold>Vatthuṃ…pe… na sametī</bold>ti ettha taḷākagataudakassa sabbasādhāraṇattā parasantakavatthu na hotīti adhippāyo.</paragraph>
<subhead line="243">Dantaponakathāvaṇṇanā</subhead>
<paragraph line="244" number="109">Dantakaṭṭhakathāyaṃ <pageBreak edition="M" number="1.0187" /><bold>tato paṭṭhāya avahāro natthī</bold>ti ‘‘yathāsukhaṃ bhikkhusaṅgho paribhuñjatū’’ti abhājetvāva yāvadicchakaṃ gahaṇatthameva ṭhapitattā arakkhitattā sabbasādhāraṇattā ca aññaṃ saṅghikaṃ viya na hotīti theyyacittena gaṇhantassāpi natthi avahāro. <bold>Khādantu, puna sāmaṇerā āharissantīti keci</bold>therā vadeyyunti yojetabbaṃ.</paragraph>
<subhead line="245">Vanappatikathāvaṇṇanā</subhead>
<paragraph line="246" number="110">Vanappatikathāyaṃ <bold>sandhāritattā</bold>ti chinnassa rukkhassa patituṃ āraddhassa sandhāraṇamattena vuttaṃ, na pana maricavalliādīhi pubbe veṭhetvā ṭhitabhāvena. Tādise hi chinnepi avahāro natthi araññaṭṭhakathāyaṃ veṭhitavalliyaṃ viya. <bold>Ujukameva tiṭṭhatī</bold>ti iminā sabbaso chindanameva valliādīhi asambaddhassa rukkhassa ṭhānācāvanaṃ pubbe viya ākāsādīsu phuṭṭhasakalapadesato mocananti āveṇikamidha ṭhānācāvanaṃ dasseti. Keci pana ‘‘rukkhabhārena kiñcideva bhassitvā ṭhitattā hotiyeva ṭhānācāvana’’nti vadanti, tanna, rukkhena phuṭṭhassa sakalassa ākāsapadesassa pañcahi chahi vā ākārehi anatikkamitattā. <bold>Vātamukhaṃ sodhetī</bold>ti yathā vāto āgantvā rukkhaṃ pāteti, evaṃ vātassa āgamanamaggaṃ rundhitvā ṭhitāni sākhāgumbādīni chinditvā apanento sodheti. <bold>Maṇḍūkakaṇṭakaṃ vā</bold>ti maṇḍūkānaṃ naṅguṭṭhe aggakoṭiyaṃ ṭhitakaṇṭakanti vadanti, eke ‘‘visamacchakaṇṭaka’’ntipi vadanti.</paragraph>
<subhead line="247">Haraṇakakathāvaṇṇanā</subhead>
<paragraph line="248" number="111">Haraṇakakathāyaṃ <pageBreak edition="V" number="1.0164" /><bold>haraṇaka</bold>nti vatthusāminā hariyamānaṃ. <bold>So ca pādaṃ agghati, pārājikamevāti</bold>‘‘antaṃ na gaṇhissāmī’’ti asallakkhitattā sāmaññato ‘‘gaṇhissāmi eta’’nti sallakkhitasseva paṭassa ekadesatāya tampi gaṇhitukāmovāti pārājikaṃ vuttaṃ. <bold>Sabhaṇḍahāraka</bold>nti sahabhaṇḍahārakaṃ, sakārādesassa vikappattā saha saddova ṭhito, bhaṇḍahārakena saha taṃ bhaṇḍanti attho. <bold>Sāsaṅko</bold>ti ‘‘yadi upasaṅkamitvā <pageBreak edition="M" number="1.0188" />bhaṇḍaṃ gaṇhissāmi, āvudhena maṃ pahareyyā’’ti bhayena sañjātāsaṅko. <bold>Ekamantaṃ paṭikkammā</bold>ti bhayeneva anupagantvā maggato sayaṃ paṭikkamma. <bold>Santajjetvā</bold>ti pharusavācāya ceva āvudhaparivattanādikāyavikārena ca santajjetvā. <bold>Anajjhāvutthaka</bold>nti apariggahitakaṃ. Ālayena anadhimuttampi bhaṇḍaṃ anajjhāvutthakaṃ nāma hotīti āha ‘‘āharāpente dātabba’’nti, iminā paṭhamaṃ pariccattālayānampi yadi pacchāpi sakasaññā uppajjati, tesaññeva taṃ bhaṇḍaṃ hoti, balakkārenāpi sakasaññāya tassa gahaṇe doso natthi, adadantasseva avahāroti dasseti. Yadi pana sāmino ‘‘pariccattaṃ mayā paṭhamaṃ, idāni mama santakaṃ vā etaṃ, no’’ti āsaṅkā hoti, balakkārena gahetuṃ na vaṭṭati sakasaññābaleneva puna gahetabbabhāvassa āpannattā. ‘‘Adentassa pārājika’’nti vacanato corassa sakasaññāya vijjamānāyapi sāmikesu sālayesu adātuṃ na vaṭṭatīti dīpitaṃ hoti. <bold>Aññesū</bold>ti mahāpaccariyādīsu. <bold>Vicāraṇāyeva natthī</bold>ti iminā tatthāpi paṭikkhepābhāvato ayameva atthoti dasseti.</paragraph>
<subhead line="249">Upanidhikathāvaṇṇanā</subhead>
<paragraph line="250" number="112">Upanidhikathāyaṃ saṅgopanatthāya attano hatthe nikkhittassa bhaṇḍassa guttaṭṭhāne paṭisāmanappayogaṃ vinā nāhaṃ gaṇhāmītiādinā aññasmiṃ payoge akate rajjasaṅkhobhādikāle ‘‘na dāni tassa dassāmi, na mayhaṃ dāni dassatī’’ti ubhohipi sakasakaṭṭhāne nisīditvā dhuranikkhepe katepi avahāro natthi. Keci panettha ‘‘pārājikameva paṭisāmanappayogassa katattā’’ti vadanti, taṃ tesaṃ matimattaṃ, na sārato paccetabbaṃ. Paṭisāmanakāle hissa theyyacittaṃ natthi, ‘‘na dāni tassa dassāmī’’ti theyyacittuppattikkhaṇe pana sāmino dhuranikkhepacittuppattiyā hetubhūto kāyavacīpayogo natthi, yena so āpattiṃ āpajjeyya. Na hi akiriyasamuṭṭhānāyaṃ āpattīti. <bold>Dāne saussāho, rakkhati tāvā</bold>ti avahāraṃ sandhāya avuttattā nāhaṃ gaṇhāmītiādinā musāvādakaraṇe pācittiyameva hoti, na dukkaṭaṃ <pageBreak edition="V" number="1.0165" />theyyacittābhāvena sahapayogassāpi abhāvatoti gahetabbaṃ. <bold>Yadipi mukhena dassāmīti vadati…pe… pārājika</bold>nti ettha katarapayogena āpatti, na tāva paṭhamena bhaṇḍapaṭisāmanappayogena tadā theyyacittābhāvā, nāpi ‘‘dassāmī’’ti <pageBreak edition="M" number="1.0189" />kathanappayogena tadā theyyacitte vijjamānepi payogassa kappiyattāti? Vuccate – sāminā ‘‘dehī’’ti bahuso yāciyamānopi adatvā yena payogena attano adātukāmataṃ sāmikassa ñāpeti, yena ca so ‘‘adātukāmo ayaṃ vikkhipatī’’ti ñatvā dhuraṃ nikkhipati, teneva payogenassa āpatti. Na hettha upanikkhittabhaṇḍe pariyāyena mutti atthi. Adātukāmatāya hi kadā te dinnaṃ, kattha te dinnantiādipariyāyavacanenāpi sāmikassa dhure nikkhipāpite āpattiyeva. Teneva <bold>aṭṭhakathāyaṃ</bold>vuttaṃ – ‘‘kiṃ tumhe bhaṇatha…pe… evaṃ ubhinnaṃ dhuranikkhepena bhikkhuno pārājika’’nti (pārā. aṭṭha. 1.111). Parasantakassa parehi gaṇhāpane eva pariyāyato mutti, na sabbatthāti gahetabbaṃ. <bold>Attano hatthe nikkhittattā</bold>ti ettha attano hatthe sāminā dinnatāya bhaṇḍāgārikaṭṭhāne ṭhitattā ca ṭhānācāvanepi natthi avahāro, theyyacittena pana gahaṇe dukkaṭato na muccatīti veditabbaṃ.</paragraph>
<paragraph line="251"><bold>Eseva nayo</bold>ti uddhāreyeva corassa pārājikaṃ, kasmā? Aññehi sādhāraṇassa abhiññāṇassa vuttattā. <bold>Aññaṃ tādisameva gaṇhante yujjatī</bold>ti saññāṇato okāsato ca tena sadisameva aññaṃ gaṇhante yujjati, corena sallakkhitappadesato taṃ apanetvā kehici tattha tādise aññasmiṃ patte ṭhapite taṃ gaṇhanteyeva yujjatīti adhippāyo, tena corena divā sallakkhitapattaṃ aññattha apanetvā tadaññe tādise patte tattha ṭhapitepi corassa pacchā rattibhāge uppajjamānaṃ theyyacittaṃ divā sallakkhitappadese ṭhapitaṃ aññaṃ tādisaṃ pattameva ālambitvā uppajjatīti dassitaṃ hoti. <bold>Padavārenā</bold>ti therena nīharitvā dinnaṃ pattaṃ gahetvā gacchato corassa padavārena. <bold>Atādisameva gaṇhante yujjatī</bold>ti atādisassa therena gahaṇakkhaṇe avahārābhāvato pacchā hatthapattaṃ ‘‘ta’’nti vā ‘‘añña’’nti vā saññāya ‘‘idaṃ gahetvā gacchāmī’’ti gamane padavāreneva avahāro yujjatīti adhippāyo.</paragraph>
<paragraph line="252"><bold>Pārājikaṃ natthī</bold>ti padavārepi pārājikaṃ natthi upanidhibhaṇḍe viyāti gahetabbaṃ. <bold>Gāmadvāra</bold>nti bahigāme vihārassa patiṭṭhitattā gāmappavesassa ārambhappadesadassanavasena vuttaṃ, antogāmanti attho. <bold>Dvinnampi uddhāreyeva</bold><pageBreak edition="M" number="1.0190" /><bold>pārājika</bold>nti therassa abhaṇḍāgārikattā vuttaṃ. Yadi hi so bhaṇḍāgāriko bhaveyya, sabbampi upanikkhittameva siyā, upanikkhittabhaṇḍe ca theyyacittena gaṇhatopi na tāva therassa avahāro hoti, corasseva avahāro. <bold>Ubhinnampi dukkaṭa</bold>nti <pageBreak edition="V" number="1.0166" />therassa attano santakatāya corassa sāmikena dinnattā avahāro na jāto, ubhinnampi asuddhacittena gahitattā dukkaṭanti attho.</paragraph>
<paragraph line="253"><bold>Āṇattiyā gahitattā</bold>ti ‘‘pattacīvaraṃ gaṇhā’’ti evaṃ therena kataāṇattiyā gahitattā. <bold>Aṭaviṃ pavisati, padavārena kāretabbo</bold>ti ‘‘pattacīvaraṃ gaṇha, asukaṃ nāma gāmaṃ gantvā piṇḍāya carissāmā’’ti therena vihārato paṭṭhāya gāmamaggepi sakalepi gāme vicaraṇassa niyamitattā maggato okkamma gacchantasseva padavārena āpatti vuttā. Vihārassa hi parabhāge upacārato paṭṭhāya yāva tassa gāmassa parato upacāro, tāva sabbaṃ daharassa therāṇattiyā sañcaraṇūpacārova hoti, na pana tato paraṃ. Teneva ‘‘upacārātikkame pārājikaṃ. Gāmūpacārātikkame pārājika’’nti ca vuttaṃ. Paṭinivattane cīvaradhovanādiatthāya pesanepi eseva nayo. <bold>Aṭṭhatvā anisīditvā</bold>ti ettha vihāraṃ pavisitvā sīsādīsu bhāraṃ bhūmiyaṃ anikkhipitvā tiṭṭhanto vā nisīdanto vā vissamitvā theyyacitte vūpasante puna theyyacittaṃ uppādetvā gacchati ce, pāduddhārena kāretabbo. Sace bhūmiyaṃ nikkhipitvā puna taṃ gahetvā gacchati, uddhārena kāretabbo. Kasmā? Āṇāpakassa āṇattiyā yaṃ kattabbaṃ, tassa tāvatā pariniṭṭhitattā. ‘‘Asukaṃ nāma gāma’’nti aniyametvā ‘‘antogāmaṃ gamissāmā’’ti avisesena vutte vihārasāmantā pubbe piṇḍāya paviṭṭhapubbā sabbe gocaragāmāpi khettamevāti vadanti. <bold>Sesa</bold>nti maggukkamanavihārābhimukhagamanādi sabbaṃ. <bold>Purimasadisamevā</bold>ti anāṇattiyā gahitepi sāmikassa kathetvā gahitattā heṭṭhā vuttavihārūpacārādi sabbaṃ khettamevāti katvā vuttaṃ. <bold>Eseva nayo</bold>ti antarāmagge theyyacittaṃ uppādetvātiādinā (pārā. aṭṭha. 1.112) vuttaṃ nayaṃ atidisati.</paragraph>
<paragraph line="254"><bold>Nimitte vā kate</bold>ti cīvaraṃ me kiliṭṭhaṃ, ko nu kho rajitvā dassatītiādinā nimitte kate. <bold>Vuttanayenevā</bold>ti anāṇattassa therena <pageBreak edition="M" number="1.0191" />saddhiṃ pattacīvaraṃ gahetvā gamanavāre vuttanayeneva. <bold>Ekapasse</bold>ti vihārassa mahantatāya attānaṃ adassetvā ekasmiṃ passe. <bold>Theyyacittena paribhuñjanto jīrāpetī</bold>ti theyyacitte uppanne ṭhānācāvanaṃ akatvā nivatthapārutanīhāreneva paribhuñjanto jīrāpeti, ṭhānā cāventassa pana theyyacitte sati pārājikameva sīse bhāraṃ khandhe karaṇādīsu viya (pārā. 101). <bold>Yathā vā tathā vā nassatī</bold>ti aggiādinā nassati, <bold>añño vā kocī</bold>ti iminā yena ṭhapitaṃ, sopi saṅgahitoti veditabbaṃ.</paragraph>
<paragraph line="255"><bold>Itarassā</bold>ti <pageBreak edition="V" number="1.0167" />corassa. <bold>Itaraṃ gaṇhato uddhāre pārājika</bold>nti ettha ‘‘pavisitvā tava sāṭakaṃ gaṇhāhī’’ti imināva upanidhibhāvato mocitattā, sāmikassa itaraṃ gaṇhato attano sāṭake ālayassa sabbhāvato ca ‘‘uddhāre pārājika’’nti vuttaṃ. Sāmiko ce ‘‘mama santakaṃ idaṃ vā hotu, aññaṃ vā, kiṃ tena, alaṃ mayhaṃ iminā’’ti evaṃ suṭṭhu nirālayo hoti, corassa pārājikaṃ natthīti gahetabbaṃ. <bold>Na jānantī</bold>ti tena vuttavacanaṃ asuṇantā na jānanti. <bold>Eseva nayo</bold>ti ettha sace jānitvāpi cittena na sampaṭicchanti, eseva nayoti daṭṭhabbaṃ. <bold>Paṭikkhipantī</bold>ti ettha cittena paṭikkhepopi saṅgahitovāti veditabbaṃ. <bold>Upacāre vijjamāne</bold>ti bhaṇḍāgārassa samīpe uccārapassāvaṭṭhāne vijjamāne. <bold>Mayi ca mate saṅghassa ca senāsane vinaṭṭhe</bold>ti ettha ‘‘taṃ māressāmā’’ti ettake vuttepi vivarituṃ vaṭṭati gilānapakkhe ṭhitattā avisayoti vuttattā. Maraṇato hi paraṃ gelaññaṃ avisayattañca natthi. ‘‘Dvāraṃ chinditvā parikkhāraṃ harissāmā’’ti ettake vuttepi vivarituṃ vaṭṭatiyeva. <bold>Sahāyehi bhavitabba</bold>nti tehipi bhikkhācārādīhi pariyesitvā attano santakepi kiñci kiñci dātabbanti vuttaṃ hoti. <bold>Ayaṃ sāmīcī</bold>ti bhaṇḍāgāre vasantānaṃ idaṃ vattaṃ.</paragraph>
<paragraph line="256"><bold>Lolamahāthero</bold>ti mando momūho ākiṇṇavihārī. <bold>Itarehī</bold>ti tasmiṃyeva gabbhe vasantehi itarabhikkhūhi. Vihārarakkhaṇavāre niyutto <bold>vihāravāriko,</bold>vuḍḍhapaṭipāṭiyā attano vāre vihārarakkhaṇako. <bold>Nivāpa</bold>nti bhattavetanaṃ. <bold>Corānaṃ paṭipathaṃ gatesū</bold>ti corānaṃ āgamanaṃ ñatvā ‘‘paṭhamataraññeva gantvā saddaṃ karissāmā’’ti corānaṃ abhimukhaṃ <pageBreak edition="M" number="1.0192" />gatesu, ‘‘corehi haṭabhaṇḍaṃ āharissāmā’’ti tadanupathaṃ gatesupi eseva nayo. <bold>Nibaddhaṃ katvā</bold>ti ‘‘asukakule yāgubhattaṃ vihāravārikānaññevā’’ti evaṃ niyamanaṃ katvā. <bold>Dve tisso yāgusalākā cattāri pañca salākabhattāni ca labhamānovā</bold>ti idaṃ nidassanamattaṃ, tato ūnaṃ vā hotu adhikaṃ vā attano veyyāvaccakarassa ca yāpanamattaṃ labhanameva pamāṇanti gahetabbaṃ. <bold>Nissitake jaggentī</bold>ti tehi vihāraṃ jaggāpentīti attho. <bold>Asahāyakassā</bold>ti sahāyarahitassa. <bold>Attadutiyassā</bold>ti appicchassa attā sarīrameva dutiyo assa nāññoti attadutiyo. Tadubhayassāpi atthassa vibhāvanaṃ <bold>yassā</bold>tiādi, etena sabbena ekekassa vāro na pāpetabboti dassitanti veditabbaṃ. <bold>Pākavattatthāyā</bold>ti niccaṃ pacitabbayāgubhattasaṅkhātavattatthāya. <bold>Ṭhapentī</bold>ti dāyakā ṭhapenti. <bold>Taṃ gahetvā</bold>ti taṃ ārāmikādīhi diyyamānaṃ bhāgaṃ gahetvā. <bold>Na gāhāpetabbo</bold>ti ettha abbhokāsikassāpi attano adhikaparikkhāro vā ṭhapito atthi, cīvarādisaṅghikabhāgepi ālayo vā atthi, sopi gāhāpetabbova. <bold>Diguṇa</bold>nti aññehi labbhamānato diguṇaṃ. <bold>Pakkhavārenā</bold>ti aḍḍhamāsavārena.</paragraph>
<subhead line="257">Suṅkaghātakathāvaṇṇanā</subhead>
<paragraph line="258" number="113">Suṅkaghātakathāyaṃ <pageBreak edition="V" number="1.0168" />suṅkaṃ yattha rājapurisā hananti adadantānaṃ santakaṃ acchinditvāpi gaṇhanti, taṃ ṭhānaṃ <bold>suṅkaghāta</bold>nti evampi attho daṭṭhabbo. Vuttamevatthaṃ pākaṭaṃ kātuṃ <bold>tañhī</bold>tiādi vuttaṃ. <bold>Dutiyaṃ pādaṃ atikkāmetī</bold>ti ettha paṭhamapādaṃ paricchedato bahi ṭhapetvā dutiyapāde uddhaṭamatte <bold>pārājikaṃ</bold>. Uddharitvā bahi aṭṭhapitepi bahi ṭhito eva nāma hotīti katvā evaṃ sabbattha padavāresupīti daṭṭhabbaṃ. <bold>Parivattitvā abbhantarimaṃ bahi ṭhapeti, pārājika</bold>nti idaṃ sayaṃ bahi ṭhatvā paṭhamaṃ abbhantarimaṃ ukkhipitvā vā samakaṃ ukkhipitvā vā parivattanaṃ sandhāya vuttaṃ. Bahi ṭhatvā ukkhittamatte hi sabbaṃ bahigatameva hotīti. Sace pana so bahi ṭhatvāpi bāhirapuṭakaṃ paṭhamaṃ anto ṭhapetvā pacchā abbhantarimaṃ ukkhipitvā bahi ṭhapeti, tadāpi ekābaddhatāya avijahitattā avahāro na dissati. Keci pana ‘‘bhūmiyaṃ patitvā vattantaṃ puna anto pavisati, pārājikamevāti (pārā. aṭṭha. 1.113) vuttattā bāhirapuṭake <pageBreak edition="M" number="1.0193" />antopaviṭṭhepi bahigatabhāvato na muccati, antogataṃ pana puṭakaṃ paṭhamaṃ, pacchā eva vā bahi ṭhapitamatte vā pārājikamevā’’ti vadanti, taṃ na yuttaṃ. Bahi bhūmiyaṃ pātitassa kenaci saddhiṃ ekābaddhatāya abhāvena antopaviṭṭhepi pārājikamevāti vattuṃ yuttaṃ, idaṃ pana ekābaddhattā tena saddhiṃ na sameti. Tasmā yathā antobhūmigatena ekābaddhatā na hoti, evaṃ ubhayassāpi bahigatabhāve sādhiteyeva avahāroti viññāyati, vīmaṃsitvā gahetabbaṃ. Ye pana parivattitvāti imassa nivattitvāti atthaṃ vadanti, tehi pana abbhantarimaṃ bahi ṭhapetīti ayamattho gahito hotīti tattha saṅkāyeva natthi. <bold>Ekābaddha</bold>nti kājakoṭiyaṃ rajjuyā bandhanaṃ sandhāya vuttaṃ. <bold>Abandhitvā kājakoṭiyaṃ ṭhapitamattameva hoti, pārājika</bold>nti bahi gahitakājakoṭiyaṃ ṭhapitaṃ yadi pādaṃ agghati, pārājikameva, antoṭhapitena ekābaddhatāya abhāvāti adhippāyo. <bold>Gacchante yāne vā…pe… ṭhapetī</bold>ti suṅkaghātaṃ pavisitvā appavisitvā vā ṭhapeti. <bold>Suṅkaṭṭhānassa bahi ṭhita</bold>nti yānādīhi nīhaṭattā bahi ṭhitaṃ. Keci pana ‘‘bahi ṭhapita’’nti pāṭhaṃ vikappetvā suṅkaṭṭhānato pubbeva bahi ṭhapitanti atthaṃ vadanti, taṃ na sundaraṃ; suṅkaṭṭhāne pavisitvā yāne ṭhapitepi pavattitvā gate viya dosābhāvato. Yo pana suṅkaṭṭhānassa antova pavisitvā ‘‘suṅkaṭṭhāna’’nti ñatvā theyyacittena āgatamaggena paṭinivattitvā gacchati, tassāpi yadi tena disābhāgena gacchantānampi hatthato suṅkaṃ gaṇhanti, pārājikameva. <bold>Imasmiṃ ṭhāne</bold>ti yānādīhi nīharaṇe. <bold>Tatrā</bold>ti tasmiṃ eḷakalomasikkhāpade (pārā. 571 ādayo).</paragraph>
<subhead line="259">Pāṇakathāvaṇṇanā</subhead>
<paragraph line="260" number="114">Pāṇakathāyaṃ <pageBreak edition="V" number="1.0169" /><bold>āṭhapito</bold>ti mātāpitūhi iṇaṃ gaṇhantehi ‘‘yāva iṇadānā ayaṃ tumhākaṃ santike hotū’’ti iṇadāyakānaṃ niyyātito. <bold>Avahāro natthī</bold>ti mātāpitūhi puttassa apariccattattā mātāpitūnañca asantakattā avahāro natthi. <bold>Dhanaṃ pana gataṭṭhāne vaḍḍhatī</bold>ti iminā āṭhapetvā gahitadhanaṃ vaḍḍhiyā saha āṭhapitaputtahārakassa gīvāti dassitanti vadanti. <bold>Dāsassa jāto</bold>ti ukkaṭṭhalakkhaṇaṃ dassetuṃ vuttaṃ. Dāsikucchiyaṃ pana adāsassa jātopi ettheva saṅgahito <pageBreak edition="M" number="1.0194" />. <bold>Paradesato paharitvā</bold>ti paradesavilumpakehi rājacorādīhi paharitvā. <bold>Sukhaṃ jīvāti vadatī</bold>ti theyyacittena sāmikānaṃ santikato palāpetukāmatāya vadati, tathā pana acintetvā kāruññena ‘‘sukhaṃ gantvā jīvā’’ti vadantassa natthi avahāro, gīvā pana hoti. <bold>Dutiyapadavāre</bold>ti yadi dutiyapadaṃ avassaṃ uddharissati, bhikkhussa ‘‘palāyitvā sukhaṃ jīvā’’ti vacanakkhaṇeyeva pārājikaṃ. <bold>Anāpatti pārājikassā</bold>ti tassa vacanena vegavaḍḍhane akatepi dukkaṭā na muccatīti dasseti. ‘‘Adinnaṃ theyyasaṅkhātaṃ ādiyeyyā’’ti (pārā. 89, 91) ādānasseva vuttattā vuttapariyāyena muccatīti.</paragraph>
<subhead line="261">Catuppadakathāvaṇṇanā</subhead>
<paragraph line="262" number="117">Catuppadakathāyaṃ <bold>pāḷiyaṃ āgatāvasesā</bold>ti pāḷiyaṃ āgatehi hatthi ādīhi aññe pasu-saddassa sabbasādhāraṇattā. <bold>Bhiṅkacchāpa</bold>nti ‘‘bhiṅkā bhiṅkā’’ti saddāyanato evaṃ laddhanāmaṃ hatthipotakaṃ. <bold>Antovatthumhī</bold>ti parikkhitte. <bold>Bahinagare ṭhitassā</bold>ti parikkhittanagaraṃ sandhāya vuttaṃ, aparikkhittanagare pana antonagare ṭhitassāpi ṭhitaṭṭhānameva ṭhānaṃ. <bold>Khaṇḍadvāra</bold>nti attanā khaṇḍitadvāraṃ. <bold>Eko nipanno</bold>ti etthāpi bandhoti ānetvā sambandhitabbaṃ, tenāha ‘‘nipannassa dve’’ti. <bold>Ghātetī</bold>ti ettha theyyacittena vināsentassa sahapayogattā dukkaṭamevāti vadanti.</paragraph>
<subhead line="263">Ocarakakathāvaṇṇanā</subhead>
<paragraph line="264" number="118">Ocarakakathāyaṃ <bold>pariyāyena hi adinnādānato muccatī</bold>ti idaṃ āṇattikapayogaṃ sandhāya vuttaṃ, sayameva pana abhiyuñjanādīsu pariyāyenapi mokkho natthi.</paragraph>
<subhead line="265">Oṇirakkhakathāvaṇṇanā</subhead>
<paragraph line="266">Oṇirakkhakathāyaṃ <pageBreak edition="V" number="1.0170" /><bold>oṇi</bold>nti oṇītaṃ, ānītanti attho. Oṇirakkhassa santike ṭhapitabhaṇḍaṃ <bold>upanidhi</bold>(pārā. 112) viya guttaṭṭhāne ṭhapetvā saṅgopanatthāya anikkhipitvā yathāṭhapitaṭṭhāne eva muhuttamattaṃ olokanatthāya ṭhapitattā tassa bhaṇḍassa ṭhānācāvanamattena oṇirakkhakassa pārājikaṃ hoti.</paragraph>
<subhead line="267">Saṃvidāvahārakathāvaṇṇanā</subhead>
<paragraph line="268">Saṃvidāvahārakathāyaṃ <pageBreak edition="M" number="1.0195" /><bold>saṃvidhāyā</bold>ti saṃvidahitvā. <bold>Tena nesaṃ dukkaṭāpattiyo</bold>ti āṇattivasena pārājikāpattiyā asambhave satīti vuttaṃ. Yadi hi tena āṇattā yathāṇattivasena haranti, āṇattikkhaṇe eva pārājikāpattiṃ āpajjanti. <bold>Pāḷiyaṃ</bold>‘‘sambahulā saṃvidahitvā eko bhaṇḍaṃ avaharati, āpatti sabbesaṃ pārājikassā’’ti (pārā. 118) etthāpi āṇāpakānaṃ āṇattikkhaṇeyeva āpatti, avahārakassa uddhāreti gahetabbo. <bold>Sambahulā bhikkhū ekaṃ āṇāpenti ‘gacchetaṃ āharā’ti, tassuddhāre sabbesaṃ pārājika</bold>ntiādīsupi evameva attho gahetabbo. <bold>Sāhatthikaṃ vā āṇattikassa āṇattikaṃ vā sāhatthikassa aṅgaṃ na hotī</bold>ti bhinnakālikattā aññamaññassa aṅgaṃ na hoti. Tathā hi sahatthā avaharantassa ṭhānācāvanakkhaṇe āpatti, āṇattiyā pana āṇattikkhaṇeyevāti bhinnakālikattā āpattiyoti.</paragraph>
<subhead line="269">Saṅketakammakathāvaṇṇanā</subhead>
<paragraph line="270" number="119">Saṅketakammakathāyaṃ <bold>ocarake vuttanayenevā</bold>ti ettha avassaṃ hāriye bhaṇḍetiādinā (pārā. aṭṭha. 1.118) vuttanayeneva. <bold>Pāḷiyaṃ</bold>‘‘taṃ saṅketaṃ pure vā pacchā vā’’ti tassa saṅketassa pure vā pacchā vāti attho. ‘‘Taṃ nimittaṃ pure vā pacchā vā’’ti etthāpi eseva nayo.</paragraph>
<subhead line="271">Nimittakammakathāvaṇṇanā</subhead>
<paragraph line="272" number="120">Nimittakammakathāyaṃ akkhinikhaṇanādinimittakammaṃ pana lahukaṃ ittarakālaṃ, tasmā taṅkhaṇeyeva taṃ bhaṇḍaṃ avaharituṃ na sakkā. Nimittakammānantarameva gaṇhituṃ āraddhattā teneva <pageBreak edition="V" number="1.0171" />nimittena avaharatīti vuccati. Yadi evaṃ purebhattappayogova esoti vādo pamāṇabhāvaṃ āpajjatīti? Nāpajjati. Na hi <bold>saṅketakammaṃ</bold>(pārā. 119) viya nimittakammaṃ kālaparicchedayuttaṃ. Kālavasena hi saṅketakammaṃ vuttaṃ, kiriyāvasena nimittakammanti ayameva tesaṃ viseso. ‘‘Taṃ nimittaṃ pure vā pacchā vā taṃ bhaṇḍaṃ avaharati, mūlaṭṭhassa anāpattī’’ti idaṃ pana nimittakaraṇato pure <pageBreak edition="M" number="1.0196" />gaṇhantassa ceva nimittakamme ca katepi gaṇhituṃ anārabhitvā pacchā sayameva gaṇhantassa ca vasena vuttaṃ.</paragraph>
<subhead line="273">Āṇattikathāvaṇṇanā</subhead>
<paragraph line="274" number="121">Āṇattikathāyaṃ <bold>asammohattha</bold>nti yasmā saṅketakammanimittakammāni karonto na kevalaṃ purebhattādikālasaṅketakammaṃ akkhinikhaṇanādinimittakammameva vā karoti, atha kho evaṃvaṇṇasaṇṭhānabhaṇḍaṃ gaṇhāti, bhaṇḍaniyamampi karoti, tvaṃ itthannāmassa pāvada, so aññassa pāvadatūtiādinā puggalapaṭipāṭiyā ca āṇāpeti, tasmā pubbaṇhādikālavasena akkhinikhaṇanādikiriyāvasena bhaṇḍapuggalapaṭipāṭivasena ca āṇatte etesu saṅketakammanimittakammesu visaṅketā visaṅketabhāve sammoho jāyati, tadapagamena asammohatthaṃ. <bold>Yaṃ āṇāpakena nimittasaññaṃ katvā vutta</bold>nti pubbaṇhādīsu akkhinikhaṇanādīsu vā gahaṇatthaṃ āṇāpentena īdisavaṇṇasaṇṭhānādiyuttaṃ gaṇhāti evaṃ gahaṇassa nimittabhūtasaññāṇaṃ katvā yaṃ bhaṇḍaṃ vuttaṃ. <bold>Ayaṃ yutti sabbatthā</bold>ti heṭṭhā vuttesu upari vakkhamānesu ca sabbattha āṇattippasaṅgesu āṇattikkhaṇeyeva pārājikādīnaṃ bhāvasaṅkhātā vinayayutti, sā ca āṇattassa kiriyāniṭṭhāpanakkhaṇe āṇāpakassa payoge theyyacittānaṃ abhāvā āṇattikkhaṇe ekā eva āpatti hotīti evaṃ upapattiyā pavattattā yuttīti vuttā. ‘‘Mūlaṭṭhassa thullaccaya’’nti vuttattā saṅgharakkhitena paṭiggahitepi buddharakkhitadhammarakkhitānaṃ dukkaṭameva, kasmā panettha ācariyassa thullaccayanti āha <bold>‘‘mahājano hī’’</bold>tiādi. Mahājanoti ca buddharakkhitadhammarakkhitasaṅgharakkhite sandhāya vuttaṃ. <bold>Mūlaṭṭhasseva dukkaṭa</bold>nti buddharakkhitassa dukkaṭaṃ. Idañca mūlaṭṭhassa thullaccayābhāvadassanatthaṃ paṭhamaṃ āṇattikkhaṇe dukkaṭaṃ sandhāya vuttaṃ, na pana saṅgharakkhitassa paṭiggahaṇapaccayā puna dukkaṭasambhavaṃ sandhāya. Na hi so ekapayogena dukkaṭadvayaṃ āpajjati. Keci pana ‘‘visaṅketattā <bold>pāḷiyaṃ</bold>‘mūlaṭṭhassā’ti avatvā ‘paṭiggaṇhāti, āpatti dukkaṭassā’ti sāmaññena vuttattā idaṃ saṅgharakkhitassa dukkaṭaṃ sandhāya vutta’’nti vadanti, taṃ kiñcāpi aṭṭhakathāya na sameti, pāḷito pana yuttaṃ viya dissati. Na hi tassa paṭiggahaṇappayoge anāpatti hotīti. Imināva heṭṭhā āgatavāresupi paṭiggaṇhantānaṃ <pageBreak edition="M" number="1.0197" /><pageBreak edition="V" number="1.0172" />dukkaṭaṃ veditabbaṃ. ‘‘Paṇṇe vā silādīsu vā ‘coriyaṃ kātabba’nti likhitvā ṭhapite pārājikamevā’’ti keci vadanti, taṃ pana ‘‘asukassa gehe bhaṇḍa’’nti evaṃ niyametvā likhite yujjati, na aniyametvā likhiteti vīmaṃsitabbaṃ. <bold>Maggānantaraphalasadisā</bold>ti iminā yathā ariyapuggalānaṃ maggānantare phale uppanne kilesapaṭippassaddhipariyosānaṃ bhāvanākiccaṃ nipphannaṃ nāma hoti, evametissā atthasādhakacetanāya uppannāya āṇattikiccaṃ nipphannamevāti dasseti, tenāha ‘‘tasmā ayaṃ āṇattikkhaṇeyeva pārājiko’’ti, āṇattivacīpayogasamuṭṭhāpakacetanākkhaṇeyeva pārājiko hotīti attho.</paragraph>
<centered line="275">Āṇattikathāvaṇṇanānayo niṭṭhito.</centered>
<subhead line="276">Āpattibhedavaṇṇanā</subhead>
<paragraph line="277" number="122"><bold>Tattha tatthā</bold>ti bhūmaṭṭhathalaṭṭhādīsu. <bold>Pāḷiyaṃ</bold>manussapariggahitaṃ sandhāya ‘‘parapariggahita’’nti vuttaṃ. Āmasati phandāpeti ṭhānā cāvetīti imehi tīhi padehi pubbapayogasahitaṃ pañcamaṃ avahāraṅgaṃ vuttaṃ, ṭhānā cāvetīti ca idaṃ upalakkhaṇamattaṃ. Āṇattikādayo sabbepi payogā dhuranikkhepo ca idha saṅgahetabbāvāti daṭṭhabbaṃ.</paragraph>
<paragraph line="278" number="125"><bold>Ṭhānācāvana</bold>nti idaṃ pāḷianusārato vuttaṃ dhuranikkhepassāpi saṅgahetabbato. Esa nayo uparipi sabbattha. Tattha hi na ca sakasaññīti iminā parapariggahitatā vuttā, na ca vissāsaggāhī na ca tāvakālikanti imehi parapariggahitasaññitā, tīhi vā etehi parapariggahitatā parapariggahitasaññitā ca vuttāti veditabbā. <bold>Anajjhāvutthaka</bold>nti ‘‘mameda’’nti pariggahavasena anajjhāvutthakaṃ araññe dārutiṇapaṇṇādi. <bold>Chaḍḍita</bold>nti paṭhamaṃ pariggahetvā pacchā anatthikatāya chaḍḍitaṃ yaṃ kiñci. <bold>Chinnamūlaka</bold>nti naṭṭhaṃ pariyesitvā ālayasaṅkhātassa mūlassa chinnattā chinnamūlakaṃ. <bold>Assāmika</bold>nti anajjhāvutthakādīhi tīhi ākārehi dassitaṃ assāmikavatthu. <bold>Ubhayampī</bold>ti assāmikaṃ attano santakañca.</paragraph>
<subhead line="279">Anāpattibhedavaṇṇanā</subhead>
<paragraph line="280" number="131"><bold>Tasmiṃyeva</bold><pageBreak edition="M" number="1.0198" /><bold>attabhāve nibbattā</bold>ti tasmiṃyeva matasarīre petattabhāvena nibbattā. <bold>Rukkhādīsu laggitasāṭake vattabbameva natthī</bold>ti manussehi agopitaṃ sandhāya vuttaṃ, sace panetaṃ devālayacetiyarukkhādīsu <pageBreak edition="V" number="1.0173" />niyuttehi purisehi rakkhitagopitaṃ hoti, gahetuṃ na vaṭṭati. <bold>Thoke khāyite…pe… gahetuṃ vaṭṭatī</bold>ti idaṃ adinnādānābhāvaṃ sandhāya vuttaṃ. Jighacchitapāṇinā khādiyamānamaṃsassa acchinditvā khādanaṃ nāma kāruññahānito lolabhāvato ca asāruppameva. Teneva hi ariyavaṃsikā attano patte bhattaṃ khādantampi sunakhādiṃ tajjetvā na vārenti, tiracchānānaṃ āmisadāne kusalaṃ viya tesaṃ āmisassa acchindanepi akusalamevāti gahetabbaṃ, teneva vakkhati ‘‘parānuddayatāya ca na gahetabba’’nti (pārā. aṭṭha. 1.140).</paragraph>
<subhead line="281">Pakiṇṇakakathāvaṇṇanā</subhead>
<paragraph line="282">Bahu ekato dāruādibhāriyassa ekassa bhaṇḍassa ukkhipanakāle ‘‘gaṇhatha ukkhipathā’’ti vacīpayogena saddhiṃ kāyapayogasabbhāvaṭṭhānaṃ sandhāya ‘‘sāhatthikāṇattika’’nti vuttaṃ. ‘‘Tvaṃ etaṃ vatthuṃ gaṇha, ahaṃ añña’’nti evaṃ pavatte pana avahāre attanā gahitaṃ sāhatthikameva, parena gāhāpitaṃ āṇattikameva, teneva tadubhayagghena pañcamāsepi pārājikaṃ na hoti, ekekabhaṇḍagghavasena thullaccayādimeva hoti. Vuttañhi ‘‘sāhatthikaṃ vā āṇattikassa aṅgaṃ na hotī’’tiādi. Upanikkhittabhaṇḍaṃ bhaṇḍadeyyañca adātukāmatāya ‘‘demi dammī’’ti vikkhipanto tuṇhībhāvena viheṭhentopi tena tena kāyavikārādikiriyāya parassa dhuraṃ nikkhipāpesīti ‘‘kiriyāsamuṭṭhānañcā’’ti vuttaṃ.</paragraph>
<centered line="283">Padabhājanīyavaṇṇanānayo niṭṭhito.</centered>
<subhead line="284">Vinītavatthuvaṇṇanā</subhead>
<paragraph line="285" number="135">Vinītavatthūsu <pageBreak edition="M" number="1.0199" />niruttiyeva taṃtaṃatthaggahaṇassa upāyatāya pathoti niruttipatho, tenevāha ‘‘vohāravacanamatte’’ti. <bold>Yathākammaṃ gato</bold>ti tato petattabhāvato matabhāvaṃ dasseti. <bold>Abbhuṇhe</bold>ti āsannamaraṇatāya sarīrassa uṇhasamaṅgitaṃ dasseti, tenevāha ‘‘allasarīre’’ti. Kuṇapabhāvaṃ upagatampi bhinnameva allabhāvato bhinnattā. <bold>Visabhāgasarīre</bold>ti itthisarīre. <bold>Sīse vā</bold>tiādi adhakkhake ubbhajāṇumaṇḍale padese cittavikārappattiṃ sandhāya vuttaṃ, yattha katthaci anāmasantena kataṃ sukatameva. Matasarīrampi hi yena kenaci ākārena sañcicca phusantassa anāmāsadukkaṭamevāti vadanti, taṃ yuttameva. Na hi apārājikavatthukepi cittādiitthirūpe bhavantaṃ dukkaṭaṃ pārājikavatthubhūte matitthisarīre nivattati.</paragraph>
<subhead line="286">Kusasaṅkāmanavatthukathāvaṇṇanā</subhead>
<paragraph line="287" number="138"><bold>Balasā</bold>ti <pageBreak edition="V" number="1.0174" />balena. <bold>Sāṭako bhavissati, gaṇhissāmī</bold>ti anāgatavacanaṃ pasibbakaggahaṇato puretaraṃ samuppannaparikappadassanavasena vuttaṃ. Gahaṇakkhaṇe pana ‘‘sāṭako ce, gaṇhāmī’’ti pasibbakaṃ gaṇhātīti evamettha adhippāyo gahetabbo, na pana bahi nīharitvā sāṭakabhāvaṃ ñatvā gahessāmīti, tenāha ‘‘uddhāreyeva pārājika’’nti. Itarathā ‘‘idāni na gaṇhāmi, pacchā andhakāre jāte vijānanakāle vā gaṇhissāmi, idāni olokento viya hatthagataṃ karomī’’ti gaṇhantassāpi gahaṇakkhaṇe avahāro bhaveyya, na ca taṃ yuttaṃ tadā gahaṇe sanniṭṭhānābhāvā. Sanniṭṭhāpakacetanāya eva hi pāṇātipātādiakusalaṃ viya. Na hi ‘‘pacchā vadhissāmī’’ti pāṇaṃ gaṇhantassa tadeva tasmiṃ matepi pāṇātipāto hoti vadhakacetanāya payogassa akatattā, evamidhāpi atthaṅgate sūriye avaharissāmītiādinā kālaparikappanavasena ṭhānā cāvitepi tadāpi avahāro na hoti <bold>okāsaparikappe</bold>(pārā. aṭṭha. 1.138) viya, tasmiṃ pana yathāparikappitaṭṭhāne kāle āgate bhaṇḍaṃ bhūmiyaṃ anikkhipitvāpi theyyacittena gacchato padavārena avahāroti khāyati. Tasmā bhaṇḍaparikappo okāsaparikappo kālaparikappoti tividhopi parikappo <pageBreak edition="M" number="1.0200" />gahetabbo. <bold>Aṭṭhakathāyaṃ</bold>pana okāsaparikappe samodhānetvā kālaparikappo visuṃ na vuttoti amhākaṃ khanti, vīmaṃsitvā gahetabbaṃ. <bold>Padavārena kāretabbo</bold>ti bhūmiyaṃ anikkhipitvā vīmaṃsitattā vuttaṃ. <bold>Pariyuṭṭhito</bold>ti anubaddho.</paragraph>
<paragraph line="288"><bold>Parikappo dissatī</bold>ti gahaṇakkhaṇe parikappo dissati, na tadā tesaṃ matena avahāroti dasseti. <bold>Disvā haṭattā parikappāvahāro na dissatī</bold>ti pacchā pana bahi vīmaṃsitvā sāṭakabhāvaṃ ñatvā tato pacchā theyyacittena haṭattā pubbe katassa parikappassa avahārānaṅgattā ‘‘sutta’’nti ñatvā haraṇe viya theyyāvahāro eva siyā. Tasmā parikappāvahāro na dissati. Sāṭako ce bhavissatītiādikassa parikappassa tadā avijjamānattā kevalaṃ avahāro eva, na parikappāvahāroti adhippāyo, tena bhaṇḍaparikappāvahārassa ‘‘sāṭako ce bhavissati, gahessāmī’’ti evaṃ bhaṇḍasanniṭṭhānābhāvakkhaṇeyeva pavattiṃ dasseti, tenāha ‘‘yaṃ parikappitaṃ, taṃ adiṭṭhaṃ parikappitabhāve ṭhitaṃyeva uddharantassa avahāro’’ti. Yadi evaṃ kasmā okāsapaappāvahāro bhaṇḍaṃ disvā avaharantassa parikappāvahāro siyāti? Nāyaṃ doso abhaṇḍavisayattā tassa parikappassa, pubbeva disvā ñātabhaṇḍasseva hi okāsaparikappo vutto. <bold>Taṃ maññamāno taṃ avaharī</bold>ti idaṃ suttaṃ kiñcāpi ‘‘taññeveta’’nti niyametvā gaṇhantassa <pageBreak edition="V" number="1.0175" />vasena vuttaṃ, tathāpi ‘‘tañce gaṇhissāmī’’ti evaṃ pavatte imasmiṃ parikappepi ‘‘gaṇhissāmī’’ti gahaṇe niyamasabbhāvā avahāratthasādhakaṃ hotīti uddhaṭaṃ, teneva ‘‘sametī’’ti vuttaṃ.</paragraph>
<paragraph line="289"><bold>Kecī</bold>ti mahāaṭṭhakathāyameva ekacce ācariyā. <bold>Mahāpaccariyaṃ panā</bold>tiādināpi kecivādo gārayho, mahāaṭṭhakathāvādova yuttataroti dasseti.</paragraph>
<paragraph line="290"><bold>Alaṅkārabhaṇḍa</bold>nti aṅgulimuddikādi. <bold>Kusaṃ pātetvā</bold>ti vilīvamayaṃ vā tālapaṇṇādimayaṃ vā katasaññāṇaṃ pātetvā. Parakoṭṭhāsato kuse uddhaṭepi na tāva kusassa parivattanaṃ jātanti vuttaṃ ‘‘uddhāre rakkhatī’’ti. <bold>Hatthato muttamatte pārājika</bold>nti iminā ṭhānācāvanaṃ dhuranikkhepañca vinā kusasaṅkāmanaṃ nāma visuṃ ekoyaṃ avahāroti dasseti. Sabbepi hi avahārā <pageBreak edition="M" number="1.0201" />sāhatthikāṇattikādhippāyayogehi nipphādiyamānā atthato ṭhānācāvanadhuranikkhepakusasaṅkāmanesu tīsu samosarantīti daṭṭhabbaṃ. <bold>Itaro tassa bhāgaṃ uddharati, uddhāre pārājika</bold>nti purimassa attano koṭṭhāse ālayassa avigatattā vuttaṃ, ālaye pana sabbathā asati avahāro na hoti, tenāha ‘‘vicinitāvasesaṃ gaṇhantassāpi avahāro natthevā’’ti.</paragraph>
<paragraph line="291"><bold>Nāyaṃ mamāti jānantopī</bold>ti ettha <bold>pi</bold>-saddena tattha vematikopi hutvā theyyacittena gaṇhantopi saṅgayhati. <bold>Siveyyaka</bold>nti siviraṭṭhe jātaṃ.</paragraph>
<paragraph line="292" number="140-1"><bold>Kappiyaṃ kārāpetvā</bold>ti pacāpetvā. <bold>Tasmiṃ pācittiya</bold>nti adinnādānabhāvena sahapayogassāpi abhāvā dukkaṭaṃ na vuttanti veditabbaṃ. <bold>Āṇattehī</bold>ti sammatena āṇattehi. <bold>Āṇattenā</bold>ti sāmikehi āṇattena. <bold>Bhaṇḍadeyya</bold>nti sammatādīhi dinnattā na parājikaṃ jātaṃ, asantaṃ puggalaṃ vatvā gahitattā pana bhaṇḍadeyyaṃ vuttaṃ. <bold>Aññena diyyamāna</bold>nti sammatādīhi catūhi aññena diyyamānaṃ. <bold>Gaṇhanto</bold>ti ‘‘aparassa bhāgaṃ dehī’’ti vatvā gaṇhanto. <bold>Aparassā</bold>ti asantaṃ puggalaṃ adassetvā pana ‘‘aparaṃ bhāgaṃ dehī’’ti vā kūṭavassāni gaṇetvā vā gaṇhato gihisantake sāminā ca ‘‘imassa dehī’’ti evaṃ āṇattena ca dinne bhaṇḍadeyyampi na hoti, saṅghasantake pana hotīti imaṃ visesaṃ dassetuṃ <bold>asammatena vā anāṇattena vā</bold>tiādi puna vuttaṃ. <bold>Itarehi diyyamāna</bold>nti sammatena āṇattena vā diyyamānaṃ. <bold>Evaṃ gaṇhato</bold>ti ‘‘aparampi bhāgaṃ dehī’’ti vatvā kūṭavassāni gaṇetvā vā gaṇhato. <bold>Sāmikena panā</bold>ti ettha <bold>pana</bold>-saddo visesatthajotako, tena ‘‘aparampi bhāgaṃ dehī’’ti vā kūṭavassāni gaṇetvā vā gaṇhante sāmikena sayaṃ dente vā dāpente vā viseso atthīti vuttaṃ hoti. <bold>Sudinna</bold>nti bhaṇḍadeyyaṃ na hotīti adhippāyo. Heṭṭhā pana sāmikena tena āṇattena vā diyyamānaṃ gihisantakaṃ ‘‘aparassa bhāgaṃ dehī’’ti vatvā gaṇhato aparassa abhāvato sāmisantakameva hotīti bhaṇḍadeyyaṃ jātaṃ, idha pana tehiyeva diyyamānaṃ ‘‘aparampi bhāgaṃ dehī’’ti vatvā vā kūṭavassāni gaṇetvā <pageBreak edition="V" number="1.0176" />vā gaṇhato ‘‘dehī’’ti vuttattā <pageBreak edition="M" number="1.0202" />aññātakaviññattimattaṃ ṭhapetvā bhaṇḍadeyyaṃ na hotīti sudinnamevāti vuttaṃ. Assāmikena pana āṇattena dinnaṃ bhaṇḍaṃ gaṇhato bhaṇḍadeyyamevāti vadanti, pattacatukke viya avahāratāvettha yuttā, saṅghasantake pana ‘‘dehī’’ti vuttepi sāmikassa kassaci abhāvā sammatena dinnepi bhaṇḍadeyyaṃ vuttanti gahetabbaṃ.</paragraph>
<paragraph line="293" number="146-9"><bold>Āharāpentesu bhaṇḍadeyya</bold>nti ‘‘gahite attamano hotī’’ti vacanato anattamanassa santakaṃ gahitampi puna dātabbamevāti vuttaṃ. ‘‘Sammukhībhūtehi bhājetabba’’nti vacanato bhājanīyabhaṇḍaṃ upacārasīmaṭṭhānameva pāpuṇātīti āha ‘‘antoupacārasīmāyaṃ ṭhitasseva gahetuṃ vaṭṭatī’’ti. <bold>Bhaṇḍadeyya</bold>nti ubhinnaṃ sālayabhāvepi corassa adatvā sāmikasseva dātabbaṃ corenāpi sāmikasseva dātabbato. <bold>Eseva nayo</bold>ti paṃsukūlasaññāya gahite bhaṇḍadeyyaṃ, theyyacittena pārājikanti attho.</paragraph>
<paragraph line="294"><bold>Vuṭṭhahantesū</bold>ti gāmaṃ chaḍḍetvā palāyantesu. <bold>Avisesenā</bold>ti saussāhatādivisesaṃ aparāmasitvā sāmaññato. Saussāhamattameva āpattibhāvassa pamāṇaṃ sāmikānaṃ paricchinnabhāvato. <bold>Tato</bold>ti gaṇasantakādito. <bold>Kulasaṅgahaṇatthāya detī</bold>ti paṃsukūlavissāsikādisaññāya gahetvā deti, tadā kulasaṅgahapaccayā ca dukkaṭaṃ bhaṇḍadeyyañca, theyyacitte pana sati kulasaṅgahaṇatthāya gaṇhatopi pārājikameva. Ūnapañcamāsakādīsu kuladūsakadukkaṭena saddhiṃ thullaccayadukkaṭāni. <bold>Senāsanatthāya niyamita</bold>nti idaṃ issaravatāya dadato thullaccayadassanatthaṃ vuttaṃ. Itarapaccayatthāya dinnampi atheyyacittena issaravatāya kulasaṅgahaṇatthāya vā ñātakādīnaṃ vā dadato dukkaṭaṃ bhaṇḍadeyyañca hoteva. <bold>Issaravatāyā</bold>ti ‘‘mayi dente ko nivāressati, ahamevettha pamāṇa’’nti evaṃ attano issariyabhāvena. <bold>Thullaccaya</bold>nti kulasaṅgahaṇatthāya vā aññathā vā kāraṇena dadato senāsanatthāya niyamitassa garubhaṇḍatāya thullaccayaṃ bhaṇḍadeyyañca. <bold>Gīvā</bold>ti ettha senāsanatthāya niyamite thullaccayena saddhiṃ gīvā, itarasmiṃ dukkaṭena saddhinti veditabbaṃ. <bold>Sukhāditamevā</bold>ti antoupacārasīmāyaṃ ṭhatvā bhājetvā attano santakaṃ katvā khāditattā vuttaṃ. Saṅghikañhi vihārapaṭibaddhaṃ <pageBreak edition="M" number="1.0203" />vebhaṅgiyaṃ bahiupacārasīmaṭṭhaṃ bhaṇḍaṃ <pageBreak edition="V" number="1.0177" />antoupacāraṭṭhehi bhikkhūhi eva bhājetabbaṃ, na bahi ṭhitehi upacārasīmāya bhājetabbanti.</paragraph>
<paragraph line="295" number="150">‘‘Vutto vajjemī’’ti vuttabhikkhusmiṃ ‘‘vutto vajjehī’’ti vuttassa pacchā uppajjanakapārājikādidosāropanato, gahaṭṭhānaṃ vā ‘‘bhadantā aparicchedaṃ katvā vadantī’’ti evaṃ dosāropanato.</paragraph>
<paragraph line="296" number="153-5"><bold>Chātajjhatta</bold>nti tena chātena jighacchāya udaragginā jhattaṃ, daḍḍhaṃ pīḷitanti attho. <bold>Dhanuka</bold>nti khuddakadhanusaṇṭhānaṃ lagganakadaṇḍaṃ. <bold>Maddanto gacchati, bhaṇḍadeyya</bold>nti ettha ekasūkaragghanakabhaṇḍaṃ dātabbaṃ ekasmiṃ bandhe aññesaṃ tattha abajjhanato. <bold>Adūhala</bold>nti yantapāsāṇo, yena ajjhotthaṭattā migā palāyituṃ na sakkonti. <bold>Pacchā gacchatī</bold>ti tena katapayogena agantvā pacchā sayameva gacchati, heṭṭhā vuttesupi īdisesu ṭhānesu eseva nayo. <bold>Rakkhaṃ yācitvā</bold>ti rājapurisānaṃ santikaṃ gantvā anuddissa rakkhaṃ yācitvā. <bold>Kumīnamukha</bold>nti kumīnassa anto macchānaṃ pavisanamukhaṃ.</paragraph>
<paragraph line="297" number="156"><bold>Therāna</bold>nti āgantukattherānaṃ. <bold>Tesampī</bold>ti āvāsikabhikkhūnampi. <bold>Paribhogatthāyā</bold>ti saṅghike kattabbavidhiṃ katvā paribhuñjanatthāya. Gahaṇeti pāṭhaseso daṭṭhabbo. <bold>Yatthā</bold>ti yasmiṃ āvāse. <bold>Aññesa</bold>nti aññesaṃ āgantukānaṃ. <bold>Tesupi āgantukā anissarā</bold>ti senāsane nirantaraṃ vasantānaṃ cīvaratthāya dāyakehi bhikkhūhi vā niyametvā dinnattā bhājetvā khādituṃ anissarā, āgantukehipi icchantehi tasmiṃ vihāre vassānādīsu pavisitvā cīvaratthāya gahetabbaṃ. <bold>Tesaṃ katikāya ṭhātabba</bold>nti sabbāni phalāphalāni abhājetvā ‘‘ettakesu rukkhesu phalāni bhājetvā paribhuñjissāma, aññesu phalāphalehi senāsanāni paṭijaggissāmā’’ti vā, ‘‘piṇḍapātādipaccayaṃ sampādessāmā’’ti vā, ‘‘kiñcipi abhājetvā catupaccayatthāyeva upanemā’’ti vā evaṃ sammā upanentānaṃ āvāsikānaṃ katikāya āgantukehi ṭhātabbaṃ. <bold>Mahāaṭṭhakathāyaṃ</bold>‘‘anissarā’’ti vacanena dīpito eva attho, <bold>mahāpaccariyaṃ</bold>catunnaṃ paccayānantiādinā vitthāretvā dassito. <bold>Paribhogavasenevā</bold>ti ettha <bold>eva</bold>-saddo aṭṭhānappayutto, paribhogavasena tameva bhājetvāti yojetabbaṃ. <bold>Etthā</bold>ti etasmiṃ vihāre, raṭṭhe vā.</paragraph>
<paragraph line="298"><bold>Senāsanapaccaya</bold>nti <pageBreak edition="M" number="1.0204" />senāsanañca tadatthāya niyametvā ṭhapitañca. <bold>Ekaṃ vā dve vā varasenāsanāni ṭhapetvā</bold>ti vuttamevatthaṃ puna byatirekamukhena dassetuṃ ‘‘mūlavatthucchedaṃ pana katvā na upanetabba’’nti <pageBreak edition="V" number="1.0178" />vuttaṃ, senāsanasaṅkhātavatthuno mūlacchedaṃ katvā sabbāni senāsanāni na vissajjetabbānīti attho. Keci panettha ‘‘ekaṃ vā dve vā varasenāsanāni ṭhapetvā lāmakato paṭṭhāya vissajjentehipi senāsanabhūmiyo na vissajjetabbāti ayamattho vutto’’ti vadanti, tampi yuttameva imassāpi atthassa avassaṃ vattabbato, itarathā keci saha vatthunāpi vissajjetabbaṃ maññeyyuṃ.</paragraph>
<paragraph line="299"><bold>Paṇṇaṃ āropetvā</bold>ti ‘‘ettake rukkhe rakkhitvā tato ettakaṃ gahetabba’’nti paṇṇaṃ āropetvā. <bold>Nimittasaññaṃ katvā</bold>ti saṅketaṃ katvā. <bold>Dārakā</bold>ti tesaṃ puttanattādayo ye keci gopenti, te sabbepi idha ‘‘dārakā’’ti vuttā. <bold>Tato</bold>ti yathāvuttadārusambhārato. <bold>Āpucchitvā</bold>ti kārakasaṅghaṃ āpucchitvā. <bold>Taṃ sabbampi āharitvā</bold>ti anāpucchitvāpi tāvakālikaṃ āharitvā. <bold>Ayameva bhikkhu issaro</bold>tiādito paṭṭhāya attano santakehi dārusambhārādīhi ca kārāpitattā paṭijaggitattā ca saṅghikasenāsane bhāgitāya ca ayameva issaro, na ca so tato vuṭṭhāpetabboti vuttaṃ hoti. <bold>Udakapūja</bold>nti cetiyaṅgaṇe siñcanādipūjaṃ. <bold>Vattasīsenā</bold>ti kevalaṃ saddhāya, na vetanādiatthāya. <bold>Savatthuka</bold>nti saha bhūmiyā. <bold>Kuṭṭa</bold>nti gehabhittiṃ. <bold>Pākāra</bold>nti parikkhepapākāraṃ. <bold>Tato</bold>ti chaḍḍitavihārato. <bold>Tato āharitvā senāsanaṃ kataṃ hotī</bold>ti sāmantagāmavāsīhi bhikkhūhi chaḍḍitavihārato dārusambhārādiṃ āharitvā senāsanaṃ kataṃ hoti.</paragraph>
<paragraph line="300" number="157">‘‘Puggalikaparibhogena paribhuñjatī’’ti vuttamatthaṃyeva pākaṭaṃ kātuṃ ‘‘āgatāgatānaṃ vuḍḍhatarānaṃ na detī’’ti vuttaṃ. <bold>Catubhāgaudakasambhinne</bold>ti catutthabhāgena sambhinne. <bold>Pāḷiyaṃ</bold>‘‘anāpatti, bhikkhave, pārājikassā’’ti (pārā. 157) sāmikehi thullanandaṃ uddissa etissā hatthe dinnattā, atheyyacittena paribhuñjitattā ca vuttaṃ. Theyyacittena paribhuttepi cassā bhaṇḍadeyyameva upanikkhittabhaṇḍaṭṭhāniyattā. <bold>Odanabhājanīyavatthusmi</bold>nti ‘‘aparassa bhāgaṃ dehī’’ti āgatavatthusmiṃ (pārā. 141).</paragraph>
<paragraph line="301" number="159"><bold>Tassa</bold><pageBreak edition="M" number="1.0205" /><bold>kulassa anukampāya pasādānurakkhaṇatthāyā</bold>tiādinā kulasaṅgahatthaṃ nākāsīti dasseti. ‘‘Yāva dārakā pāsādaṃ ārohanti, tāva pāsādo tesaṃ santike hotū’’ti pubbe kālaparicchedaṃ katvā adhiṭṭhitattā eva yathākālaparicchedameva tattha tiṭṭhati, tato paraṃ pāsādo sayameva yathāṭhānaṃ gacchati, tathāgamanañca iddhivissajjanena sañjātaṃ viya hotīti vuttaṃ ‘‘thero iddhiṃ paṭisaṃharī’’ti. Yasmā evaṃ iddhividhañāṇena karontassa kāyavacīpayogā <pageBreak edition="V" number="1.0179" />na santi theyyacittañca natthi pāsādasseva vicāritattā, tasmā ‘‘ettha avahāro natthī’’ti thero evamakāsīti daṭṭhabbaṃ. Atha vā dārakesu anukampāya ānayanatthameva pāsāde upanīte pāse baddhasūkarādīnaṃ āmisaṃ dassetvā ṭhānācāvanaṃ viya karamarānītesu dārakesu pāsādaṃ āruḷhesupi puna paṭisaṃharaṇe ca idha avahāro natthi kāruññādhippāyattā, bhaṇḍadeyyampi na hoti kāyavacīpayogābhāvā. Kāyavacīpayoge satiyeva hi āpatti bhaṇḍadeyyaṃ vā hoti, teneva bhagavā ‘‘anāpatti, bhikkhave, atheyyacittassā’’tiādiṃ avatvā ‘‘anāpatti, bhikkhave, iddhimassa iddhivisaye’’ti (pārā. 159) ettakameva avoca. <bold>Iddhivisaye</bold>ti cettha parabhaṇḍādāyakakāyavacīpayogāsamuṭṭhāpakassa kevalaṃ manodvārikassa atheyyacittabhūtassa iddhicittassa visaye āpatti nāma natthīti adhippāyo gahetabbo. Kiṃ pana paṭikkhittaṃ iddhipāṭihāriyaṃ kātuṃ vaṭṭatīti codanaṃ sandhāyāha ‘‘īdisāya adhiṭṭhāniddhiyā anāpattī’’ti. ‘‘Anāpatti, bhikkhave, iddhimassa iddhivisaye’’ti hi imināyeva suttena adhiṭṭhāniddhiyā appaṭikkhittabhāvo sijjhati. Attano pakativaṇṇaṃ avijahitvā bahiddhā hatthiādidassanaṃ, ‘‘ekopi hutvā bahudhā hotī’’ti (dī. ni. 1.238, 239; ma. ni. 1.147; paṭi. ma. 1.102) āgatañca adhiṭṭhānavasena nipphannattā <bold>adhiṭṭhāniddhi</bold>nāma, ‘‘so pakativaṇṇaṃ vijahitvā kumārakavaṇṇaṃ vā dasseti, nāgavaṇṇaṃ…pe… vividhampi senābyūhaṃ dassetī’’ti (paṭi. ma. 3.13) evaṃ āgatā iddhi pakativaṇṇavijahanavikāravasena pavattattā <bold>vikubbaniddhi</bold>nāma. Attano pana pakatirūpaṃ yathāsabhāvena ṭhapetvāva bahi hatthiādidassanaṃ vikubbaniddhi nāma na hoti, attano rūpameva hatthiādirūpena nimmānaṃ vikubbaniddhīti veditabbaṃ.</paragraph>
<paragraph line="302"><bold>Parājitakilesenā</bold>ti <pageBreak edition="M" number="1.0206" />vijitakilesena, nikkilesenāti attho. <bold>Idhā</bold>ti imasmiṃ sāsane, tena dutiyapārājikasikkhāpadena samaṃ aññaṃ anekanayavokiṇṇaṃ gambhīratthavinicchayaṃ kiñci sikkhāpadaṃ na vijjatīti yojanā. Tattha attho nāma pāḷiattho, vinicchayo pāḷimuttakavinicchayo, te gambhīrā yasmiṃ, taṃ <bold>gambhīratthavinicchayaṃ. Vatthumhi otiṇṇe</bold>ti codanāvasena vā attanāva attano vītikkamārocanavasena vā saṅghamajjhe adinnādānavatthusmiṃ otiṇṇe. <bold>Etthā</bold>ti otiṇṇavatthumhi. <bold>Vinicchayo</bold>ti āpattānāpattiniyamanaṃ. <bold>Kappiyepi ca vatthusmi</bold>nti attanā gahetuṃ yutte mātāpitādīnaṃ santakepi.</paragraph>
<centered line="303">Iti samantapāsādikāya vinayaṭṭhakathāya vimativinodaniyaṃ</centered>
<centered line="304">Dutiyapārājikavaṇṇanānayo niṭṭhito.</centered>
<title line="305">3. Tatiyapārājikaṃ</title>
<paragraph line="306"><bold>Tīhī</bold>ti <pageBreak edition="V" number="1.0180" />kāyavacīmanodvārehi.</paragraph>
<subhead line="307">Paṭhamapaññattinidānavaṇṇanā</subhead>
<paragraph line="308" number="162">Yā ayaṃ heṭṭhā taṃ panetaṃ buddhakāle ca cakkavattikāle ca nagaraṃ hotītiādinā (pārā. aṭṭha. 1.84) rājagahassa buddhuppādeyeva vepullappatti vuttā, sā etthāpi samānāti dassetuṃ ‘‘idampi ca nagara’’nti vuttaṃ, tena ca na kevalaṃ rājagahādayo evāti dasseti. <bold>Mahāvanaṃ nāmā</bold>tiādi majjhimabhāṇakasaṃyuttabhāṇakānaṃ matena vuttaṃ, dīghabhāṇakā pana ‘‘himavantena saddhiṃ ekābaddhaṃ hutvā ṭhitaṃ mahāvana’’nti vadanti. <bold>Haṃsavaṭṭakacchadanenā</bold>ti haṃsavaṭṭakapaṭicchannena, haṃsamaṇḍalākārenāti attho. <bold>Kāyavicchandaniyakatha</bold>nti karajakāye virāguppādanakathaṃ. <bold>Chando</bold>ti dubbalarāgo. <bold>Rāgo</bold>ti balavarāgo. ‘‘Kesalomādi’’nti saṅkhepato vuttamatthaṃ vibhāgena dassetuṃ <bold>yepi hī</bold>tiādi vuttaṃ. <bold>Pañcapañcappabhedenā</bold>ti ettha pañca pañca pabhedā etassa pariyāyassāti pañcapañcappabhedo <pageBreak edition="M" number="1.0207" />, tena pañcapañcappabhedenāti evaṃ bāhiratthasamāsavasena pariyāyavisesanatā daṭṭhabbā.</paragraph>
<paragraph line="309"><bold>Asubhāyā</bold>ti asubhamātikāya. Vaṇṇetabbamātikañhi apekkhitvā itthiliṅge sāmivacanaṃ, tenāha <bold>mātikaṃ nikkhipitvā</bold>tiādi. <bold>Taṃ vibhajanto</bold>ti mātikaṃ vibhajanto. <bold>Phātikamma</bold>nti nipphattikaraṇaṃ. <bold>Pañcaṅgavippahīna</bold>nti kāmacchandādipañcanīvaraṇaṅgavigamena pañcaṅgavippahīnatā, appanāppattavitakkādijjhānaṅgānaṃ uppattivasena pañcaṅgasamannāgatatā ca veditabbā. <bold>Tividhakalyāṇaṃ dasalakkhaṇasampanna</bold>nti ettha pana jhānassa ādimajjhapariyosānānaṃ vasena tividhakalyāṇatā, tesaṃyeva ādimajjhapariyosānānaṃ lakkhaṇavasena dasalakkhaṇasampannatā ca veditabbā. <bold>Aṭṭhakathāyaṃ</bold>pana ‘‘dasalakkhaṇavibhāvaneneva tannissayabhūtā tividhakalyāṇatāpi jhānassa pākaṭā hotīti <bold>tatrimānī</bold>tiādi vuttaṃ.</paragraph>
<paragraph line="310"><bold>Tatrāyaṃ</bold><pageBreak edition="V" number="1.0181" /><bold>pāḷī</bold>ti tasmiṃ dasalakkhaṇavibhāvanavisaye ayaṃ pāḷi. <bold>Paṭipadāvisuddhī</bold>ti gotrabhupariyosānāya pubbabhāgapaṭipadāya jhānassa nīvaraṇādiparibandhato visuddhi, sāyaṃ yasmā upekkhānubrūhanādīnampi paccayattena padhānā purimakāraṇasiddhā ca, tasmā vuttaṃ ‘‘paṭipadāvisuddhi ādī’’ti. <bold>Upekkhānubrūhanā</bold>ti visodhetabbatādīnaṃ abhāvato tatramajjhattupekkhāya kiccanipphattiyā anubrūhanā, sā pana paribandhavisuddhisamakālavibhāvinīpi tabbisuddhiyāva nipphannāti dīpanatthamāha ‘‘upekkhānubrūhanā majjhe’’ti. <bold>Sampahaṃsanā</bold>ti vatthudhammādīnaṃ anativattanādisādhakassa ñāṇassa kiccanipphattivasena pariyodapanā, sā pana yasmā kattabbassa sabbakiccassa nipphattiyāva siddhā nāma hoti, tasmā vuttaṃ ‘‘sampahaṃsanā pariyosāna’’nti. Tīṇipi cetāni kalyāṇāni ekakkhaṇe labbhamānānipi paccayapaccayuppannatādivasena pavattantīti dassanatthaṃ ādimajjhapariyosānabhāvena vuttāni, na pana jhānassa uppādādikkhaṇattaye yathākkamaṃ labbhamānattāti daṭṭhabbaṃ. <bold>Majjhimaṃ samādhinimittaṃ paṭipajjatī</bold>tiādīsu majjhimaṃ samādhinimittaṃ nāma samappavatto appanāsamādhiyeva. So hi līnuddhaccasaṅkhātānaṃ ubhinnaṃ antānaṃ anupagamanena majjhimo, savisesaṃ cittassa ekattārammaṇe ṭhapanato samādhiyeva uparivisesānaṃ kāraṇabhāvato ‘‘samādhinimitta’’nti vuccati, taṃ paṭipajjati paṭilabbhatīti attho. Evaṃ <pageBreak edition="M" number="1.0208" />paṭipannattā majjhimena samādhinimittena tattha ekattārammaṇe appanāgocare pakkhandati upatiṭṭhati, evaṃ visuddhassa pana tassa cittassa puna visodhetabbābhāvato visodhane byāpāraṃ akaronto puggalo visuddhaṃ cittaṃ ajjhupekkhati nāma. Samathabhāvūpagamanena samathapaṭipannassa puna samādhāne byāpāraṃ akaronto samathapaṭipannaṃ ajjhupekkhati, samathapaṭipannabhāvato evamassa kilesasaṃsaggaṃ pahāya ekattena upaṭṭhitassa puna ekattupaṭṭhāne byāpāraṃ akaronto ekattupaṭṭhānaṃ ajjhupekkhati nāma.</paragraph>
<paragraph line="311"><bold>Tattha jātāna</bold>ntiādīsu ye pana te evaṃ upekkhānubrūhite tasmiṃ jhānacitte jātā samādhipaññāsaṅkhātā yuganaddhadhammā, tesaṃ aññamaññaṃ anativattanasabhāvena sampahaṃsanā visodhanā pariyodapanā ca, saddhādīnaṃ indriyānaṃ kilesehi vimuttattā vimuttirasena ekarasatāya sampahaṃsanā ca, yañcetaṃ tadupagaṃ tesaṃ anativattanaekarasabhāvānaṃ anucchavikaṃ vīriyaṃ, tassa tadupagavīriyassa vāhanaṭṭhena pavattanaṭṭhena sampahaṃsanā ca, tasmiṃ khaṇe yathāvuttadhammānaṃ āsevanaṭṭhena sampahaṃsanā ca, pariyodapanā ca pariyodapanakassa ñāṇassa kiccanipphattivaseneva ijjhatīti veditabbaṃ. <bold>Evaṃ tividhattagataṃ citta</bold>ntiādīni tasseva cittassa thomanavacanāni. <bold>Vitakkasampanna</bold>nti vitakkaṅgena sundarabhāvamupagataṃ. <bold>Cittassa adhiṭṭhānasampanna</bold>nti tasmiññeva ārammaṇe <pageBreak edition="V" number="1.0182" />cittassa nirantarappavattisaṅkhātena samādhinā sampannaṃ, idaṃ jhānaṅgavasena vuttaṃ. <bold>Samādhisampanna</bold>nti idaṃ pana indriyavasenāti veditabbaṃ.</paragraph>
<paragraph line="312"><bold>Paṭikuṭatī</bold>ti saṅkucati. <bold>Paṭivaṭṭatī</bold>ti paṭinivaṭṭati. <bold>Nhārudaddula</bold>nti nhārukhaṇḍaṃ. <bold>Payuttavāca</bold>nti paccayapariyesane niyuttavācaṃ. <bold>Daṇḍavāgurāhī</bold>ti daṇḍapaṭibaddhāhi dīghajālasaṅkhātāhi vāgurāhi.</paragraph>
<paragraph line="313"><bold>Samaṇakuttako</bold>ti kāsāyanivāsanādisamaṇakiccako. <bold>Vaggumudā</bold>ti ettha ‘‘vaggumatā’’ti vattabbe lokikā ‘‘mudā’’ti vohariṃsūti dassento āha ‘‘vaggumatā’’ti. ‘‘Vaggū’’ti matā, suddhasammatāti attho, tenāha ‘‘puññasammatā’’ti. Sattānaṃ pāpunanena sodhanena sā puññasammatā.</paragraph>
<paragraph line="314" number="163">Mārassa dheyyaṃ ṭhānaṃ, vatthu vā nivāso māradheyyaṃ, so atthato tebhūmakadhammā eva, idha pana pañca kāmaguṇā adhippetā, taṃ <bold>māradheyyaṃ</bold><pageBreak edition="M" number="1.0209" />. ‘‘Ayaṃ samaṇakuttako yathāsamuppannasaṃvegamūlakena samaṇabhāvūpagamanena atikkamituṃ sakkhissatī’’ti cintetvā avoca, na pana ‘‘arahattappattiyā tīsu bhavesu appaṭisandhikatāya taṃ atikkamituṃ sakkhissatī’’ti maraṇeneva sattānaṃ saṃsāramocanaladdhikattā devatāya. Na hi matānaṃ katthaci paṭisandhi gacchati. <bold>Iminā atthena evameva bhavitabba</bold>nti iminā paresaṃ jīvitā voropanatthena evameva saṃsāramocanasabhāveneva bhavitabbaṃ. ‘‘Attanāpi attānaṃ jīvitā voropenti, aññamaññampi jīvitā voropentī’’ti (pārā. 162) vuttattā <bold>sabbānipi tāni pañcabhikkhusatāni jīvitā voropesī</bold>ti idaṃ yebhuyyavasena vuttanti gahetabbaṃ. Tasmā ye attanāpi attānaṃ aññamaññañca jīvitā voropesuṃ, te puthujjanabhikkhū ṭhapetvā tadavasese ca puthujjanabhikkhū, sabbe ca ariye ayaṃ jīvitā voropesīti veditabbaṃ.</paragraph>
<paragraph line="315" number="164"><bold>Ekībhāvato</bold>ti pavivekato. <bold>Uddesaṃ paripucchaṃ gaṇhantī</bold>ti attano attano ācariyānaṃ santike gaṇhanti, gahetvā ca ācariyehi saddhiṃ bhagavantaṃ upaṭṭhahanti. Tadā pana uddesādidāyakā tanubhūtehi bhikkhūhi bhagavantaṃ upagatā, taṃ sandhāya bhagavā pucchati.</paragraph>
<subhead line="316">Ānāpānassatisamādhikathāvaṇṇanā</subhead>
<paragraph line="317" number="165">Dasānussatīsu <pageBreak edition="V" number="1.0183" />antogadhāpi ānāpānassati tadā bhikkhūnaṃ bahūnaṃ sappāyataṃ dassetuṃ puna gahitā. Tathā hi taṃ bhagavā tesaṃ desesi. Āhāre paṭikkūlasaññā asubhakammaṭṭhānasadisā, cattāro pana āruppā ādikammikānaṃ ananurūpāti tesaṃ idha aggahaṇaṃ daṭṭhabbaṃ. <bold>Aññaṃ pariyāya</bold>nti arahattādhigamatthāya aññaṃ kāraṇaṃ. <bold>Atthayojanākkama</bold>nti atthañca yojanākkamañca. <bold>Assāsavasenā</bold>ti assāsaṃ ārammaṇaṃ katvāti vuttaṃ hoti. <bold>Upaṭṭhānaṃ satī</bold>ti appamussanatāya tameva assāsaṃ passāsañca upagantvā ṭhānaṃ, tathā tiṭṭhanakadhammo sati nāmāti attho. Idāni sativaseneva puggalaṃ niddisitukāmena <bold>yo assasatī</bold>tiādi vuttaṃ. Tattha yo assasati, tassa sati assāsaṃ upagantvā tiṭṭhatītiādinā attho gahetabbo. <bold>Akosallasambhūte</bold>ti avijjāsambhūte <pageBreak edition="M" number="1.0210" />. <bold>Khaṇenevā</bold>ti attano pavattikkhaṇeneva. Ariyamaggassa pādakabhūto ayaṃ samādhi anukkamena vaḍḍhitvā ariyamaggabhāvaṃ upagato viya hotīti āha ‘‘ariyamaggavuḍḍhippatto’’ti. <bold>Opammanidassana</bold>nti ettha upamāva opammaṃ, tassa nidassanaṃ.</paragraph>
<paragraph line="318">Bāhirakā ānāpānassatiṃ jānantā ādito catuppakārameva jānanti, na sabbaṃ soḷasappakāranti āha <bold>sabbappakāra</bold>iccādi. <bold>Evamassetaṃ senāsana</bold>nti ettha <bold>eva</bold>nti bhāvanāsatiyā yathāvuttanayena ārammaṇe cittassa nibandhane satiyeva, nāsatīti attho, tena muṭṭhassatissa araññavāso niratthako ananurūpoti dasseti. <bold>Avasesasattavidhasenāsana</bold>nti ‘‘pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñja’’nti (vibha. 508) evaṃ vuttaṃ. <bold>Ututtayānukūlaṃ dhātucariyānukūla</bold>nti gimhānādiututtayassa semhādidhātuttayassa mohādicariyattayassa ca anukūlaṃ. Nisajjāya daḷhabhāvaṃ pallaṅkābhujanena, assāsapassāsānaṃ pavattanasukhataṃ uparimakāyassa ujukaṃ ṭhapanena, ārammaṇapariggahūpāyaṃ parimukhaṃ satiyā ṭhapanena <bold>upadisanto. Na paṇamantī</bold>ti na oṇamanti. <bold>Pariggahitaniyyānaṃ sati</bold>nti sabbathā gahitaṃ sammosapaṭipakkhato niggamanasaṅkhātaṃ satiṃ katvā, paramaṃ satinepakkaṃ upaṭṭhapetvāti attho.</paragraph>
<paragraph line="319"><bold>Satovā</bold>ti satiyā samannāgato eva. <bold>Bāttiṃsāya ākārehī</bold>ti catūsu catukkesu āgatāni dīgharassādīni soḷasa padāni assāsapassāsavasena dvidhā vibhajitvā vuttehi dvattiṃsākārehi. <bold>Dīghaṃassāsavasenā</bold>ti dīghaassāsavasena, vibhattialopaṃ katvā niddeso, dīghanti vā bhagavatā vuttaassāsavasena. <bold>Cittassa ekaggataṃ avikkhepa</bold>nti vikkhepapaṭipakkhabhāvato ‘‘avikkhepo’’ti laddhanāmaṃ cittassa ekaggabhāvaṃ <bold>pajānato. Paṭinissaggānupassī assāsavasenā</bold>ti <pageBreak edition="V" number="1.0184" />paṭinissaggānupassī hutvā assāsavasena, ‘‘paṭinissaggānupassiassāsanavasenā’’ti vā pāṭho, tassa paṭinissaggānupassino assāsavasenāti attho. Ā paṭhamaṃ bahimukhaṃ sasanaṃ assāso, tato antomukhaṃ paṭisasanaṃ passāsoti āha <bold>assāsoti bahinikkhamanavāto</bold>tiādi, <bold>suttantaṭṭhakathāsu</bold>pana ākaḍḍhanavasena anto sasanaṃ assāso, bahi paṭisasanaṃ passāsoti katvā uppaṭipāṭiyā vuttaṃ.</paragraph>
<paragraph line="320"><bold>Tatthā</bold>ti <pageBreak edition="M" number="1.0211" />bahinikkhamanaantopavisanavātesu, tassa ca paṭhamaṃ abbhantaravāto nikkhamatīti iminā sambandho. <bold>‘‘Sabbesampi gabbhaseyyakāna</bold>ntiādinā dārakānaṃ pavattikkamena assāso bahinikkhamanavātoti gahetabbanti dīpetī’’ti keci vadanti. Suttanayo eva cettha ‘‘assāsādimajjhapariyosānaṃ satiyā anugacchato ajjhattaṃ vikkhepagatena cittena kāyopi cittampi sāraddhā ca honti iñjitā ca phanditā ca passāsādimajjhapariyosānaṃ satiyā anugacchato bahiddhā vikkhepagatena cittena kāyopi cittampi sāraddhā ca honti iñjitā ca phanditā cā’’ti imāya pāḷiyā sametīti gahetabbaṃ. <bold>Addhānavasenā</bold>ti kāladdhānavasena. Ayañhi addhāna-saddo kālassa desassa ca vācako. Tattha <bold>yathā hī</bold>tiādinā desaddhānaṃ upamāvasena dassitaṃ. Idāni tabbisiṭṭhakāladdhānavasena assāsapassāsānaṃ dīgharassataṃ upameyyavasena vibhāvetuṃ <bold>eva</bold>ntiādi vuttaṃ. <bold>Cuṇṇavicuṇṇā</bold>anekakalāpabhāvena. Ettha ca hatthiādisarīre sunakhādisarīre ca assāsapassāsānaṃ desaddhānavisiṭṭhakāladdhānavaseneva dīgharassatā vuttāti veditabbā attabhāvasaṅkhātaṃ dīghaṃ addhānaṃ saṇikaṃ pūretvātiādivacanato. <bold>Tesa</bold>nti sattānaṃ. <bold>Te</bold>ti assāsapassāsā. <bold>Ittaramaddhāna</bold>nti appakaṃ kālaṃ. <bold>Navahākārehī</bold>ti bhāvanamanuyuñjantassa pubbenāparaṃ aladdhavisesassa kevalaṃ addhānavasena ādito vuttā tayo ākārā, te ca kassaci assāsova, kassaci passāsova, kassaci tadubhayampi upaṭṭhātīti tiṇṇaṃ puggalānaṃ vasena vuttā, tathā chandavasena tayo, tathā pāmojjavasenāti imehi navahi ākārehi. <bold>Ekenākārenā</bold>ti dīghaṃ assāsādīsu ekenākārena.</paragraph>
<paragraph line="321"><bold>Addhānasaṅkhāte</bold>ti dīghe okāsaddhānasaṅkhāte attabhāve kāladdhānepi vā, evaṃ upari <bold>ittarasaṅkhāte</bold>ti etthāpi. <bold>Chando uppajjatī</bold>ti bhāvanāya pubbenāparaṃ visesaṃ āvahantiyā laddhassādattā tattha sātisayo kattukāmatālakkhaṇo kusalacchando uppajjati. <bold>Chandavasenā</bold>ti tathāpavattachandassa vasena. <bold>Pāmojjaṃ uppajjatī</bold>ti assāsapassāsānaṃ sukhumatarabhāve ārammaṇassa santataratāya, kammaṭṭhānassa ca vīthipaṭipannatāya bhāvanācittasahagato pamodo khuddakādibhedā taruṇā pīti uppajjati. <bold>Cittaṃ vivattatī</bold>ti paṭibhāganimitte uppanne <pageBreak edition="M" number="1.0212" />pakatiassāsapassāsato <pageBreak edition="V" number="1.0185" />cittaṃ nivattati. <bold>Upekkhā saṇṭhātī</bold>ti tasmiṃ paṭibhāganimitte upacārappanābhede samādhimhi uppanne puna jhānanibbattanatthaṃ byāpārābhāvato ajjhupekkhanaṃ hoti, sā panāyaṃ upekkhā tatramajjhattupekkhāti veditabbā. <bold>Anupassanāñāṇa</bold>nti samathavasena nimittassa anupassanā, vipassanāvasena assāsapassāsamukhena tannissayanāmarūpassa anupassanā ca ñāṇaṃ. <bold>Kāyo upaṭṭhāna</bold>nti assāsapassāsasaṅkhāto kāyo upagantvā tiṭṭhati ettha satīti upaṭṭhānaṃ, no sati, sati pana sarasato upatiṭṭhanaṭṭhena saraṇaṭṭhena ca upaṭṭhānañceva sati ca. <bold>Tena vuccatī</bold>tiādīsu yā ayaṃ yathāvuttaassāsapassāsakāye, tannissayabhūte karajakāye ca kāyasseva anupassanā niccādibhāvaṃ vā itthipurisasattajīvādibhāvaṃ vā ananupassitvā assāsapassāsakāyamattasseva aniccādibhāvassa ca anupassanā, tāya kāyānupassanāya satisaṅkhātassa paṭṭhānassa bhāvanā vaḍḍhanā <bold>kāye kāyānupassanā satipaṭṭhānabhāvanā</bold>ti ayaṃ saṅkhepattho.</paragraph>
<paragraph line="322"><bold>Ittaravasenā</bold>ti parittakālavasena. <bold>Tādiso</bold>ti dīgho rasso ca. <bold>Vaṇṇā</bold>ti dīghādiākārā. <bold>Nāsikaggeva bhikkhuno</bold>ti nāsikagge vā, <bold>vā</bold>-saddena uttaroṭṭhe vāti attho. <bold>Tasmā</bold>ti yasmā ‘‘ādimajjhapariyosānavasena sabbaṃ assāsapassāsakāyaṃ viditaṃ pākaṭaṃ karissāmī’’ti pubbe pavattaābhogavasena pacchā tathā samuppannena ñāṇasampayuttacittena taṃ assāsapassāsakāyaṃ evaṃ viditaṃ pākaṭaṃ karonto assasati ceva passasati ca, tasmā evaṃbhūto sabbakāyapaṭisaṃvedī assasissāmi passasissāmīti sikkhati nāma, na pana ‘‘anāgate evaṃ karissāmī’’ti cintanamattena so evaṃ vuccatīti adhippāyo. <bold>Tathābhūtassā</bold>ti ādimajjhapariyosānaṃ viditaṃ karontassa. <bold>Saṃvaro</bold>ti sati vīriyampi vā. <bold>Na aññaṃ kiñcī</bold>ti sabbakāyaṃ viditaṃ karissāmītiādikaṃ pubbābhogaṃ sandhāya vadati. <bold>Ñāṇuppādanādīsū</bold>ti <bold>ādi</bold>-saddena kāyasaṅkhārapassambhanapītipaṭisaṃvedanādiṃ saṅgaṇhāti. <bold>Kāyasaṅkhāra</bold>nti assāsapassāsaṃ. So hi cittasamuṭṭhānopi samāno karajakāyapaṭibaddhavuttitāya tena saṅkharīyatīti kāyasaṅkhāroti vuccati. <bold>Apariggahitakāle</bold>ti kammaṭṭhānassa anāraddhakāle, tadārambhatthāya kāyacittānampi apariggahitakāleti attho. Nisīdati pallaṅkaṃ <pageBreak edition="M" number="1.0213" />ābhujitvā ujuṃ kāyaṃ paṇidhāyāti hi iminā kāyapariggaho, parimukhaṃ satiṃ upaṭṭhapetvāti iminā cittapariggaho vutto. <bold>Adhimatta</bold>nti balavaṃ oḷārikaṃ, liṅgavipallāsena vuttaṃ. Kāyasaṅkhāro hi adhippeto. Adhimattaṃ hutvā pavattatīti kiriyāvisesanaṃ vā etaṃ. <bold>Sabbesaṃyevā</bold>ti ubhayesampi.</paragraph>
<paragraph line="323"><bold>Mahābhūtapariggahe sukhumo</bold>ti catudhātumukhena vipassanābhinivesaṃ sandhāya vuttaṃ. <bold>Lakkhaṇārammaṇikavipassanāyā</bold>ti <pageBreak edition="V" number="1.0186" />kalāpasammasanamāha. Nibbidānupassanato paṭṭhāya balavavipassanā, tato oraṃ dubbalavipassanā. <bold>Pubbe vuttanayenā</bold>ti apariggahitakāletiādinā samathanaye vuttanayena.</paragraph>
<paragraph line="324"><bold>Codanāsodhanāhī</bold>ti anuyogaparihārehi. <bold>Katha</bold>ntiādi paṭisambhidāpāḷi, tattha kathaṃ sikkhatīti sambandho. <bold>Iti kirā</bold>tiādi codakavacanaṃ. <bold>Iti kirā</bold>ti evañceti attho. Assāsapassāso sabbathā abhāvaṃ upaneti ceti codakassa adhippāyo. <bold>Vātūpaladdhiyā</bold>ti assāsapassāsavātassa abhāvena tabbisayāya upaladdhiyā bhāvanācittassa uppādo vaḍḍhi ca na hotīti attho. <bold>Na ca na</bold>nti ettha <bold>na</bold>nti nipātamattaṃ. <bold>Puna iti kirā</bold>tiādi yathāvuttāya codanāya vissajjanā, tattha <bold>iti kira sikkhatī</bold>ti mayā vuttākārena yadi sikkhatīti attho. <bold>Pabhāvanā hotī</bold>ti yadipi oḷārikā kāyasaṅkhārā paṭippassambhanti, sukhumā pana atthevāti bhāvanāyapi vaḍḍhi hotevāti adhippāyo. <bold>Kaṃse</bold>ti kaṃsabhājane. <bold>Nimitta</bold>nti nimittassa, tesaṃ saddānaṃ pavattiākārassāti attho. <bold>Sukhumakā saddā</bold>ti anurave āha. <bold>Sukhumasaddanimittārammaṇatāpī</bold>ti sukhumo saddova nimittaṃ tadārammaṇatāyapi.</paragraph>
<paragraph line="325"><bold>Ābhisamācārikasīla</bold>nti ettha abhisamācāroti uttamasamācāro, tadeva ābhisamācārikaṃ sīlaṃ, khandhakavattapariyāpannassa sīlassetaṃ adhivacanaṃ. <bold>Ahaṃ sīlaṃ rakkhāmī</bold>ti ubhatovibhaṅgapariyāpannaṃ sīlaṃ sandhāya vuttaṃ. <bold>Āvāso</bold>ti āvāsapalibodho. <bold>Kula</bold>ntiādīsupi eseva nayo. <bold>Kamma</bold>nti navakammaṃ. <bold>Iddhī</bold>ti pothujjanikā iddhi, sā vipassanāya palibodho. <bold>So upacchinditabbo</bold>ti <bold>visuddhimagge</bold>(visuddhi. 1.41) vuttena tassa <pageBreak edition="M" number="1.0214" />tassa palibodhassa upacchedappakārena upacchinditabbo. <bold>Yogānuyogo</bold>ti yogassa bhāvanāya anuyuñjanaṃ. <bold>Aṭṭhatiṃsārammaṇesū</bold>ti ālokākāsakasiṇadvayaṃ vajjetvā <bold>pāḷiyaṃ</bold>āgatānaṃ aṭṭhannaṃ kasiṇānaṃ vasena vuttaṃ, cattārīsaññeva pana kammaṭṭhānāni. <bold>Yathāvutteneva nayenā</bold>ti yogānuyogakammassa padaṭṭhānattāti imamatthaṃ atidisati. <bold>Imināva kammaṭṭhānenā</bold>ti iminā ānāpānassatikammaṭṭhānena. <bold>Mahāhatthipathaṃ nīharanto viyā</bold>ti kammaṭṭhānavīthiṃ mahāhatthimaggaṃ katvā dassento viya.</paragraph>
<paragraph line="326"><bold>Vuttappakāramācariya</bold>nti ‘‘imināva kammaṭṭhānena catutthajjhānaṃ nibbattetvā vipassanaṃ vaḍḍhetvā arahattaṃ pattassā’’tiādinā heṭṭhā vuttappakāraṃ ācariyaṃ. ‘‘Piyo garu bhāvanīyo’’tiādinā (a. ni. 7.37; netti. 113; mi. pa. 6.1.10) <bold>visuddhimagge</bold>(visuddhi. 1.42) vuttappakāramācariyantipi <pageBreak edition="V" number="1.0187" />vadanti. <bold>Pañcasandhika</bold>nti pañcapabbaṃ, pañcabhāganti attho. <bold>Kammaṭṭhānassa uggaṇhana</bold>nti kammaṭṭhānaganthassa uggaṇhanaṃ. Tadatthaparipucchā <bold>kammaṭṭhānassa paripucchā,</bold>tattha saṃsayaparipucchā vā. <bold>Kammaṭṭhānassa upaṭṭhāna</bold>nti evaṃ bhāvanamanuyuñjantassa evamidha nimittaṃ upatiṭṭhatīti upadhāraṇaṃ. Tathā <bold>kammaṭṭhānappanā</bold>evaṃ jhānamappetīti. <bold>Kammaṭṭhānassa lakkhaṇa</bold>nti gaṇanānubandhanāphusanānaṃ vasena bhāvanaṃ ussukkāpetvā ṭhapanāvasena matthakappatti idha bhāvanāti kammaṭṭhānasabhāvassa sallakkhaṇaṃ, tenāha ‘‘kammaṭṭhānasabhāvūpadhāraṇanti vuttaṃ hotī’’ti.</paragraph>
<paragraph line="327"><bold>Aṭṭhārasasenāsanadosavivajjita</bold>nti mahattaṃ navattaṃ jiṇṇattaṃ panthanissitattaṃ soṇḍipaṇṇapupphaphalayuttatā patthanīyatā nagaradārukhettasannissitatā visabhāgānaṃ puggalānaṃ atthitā paṭṭanasannissitatā paccantasannissitatā rajjasīmasannissitatā asappāyatā kalyāṇamittānaṃ alābhoti imehi aṭṭhārasahi senāsanadosehi vivajjitaṃ. <bold>Pañcasenāsanaṅgasamannāgata</bold>nti –</paragraph>
<indent line="328">‘‘Idha, bhikkhave, senāsanaṃ nātidūraṃ hoti nāccāsannaṃ gamanāgamanasampannaṃ divā appākiṇṇaṃ rattiṃ appasaddaṃ appanigghosaṃ appaḍaṃsamakasavātātapasarīsapasamphassaṃ, tasmiṃ kho pana senāsane viharantassa appakasirena uppajjanti cīvarapiṇḍapātasenāsanagilānapaccayabhesajjaparikkhārā, tasmiṃ kho pana senāsane <pageBreak edition="M" number="1.0215" />therā bhikkhū viharanti …pe… evaṃ kho, bhikkhave, senāsanaṃ pañcaṅgasamannāgataṃ hotī’’ti (a. ni. 10.11) –</indent>
<unindented line="329">Evaṃ bhagavatā vuttehi pañcahi senāsanaṅgehi samannāgataṃ, ettha ca nātidūratādi ekaṃ, divā appākiṇṇatādi ekaṃ, appaḍaṃsāditā ekaṃ, cīvarādilābho ekaṃ, therānaṃ bhikkhūnaṃ nivāso ekanti evaṃ pañcaṅgāni veditabbāni.</unindented>
<paragraph line="330"><bold>Upacchinnakhuddakapalibodhenā</bold>ti dīghānaṃ kesādīnaṃ haraṇena pattacīvarādīnaṃ pacanatunnakaraṇarajanādikaraṇehi ca upacchinnā khuddakā palibodhā yena, tena. <bold>Bhattasammada</bold>nti bhojananimittaṃ parissamaṃ. Ācariyato uggaho <bold>ācariyuggaho,</bold>sabbopi kammaṭṭhānavidhi, na pubbe vuttauggahamattaṃ, tato. <bold>Ekapadampī</bold>ti ekakoṭṭhāsampi.</paragraph>
<paragraph line="331"><bold>Anuvahanā</bold>ti assāsapassāsānaṃ anugamanavasena satiyā nirantaraṃ anuppavattanā. Yasmā pana gaṇanādivasena viya phusanāvasena visuṃ manasikāro natthi, phuṭṭhaphuṭṭhaṭṭhāne eva gaṇanādi kātabbanti <pageBreak edition="V" number="1.0188" />dassetuṃ idha phusanāgahaṇanti dīpento ‘‘phusanāti phuṭṭhaṭṭhāna’’nti āha. Ṭhapanāti samādhānaṃ, samādhippadhānā pana appanāti āha ‘‘ṭhapanāti appanā’’ti. Aniccatādīnaṃ lakkhaṇato <bold>sallakkhaṇā vipassanā</bold>. Pavattato nimittato ca vinivaṭṭanato <bold>vinivaṭṭanā maggo</bold>. Kilesapaṭippassaddhibhāvato <bold>pārisuddhi phalaṃ. Tesa</bold>nti vinivaṭṭanāpārisuddhīnaṃ. <bold>Khaṇḍa</bold>nti ‘‘ekaṃ tīṇi pañcā’’ti ekantarikādibhāvena gaṇanāya khaṇḍanaṃ. Atha vā khaṇḍanti antarantarā katipayakālaṃ agaṇetvā puna gaṇanavasena antarā odhiparicchedo na dassetabbo. Tathā khaṇḍaṃ dassentassa hi ‘‘kammaṭṭhānaninnaṃ pavattati nu kho me cittaṃ, no’’ti vīmaṃsuppattiyā vikkhepo hoti, tenāha <bold>sikhāppattaṃ nu kho me</bold>tiādi, idañca evaṃ khaṇḍaṃ dassetvā cirataraṃ gaṇanāya manasikarontassa vasena vuttaṃ. So hi tathā laddhaṃ avikkhepamattaṃ nissāya evaṃ maññeyya. <bold>Yo upaṭṭhāti, taṃ gahetvā</bold>ti idaṃ assāsapassāsesu yassa ekova paṭhamaṃ upaṭṭhāti, taṃ sandhāya vuttaṃ, yassa pana ubhopi upaṭṭhahanti, tena ubhayampi gahetvā gaṇitabbaṃ. Yo upaṭṭhātīti imināva dvīsu nāsāpuṭavātesu yo pākaṭo hoti, so gahetabboti <pageBreak edition="M" number="1.0216" />ayampi attho dīpitoti gahetabbaṃ. Paṭhamaṃ ekekasmiṃ upaṭṭhitepi upalakkhetvā gaṇantasseva kamena ubhopi pākaṭā hontīti āha ‘‘assāsapassāsā pākaṭā hontī’’ti. Evaṃ sīghaṃ sīghaṃ gaṇetabbamevāti sambandho. Evaṃ sīghagaṇanārambhassa okāsaṃ dassetuṃ <bold>imassāpi purimanayena gaṇayato</bold>tiādi vuttaṃ. Tattha <bold>purimanayenā</bold>ti dandhagaṇanāya, <bold>pākaṭā hutvā</bold>ti iminā dandhagaṇanāya āraddhakāle cittassa avisadatāya sukhumassāsādīnaṃ apākaṭataṃ, pacchā visadakāle pākaṭatañca tesu ca pākaṭesu dandhagaṇanaṃ pahāya sīghagaṇanā kātabbāti dasseti. Sīghagaṇanāya nippariyāyato nirantarappavatti appanāvīthiyameva, na kāmāvacare bhavaṅgantarikattāti āha ‘‘nirantarappavattaṃ viyā’’ti. <bold>Purimanayenevā</bold>ti sīghagaṇanāya. Anto pavisantaṃ vātaṃ manasikaronto anto cittaṃ paveseti nāma.</paragraph>
<paragraph line="332"><bold>Eta</bold>nti etaṃ assāsapassāsajātaṃ. <bold>Anugamana</bold>nti phuṭṭhaṭṭhāne manasikaraṇameva, na assāsapassāsānaṃ anuvattanaṃ, tenāha – ‘‘tañca kho na ādimajjhapariyosānānugamanavasenā’’ti. <bold>Phusanāṭhapanāvasena visuṃ manasikāro natthī</bold>ti iminā yathā gaṇanāya phusanāya ca manasikaroti, evaṃ anubandhanaṃ vinā kevalaṃ ṭhapanāya ca phusanāya ca manasikāropi natthīti dassentena gaṇanaṃ paṭisaṃharitvā yāva appanā uppajjati, tāva anubandhanāya ca phusanāya ca manasikaroti, appanāya pana uppannāya anubandhanāya ṭhapanāya ca manasikaroti nāmāti dīpitaṃ hoti, <bold>aṭṭhakathāyaṃ</bold>pana anubandhanāya vinā ṭhapanāya manasikāro natthīti dassanatthaṃ ‘‘anubandhanāya ca phusanāya ca ṭhapanāya ca manasikarotīti vuccatī’’ti ettakameva vuttanti gahetabbaṃ <pageBreak edition="V" number="1.0189" />. Yā accantāya na minoti na vinicchanati, sā mānassa samīpeti upamānaṃ siddhasādisena sādhyasādhanaṃ yathā go viya gavayoti. <bold>Paṅguḷo</bold>ti pīṭhasappī. <bold>Dolā</bold>ti peṅkholo. <bold>Kīḷata</bold>nti kīḷantānaṃ. <bold>Upanibandhanatthambhamūle</bold>ti nāsikaggaṃ mukhanimittañca sandhāya vuttaṃ. <bold>Ādito pabhutī</bold>ti upameyyatthadassanato paṭṭhāya. <bold>Nimitta</bold>nti upanibandhananimittaṃ nāsikaggaṃ, mukhanimittaṃ vā. <bold>Anārammaṇamekacittassā</bold>ti assāsapassāsānaṃ ekakkhaṇe appavattanato ekassa cittassa tayopi ārammaṇaṃ na honti, nimittena saha assāso passāso vāti dveyeva ekakkhaṇe ārammaṇaṃ <pageBreak edition="M" number="1.0217" />hontīti attho. <bold>Ajānato ca tayo dhamme</bold>ti nimittaṃ assāso passāsoti ime tayo dhamme ārammaṇakaraṇavasena avindantassa, <bold>ca</bold>-saddo byatireko, tena evañca sati ayaṃ aniṭṭhappasaṅgoti byatirekaṃ dasseti. <bold>Bhāvanā</bold>ti ānāpānassatibhāvanā.</paragraph>
<paragraph line="333"><bold>Kathaṃ ime…pe… visesamadhigacchatī</bold>ti idaṃ parihāragāthāya vuttamevatthaṃ <bold>kakacopamāya</bold>(ma. ni. 1.222 ādayo) vivarituṃ pucchāṭhapanaṃ. Tattha kathaṃ-saddo paccekaṃ yojetabbo ‘‘kathamime aviditā…pe… kathaṃ visesamadhigacchatī’’ti. <bold>Padhāna</bold>nti bhāvanānipphādakaṃ vīriyaṃ. <bold>Payoga</bold>nti nīvaraṇavikkhambhakaṃ bhāvanānuyogaṃ. <bold>Visesa</bold>nti arahattapariyosānavisesaṃ. <bold>Padhāna</bold>nti rukkhassa chedanavīriyaṃ. <bold>Payoga</bold>nti tasseva chedanakakiriyaṃ. Kiñcāpettha ‘‘visesamadhigacchatī’’ti upamāyaṃ na vuttaṃ, tathāpi atthato yojetabbameva. <bold>Yathā rukkho</bold>tiādi upamāsaṃsandanaṃ. <bold>Nāsikagge vā mukhanimitte vā</bold>ti dīghanāsiko nāsikagge, itaro mukhaṃ nimiyati chādiyati etenāti mukhanimittanti laddhanāme uttaroṭṭhe.</paragraph>
<paragraph line="334"><bold>Idaṃ padhāna</bold>nti yena vīriyārambhena kāyopi cittampi bhāvanākammassa arahaṃ idha padhānanti phalena hetuṃ dasseti. <bold>Upakkilesā</bold>ti nīvaraṇā. <bold>Vitakkā</bold>ti kāmavitakkādimicchāvitakkā, nīvaraṇappahānena vā paṭhamajjhānādhigamaṃ dassetvā vitakkūpasamāpadesena dutiyajjhānādīnamadhigamamāha. <bold>Ayaṃ payogo</bold>ti ayaṃ jhānādhigamassa hetubhūto kammaṭṭhānānuyogasaṅkhāto payogo. <bold>Saṃyojanā pahīyantī</bold>ti dasapi saṃyojanāni maggapaapāṭiyā samucchedavasena pahīyanti. <bold>Byantī hontī</bold>ti tathā sattapi anusayā bhaṅgamattassapi anavasesato vigatantā honti. <bold>Ayaṃ viseso</bold>ti imaṃ samādhiṃ nissāya anukkamena labbhamāno ayaṃ saṃyojanappahānādiko imassa samādhissa visesoti attho. <bold>Evaṃ ime tayo dhammā</bold>tiādi nigamanavacanaṃ. <bold>Paripuṇṇā</bold>ti soḷasannaṃ vatthūnaṃ pāripūriyā sabbaso puṇṇā. <bold>Anupubba</bold>nti anukkamena. <bold>Paricitā</bold>ti pariciṇṇā. <bold>Imaṃ loka</bold>nti khandhādilokaṃ paññāpabhāsena pabhāseti.</paragraph>
<paragraph line="335"><bold>Idhā</bold>ti <pageBreak edition="V" number="1.0190" />imasmiṃ ṭhāne. <bold>Assā</bold>ti upamābhūtassa kakacassa. Ānayane payojananti yojetabbaṃ. <bold>Nimitta</bold>nti paṭibhāganimittaṃ. <bold>Avasesajhānaṅgapaṭimaṇḍitā</bold>ti vitakkādiavasesajhānaṅgapaṭimaṇḍitāti vadanti. Vicārādīhīti <pageBreak edition="M" number="1.0218" />pana vattabbaṃ nippariyāyena vitakkassa appanābhāvato. So hi ‘‘appanā byappanā’’ti niddiṭṭho. Evañhi sati avasesa-saddo upapanno hoti, vitakkasampayogato vā jhānaṅgesu padhānabhūto samādhi appanāti katvā ‘‘avasesajhānaṅgapaṭimaṇḍitā appanāsaṅkhātā ṭhapanā ca sampajjatī’’ti vuttaṃ. <bold>Kassaci pana gaṇanāvaseneva manasikārakālato pabhutī</bold>ti ettha ‘‘anukkamato…pe… pattaṃ viya hotī’’ti upari vakkhamāno gantho purāṇapotthakesu dissati, tasmā ayaṃ pāṭho etthāpi likhitabbo, lekhakānaṃ pana dosena gaḷitoti veditabbo.</paragraph>
<paragraph line="336"><bold>Oḷārike assāsapassāse niruddhe</bold>tiādi heṭṭhā vuttanayampi vicetabbākārappattassa kāyasaṅkhārassa vicayanavidhiṃ dassetuṃ ānītaṃ. <bold>Desato</bold>ti pubbe phusanavasena gahitaṭṭhānato. <bold>Nimittaṃ paṭṭhapetabba</bold>nti pubbe gahitākāranimittaggāhikā saññā phusanaṭṭhāne paṭṭhapetabbā. <bold>Imameva hi atthavasa</bold>nti imaṃ anupaṭṭhahantassa ārammaṇassa upaṭṭhānavidhisaṅkhātaṃ kāraṇaṃ paṭicca. <bold>Ito</bold>ti ānāpānakammaṭṭhānato. Garukatā ca bhāvanādukkaratāyāti āha ‘‘garukabhāvana’’nti. <bold>Caritvā</bold>ti gocaraṃ gahetvā. <bold>Nimitta</bold>nti uggahanimittaṃ, paṭibhāganimittaṃ vā. Ubhayampi hi idha ekajjhaṃ vuttaṃ. Tathā hi tūlapicuādiupamattayaṃ uggahe yujjati, sesaṃ ubhayattha.</paragraph>
<paragraph line="337"><bold>Tārakarūpaṃ viyā</bold>ti tārakāya sarūpaṃ viya. <bold>Saññānānatāyā</bold>ti nimittupaṭṭhānato pubbe pavattasaññānaṃ nānatāya. <bold>Saññaja</bold>nti bhāvanāsaññāya parikappitaṃ, na uppāditaṃ avijjamānattā, tenāha ‘‘nānato upaṭṭhātī’’ti. <bold>Evaṃ hotī</bold>ti bhāvanamanuyuttassa evaṃ upaṭṭhāti. <bold>Eva</bold>nti evaṃ sati, yathāvuttanayena nimitte eva cittassa ṭhapane satīti attho. <bold>Ito pabhutī</bold>ti ito paṭibhāganimittuppattito paṭṭhāya. <bold>Nimitte</bold>ti paṭibhāganimitte. <bold>Ṭhapaya</bold>nti ṭhapanāvasena cittaṃ ṭhapanto. <bold>Nānākāra</bold>nti ‘‘cattāro vaṇṇā’’ti evaṃ vuttaṃ nānākāraṃ. <bold>Vibhāvaya</bold>nti vibhāvento antaradhāpento. Nimittuppattito paṭṭhāya hi te ākārā amanasikaroto antarahitā viya honti. <bold>Assāsapassāse</bold>ti assāse passāse ca yo nānākāro, taṃ vibhāvayaṃ assāsapassāsasambhūte vā nimitte cittaṃ ṭhapayaṃ sakaṃ cittaṃ nibandhati nāmāti <pageBreak edition="M" number="1.0219" />yojanā. Keci pana vibhāvayanti etassa vibhāvento viditaṃ pākaṭaṃ karontoti atthaṃ vadanti, taṃ pubbabhāgavasena yujjeyya. Ayañhettha attho – assāsapassāse nānākāraṃ <pageBreak edition="V" number="1.0191" />vibhāvento pajānanto tattha yaṃ laddhaṃ nimittaṃ, tasmiṃ cittaṃ ṭhapento anukkamena sakaṃ cittaṃ nibandhati appetīti.</paragraph>
<paragraph line="338"><bold>Kilesā</bold>ti avasesakilesā. <bold>Sannisinnāyevā</bold>ti aladdhanīvaraṇasahāyā olīnāyeva. <bold>Upacārabhūmiya</bold>nti upacārāvatthāyaṃ. <bold>Lakkhaṇato</bold>ti vikkhambhanādisabhāvato vā aniccādisabhāvato vā. <bold>Gocaro</bold>ti bhikkhācāragāmo. Yattha dullabhā sappāyabhikkhā, so asappāyo, itaro sappāyo. <bold>Bhassa</bold>nti dasakathāvatthunissitaṃ bhassaṃ, taṃ sappāyaṃ, itaramasappāyaṃ. Sesesu āvāsādīsu yattha yattha asamāhitaṃ cittaṃ samādhiyati, taṃ taṃ sappāyaṃ, itaramasappāyanti gahetabbaṃ. Yassa pana evaṃ sattavidhaṃ asappāyaṃ vajjetvā sappāyameva sevantassapi appanā na hoti, tena sampādetabbaṃ dasavidhaṃ appanākosallaṃ dassento <bold>vatthuvisadakiriyā</bold>tiādimāha. Tattha <bold>vatthuvisadakiriyā</bold>nāma kesanakhacchedanādīhi ajjhattikassa sarīravatthussa, cīvarasenāsanādidhovanaparikammādīhi bāhiravatthussa ca visadabhāvakaraṇaṃ. Evañhi ñāṇampi visadakiccanipphattikaraṃ hoti. <bold>Indriyasamattapaṭipādanatā</bold>nāma saddhādīnaṃ indriyānaṃ samabhāvakaraṇaṃ. <bold>Nimittakusalatā</bold>nāma bhāvanāya laddhanimittassa rakkhaṇakosallaṃ. <bold>Yasmiṃ samaye cittaṃ niggahetabba</bold>ntiādīsu yasmiṃ samaye cittaṃ accāraddhatādīhi kāraṇehi uddhatatāya niggahetabbaṃ, tadā dhammavicayasambojjhaṅgādayo tayo abhāvetvā passaddhādīnaṃ tiṇṇaṃ bhāvanena cittassa niggaṇhanā hoti. Yadāssa cittaṃ atisithilavīriyatādīhi līnatāya paggahetabbaṃ, tadā passaddhisambojjhaṅgādayo tayo abhāvetvā dhammavicayādīnaṃ tiṇṇaṃ bhāvanena cittassa paggaṇhanaṃ hoti. Yadāssa paññāpayogamandatādīhi nirassādaṃ cittaṃ hoti, tadā tassa cittassa aṭṭhasaṃvegavatthupaccavekkhaṇādinā (a. ni. aṭṭha. 1.1.418) sampahaṃsanasaṅkhātā saṃvejanā hoti. Yadā panassa evaṃ paṭipajjanato alīnaṃ anuddhataṃ anirassādaṃ ārammaṇe samappavattaṃ samathavīthipaṭipannañca cittaṃ hoti, tadā tassa paggahaniggahasampahaṃsanesu abyāpāratāsamāpajjanena ajjhupekkhanā hoti.</paragraph>
<paragraph line="339"><bold>Tadadhimuttatā</bold><pageBreak edition="M" number="1.0220" />nāma samādhiadhimuttatā, samādhininnapoṇapabbhāratāti attho. <bold>Etthā</bold>ti etissaṃ kāyānupassanāyaṃ.</paragraph>
<paragraph line="340"><bold>Pārisuddhiṃ pattukāmo</bold>ti phalaṃ adhigantukāmo samāpajjitukāmo ca. Tattha sallakkhaṇāvivaṭṭanāvasena paṭhamaṃ maggānantaraphalaṃ adhigantukāmo. Tato paraṃ sallakkhaṇavasena phalasamāpattiṃ samāpajjitukāmopīti evamattho gahetabbo. <bold>Āvajjanasamāpajjana…pe… vasippatta</bold>nti <pageBreak edition="V" number="1.0192" />ettha paṭiladdhajhānato vuṭṭhāya vitakkādīsu jhānaṅgesu ekekaṃ āvajjayato bhavaṅgaṃ upacchinditvā uppannāvajjanānantaraṃ vitakkādīsu yathāvajjitajhānaṅgārammaṇāni kāmāvacarajavanāni bhavaṅgantaritāni yadā nirantaraṃ pavattanti, athassa <bold>āvajjanavasī</bold>siddhā hoti. Taṃ pana jhānaṃ samāpajjitukāmatānantaraṃ sīghaṃ samāpajjanasamatthatā <bold>samāpajjanavasī</bold>nāma. Accharāmattaṃ vā dasaccharāmattaṃ vā khaṇaṃ jhānaṃ ṭhapetuṃ samatthatā <bold>adhiṭṭhānavasī</bold>nāma. Tatheva lahuṃ khaṇaṃ jhānasamaṅgī hutvā jhānato bhavaṅguppattivasena vuṭṭhātuṃ samatthatā <bold>vuṭṭhānavasī</bold>nāma. ‘‘Ettakameva khaṇaṃ samāpajjissāmī’’ti, ‘‘ettakameva khaṇaṃ jhānasamaṅgī hutvā jhānato vuṭṭhahissāmī’’ti ca pavattapubbaparikammabhedenettha adhiṭṭhānavuṭṭhānavasiyo bhinnā, na sarūpabhedena, yā ‘‘samāpattikusalatā, vuṭṭhānakusalatā’’ti vuccanti. <bold>Paccavekkhaṇavasī</bold>pana āvajjanavasiyā eva vuttā. Paccavekkhaṇavīthiyañhi sīghaṃ āvajjanuppattiyā āvajjanavasī tadanantarānaṃ javanānaṃ samuppattiyā paccavekkhaṇavasīti āvajjanavasīsiddhiyāva paccavekkhaṇavasī siddhā eva hotīti veditabbā. <bold>Jhānaṅgāni pariggahetvā</bold>ti jhānacittasampayuttāni jhānaṅgāni lakkhaṇādivasena pariggahetvā. <bold>Tesañca nissaya</bold>nti tesaṃ vatthunissayānaṃ bhūtānaṃ nissayaṃ. Idañca karajakāyassa vatthudasakassa bhūtanissayattā suttantanayena vuttaṃ, na paṭṭhānanayena. Na hi kalāpantaragatāni bhūtāni kalāpantaragatānaṃ bhūtānaṃ nissayapaccayā honti, suttantanayena pana upanissayapaccayoti veditabbāni. Paṭṭhāne hi asaṅgahitā sabbe paccayā suttantikanayena upanissayapaccaye saṅgayhantīti veditabbaṃ. <bold>Taṃnissitarūpānī</bold>ti upādārūpāni. <bold>Yathāpariggahitarūpavatthudvārārammaṇaṃ vā</bold>ti ettha yathāpariggahitakesādirūpārammaṇaṃ tato pubbe vuttanayavatthārammaṇañca tannissayakarajakāyapaaggahamukhena <pageBreak edition="M" number="1.0221" />upaṭṭhitacakkhādidvārañca sasampayuttadhammaviññāṇaṃ vāti yojetabbaṃ. <bold>Kammāragaggarī</bold>ti kammārānaṃ aggidhamanabhastā. <bold>Tajja</bold>nti tadanurūpaṃ. <bold>Tassā</bold>ti nāmarūpassa. <bold>Taṃ disvā</bold>ti avijjātaṇhādipaccayaṃ disvā. <bold>Kaṅkhaṃ vitaratī</bold>ti ahosiṃ nu kho ahaṃ atītamaddhānantiādinayappavattaṃ (ma. ni. 1.18; saṃ. ni. 2.20) soḷasavatthukaṃ vicikicchaṃ atikkamati. <bold>Kalāpasammasanavasenā</bold>ti yaṃ kiñci rūpaṃ atītānāgatapaccuppannantiādinā (ma. ni. 1.361; 3.86, 89; a. ni. 4.181) pañcasu khandhesu atītādikoṭṭhāsaṃ ekekakalāpato gahetvā aniccādivasena sammasanaṃ kalāpasammasanaṃ, tassa vasena. <bold>Pubbabhāge</bold>ti paṭipadāñāṇadassanavisuddhipariyāpannāya udayabbayānupassanāya pubbabhāge. <bold>Obhāsādayo</bold>ti obhāso ñāṇaṃ pīti passaddhi sukhaṃ adhimokkho paggaho upekkhā upaṭṭhānaṃ nikanti ca. Tattha <bold>adhimokkho</bold>ti saddhā. <bold>Upaṭṭhāna</bold>nti sati. <bold>Upekkhā</bold>ti tatramajjhattatā. Ettha ca obhāsādayo nava nikantisaṅkhātataṇhupakkilesavatthutāya upakkilesā vuttā <pageBreak edition="V" number="1.0193" />, nikanti pana upakkilesatāya tabbatthutāya ca. <bold>Nibbindanto</bold>ādīnavānupassanāpubbaṅgamāya nibbidānupassanāya nibbindanto. Muñcitukamyatāpaṭisaṅkhānupassanāsaṅkhārupekkhānulomañāṇānaṃ ciṇṇapariyante uppannagotrabhuñāṇānantaraṃ uppannena maggañāṇena sabbasaṅkhāresu <bold>virajjanto vimuccanto</bold>. Phalakkhaṇe hi vimutto nāma vuccati, maggakkhaṇe vimuccantoti. <bold>Ekūnavīsatibhedassā</bold>ti catunnaṃ maggavīthīnaṃ anantaraṃ paccekaṃ uppajjantassa maggaphalanibbānapahīnāvasiṭṭhakilesānaṃ pañcannaṃ paccavekkhitabbānaṃ vasena ekūnavīsatibhedassa. Arahato hi avasiṭṭhakilesābhāvena ekūnavīsatitā. <bold>Assā</bold>ti ānāpānakammaṭṭhānikassa.</paragraph>
<paragraph line="341"><bold>Sappītike dve jhāne</bold>ti pītisahagatāni catukkanaye dve paṭhamadutiyajjhānāni. <bold>Tassā</bold>ti tena yoginā. <bold>Samāpattikkhaṇe</bold>ti samāpannakkhaṇe. <bold>Ārammaṇato</bold>ti paṭibhāgārammaṇaggahaṇamukhena <bold>pīti paṭisaṃviditā hoti, ārammaṇassa paṭisaṃviditattā</bold>. Ārammaṇe hi vidite tabbisayā cittacetasikā dhammā sayaṃ attano paṭisaṃviditā nāma hoti salakkhaṇato sāmaññalakkhaṇato ca pacchā gahaṇe sandehābhāvato. <bold>Vipassanākkhaṇe</bold>ti vipassanāpaññāya visayato dassanakkhaṇe. Evaṃ pītiṃ aniccādivasena gahaṇameva <bold>asammohato</bold>pītipaṭisaṃvedanaṃ nāma.</paragraph>
<paragraph line="342"><bold>Dīghaṃ</bold><pageBreak edition="M" number="1.0222" /><bold>assāsavasenā</bold>ti dīghassa assāsassa ārammaṇabhūtassa vasena, pajānato sā pīti paṭisaṃviditā hotīti sambandho. <bold>Cittassa ekaggataṃ avikkhepaṃ pajānato</bold>ti jhānapariyāpannaṃ avikkhepāpannaṃ nāma cittassekaggataṃ taṃsampayuttāya paññāya pajānato. Yatheva hi ārammaṇamukhena pīti paṭisaṃviditā hoti, evaṃ taṃsampayuttadhammāpi paṭisaṃviditā eva hontīti. <bold>Sati upaṭṭhitā hotī</bold>ti dīghaṃ assāsavasena jhānasampayuttā sati tassa ārammaṇe upaṭṭhitā tadārammaṇajjhānepi upaṭṭhitā nāma hotīti. <bold>Dīghaṃ passāsavasenā</bold>tiādīsupi imināva nayena attho veditabbo. Evaṃ dassitaṃ pītipaṭisaṃvedanaṃ ārammaṇato asammohato ca vibhāgato dassetuṃ <bold>āvajjato</bold>tiādi vuttaṃ. Tattha <bold>āvajjato</bold>ti jhānaṃ āvajjantassa. <bold>Sā pītī</bold>ti sā jhānapariyāpannā pīti. <bold>Jānato</bold>ti samāpannakkhaṇe ārammaṇamukhena jānato, tassa sā pīti paṭisaṃviditā hotīti sambandho. <bold>Passato</bold>ti dassanabhūtena ñāṇena jhānato vuṭṭhāya passantassa. <bold>Paccavekkhato</bold>ti jhānaṃ paccavekkhantassa. <bold>Cittaṃ adhiṭṭhahato</bold>ti ‘‘ettakaṃ velaṃ jhānasamaṅgī bhavissāmī’’ti jhānacittaṃ adhiṭṭhahantassa. Evaṃ pañcannaṃ vasibhāvānaṃ vasena jhānassa pajānanamukhena ārammaṇato pītiyā paṭisaṃvedanā dassitā. <bold>Adhimuccato</bold>ti saddahantassa, samathavipassanāvasenāti adhippāyo. <bold>Vīriyaṃ paggaṇhato</bold>tiādīsupi eseva nayo. <bold>Abhiññeyya</bold>nti visiṭṭhāya paññāya jānitabbaṃ catusaccaṃ vipassanāpaññāpubbaṅgamāya maggapaññāya <pageBreak edition="V" number="1.0194" />abhijānatotiādi yojanā. Evaṃ <bold>pariññeyya</bold>ntiādīsupi parijānatotiādinā yojanā veditabbā. Tattha <bold>pariññeyya</bold>nti dukkhasaccaṃ. <bold>Avasesapadānī</bold>ti sukhapaṭisaṃvedī cittasaṅkhārapaṭisaṃvedīti padāni.</paragraph>
<paragraph line="343"><bold>Vedanādayo</bold>ti <bold>ādi</bold>-saddena saññā gahitā, tenāha ‘‘dve khandhā’’ti. <bold>Vipassanābhūmidassanattha</bold>nti kāyikasukhādisīsena pakiṇṇakasaṅkhāradassanato vuttaṃ samathe kāyikasukhābhāvato. <bold>So</bold>ti passambhanapariyāyena vutto nirodho. <bold>Vuttanayenā</bold>ti imassa hi bhikkhuno pubbe apariggahitakāletiādinā (pārā. aṭṭha. 2.165) kāyasaṅkhāre vuttanayena. <bold>Pītisīsena vedanā vuttā</bold>ti pītiapadesena vedanā vuttā, sukhaggahaṇato <pageBreak edition="M" number="1.0223" />vedanānupassanāpasaṅgatoti adhippāyo. <bold>Dvīsu cittasaṅkhārapadesū</bold>ti ‘‘cittasaṅkhārapaṭisaṃvedī passambhayaṃ cittasaṅkhāra’’nti imesu dvīsu koṭṭhāsesu. <bold>Saññāsampayuttā vedanā</bold>ti vedanānupassanābhāvato vuttaṃ. <bold>Cittapaṭisaṃveditā veditabbā</bold>ti ārammaṇato asammohatotiādinā vuttanayaṃ sandhāya vuttaṃ. <bold>Citta</bold>nti jhānasampayuttaṃ vipassanāsampayuttañca cittaṃ. <bold>Āmodetī</bold>ti sampayuttāya pītiyā jhānavisayāya modeti. <bold>Vipassanākkhaṇe</bold>tiādinā vuttabhaṅgānupassanakkhaṇe.</paragraph>
<centered line="344">Ānāpānassatisamādhikathāvaṇṇanānayo niṭṭhito.</centered>
<paragraph line="345" number="167">Yadipi ariyā neva attanāva attānaṃ aññamaññaṃ vā jīvitā voropenti, nāpi parehi samādapenti, tathāpi yathāvuttehi tīhi pakārehi matānaṃ puthujjanānaṃ antare migalaṇḍikena māritānaṃ ariyapuggalānampi atthitāya ‘‘ariyapuggalamissakattā’’ti vuttaṃ. Atha vā puthujjanakāle attanāva attānaṃ ghātetvā maraṇasamaye vipassanaṃ vaḍḍhetvā ariyamaggaṃ paṭilabhitvā matānampi sabbhāvato evaṃ vuttanti gahetabbaṃ.</paragraph>
<subhead line="346">Padabhājanīyavaṇṇanā</subhead>
<paragraph line="347" number="172"><bold>Byañjane ādaraṃ akatvā</bold>ti jānitvā sañjānitvātiādinā byañjanānurūpaṃ avuttattā vuttaṃ. <bold>Pāṇoti jānanto</bold>ti idaṃ manussoti ajānitvāpi kevalaṃ sattasaññāya eva pārājikabhāvadassanatthaṃ vuttaṃ. <bold>Vadhakacetanāvasena cetetvā</bold>ti ‘‘imaṃ māremī’’ti vadhakacetanāya cintetvā. <bold>Pakappetvā</bold>ti ‘‘vadhāmi na’’nti evaṃ cittena paricchinditvā. <bold>Abhivitaritvā</bold>ti sanniṭṭhānaṃ katvā, tenāha ‘‘nirāsaṅkacittaṃ pesetvā’’ti. <bold>Sikhāppatto attho</bold>ti sañciccāti pubbakālakiriyāvasena <pageBreak edition="V" number="1.0195" />vuttassapi vītikkamabhūtassa aparakālakiriyāyuttadassanena koṭippatto attho. <bold>Jātiuṇṇā</bold>nāma tadahujātaeḷakassa lomaṃ. <bold>Evaṃ vaṇṇappaṭibhāga</bold>nti evaṃ vaṇṇasaṇṭhānaṃ. <bold>Tato vā uddha</bold>nti dutiyasattāhādīsu abbudādibhāvappattaṃ sandhāya vuttaṃ. <bold>Parihīnavegassa santānassa paccayo hotī</bold>ti <pageBreak edition="M" number="1.0224" />sahakārīpaccayo hoti, na janako. Kammameva hi khaṇe khaṇe uppajjamānānaṃ kammajarūpānaṃ janakapaccayo, tañca pavattiyaṃ pubbe uppajjitvā ṭhitaṃ anupahataṃ catusantatirūpaṃ sahakārīpaccayaṃ labhitvāva kātuṃ sakkoti, na aññathā, yena kenaci virodhipaccayena niruddhacakkhādippasādānaṃ puggalānaṃ vijjamānampi kammaṃ cakkhādikaṃ janetuṃ na sakkotīti siddhameva hoti.</paragraph>
<paragraph line="348"><bold>Atipātento</bold>ti atipātento vināsento. <bold>Vuttapakāramevā</bold>ti jīvitindriyātipātanavidhānaṃ vuttappakārameva. Saraseneva patanasabhāvassa saṇikaṃ patituṃ adatvā atīva pātanaṃ sīghapātanaṃ atipāto, pāṇassa atipāto pāṇātipāto. <bold>Āthabbaṇikā</bold>ti athabbaṇavedino. <bold>Athabbaṇa</bold>nti athabbaṇavedavihitaṃ. <bold>Mantaṃ payojentī</bold>ti aloṇabhojanadabbasayanasusānagamanādīhi payogehi mantaṃ parivattenti, tena yathicchitapāṇavadhādiphalaṃ upapajjati, tasmā taṃ kāyavacīkammesu paviṭṭhaṃ. <bold>Īti</bold>nti pīḷaṃ. <bold>Upaddava</bold>nti tato adhikataraṃ pīḷaṃ. <bold>Pajjaraka</bold>nti visamajjaraṃ. <bold>Sūcika</bold>nti sūcīhi viya vijjhamānaṃ sūlaṃ. <bold>Visūcika</bold>nti sasūlaṃ āmātisāraṃ. <bold>Pakkhandiya</bold>nti rattātisāraṃ. <bold>Vijjaṃ parivattetvā</bold>ti gandhāravijjādikaṃ attano vijjaṃ katūpacāraṃ mantapaṭhanakkamena parijappitvā. <bold>Tehī</bold>ti tehi vatthūhi. <bold>Payojana</bold>nti pavattanaṃ. <bold>Aho vatāya</bold>nti ayaṃ taṃ kucchigataṃ. <bold>Gabbha</bold>nti idaṃ kucchigataṃ gabbhaṃ. <bold>Kulumbassā</bold>ti gabbhassa, kulasseva vā, kuṭumbassāti vuttaṃ hoti. <bold>Bhāvanāmayiddhiyā</bold>ti adhiṭṭhāniddhiṃ sandhāya vuttaṃ. <bold>Taṃ tesaṃ icchāmatta</bold>nti suttatthato na sametīti adhippāyo. Athabbaṇiddhivaseneva hi sutte ‘‘iddhimā cetovasippatto’’ti vuttaṃ, na bhāvanāmayiddhivasenāti daṭṭhabbaṃ.</paragraph>
<paragraph line="349"><bold>Itarathā</bold>ti pariyeseyyāti padassa gavesanamattameva yathārutavasena attho siyā, tadā pariyiṭṭhamattena pariyesitvā satthādīnaṃ laddhamattenāti attho. Sasanti hiṃsanti etenāti satthanti vadhopakaraṇassa pāsāṇarajjuādino sabbassāpi nāmanti āha <bold>laguḷā</bold>tiādi. <bold>Laguḷa</bold>nti muggarassetaṃ adhivacanaṃ. <bold>Satthasaṅgaho</bold>ti mātikāyaṃ <bold>satthahāraka</bold>nti ettha vuttasatthasaṅgaho. <bold>Parato vuttanayattā</bold>ti parato <pageBreak edition="M" number="1.0225" />nigamanavasena vuttassa dutiyapadassa padabhājane vuttanayattā. <bold>Cittasaddassa atthadīpanatthaṃ vutto</bold>ti citta-saddassa vicittādianekatthavisayattā itarehi nivattetvā viññāṇatthaṃ niyametuṃ vutto.</paragraph>
<paragraph line="350" number="174"><bold>Kammunā</bold><pageBreak edition="V" number="1.0196" /><bold>bajjhatī</bold>ti pāṇātipātakammunā bajjhati, taṃ kammamassa siddhanti attho. <bold>Ubhayathāpī</bold>ti uddisakānuddisakavasena. <bold>Pacchā vā tena rogenā</bold>ti etena anāgatampi jīvitindriyaṃ ārabbha pāṇātipātassa pavattiṃ dasseti. Evañca ‘‘yadā sakkoti, tadā taṃ jīvitā voropehī’’ti āṇattiyā cirena samiddhiyampi āṇattikkhaṇeyeva pāṇātipāto. Opātakhaṇanādithāvarapayogesu payogakaraṇato pacchā gahitapaṭisandhikassāpi sattassa maraṇe pāṇātipāto ca anāgatārammaṇo upapanno hoti. Yaṃ pana <bold>sikkhāpadavibhaṅge</bold>‘‘pañca sikkhāpadāni paccuppannārammaṇāyevā’’ti vuttaṃ, taṃ pāṇātipātādito viratiṃ sandhāya vuttaṃ, na pāṇātipātādinti gahetabbaṃ. <bold>Aññacittenā</bold>ti amāretukāmatācittena. <bold>Dutiyappahārena maratī</bold>ti paṭhamappahāraṃ vinā dutiyeneva maratīti attho. <bold>Paṭhamappahārenevā</bold>ti paṭhamappahārasamuṭṭhāpakacetanākkhaṇeyevāti attho. Kiñcāpi paṭhamappahāro sayameva na sakkoti māretuṃ, dutiyaṃ pana labhitvā sakkonto jīvitavināsahetu hoti, tasmā paṭhamappahāraṃ vinā maraṇassa asiddhattā ‘‘payogo tena ca maraṇa’’nti iminā saṃsandanato paṭhamappahāreneva kammabaddho yutto, na dutiyena tassa aññacittena dinnattā. Yathā cettha, evaṃ aññena puggalena dutiyappahāradānādīsu viya. Yadi pana dutiyappahāradāyakassāpi puggalassa vadhakacetanā atthi, tassāpi attano payogenāpi matattā payogakkhaṇe pāṇātipātoti veditabbaṃ.</paragraph>
<paragraph line="351"><bold>Kammāpattibyattibhāvattha</bold>nti ānantariyādikammavibhāgassa pārājikādiāpattivibhāgassa ca pākaṭabhāvatthaṃ. ‘‘Eḷakaṃ māremī’’ti viparītaggahaṇepi ‘‘ima’’nti yathānipannasseva paramatthato gahitattā yathāvatthukaṃ kammabaddho hotiyevāti āha <bold>imaṃ vatthu</bold>ntiādi. <bold>Ghātako ca hotī</bold>ti pāṇātipātakammena baddhoti attho. Mātādiguṇamahante ārabbha pavattavadhakacetanāya <pageBreak edition="M" number="1.0226" />mahāsāvajjatāya vuttaṃ ‘‘idha pana cetanā dāruṇā hotī’’ti.</paragraph>
<paragraph line="352"><bold>Lohitaka</bold>nti lohitamakkhitaṃ. <bold>Kammaṃ karonte</bold>ti yuddhakammaṃ karonte. <bold>Yathādhippāyaṃ gate</bold>ti yodhaṃ vijjhitvā pitari viddhe, yodhaṃ pana avijjhitvā kevalaṃ pitari viddhepi visaṅketo natthiyeva pitaripi vadhakacittassa atthitāya, kevalaṃ yodhe viddhepi eseva nayo. <bold>Ānantariyaṃ pana natthī</bold>ti pituvisayaṃ pāṇātipātakammaṃ natthīti attho.</paragraph>
<paragraph line="353"><bold>Evaṃ vijjhā</bold>ti evaṃ pādehi bhūmiyaṃ ṭhatvā evaṃ dhanuṃ gahetvā ākaḍḍhitvātiādinā vijjhanappakārasikkhāpanamukhena āṇāpetīti attho. <bold>Evaṃ paharā</bold>ti daḷhaṃ asiṃ gahetvā evaṃ pahara. <bold>Evaṃ ghātehī</bold>ti evaṃ kammakāraṇaṃ katvā mārehi. <bold>Tattakā ubhinnaṃ pāṇātipātā</bold>ti anuddisitvā <pageBreak edition="V" number="1.0197" />yesaṃ kesañci māraṇatthāya ubhohi payogassa katattā vuttaṃ. Sace hi āṇāpako ‘‘evaṃ viddhe asuko evaṃ maratī’’ti saññāya ‘‘evaṃ vijjhā’’ti āṇāpeti, niyamitasseva maraṇe āṇāpakassa kammabaddhoti vadanti. Sace āṇatto ‘‘asuka’’nti niyametvā uddissa saraṃ khipati, āṇāpako aniyametvā āṇāpeti, āṇāpakassa yesaṃ kesañci maraṇepi kammabaddho, āṇattassa pana niyamitamaraṇeyevāti veditabbaṃ. <bold>Majjhe</bold>ti hatthino piṭṭhino majjhe. <bold>Etenā</bold>ti adhiṭṭhahitvā āṇāpetītiādipāḷivacanena. <bold>Tatthā</bold>ti āṇattikapayoge.</paragraph>
<paragraph line="354">Kiñcāpi kiriyāviseso aṭṭhakathāsu anāgato, <bold>pāḷiyaṃ</bold>pana ‘‘evaṃ vijjha, evaṃ pahara, evaṃ ghātehī’’ti (pārā. 174) kiriyāvisesassa parāmaṭṭhattā ācariyaparamparā āgataṃ kiriyāvisesampi pāḷisaṃsandanato gahetvā dassento <bold>aparo nayo</bold>tiādimāha. <bold>Vijjhana</bold>nti ususattiādīhi vijjhanaṃ. <bold>Chedana</bold>nti asiādīhi hatthapādādicchedanaṃ. <bold>Bhedana</bold>nti muggarādīhi sīsādibhedanaṃ dvidhākaraṇaṃ. <bold>Saṅkhamuṇḍaka</bold>nti sīsakaṭāhe cammaṃ saha kesehi uppāṭetvā thūlasakkharāhi sīsakaṭāhaṃ ghaṃsitvā saṅkhavaṇṇakaraṇavasena saṅkhamuṇḍakammakaraṇaṃ. <bold>Evamādī</bold>ti <bold>ādi</bold>-saddena biḷaṅgathālikādiṃ saṅgaṇhāti. Ure paharitvā piṭṭhiyaṃ paharitvā gīvāyaṃ paharitvātiādinā sarīrāvayavappadesesu paharaṇavijjhanādiniyamopi kiriyāviseseyeva saṅgayhati aṭṭhakathāsu saṅkhamuṇḍakādisarīrappadesavisayāyapi ghātanāya tattha <pageBreak edition="M" number="1.0227" />pavesitattā, yaṃ pana <bold>sāratthadīpaniyaṃ</bold>(sārattha. ṭī. pārājikakaṇḍa 2.174 payogakathāvaṇṇanā) purato paharitvā mārehītiādikassa aṭṭhakathāpāṭhassa ‘‘purimapassādīnampi vatthusabhāgato vatthuggahaṇeneva gahaṇanti āha purato paharitvātiādī’’ti evamadhippāyakathanaṃ, taṃ saṅkhamuṇḍakādikassa sarīrappadese kammakāraṇākaraṇassa aṭṭhakathāya kiriyāvisesavisaye vuttattā na yujjati. Yathāṇattaṃ muñcitvā puggalantaramāraṇameva hi vatthuvisaṃvādo, na paharituṃ āṇattaṃ sarīrappadesavisaṃvādanaṃ, tenāha ‘‘vatthuṃ visaṃ vādetvā…pe… tato aññaṃ māreti. Purato paharitvā mārehīti vā…pe… natthi kammabaddho’’ti, idaṃ pana yathāṇattavatthusmimpi kiriyāvisesavisaṅketena kammabaddhābhāvaṃ dassetuṃ vuttanti paññāyati. Tena ‘‘vatthuṃ avisaṃvādetvā mārentī’’ti ettakameva avatvā ‘‘yathāṇattiyā’’ti kiriyāvisesaniyamopi dassito, itarathā yathāṇattiyāti vacanassa niratthakatāpattito. <bold>Vatthuniddese</bold>ca ‘‘vatthūti māretabbo satto’’ti (pārā. aṭṭha. 2.174) ettakameva vuttaṃ, na pana ‘‘yathāṇattassa paharitabbasarīrappadesopī’’ti vuttaṃ. Tasmā purato paharaṇādipi kiriyāvisese eva saṅgayhatīti amhākaṃ khanti, vīmaṃsitvā gahetabbaṃ. <bold>Vatthuvisesenā</bold>ti mātuādimatasattavisesena. <pageBreak edition="V" number="1.0198" /><bold>Kammaviseso</bold>ti ānantariyādikammaviseso. <bold>Āpattiviseso</bold>ti pārājikādiāpattiviseso.</paragraph>
<paragraph line="355"><bold>Yadā kadāci pubbaṇhe</bold>ti āṇattadivasato aññassapi yassa kassaci divasassa pubbaṇhe. <bold>Etaṃ gāme ṭhita</bold>nti gāmo puggalaniyamanatthaṃ vutto, na okāsaniyamanatthaṃ, tasmā ‘‘yattha katthaci māreti, natthi visaṅketo’’ti vuttaṃ, etena kālokāsaāvudhaiayāpathakiriyāvisesānaṃ niyamicchāya asati yena kenaci pakārena maraṇameva icchantassa āṇāpakassa mukhāruḷhavasena vuttassa desakālādiniyamassa visaṅketepi kammabaddhoyevāti ñāpitaṃ hoti. Yo pana cittena yattha katthaci yadā kadāci yena kenaci pakārena maraṇameva icchantopi kālādivisaṅketena akusalato codanato vā muccitukāmo lesena kālādiniyamaṃ karoti, tassa manussaviggahapārājikato pariyāyena amuccanato kālādivisaṅketepi kammabaddhovāti gahetvā vicāraṇato gahetabbaṃ, keci panetaṃ na icchanti, vīmaṃsitabbaṃ. <bold>Tuṇḍenā</bold>ti <pageBreak edition="M" number="1.0228" />aggakoṭiyā. <bold>Tharunā</bold>ti khaggamuṭṭhinā. <bold>Etaṃ gacchanta</bold>nti gamanena puggalova niyamito, na iriyāpatho, tenāha ‘‘natthi visaṅketa’’nti.</paragraph>
<paragraph line="356">‘‘Dīghaṃ mārehī’’ti vuttepi dīghasaṇṭhānānaṃ bahubhāvato ‘‘itthannāmaṃ evarūpañca dīgha’’nti aññesaṃ asādhāraṇalakkhaṇena aniddiṭṭhattā ‘‘aniyametvā āṇāpetī’’ti vuttaṃ, tenevāha ‘‘yaṃ kiñci tādisaṃ māremī’’ti. Ettha ca cittena bahūsu dīghasaṇṭhānesu ekaṃ niyametvā vuttepi vācāya aniyamitattā aññasmiṃ tādise mārite natthi visaṅketoti vadanti. Attānaṃ muñcitvā parapāṇimhi pāṇasaññitālakkhaṇassa aṅgassa abhāvato nevatthi pāṇātipātoti āha ‘‘āṇāpako muccatī’’ti. Attānaṃ uddissa ‘‘asukaṭṭhāne nisinna’’nti okāsaniyame tasmiṃ padese nisinnassa yassa kassaci jīvitindriyaṃ ārabbha vadhakacittaṃ uppajjatīti vuttaṃ ‘‘neva vadhako muccati na āṇāpako’’ti. Okāsañhi niyametvā niddisanto tasmiṃ okāse nisinnaṃ māretukāmo hoti, sayaṃ pana tadā tattha natthi, tasmā okāsena saha tattha nisinnasseva jīvitindriyaṃ ārammaṇaṃ hoti, na attanoti gahetabbaṃ. Sace pana sayaṃ tattheva nisīditvā attano nisinnaṭṭhānameva niyametvā ‘‘mārehī’’ti vuttepi añño tattha nisinno māriyati, tassāpi attanopi jīvitaṃ ārabbha vadhakacetanā pavattati, parasmiṃ tattha mārite āṇāpakassa kammabaddhoti gahetabbaṃ. Evarūpe ṭhāne cittappavattiniyamo buddhavisayo, na aññesaṃ visayoti āha ‘‘tasmā ettha na anādariyaṃ kātabba’’nti.</paragraph>
<paragraph line="357"><bold>Evaṃ</bold><pageBreak edition="V" number="1.0199" /><bold>āṇāpentassa ācariyassa tāva dukkaṭa</bold>nti sace āṇattiko yathādhippāyaṃ na gacchati, ācariyassa āṇattikkhaṇe dukkaṭaṃ. Sace pana so yathādhippāyaṃ gacchati, yaṃ parato thullaccayaṃ vuttaṃ, āṇattikkhaṇe tadeva hoti. Atha so avassaṃ ghāteti, yaṃ parato ‘‘āpatti sabbesaṃ pārājikassā’’ti (pārā. 174) vuttaṃ, tato imassa āṇattikkhaṇeyeva pārājikaṃ hoti, na dukkaṭathullaccayānīti gahetabbaṃ. <bold>Tesampi dukkaṭa</bold>nti buddharakkhitādīnampi ārocanapaccayā dukkaṭaṃ, idañca yathāṇattivasena saṅgharakkhitassa jīvitā voropane asati yujjati, voropane sati tesampi ārocanakkhaṇeyeva pārājikaṃ. <bold>Paṭiggahitamatte</bold>ti idaṃ avassaṃ paṭiggahaṇasabhāvadīpanatthaṃ vuttaṃ, na paṭiggahitakkhaṇeyeva thullaccayanti <pageBreak edition="M" number="1.0229" />dassanatthaṃ. Sace hi so avassaṃ paṭiggahessati, kammaṃ pana na nipphādessati, tadā ācariyassa āṇattikkhaṇeyeva thullaccayaṃ hotīti daṭṭhabbaṃ.</paragraph>
<paragraph line="358"><bold>Mūlaṭṭhasseva dukkaṭa</bold>nti idaṃ mahāaṭṭhakathāyaṃ āgatanayadassanamattaṃ, na panetaṃ attanā adhippetaṃ, tenāha <bold>evaṃ sante</bold>tiādi, evaṃ mahāaṭṭhakathāyaṃ vuttanayena atthe satīti attho. <bold>Paṭiggahaṇe āpattiyeva na siyā</bold>ti vadhakassa ‘‘sādhu suṭṭhū’’ti maraṇapaṭiggahaṇe dukkaṭāpatti neva siyā, evaṃ anoḷārikavisayepi tāva dukkaṭaṃ, kimaṅgaṃ pana maraṇapaṭiggahaṇeti dassanatthaṃ sañcarittapaṭiggahaṇādi nidassitaṃ. ‘‘Aho vata itthannāmo hato assā’’ti evaṃ maraṇābhinandanadassanatthaṃ sañcarittapaṭiggahaṇādibhinandane dukkaṭe sati pageva ‘‘ahaṃ taṃ māressāmī’’ti maraṇapaṭiggahaṇeti adhippāyo. <bold>Paṭiggaṇhantassevetaṃ dukkaṭa</bold>nti avadhāraṇena saṅgharakkhitassa paṭiggahaṇapaccayā mūlaṭṭhassa nattheva āpattīti dasseti, visaṅketattā paṭhamaṃ āṇattadukkaṭamevassa hoti. Keci pana ‘‘mūlaṭṭhassāpi dukkaṭamevā’’ti vadanti, taṃ na yuttaṃ ekena payogena dvinnaṃ dukkaṭānaṃ asambhavā. <bold>Purimanaye</bold>ti samanantarātīte avisakkiyadūtaniddese. <bold>Eta</bold>nti dukkaṭaṃ. <bold>Okāsābhāvenā</bold>ti mūlaṭṭhassa thullaccayassa vuccamānattā paṭiggaṇhantassa dukkaṭaṃ na vuttaṃ okāsābhāvena, na pana āpattiabhāvatoti adhippāyo.</paragraph>
<paragraph line="359" number="175">Sayaṃ saṅghattherattā ‘‘upaṭṭhānakāle’’ti vuttaṃ. <bold>Vācāya vācāya dukkaṭa</bold>nti ‘‘yo koci mama vacanaṃ sutvā imaṃ māretū’’ti iminā adhippāyena avatvā kevalaṃ maraṇābhinandanavaseneva vuttattā <bold>corāpi nāma taṃ na hanantī</bold>tiādivācāyapi dukkaṭameva vuttaṃ. <bold>Dvinnaṃ uddissā</bold>ti dve uddissa, dvinnaṃ vā maraṇaṃ uddissa. Ubho uddissa maraṇaṃ saṃvaṇṇentassa payogasamuṭṭhāpikāya cetanāya ekattepi ‘‘dve pāṇātipātā’’ti vattabbatāsaṅkhātaṃ balavabhāvaṃ āpajjitvā paṭisandhipavattīsu mahāvipākattā ‘‘akusalarāsī’’ti vuttaṃ, bahū uddissa maraṇasaṃvaṇṇanepi <pageBreak edition="V" number="1.0200" />eseva nayo. <bold>Tattakā pāṇātipātā</bold>ti yattakā saṃvaṇṇanaṃ sutvā marissanti, tattakānampi vattamānaṃ anāgatañca jīvitindriyaṃ sabbaṃ ālambitvāva cetanāya pavattanato <pageBreak edition="M" number="1.0230" />tattakā pāṇātipātā honti, tattakāhi cetanāhi dātabbaṃ pavattivipākaṃ ekāva sā cetanā dātuṃ sakkotīti attho, paṭisandhivipākaṃ pana sayañca pubbāparacetanā ca ekekameva dātuṃ sakkotīti gahetabbaṃ.</paragraph>
<paragraph line="360" number="176"><bold>Yesaṃ hatthato</bold>ti yesaṃ ñātakapavāritādīnaṃ hatthato, idañca bhikkhuno rūpiyamūlassa abhāvaṃ sandhāya vuttaṃ, attanova dhanañce, sayameva mūlaṃ gahetvā muñcati, mūlaṃ pana aggahetvāpi potthakassa potthakasāmino santakattāpādanamevettha pamāṇanti gahetabbaṃ. <bold>Lekhādassanakotūhalakā</bold>ti sundarakkharaṃ disvā vā ‘‘kīdisaṃ nu kho potthaka’’nti vā oloketukāmā.</paragraph>
<paragraph line="361"><bold>Pāṇātipātassa payogattā</bold>ti sarīrato pāṇaviyojanassa niṭṭhāpakapayogattā. Opātakhaṇanatthaṃ pana kudālādiatthāya ayobījasamuṭṭhāpanatthaṃ akappiyapathaviṃ vā kudāladaṇḍādīnaṃ atthāya bhūtagāmaṃ vikopentassa pācittiyameva. Pāṇātipātapayogattābhāvā adinnādānapubbapayaoge viya dutiyapariyesanādīsupi ettha dukkaṭaṭṭhāne dukkaṭaṃ, musāvādādipācittiyaṭṭhāne pācittiyamevāti gahetabbaṃ. <bold>Pamāṇe</bold>ti attanā sallakkhite pamāṇe. <bold>Tacchetvā</bold>ti unnatappadesaṃ tacchetvā. <bold>Paṃsupacchi</bold>nti sabbantimaṃ paṃsupacchiṃ. <bold>Ettakaṃ ala</bold>nti niṭṭhāpetukāmatāya sabbantimapayaogasādhikā cetanā sanniṭṭhāpakacetanā, <bold>mahāaṭṭhakathāyaṃ</bold>‘‘ekasmiṃ divase avūpasanteneva payogena khaṇitvā niṭṭhāpentaṃ sandhāya sabbantimā sanniṭṭhāpakacetanā vuttā, itarāsu pana <bold>aṭṭhakathāsu</bold>‘‘imasmiṃ patitvā marantū’’ti adhippāyena ekasmiṃ divase kiñci khaṇitvā aparasmimpi divase tato kiñci kiñci khaṇitvā niṭṭhāpentaṃ sandhāya vuttanti evaṃ aṭṭhakathānaṃ aññamaññavirodho ñātabbo. <bold>Attano dhammatāyā</bold>ti ajānitvā, pakkhalitvā vā. <bold>Arahantāpi saṅgahaṃ gacchantī</bold>ti aññehi pātiyamānānaṃ amaritukāmānampi arahantānaṃ maraṇaṃ sambhavatīti vuttaṃ. <bold>Purimanaye</bold>ti ‘‘maritukāmā idha marissantī’’ti vuttanaye. <bold>Visaṅketo</bold>ti maritukāmānaṃ māretukāmānañca uddissa khatattā amaritukāmānaṃ maraṇe kammabaddho natthīti attho.</paragraph>
<paragraph line="362"><bold>Tattha</bold><pageBreak edition="M" number="1.0231" /><bold>patitaṃ bahi nīharitvā</bold>ti idaṃ tattha patanapaccayā maraṇassa pavattattā vuttaṃ. Āvāṭe patitvā thokaṃ cirāyitvā gacchantaṃ gahetvā mārite tattha patitarogena pīḷitassa gacchato <pageBreak edition="V" number="1.0201" />pakkhalitvā pāsāṇādīsu patanenāpi maraṇepi opātakhaṇako na muccatīti veditabbaṃ. Amaritukāmā vāti adhippāyassa sambhavato opapātike uttarituṃ asakkuṇitvā matepi pārājikaṃ vuttaṃ. ‘‘Nibbattitvā’’ti vuttattā patanaṃ na dissatīti ce? Tatthassa nibbattiyeva patananti natthi virodho. Yasmā mātuyā patitvā parivattitaliṅgāya matāya so mātughātako hoti, na kevalaṃ manussapurisaghātako, tasmā patitasseva vasena āpattīti adhippāyena ‘‘patanarūpaṃ pamāṇa’’nti vuttaṃ, idaṃ pana akāraṇaṃ ‘‘liṅge parivattepi ekasantānattassa avigatattā. Manussabhūtaṃ mātaraṃ vā pitaraṃ vā api parivattaliṅgaṃ jīvitā voropentassa kammaṃ ānantariya’’nti hi <bold>aṭṭhakathāyaṃ</bold>vuttaṃ. Yena pana sabhāvena sattā jāyanti, teneva maranti, sova tesaṃ rūpantaraggahaṇepi sabhāvoti ‘‘maraṇarūpameva pamāṇaṃ, tasmā pācittiya’’nti vutto. Pacchimo vādo pamāṇaṃ, evaṃ sante <bold>pāḷiyaṃ</bold>‘‘yakkho vā peto vā tiracchānagatamanussaviggaho vā tasmiṃ patati, āpatti dukkaṭassa. Patite dukkhā vedanā uppajjati, āpatti dukkaṭassa. Marati, āpatti thullaccayassā’’ti kasmā vuttanti ce? Nāyaṃ doso. ‘‘Yakkho vā peto vā’’ti hi paṭhamaṃ sakarūpaṃ dassetvā rūpantaraṃ gahetvāpi ṭhiteyeva yakkhapete dassetuṃ ‘‘tiracchānagatamanussaviggaho vā’’ti vuttaṃ. Tasmā tiracchānagataviggaho manussaviggaho vā yakkho vā peto vāti evamettha yojanā kātabbā. Keci pana ‘‘manussaviggahena ṭhitatiracchānagatānaṃ āveṇikaṃ katvā thullaccayaṃ vuttaṃ viya dissatī’’ti vadanti, taṃ na yuttaṃ tiracchāno vā manussaviggahoti vattabbato, aṭṭhakathāsu ca imassa visesassa avuttattā. <bold>Yakkhapetarūpena matepi eseva nayo</bold>ti iminā maraṇarūpasseva pamāṇattā thullaccayaṃ atidisati.</paragraph>
<paragraph line="363"><bold>Mudhā</bold>ti amūlena. <bold>So niddoso</bold>ti tena tattha katapayogassa abhāvato, yadi pana sopi tattha kiñci karoti, na muccati evāti dassento <bold>evaṃ patitā</bold>tiādimāha. Tattha <bold>eva</bold>nti evaṃ mayā kateti attho <pageBreak edition="M" number="1.0232" />. <bold>Na nassissantī</bold>ti adassanaṃ na gamissanti, na palāyissantīti adhippāyo. <bold>Suuddharā vā bhavissantī</bold>ti idaṃ gambhīrassa opātassa pūraṇe payojanadassanaṃ. Uttāne kate opāte sīghaṃ amhehi gahetvā māretuṃ suuddharā bhavissantīti adhippāyo. <bold>Vippaṭisāre uppanne</bold>ti mūlaṭṭhaṃ sandhāya vuttaṃ. Yadi pana pacchimopi labhitvā tattha vuttappakāraṃ kiñci katvā puna vippaṭisāre uppanne evaṃ karoti, tassāpi eseva nayo. <bold>Jātapathavī jātā</bold>ti īdise puna aññena opāte khate tadā muccatīti dassanatthaṃ vuttaṃ, jātapathavīsadisaṃ katvā puna suṭṭhu koṭṭetvā daḷhataraṃ pūritepi muccatiyevāti gahetabbaṃ.</paragraph>
<paragraph line="364"><bold>Thaddhatara</bold>nti <pageBreak edition="V" number="1.0202" />thirakaraṇatthaṃ aparāparāya pāsayaṭṭhiyā saddhiṃ bandhitvā vā tameva vā sithilabhūtapāsaṃ thaddhataraṃ bandhitvā ṭhapeti. <bold>Khāṇuka</bold>nti pāsayaṭṭhibandhanakhāṇukaṃ. <bold>Tatthajātakayaṭṭhiṃ chinditvā muccatī</bold>ti idaṃ araññe yathāṭhitameva daṇḍaṃ mūle acchinditvā pāsabandhanayoggaṃ katvā ṭhapitattā tattha aññopi koci pāsaṃ bandheyya, mūlaṭṭho na muccati, taṃ pana mūlepi chinditvā khaṇḍākhaṇḍaṃ katvā muccatīti dassanatthaṃ vuttaṃ. <bold>Rajjuke</bold>ti vākehi ekavāraṃ vaṭṭitarajjuke. <bold>Sayaṃ vaṭṭita</bold>nti tanukavaṭṭitaṃ diguṇatiguṇatāpādanena attanā vaṭṭitaṃ. <bold>Ubbaṭṭetvā</bold>ti pākatikaṃ katvā. <bold>Gopentopī</bold>ti hīraṃ hīraṃ katvā gopentopi.</paragraph>
<paragraph line="365" number="177"><bold>Ālambanarukkho vā</bold>ti tatthajātakaṃ sandhāya vuttaṃ. <bold>Tadatthameva katvā</bold>ti māraṇatthameva ayobījasamuṭṭhāpanādinā vāsiādiṃ satthaṃ kāretvā. <bold>Pākatika</bold>nti aññehi kataṃ pakatisatthameva labhitvā mūlaṭṭhena ṭhapitaṃ hotīti attho. <bold>Muccatī</bold>ti mūlaṭṭho muccati. <bold>Visamaṇḍala</bold>nti mañcapīṭhādīsu ālittaṃ visamaṇḍalaṃ.</paragraph>
<paragraph line="366"><bold>Vatvā asiṃ upanikkhipatī</bold>ti ettha mukhena avatvā manasāva cintetvā upanikkhipanepi eseva nayo. <bold>Purimanayenā</bold>ti yesaṃ hatthato mūlaṃ gahitantiādinā. <bold>Visabhāgarogo</bold>nāma kuṭṭhādivirūpabhāvato, gaṇḍapīḷakādi vā jīvitappavattiyā paccanīkattā.</paragraph>
<paragraph line="367" number="178"><bold>Manāpiyepi eseva nayo</bold>ti etena manāpiyaṃ rūpaṃ upasaṃharatīti ettha yaṃ vā manāparūpaṃ, tassa samīpe ṭhapeti, attanā vā manāpiyena rūpena <pageBreak edition="M" number="1.0233" />samannāgato tiṭṭhatītiādi yojetabbanti dasseti. <bold>Alaṅkaritvā upasaṃharatī</bold>ti ‘‘alābhakena sussitvā maratū’’ti iminā adhippāyena upasaṃharati, teneva ‘‘sace uttasitvā marati, visaṅketo’’ti vuttaṃ. <bold>Alābhakena sussitvā maratī</bold>ti ettha pārājikoti pāṭhaseso daṭṭhabbo. <bold>Mahākacchu</bold>nāma valliphalaviseso, yassa majjārapādasseva saṇṭhānaṃ dukkhasamphassāni sukhumalomāni ca honti. <bold>Haṃsapuppha</bold>nti haṃsādīnaṃ pakkhalomaṃ sandhāya vadanti. <bold>Attano dhammatāya marati, anāpattī</bold>ti pārājikaṃ sandhāya vuttaṃ dukkaṭā na muccanato.</paragraph>
<paragraph line="368" number="179">Asañciccāti idaṃ maraṇasaṃvattanikaupakkamassa asallakkhaṇaṃ sandhāya vuttanti āha <bold>iminā upakkamenā</bold>tiādi. Ajānantassāti idaṃ pana maraṇasaṃvattanikavisādiupakkamakaraṇassa ajānanaṃ sandhāya vuttanti āha <bold>iminā ayaṃ marissatī</bold>tiādi. Na maraṇādhippāyassāti idaṃ dukkhuppādakaṃ upakkamanti jānantassāpi maraṇādhippāyassa abhāvaṃ sandhāya <pageBreak edition="V" number="1.0203" />vuttanti āha <bold>maraṇaṃ anicchantassā</bold>tiādi. <bold>Anuppabandhābhāvā</bold>ti domanassavīthīnaṃ nirantarappavattiabhāvā.</paragraph>
<centered line="369">Padabhājanīyavaṇṇanānayo niṭṭhito.</centered>
<subhead line="370">Vinītavatthuvaṇṇanā</subhead>
<paragraph line="371" number="180"><bold>Vohāravasenā</bold>ti pubbabhāgavohāravasena, maraṇādhippāyassa sanniṭṭhāpakacetanākkhaṇe karuṇāya abhāvato kāruññena pāse baddhasūkaramocanaṃ (pārā. 153) viya na hotīti adhippāyo. ‘‘Yathāyunā’’ti vuttamevatthaṃ ‘‘yathānusandhinā’’ti pariyāyantarena vuttaṃ. Heṭṭhā kismiñci vijjamāne sāṭakaṃ valiṃ gaṇhātīti āha ‘‘yasmiṃ vali na paññāyatī’’ti. Paṭivekkhaṇañcetaṃ gihīnaṃ santake evāti daṭṭhabbaṃ. Pāḷiyaṃ <bold>musale ussite</bold>ti aññamaññaṃ upatthambhetvā dvīsu musalesu bhittiṃ apassāya ṭhapitesūti attho. <bold>Udukkhalabhaṇḍika</bold>nti udukkhalatthāya ānītaṃ dārubhaṇḍaṃ. <bold>Paribandha</bold>nti bhojanaparibandhaṃ, bhojanantarāyanti vuttaṃ hoti.</paragraph>
<paragraph line="372" number="181">Aggakārikanti <pageBreak edition="M" number="1.0234" />ettha kārika-saddassa bhāvavacanattā ‘‘aggakiriya’’nti atthaṃ vatvāpi yasmā kiriyaṃ dātuṃ na sakkā, tasmā dānasaṅkhātāya aggakiriyāya yuttapiṇḍapātameva idha upacārayuttiyā aggakiriyāti gahetabbanti āha <bold>paṭhamaṃ laddhapiṇḍapāta</bold>ntiādi.</paragraph>
<paragraph line="373" number="182-3"><bold>Daṇḍamuggaranikhādanavemādīnaṃ vasenā</bold>ti ettha <bold>daṇḍo</bold>nāma dīghadaṇḍo. <bold>Muggaro</bold>nāma rasso. <bold>Vemaṃ</bold>nāma tantavāyānaṃ vatthavāyanaupakaraṇaṃ, yena vītaṃ tantaṃ ghaṭṭenti. <bold>Vibhattibyattayenā</bold>ti vibhattivipariṇāmena. <bold>Visesādhigamo</bold>ti samādhi vipassanā ca. <bold>Visesādhigama</bold>nti lokuttaradhammapaṭilābhaṃ. <bold>Byākaritvā</bold>ti ārocetvā, idañca visesassa adhigatabhāvadassanatthaṃ vuttaṃ. Adhigatavisesā hi diṭṭhānugatiāpajjanatthaṃ lajjībhikkhūnaṃ avassaṃ adhigamaṃ byākaronti, adhigatavisesena pana abyākaritvāpi āhāraṃ upacchindituṃ na vaṭṭati, adhigamantarāyavinodanatthameva āhārūpacchedassa anuññātattā tadadhigame so na kātabbova. Kiṃ panādhigamaṃ ārocetuṃ vaṭṭatīti āha <bold>sabhāgāna</bold>ntiādi. <bold>Bhaṇḍakaṃ vā dhovantā</bold>ti cīvaraṃ vā dhovantā. <bold>Dhovanadaṇḍaka</bold>nti cīvaradhovanadaṇḍaṃ.</paragraph>
<paragraph line="374" number="185"><bold>Maddāpetvā pāteti, visaṅketo</bold>ti yathāṇattiyā akatattā vuttaṃ, yadi pana āṇāpako <pageBreak edition="V" number="1.0204" />maddanampi maddāpanampi sandhāya vohāravasena ‘‘madditvā pātehī’’ti vadati, visaṅketo natthīti veditabbaṃ. ‘‘Maraṇavaṇṇaṃ vā saṃvaṇṇeyyā’’ti (pārā. 171) vuttattā āha ‘‘pariyāyo nāma natthī’’ti, pariyāyena āpattimokkho na hotīti adhippāyo. Avijāyanatthāya gabbhaggahaṇato puretarameva bhesajjaṃ dentassa kucchiyaṃ uppajjitvā gabbho vinassatīti iminā adhippāyena dinne tathāmarantānaṃ vasena kammabaddho, kucchiyaṃ na uppajjissatīti iminā adhippāyena dinne uppajjitvā maratu vā mā vā, nevatthi kammabaddho.</paragraph>
<paragraph line="375"><bold>Sahadhammikāna</bold>nti ekassa satthu sāsane sahasikkhamānadhammānaṃ, sahadhamme vā sikkhāpade sikkhanabhāvena niyuttānaṃ. <bold>Samasīlasaddhāna</bold>ntiādinā dussīlānaṃ bhinnaladdhikānañca akātumpi labbhatīti dasseti. <bold>Ñātakapavāritaṭṭhānato</bold>ti <pageBreak edition="M" number="1.0235" />attano tesaṃ vā ñātakapavāritaṭṭhānato. Ariyehi akatā ayuttavasena akatapubbā viññatti <bold>akataviññatti</bold>.</paragraph>
<paragraph line="376"><bold>Paṭiyādiyatī</bold>ti sampādiyati. <bold>Akātuṃ na vaṭṭatī</bold>ti ettha dukkaṭaṃ vadanti, ayuttatāvaseneva panettha akaraṇapaṭikkhepo yutto, na āpattivasenāti gahetabbaṃ. <bold>Yāva ñātakā passantī</bold>ti yāva tassa ñātakā passanti.</paragraph>
<paragraph line="377">Pitubhaginī <bold>pitucchā</bold>. Mātubhātā <bold>mātulo. Nappahontī</bold>ti kātuṃ na sakkonti. <bold>Na yācantī</bold>ti lajjāya na yācanti. ‘‘Ābhogaṃ katvā’’ti vuttattā aññathā dentassa āpattiyeva. Keci pana ‘‘ābhogaṃ akatvāpi dātuṃ vaṭṭatī’’ti vadanti, taṃ na yuttaṃ bhesajjakaraṇassa <bold>pāḷiyaṃ</bold>‘‘anāpatti bhikkhu pārājikassa, āpatti dukkaṭassā’’ti (pārā. 187) evaṃ antarāpattidassanavasena sāmaññato paṭikkhittattā, aṭṭhakathāyaṃ avuttappakārena karontassa sutteneva āpatti siddhāti daṭṭhabbā, teneva aṭṭhakathāyampi ‘‘tesaññeva santaka’’ntiādi vuttaṃ. <bold>Aññesa</bold>nti asālohitānaṃ, tenāha <bold>etesaṃ puttaparamparāyā</bold>tiādi. <bold>Kulaparivaṭṭo</bold>ti kulasmiṃ ñātiparamparā. <bold>Bhesajjaṃ karontassā</bold>ti yathāvuttavidhinā karontassa, ‘‘tāvakālikaṃ dassāmī’’ti ābhogaṃ akatvā dentassāpi pana antarāpatti dukkaṭaṃ vinā micchājīvaṃ vā kuladūsanaṃ vā na hotiyeva, tenāha – ‘‘vejjakammaṃ vā kuladūsakāpatti vā na hotī’’ti. Ñātakānañhi santakaṃ yācitvāpi gahetuṃ vaṭṭati, tasmā tattha kuladūsanādi na siyā. <bold>Sabbapadesū</bold>ti ‘‘cūḷamātuyā’’tiādīsu sabbapadesu.</paragraph>
<paragraph line="378"><bold>Upajjhāyassa</bold><pageBreak edition="V" number="1.0205" /><bold>āharāmā</bold>ti idaṃ upajjhāyena ‘‘mama ñātakānaṃ bhesajjaṃ āharathā’’ti āṇattehi kattabbavidhidassanatthaṃ vuttaṃ, iminā ca sāmaṇerādīnaṃ apaccāsāyapi parajanassa bhesajjakaraṇaṃ na vaṭṭatīti dasseti. <bold>Vuttanayena pariyesitvā</bold>ti iminā ‘‘bhikkhācāravattena vā’’ti iminā, ‘‘ñātisāmaṇerehī’’ti iminā ca vuttamatthaṃ atidisati. <bold>Apaccāsīsantenā</bold>ti āgantukacorādīnaṃ karontenāpi ‘‘manussā nāma upakārakā hontī’’ti attano tehi lābhaṃ apatthayantena. Paccāsāya karontassa pana vejjakammakuladūsanādidoso hotīti adhippāyo. ‘‘Evaṃ upakāre kate sāsanaguṇaṃ <pageBreak edition="M" number="1.0236" />ñatvā pasīdanti, saṅghassa vā upakārakā hontī’’ti karaṇe pana doso natthi. Keci pana ‘‘apaccāsīsantena āgantukādīnaṃ paṭikkhittapuggalādīnampi dātuṃ vaṭṭatī’’ti vadanti, taṃ na yuttaṃ kattabbākattabbaṭṭhānavibhāgassaniratthakattappasaṅgato ‘‘apaccāsīsantena sabbesaṃ dātuṃ kātuñca vaṭṭatī’’ti ettakamattasseva vattabbato. Apaccāsīsanañca micchājīvakuladūsanādidosanisedhanatthameva vuttaṃ bhesajjakaraṇasaṅkhatāya imissā antarāpattiyā muccanatthaṃ āgantukacorādīnaṃ anuññātānaṃ dāneneva tāya āpattiyā muccanatoti gahetabbaṃ. Teneva apaccāsīsantenāpi akātabbaṭṭhānaṃ dassetuṃ <bold>saddhaṃ kula</bold>ntiādi vuttaṃ. <bold>Pucchantī</bold>ti iminā diṭṭhadiṭṭharogīnaṃ pariyāyenāpi vatvā vicaraṇaṃ ayuttanti dasseti. Pucchitassāpi pana paccāsīsantassa pariyāyakathāpi na vaṭṭatīti vadanti.</paragraph>
<paragraph line="379"><bold>Samullapesī</bold>ti apaccāsīsanto evaṃ aññamaññaṃ kathaṃ samuṭṭhāpesi. <bold>Ācariyabhāgo</bold>ti vinayācāraṃ akopetvā bhesajjācikkhaṇena vejjācariyabhāgoti attho. Pupphapūjanatthāya sampaṭicchiyamānaṃ rūpiyaṃ attano santakattabhajanena nissaggiyamevāti āha ‘‘kappiyavasena gāhāpetvā’’ti, ‘‘amhākaṃ rūpiyaṃ na vaṭṭati, pupphapūjanatthaṃ pupphaṃ vaṭṭatī’’tiādinā paṭikkhipitvā kappiyena kammena gāhāpetvāti attho.</paragraph>
<paragraph line="380">Yadi ‘‘parittaṃ karothā’’ti vutte karonti, bhesajjakaraṇaṃ viya gihikammaṃ viya hotīti ‘‘na kātabba’’nti vuttaṃ. ‘‘Parittaṃ bhaṇathā’’ti vutte pana dhammajjhesanattā anajjhiṭṭhenapi bhaṇitabbo dhammo, pageva ajjhiṭṭhenāpīti ‘‘kātabba’’nti vuttaṃ. <bold>Cāletvā suttaṃ parimajjitvā</bold>ti idaṃ ‘‘parittāṇaṃ ettha pavesemī’’ti cittena evaṃ kate parittāṇā tattha pavesitā nāma hotīti vuttaṃ. <bold>Vihārato…pe… dukkaṭa</bold>nti idaṃ aññātakagahaṭṭhe sandhāya vuttanti vadanti. <bold>Pādesu udakaṃ ākiritvā</bold>ti idaṃ tasmiṃ dese cārittavasena vuttaṃ. Vuttañhi ‘‘tattha pāḷiyā nisinnānaṃ bhikkhūnaṃ pādesu rogavūpasamanādiatthāya udakaṃ siñcitvā parittaṃ kātuṃ suttañca ṭhapetvā ‘parittaṃ <pageBreak edition="V" number="1.0206" />bhaṇathā’ti vatvā gacchanti. Evañhi kariyamāne yadi pāde apanenti, manussā taṃ avamaṅgalanti maññanti, rogo vā na vūpasamissatī’’ti. Tenāha ‘‘na pādā apanetabbā’’ti. Matasarīradassane viya kevalaṃ susānadassanepi ‘‘idaṃ jātānaṃ sattānaṃ khayagamanaṭṭhāna’’nti maraṇasaññā uppajjatīti <pageBreak edition="M" number="1.0237" />āha ‘‘sīvathikadassane…pe… ‘maraṇassatiṃ paṭilabhissāmā’ti kammaṭṭhānasīsena gantuṃ vaṭṭatī’’ti. Lesakappaṃ akatvā samuppannasuddhacittena ‘‘parivāratthāya āgacchantū’’ti vuttepi gantuṃ vaṭṭati.</paragraph>
<paragraph line="381"><bold>Anāmaṭṭhapiṇḍapāto</bold>ti aggahitaaggo, aparibhuttoti attho. <bold>Kahāpaṇagghanako hotī</bold>ti iminā dāyakehi bahubyañjanena sampādetvā sakkaccaṃ dinnabhāvaṃ dīpeti. <bold>Thālake</bold>ti saṅghike kaṃsādimaye thālake, pattopi ettha saṅgayhati. <bold>Na vaṭṭatī</bold>ti iminā dukkaṭanti dasseti. <bold>Dāmarikacorassā</bold>ti rajjaṃ patthentassa pākaṭacorassa. Adīyamānepi ‘‘na dentī’’ti kujjhantīti sambandho. Āmisassa dhammassa ca alābhena attano parassa ca antare sambhavantassa chiddassa ca vivarassa paṭisantharaṇaṃ pidahanaṃ <bold>paṭisanthāro,</bold>so pana dhammāmisavasena duvidho. Tattha āmisapaṭisanthāraṃ sandhāya ‘‘kassa kātabbo, kassa na kātabbo’’ti vuttaṃ. ‘‘Āgantukassa vā…pe… kattabbo yevā’’ti saṅkhepato vuttamatthaṃ pākaṭaṃ kātuṃ <bold>āgantukaṃ tāvā</bold>tiādimāha. <bold>Khīṇaparibbaya</bold>nti iminā agatibhāvaṃ kāruññabhājanatañca dasseti, tena ca tabbidhurānaṃ samiddhānaṃ dāyakādīnaṃ āgantukattepi dātuṃ na vaṭṭatīti siddhaṃ hoti. Taṇḍulādimhi dātabbe sati ‘‘avelāyaṃ…pe… na vattabbo’’ti vuttaṃ. ‘‘Apaccāsīsantenā’’ti vatvā paccāsīsanappakāraṃ dassetuṃ <bold>manussā nāmā</bold>tiādi vuttaṃ. Ananuññātānaṃ pana apaccāsīsantenāpi dātuṃ na vaṭṭati saddhādeyyavinipātattā, paccāsīsāya pana sati kuladūsanampi hoti.</paragraph>
<paragraph line="382"><bold>Ubbāsetvā</bold>ti samantato tiyojanaṃ vilumpante manusse palāpetvā. <bold>Varapotthakacittattharaṇa</bold>nti anekappakāraitthipurisādiuttamarūpavicittaṃ attharaṇaṃ.</paragraph>
<paragraph line="383" number="187">Sattarasavaggiyesu pubbe ekassa aṅgulipatodakena māritattā sesesu soḷasajanesu udaraṃ āruhitvā nisinnamekaṃ ṭhapetvā ‘‘sesāpi pannarasa janā’’ti vuttaṃ. <bold>Adūhalapāsāṇā viyā</bold>ti adūhale āropitapāsāṇā viya. <bold>Kammādhippāyā</bold>ti tajjanīyādikammakaraṇādhippāyā.</paragraph>
<paragraph line="384"><bold>Āvāhetvā</bold>ti <pageBreak edition="M" number="1.0238" /><pageBreak edition="V" number="1.0207" />āvisāpetvā. <bold>Rūpaṃ katvā hatthapādādīni chindantī</bold>ti tasmiṃ piṭṭhādimaye rūpe amanussaṃ āvāhetvā tassa hatthapādādīni chindanti. <bold>Sakkaṃ devarājānaṃ māreyyā</bold>ti idaṃ sambhāvanavasena vuttaṃ. Na hi tādisā mahānubhāvā yakkhā satthaghātārahā honti devāsurayuddhepi tesaṃ satthappahārena maraṇābhāvā.</paragraph>
<paragraph line="385" number="188">Pahāro na dātabboti sambandho. Amanussaṃ kodhacittena paharantassa dukkaṭameva. Cikicchādhippāyena paharantassa anācāroti gahetabbo. <bold>Tālapaṇṇaṃ…pe… bandhitabba</bold>nti amanussā tālapaṇṇabandhanena palāyantīti katvā vuttaṃ, idañca gihīnaṃ vejjakammavasena kātuṃ na vaṭṭati.</paragraph>
<paragraph line="386" number="189"><bold>Yo rukkhena otthatopi na maratī</bold>tiādīsu yaṃ vattabbaṃ, taṃ bhūtagāmasikkhāpadaṭṭhakathāyaṃ sayameva vakkhati, taṃ tattheva gahetabbaṃ.</paragraph>
<paragraph line="387" number="190"><bold>Dabbūpakaraṇānī</bold>ti kehici chinditvā ṭhapitāni sapariggahitāni sandhāya vuttaṃ. Tattha hi ṭhānācāvanābhāvena vināsādhippāyassa dukkaṭaṃ vuttaṃ. <bold>Khiḍḍādhippāyenāpi dukkaṭa</bold>nti sukkhatiṇādīsu aggikaraṇaṃ sandhāya vuttaṃ, allesu pana kīḷādhippāyenapi karontassa pācittiyameva. Paṭipakkhabhūto, paṭimukhaṃ gacchanto vā aggi <bold>paṭaggi,</bold>tassa allatiṇādīsupi dānaṃ anuññātaṃ, taṃ dentena dūrato āgacchantaṃ dāvaggiṃ disvā vihārassa samantato ekakkhaṇe adatvā ekadesato paṭṭhāya vihārassa samantato saṇikaṃ jhāpetvā yathā mahantopi aggi vihāraṃ pāpuṇituṃ na sakkoti, evaṃ vihārassa samantā abbhokāsaṃ katvā paṭaggi dātabbo, so dāvaggino paṭipathaṃ gantvā ekato hutvā tena saha nibbāti. <bold>Parittakaraṇa</bold>nti samantā rukkhatiṇādicchedanaparikhākhaṇanādiārakkhakaraṇaṃ, tenāha <bold>tiṇakuṭikānaṃ samantā bhūmitacchana</bold>ntiādi.</paragraph>
<paragraph line="388" number="191"><bold>Khettameva otiṇṇattā pārājika</bold>nti dvīsu ekassāpi antogadhattā ‘‘dvīhī’’ti vuttakhette ekassāpi otiṇṇattā pārājikaṃ, ‘‘dvīhi eva mārehi na ekenā’’ti niyamite pana ekeneva mārite natthi pārājikanti vadanti, evaṃ dve eva purisātiādīsupi. Pubbe katasīsacchedapayogato añño payogo jīvitindriyupacchedako na upalabbhati, paṭhamena payogenassa <pageBreak edition="M" number="1.0239" />jīvitindriyaṃ upacchijjatīti ‘‘sīsacchedakassā’’ti vuttaṃ, yaṃ pana <bold>sāratthadīpaniyaṃ</bold>‘‘jīvitindriyassa avijjamānattā’’ti kāraṇaṃ vuttaṃ, taṃ akāraṇaṃ jīvitindriyasannissitacittasantatiṃ <pageBreak edition="V" number="1.0208" />vinā ukkhipanasannirujjhanādivasappavattassa gamanassa asambhavato. Na hi vāyuvegena paṇṇapaṭādayo viya kāyo gacchati, na ca ukkhipane pavattāva cittajaviññattiādayova nikkhipanādinopi hetubhūtāti sakkā vattuṃ vicchinditvā pavattanato. Pubbe anāhitavegāpi hi kāci sarīsapajāti dvidhā chinnā chedanamattā dvīhi vibhāgehi katipayakkhaṇaṃ dvīsu disāsu gacchati, tattha ca yasmiṃ bhāge hadayavatthu tiṭṭhati, tatraṭṭhaṃ pañcadvārāvajjanacittaṃ dvīsupi bhāgesu kāyappasāde ghaṭṭitaṃ phoṭṭhabbaṃ ālambitvā uppajjati, tato tadārammaṇameva yathārahamekasmiṃ bhāge ekadā aññasmiṃ aññadāti evaṃ pariyāyena kāyaviññāṇaṃ uppajjati, tato hadayavatthusmiṃyeva sampaṭicchanādivīthicittāni bhavaṅgantaritāni manodvāravīthiviññāṇāni ca viññattijanakāni uppajjanti, ye hi ubhayabhāgā gacchanti vā calanti vā phandanti vā. Cittassa pana lahuparivattiyā ekakkhaṇe ubhayabhāgāpi calantā viya upaṭṭhahanti, seyyathāpi nāma kukkuḷādinarakesu nimuggasakalasarīrassa sattassa ekasmiṃ khaṇe sakalasarīrepi kāyaviññāṇadukkhaṃ uppajjamānaṃ viya upaṭṭhāti, evaṃsampadamidaṃ daṭṭhabbaṃ, tato pana yasmiṃ bhāge jīvitindriyaṃ sasesakammajarūpaṃ nirujjhati, tattha kāyaviññāṇaṃ nappavattati, hadayavatthusahitabhāgeyeva yāva jīvitindriyanirodhā pavattati.</paragraph>
<paragraph line="389">Nanu narakādīsu ekābaddhe sarīre sabbattha pariyāyena kāyaviññāṇasamuppatti yuttā hotu, dvidhā hutvā vicchinne pana bhāgadvaye kathanti? Nāyaṃ doso. Sarīre hi ekābaddhatā nāma paramatthadhammabyatirittā kāci natthi paravādīnaṃ avayavīādi viya, kammādiekakāraṇapuñjāyattatāya bahūnaṃ sahuppattiyeva ekābaddhatā. Tattha ca satthappahārādiviruddhapaccayopanipātena vibhinnānampi kammādiekakāraṇānaṃ puñjāyattatā na vigacchati, yāva sā na vigacchati, tāva avicchinnāva tattha viññāṇappavatti. Vibhinnānaṃ pana kammajarūpānaṃ aññesañca sesatisantatirūpānañca upatthambhanabhāvena ciraṃ pavattituṃ na sakkonti, yāva ca dharanti, tāva viññāṇapaccayā honti, viññāṇena ca tesaṃ <pageBreak edition="M" number="1.0240" />calanagamanādidesantaruppatti. Tasmā kabandhassapi dhāvakkhaṇe saviññāṇajīvitindriyaṃ attheva, tañca sīsacchedakappayogeneva sīghaṃ patati, tato aññappayogassa sarīre visesuppādanato puretarameva paṭhameneva kiccanipphattito sīsacchedakasseva kammabaddhoti gahetabbo. <bold>Evarūpānī</bold>ti kabandhavatthusadisāni. <bold>Imassa vatthussā</bold>ti āghātanavatthussa. <bold>Atthadīpane</bold>ti ekena purisena payogena vā māritatāsaṅkhātassa atthassa dīpane.</paragraph>
<paragraph line="390" number="192">Pānaparibhogena <pageBreak edition="V" number="1.0209" />vaṭṭatīti sambandho. Evaṃ pana vuttattā ‘‘loṇasovīrakaṃ yāmakālika’’nti keci vadanti, keci pana ‘‘gilānānaṃ pākatikameva, agilānānaṃ pana udakasambhinna’’nti vuttattā ‘‘guḷaṃ viya sattāhakālika’’nti.</paragraph>
<centered line="391">Iti samantapāsādikāya vinayaṭṭhakathāya vimativinodaniyaṃ</centered>
<centered line="392">Tatiyapārājikavaṇṇanānayo niṭṭhito.</centered>
<title line="393">4. Catutthapārājikaṃ</title>
<subhead line="394">Vaggumudātīriyabhikkhuvatthuvaṇṇanā</subhead>
<paragraph line="395" number="193"><bold>Adhiṭṭhemā</bold>ti <pageBreak edition="V" number="1.0210" />saṃvidahāma. <bold>Iriyāpathaṃ saṇṭhapetvā</bold>ti padhānānurūpaṃ katvā. <bold>Anāgatasambandhe pana asatī</bold>ti bhāsito bhavissatīti pāṭhasesaṃ katvā anāgatasambandhe asati. Bhāsitoti atītavacanaṃ kathaṃ anāgatavacanena sambandhamupagacchatīti āha <bold>lakkhaṇaṃ panā</bold>tiādi. Īdise hi ṭhāne dhātusambandhe paccayāti iminā lakkhaṇena dhātvatthasambandhe sati ayathākālavihitāpi paccayā sādhavo bhavantīti saddasatthavidū vadanti.</paragraph>
<paragraph line="396" number="194"><bold>Vaṇṇavā</bold>ti iminā abhinavuppannavaṇṇatā vuttā. <bold>Pasannamukhavaṇṇā</bold>ti iminā mukhavaṇṇassa atipaṇītatā vuttā. <bold>Vippasannacchavivaṇṇā</bold>ti iminā pakatisarīravaṇṇasseva yathāvuttanayena vippasannatā vuttā. Yasmā indriyānaṃ upādārūpattā nissayavaseneva pīṇananti āha ‘‘abhiniviṭṭhokāsassa paripuṇṇattā’’ti. Pañcappasādānaṃ viya hadayarūpassāpi paripuṇṇatā vuttāyevāti <pageBreak edition="M" number="1.0241" />āha ‘‘manacchaṭṭhānaṃ indriyāna’’nti. Uddesaṃ paripucchaṃ anuyuñjantā imaṃ sarīrasobhaṃ neva pāpuṇiṃsūti sambandho. <bold>Yathā ta</bold>nti ettha <bold>ta</bold>nti nipātamattaṃ. <bold>Catucakka</bold>nti ettha pavattanaṭṭhena iriyāpathova cakkanti vutto.</paragraph>
<paragraph line="397" number="195"><bold>Upalabbhantī</bold>ti dissanti, ñāyantīti attho. <bold>Pacanto</bold>ti pīḷento, gehādīni vā sayaṃ ḍahanto, aññehi vā pācento. <bold>Uddhate</bold>ti uddhaccapakatike. <bold>Unnaḷe</bold>ti uggatanaḷasadisena uggatatucchamānena sahite. <bold>Capale</bold>ti pattacīvaramaṇḍanādinā cāpallena yutte. <bold>Mukhare</bold>ti kharavacane. <bold>Pākatindriye</bold>ti asaṃvutattā gihikāle viya pakatiyaṃ ṭhitindriye. <bold>Iriyāpathasaṇṭhapanādīnī</bold>ti <bold>ādi</bold>-saddena paccayapaṭisevanasāmantajappānaṃ gahaṇaṃ veditabbaṃ. Paramasallekhavuttīhi mahāariyavaṃsehi bhikkhūhi nivutthasenāsanāni <bold>lokasammatasenāsanāni</bold>nāma. <bold>Paripācetu</bold>nti vimhāpanavasena pariṇāmetuṃ. <bold>Bhikkhācāre asampajjamāne</bold>ti idaṃ <bold>janapadacārikaṃ</bold><pageBreak edition="V" number="1.0211" /><bold>carantī</bold>ti iminā sambandhitabbaṃ, na pana <bold>pāḷiṃ vācento</bold>tiādīhi, tāni pana padāni attano nirantaravāsaṭṭhānepi janapadesupi kattabbakiccadassanavasena vuttāni, tāni ca te vattasīsena karonti, na lābhanimittaṃ, tenāha <bold>tantī</bold>tiādi. <bold>Kicchenā</bold>ti imasseva vevacanaṃ <bold>kasirenā</bold>ti. Tadubhayampi pāramīpūraṇavāyāmaṃ sandhāya vuttaṃ. <bold>Sādhāraṇaparikkhārabhāvenā</bold>ti saṅghikaparikkhārabhāvena. <bold>Tathābhāvato thenetvā</bold>ti avissajjiyaavebhaṅgiyabhāvato thenetvā, na ṭhānācāvanavasenāti adhippāyo, tenāha ‘‘kuladūsakadukkaṭaṃ āpajjatī’’ti. <bold>Asanta</bold>nti imassa <bold>abhūta</bold>nti idaṃ kāraṇavacanaṃ, anuppannattā avijjamānanti attho. <bold>Kitavassevā</bold>ti kitavassa sakuṇagahaṇamiva. <bold>Kerāṭikassā</bold>ti saṭhassa. Samaṇoti gottamattaṃ anubhonti dhārentīti <bold>gotrabhuno,</bold>nāmamattasamaṇāti attho. <bold>Dujjānapariccheda</bold>nti anantadukkhattā ‘‘ettakaṃ dukkha’’nti saṅkhyāvasena paricchinditvā ñātuṃ sabbaññutaññāṇenāpi dukkaraṃ, na pana sarūpavasena ñātuṃ buddhañāṇassa avisayabhāvā.</paragraph>
<subhead line="398">Adhimānavatthuvaṇṇanā</subhead>
<paragraph line="399" number="196"><bold>Arahatte</bold>ti aggaphale. <bold>Ñāṇacakkhunā</bold>ti paccavekkhaṇañāṇasaṅkhātena cakkhunā, atha vā phalacittasampayutteneva ñāṇacakkhunā. Attanā sampayuttenāpi <pageBreak edition="M" number="1.0242" />hi ñāṇena asammohato sayaṃ diṭṭhaṃ nāma hoti, tathā tasmiṃ adiṭṭheti attho. Sabbesaṃ kilesānaṃ pahāyakavasena ājānāti, samantato sabbena vā pakārena jānātīti ‘‘aññā’’ti aggamaggo vuccati, tadupacārena pana tapphalampīti āha ‘‘aññaṃ byākariṃsūti arahattaṃ byākariṃsū’’ti. <bold>Antarā ṭhapetī</bold>ti sekhabhūmiyaṃ adhimāno ṭhapeti. <bold>Kilesasamudācāraṃ apassanto</bold>ti purimamaggattayavajjhānaṃyeva kilesānaṃ vasena vuttaṃ, na bhavarāgādīnaṃ.</paragraph>
<subhead line="400">Savibhaṅgasikkhāpadavaṇṇanā</subhead>
<paragraph line="401" number="197">Pakatimanussehi uttaritarānaṃ buddhādiuttamapurisānaṃ adhigamadhammo uttarimanussadhammoti āha <bold>uttarimanussāna</bold>ntiādi. <bold>Pāḷiyaṃ</bold>(pārā. 198) ‘‘atthi ca me ete dhammā mayī’’ti ettha <bold>me</bold>ti idaṃ padapūraṇamattaṃ. Adhigantabbato adhigamasaṅkhātassa jhānādino pucchā <bold>adhigamapucchā,</bold>sā ca jhānādīsu sāmaññato pavattāti idāni tattha paṭhamajjhānaṃ vā dutiyādīsu aññataraṃ vā tatthāpi kasiṇādiārammaṇesu kataramārammaṇaṃ jhānaṃ vā lokuttaresu ca sotāpattimaggaṃ vā sakadāgāmimaggādīsu aññataraṃ vā tatthāpi suññatavimokkhaṃ <pageBreak edition="V" number="1.0212" />vā appaṇihitavimokkhādīsu aññataraṃ vāti evaṃ paccekaṃ bhedaniddhāraṇavasena pucchanākāraṃ dassetuṃ <bold>pāḷiyaṃ</bold>(pārā. 198) ‘‘puna katamesaṃ tvaṃ dhammānaṃ lābhī’’ti ayaṃ pucchā dassitāti daṭṭhabbā, tenāha <bold>paṭhamamaggādīsū</bold>tiādi. Yāya anukkamapaṭipattiyā lokuttaro adhigamo āgacchati, sā pubbabhāgapaṭipatti <bold>āgamanapaṭipadā. Na sujjhatī</bold>ti pucchiyamāno paṭipattikkamaṃ ullaṅghitvā katheti. <bold>Apanetabbo</bold>ti tayā vuttakkamenāyaṃ na sakkā adhigantunti adhigatamānato apanetabbo. Sannihitesu kappiyesupi catūsu paccayesu alaggattā ‘‘ākāse pāṇisamena cetasā’’ti vuttaṃ. Vuttasadisaṃ byākaraṇaṃ hotīti yojanā. <bold>Khīṇāsavapaṭipattisadisā paṭipadā hoti</bold>suvikkhambhitakilesattā. Idañca arahattaṃ paṭijānantassa vasena vuttaṃ, tenāha <bold>khīṇāsavassa nāmā</bold>tiādi. Evaṃ suvikkhambhitakilesassa vattanasekkhadhammapaṭijānanaṃ iminā bhayuppādanena, ambilādidassane kheḷuppādādinā ca na sakkā vīmaṃsituṃ, tasmā tassa vacaneneva taṃ saddhātabbaṃ. <bold>Ayaṃ bhikkhu sampannabyākaraṇo</bold>ti <pageBreak edition="M" number="1.0243" />idaṃ na kevalaṃ abhāyanakameva sandhāya vuttaṃ ekaccassa sūrajātikassa puthujjanassāpi abhāyanato, rajjanīyārammaṇānaṃ badarasāḷavādiambilamaddanādīnaṃ upanayanepi kheḷuppādāditaṇhāpavattarahitaṃ sabbathā susodhitameva sandhāya vuttanti gahetabbaṃ.</paragraph>
<paragraph line="402">Asantaguṇasambhāvanalakkhaṇā pāpicchāti āha <bold>yā sā idhekacco</bold>tiādi. <bold>Ādi</bold>-saddena assaddhotiādipāṭhaṃ saṅgaṇhāti. <bold>Sāmaññaṃ dupparāmaṭṭha</bold>nti samaṇadhammasaṅkhātaṃ sāmaññaṃ khaṇḍasīlāditāya dupparāmaṭṭhaṃ duṭṭhu gahitaṃ nirayāya nirayadukkhāya taṃ puggalaṃ tattha niraye upakaḍḍhati nibbattāpetīti attho. <bold>Sithilo</bold>ti olīyitvā karaṇena sithilagāhena kato, sathena vā sāṭheyyena ādiṇṇo sithilo. <bold>Paribbajo</bold>ti samaṇabhāvo. <bold>Bhiyyo</bold>ti pubbe vijjamānānaṃ rāgarajādīnaṃ upari aparampi rajaṃ ākiratīti attho. <bold>Bhikkhubhāvo</bold>ti adhammikapaṭiññāmattasiddho bhikkhubhāvo. <bold>Ajānamevā</bold>ti ettha eva-saddo avadhāraṇe ajānanto evāti, ‘‘ajānameva’’ntipi pāṭho, tattha pana evaṃ jānāmi evaṃ passāmīti yojetabbaṃ.</paragraph>
<subhead line="403">Padabhājanīyavaṇṇanā</subhead>
<paragraph line="404" number="199"><bold>Eva</bold>nti ca paṭhamajjhānādiparāmasanaṃ paṭhamajjhānaṃ jānāmi dutiyādijhānanti. <bold>Asubhajjhānādīnī</bold>ti <bold>ādi</bold>-saddena kāyagatāsatijjhānaṃ kasiṇajjhānaṃ kasiṇamūlakāni āruppajjhānāni ca saṅgaṇhāti. <bold>Vimokkho</bold>ti catubbidho maggo, tassa saguṇato suññatādināmaṃ dassento āha <bold>so panāya</bold>ntiādi. Maggo hi nāma pañcahi kāraṇehi nāmaṃ labhati <pageBreak edition="V" number="1.0213" />sarasena vā paccanīkena vā saguṇena vā ārammaṇena vā āgamanena vā. Sace hi saṅkhārupekkhā aniccato saṅkhāre sammasitvā vuṭṭhāti, maggo animittavimokkhena vimuccati. Sace dukkhato sammasitvā vuṭṭhāti, appaṇihitavimokkhena vimuccati. Sace anattato sammasitvā vuṭṭhāti, suññatavimokkhena vimuccati, idaṃ <bold>sarasato</bold>nāmaṃ nāma. Yasmā panesa saṅkhāresu aniccānupassanāya niccanimittaṃ pajahanto āgato, tasmā animitto. Dukkhānupassanāya sukhasaññaṃ paṇidhiṃ patthanaṃ pahāya āgatattā appaṇihito. Anattānupassanāya attasaññaṃ pahāya attasuññatādassanavasena suññatā hoti, idaṃ <bold>paccanīkato</bold>nāmaṃ nāma. Rāgādīhi <pageBreak edition="M" number="1.0244" />panesa suññatattā suññato, rūpanimittādīnaṃ, rāganimittādīnaṃ eva vā abhāvena animitto, rāgapaṇidhiādīnaṃ abhāvato appaṇihitoti vuccati, idaṃ assa <bold>saguṇato</bold>nāmaṃ. Rāgādisuññaṃ animittaṃ appaṇihitañca nibbānaṃ ārammaṇaṃ karotīti suññato animitto appaṇihitoti vuccati, idamassa <bold>ārammaṇato</bold>nāmaṃ. Āgamanaṃ pana duvidhaṃ vipassanāgamanaṃ maggāgamanañca. Tattha magge vipassanāgamanameva, phale pana maggānantare maggāgamanaṃ, phalasamāpattiyaṃ vipassanāgamanampi. Anattānupassanāvasena maggo suññato aniccadukkhānupassanāhi animitto appaṇihitoti evaṃ vipassanā attano nāmaṃ maggassa deti, maggo phalassāti idaṃ <bold>āgamanato</bold>nāmaṃ.</paragraph>
<paragraph line="405"><bold>Suññattā</bold>ti vivittattā. Rāgādayova patiṭṭhānaṭṭhena paṇidhīti āha ‘‘rāgadosamohapaṇidhīna’’nti. <bold>Imissā vijjāyāti dibbacakkhuvijjāyā</bold>tiādinā ekekavijjaṃ sandhāya vadanti. Evaṃ ekissāpi nāmaṃ aggahetvāpi tā eva sandhāya ‘‘vijjānaṃ lābhimhī’’ti bhaṇantopi pārājiko hotīti saṅkhepaṭṭhakathāyaṃ adhippāyo. Vatthuvijjādīni pana sandhāya vadanto na hoti. <bold>Ekekakoṭṭhāsavasenā</bold>ti mahāaṭṭhakathāyaṃ vuttanayena lokuttaravisesaṃ akatvā kevalaṃ ‘‘satipaṭṭhānānaṃ lābhī’’ti ekekakoṭṭhāsavasenāti adhippāyo. <bold>Tatthā</bold>ti tesu koṭṭhāsesu. Kilesānaṃ pahānaṃ nāma abhāvamattampi lokuttarakiccattā lokuttaranti samatthetuṃ <bold>taṃ panā</bold>tiādi vuttaṃ. <bold>Rāgā cittaṃ vinīvaraṇatā</bold>ti rāgato cittassa vinīvaraṇatā, tato rāgato vimuttattā eva vītarāganīvaraṇatāti attho, yā ca pañca vijjāti yojetabbaṃ. <bold>Na āgatā</bold>ti idha padabhājane ‘‘ñāṇanti tisso vijjā’’ti (pārā. 199) vuttattā sesā pañca vijjā na āgatāti attho. <bold>Nibbattitalokuttarattā</bold>ti lokiyadhammasādhāraṇasaṅkhatassāpi abhāvā lokiyehi sabbathā asammissalokuttarattā. <bold>Añña</bold>nti saṅkhepaṭṭhakathādiṃ vadanti, tampi tattheva paṭikkhittanti sambandho.</paragraph>
<paragraph line="406" number="200"><bold>Puna</bold><pageBreak edition="V" number="1.0214" /><bold>ānetvā paṭhamajjhānādīhi na yojita</bold>nti ettha ‘‘paṭhamajjhānenāti pāṭho’’ti keci vadanti, taṃ yuttameva ādi-saddena gahetabbassa <pageBreak edition="M" number="1.0245" />jhānassa abhāvā. Paṭhamajjhānamūlakañhi ekameva khaṇḍacakkaṃ. Kattusādhanopi bhaṇita-saddo hotīti āha <bold>atha vā</bold>tiādi. Yena cittena musā bhaṇati, teneva cittena na sakkā ‘‘musā bhaṇāmī’’ti jānituṃ, antarantarā pana aññāhi manodvāravīthīhi ‘‘musā bhaṇāmī’’ti jānātīti vuttaṃ ‘‘bhaṇantassa hoti musā bhaṇāmī’’ti. <bold>Ayamettha attho dassito</bold>ti tīhi aṅgehi samannāgato musāvādoti ayamattho dassito. <bold>Davā</bold>ti sahasā. <bold>Ravā</bold>ti aññaṃ vattukāmassa khalitvā aññabhaṇanaṃ. Taṃ jānātīti taṃñāṇaṃ, tassa bhāvo <bold>taṃñāṇatā,</bold>ñāṇassa visayavisayībhāvena attasaṃvedananti attho. <bold>Ñāṇasamodhāna</bold>nti bahūnaṃ ñāṇānaṃ ekasmiṃ khaṇe samodhānaṃ, sahuppattīti attho. <bold>Yena cittena ‘‘musā bhaṇissa’’nti jānātī</bold>ti idaṃ pubbabhāgacetanañca sanniṭṭhānacetanañca ekato katvā vuttaṃ. Yena cittena pubbabhāgacetanābhūtena sanniṭṭhānacetanābhūtena ca visaṃvāditabbasattasaṅkhāre jānāti, yena cittena musā bhaṇissanti attho. <bold>Teneva…pe… pariccajitabbā</bold>ti teneva cittena ‘‘evaṃ ahaṃ musā bhaṇāmī’’ti vā ‘‘bhaṇita’’nti vā tadeva musāvādacittamārammaṇaṃ katvā bhikkhu jānātīti evaṃ pubbāparasanniṭṭhānacetanākkhaṇesu tīsu ekeneva cittena ñāṇavisayañca ñāṇañcāti ubhayampi ekakkhaṇe puggalo jānātīti ayaṃ taṃñāṇatā pariccajitabbā visayasseva tadā pakāsanatoti adhippāyo, tenāha <bold>na hī</bold>tiādi. Yadi ñāṇassa attano sarūpaṃ na ñāyati, kathaṃ pacchimaṃ cittaṃ jānātīti āha <bold>purimaṃ purima</bold>ntiādi. Tattha <bold>bhaṇissāmī</bold>tiādinā tīsu kālesu uppannaṃ purimapurimacittaṃ attānaṃ visayaṃ katvā uppajjamānassa pacchimassa pacchimassa cittassa tathā uppattiyā paccayo hotīti attho. <bold>Tenā</bold>ti yena kāraṇena tīsu khaṇesu cittāni tadaññeheva cittehi jānitabbāni, tāni ca purimapurimacitteneva avassaṃ uppajjanti, tena kāraṇenāti attho. <bold>Tasmiṃ satī</bold>ti bhaṇissāmīti pubbabhāge sati. <bold>Sesadvaya</bold>nti bhaṇāmi, bhaṇitanti idaṃ dvayaṃ na hessatīti etaṃ natthīti yojanā hotiyevāti attho. <bold>Ekaṃ viya pakāsatī</bold>ti bhinnakkhaṇānampi nirantaruppattiyā ‘‘tadeveda’’nti gahetabbataṃ sandhāya vadati.</paragraph>
<paragraph line="407"><bold>Balavadhammavinidhānavasenā</bold>ti <pageBreak edition="M" number="1.0246" />balavagāhassa vinidhānavasena. <bold>Dubbaladubbalāna</bold>nti dubbaladubbalānaṃ gāhānaṃ. <bold>Sakabhāvapariccajanavasenā</bold>ti attano santakabhāvassa pariccajanavasena.</paragraph>
<paragraph line="408" number="207"><bold>Uttāsitattā</bold>ti bhayaṃ janetvā viya palāpitattā. Evaṃ palāpito na puna taṃ ṭhānaṃ āgacchatīti āha ‘‘puna anallīyanabhāvadassanavasenā’’ti. Kheṭa-saddaṃ saddatthavidū uttāsatthe <pageBreak edition="V" number="1.0215" />paṭhantīti āha <bold>svāyamattho</bold>tiādi. Aṇu eva aṇusahagataṃ, aṇuttena vā yuttanti attho.</paragraph>
<subhead line="409">Vattukāmavārakathāvaṇṇanā</subhead>
<paragraph line="410" number="215"><bold>Kevalañhiya</bold>nti kevalañhi ayaṃ vāroti ajjhāharitabbaṃ. <bold>Taṅkhaṇaññeva jānātī</bold>ti pakatiyā vacanānantaraṃ vijānanaṃ sandhāya vuttaṃ. Evaṃ pana vacībhedaṃ akatvā ‘‘yo imamhā āvāsā paṭhamaṃ pakkamissati, naṃ mayaṃ ‘arahā’ti jānissāmā’’ti evaṃ katasaṅketā vihārā paṭhamaṃ pakkamanena tasmiṃ khaṇe avītivattepi nikkhantamattepi pārājikaṃ aññataro bhikkhu ‘‘maṃ ‘arahā’ti jānantū’’ti tamhā āvāsā paṭhamaṃ pakkāmīti āgatavatthumhi (pārā. 227) viya. <bold>Viññattipathe</bold>ti kāyavacīviññattīnaṃ gahaṇayogge padese, tena viññattipathaṃ atikkamitvā ṭhito koci dibbena cakkhunā kāyavikāraṃ disvā dibbāya sotadhātuyā vacībhedañca sutvā jānāti, na pārājikanti dīpeti. <bold>Pāḷiyaṃ</bold>‘‘paṭivijānantassa āpatti pārājikassā’’ti (pārā. 215) imasmiṃ paṭivijānanavāre yasmiṃ akkhare vā uccārite kāyappayoge vā kateyeva ayaṃ paṭhamajjhānaṃ samāpannotiādiatthaṃ paro vijānāti, tato purimesu akkharuccāraṇādippayogesu thullaccayaṃ āpajjitvā pacchimeva paṭivijānanapayogakkhaṇe pārājikaṃ āpajjatīti veditabbaṃ thullaccayassevettha sāmantattā, teneva <bold>buddhadattācariyena</bold>–</paragraph>
<gatha1 line="411">‘‘Dukkaṭaṃ paṭhamasseva, sāmantamiti vaṇṇitaṃ;</gatha1>
<gathalast line="412">Sesānaṃ pana tiṇṇampi, thullaccayamudīrita’’nti –</gathalast>
<unindented line="413">Vuttaṃ <pageBreak edition="M" number="1.0247" />, ayañcattho ‘‘na paṭivijānantassa āpatti thullaccayassā’’ti iminā suttena saṅgahitoti daṭṭhabbo. <bold>Uggahaparipucchādivasenā</bold>tiādinā jhānasamādhiādisaddānamatthesu pubbe akataparicayattā sutvā ‘‘atthaṃ īdisa’’nti ajānitvā kevalaṃ ‘‘visiṭṭho koci samaṇaguṇo anena laddho’’ti parena ñātepi pārājikamevāti dasseti.</unindented>
<subhead line="414">Anāpattibhedakathāvaṇṇanā</subhead>
<paragraph line="415" number="220"><bold>Anullapanādhippāyassā</bold>ti ‘‘evaṃ vutte uttarimanussadhammo mayā pakāsito hotī’’ti <pageBreak edition="V" number="1.0216" />amanasikatvā ‘‘nāhaṃ, āvuso, maccuno bhāyāmī’’tiādikaṃ kathentassa. Evaṃ kathento ca vohārato aññaṃ byākaronto nāma hotīti vuttaṃ ‘‘aññaṃ byākarontassā’’ti. <bold>Bhāyanto</bold>ti ‘‘ñatvā garahanti nu kho’’ti bhāyanto.</paragraph>
<centered line="416">Padabhājanīyavaṇṇanānayo niṭṭhito.</centered>
<subhead line="417">Vinītavatthuvaṇṇanā</subhead>
<paragraph line="418" number="223"><bold>Sekkhabhūmiya</bold>nti iminā jhānabhūmimpi saṅgaṇhāti. <bold>Tiṇṇaṃ vivekāna</bold>nti kāyacittaupadhivivekānaṃ. Piṇḍāya caraṇassa bhojanapariyosānatāya vuttaṃ ‘‘yāva bhojanapaayosāna’’nti. Antaraghare bhutvā āgacchantassāpi vuttanayeneva sambhāvanicchāya cīvarasaṇṭhāpanādīni karontassa dukkaṭameva, <bold>pāḷiyaṃ</bold>pana dukkarādivatthūsu ‘‘anāpatti anullapanādhippāyassā’’ti idaṃ thullaccayenāpi anāpattidassanatthaṃ vuttaṃ. Ullapanādhippāyassāpi hi ‘‘nāvuso, dukkaraṃ aññaṃ byākātu’’nti vutte thullaccayameva attupanāyikattābhāvatoti daṭṭhabbaṃ.</paragraph>
<paragraph line="419" number="227"><bold>Na dānāhaṃ tattha gamissāmī</bold>ti puna tattha vasitaṭṭhāne na gamissāmi, evaṃ sati paṭhamaṃ gato ayaṃ puna ca nāgato, tasmā arahāti maññissantīti adhippāyo. <bold>Taṃ ṭhāna</bold>nti āvāsaṃ vātiādinā pubbe paricchinnaṭṭhānaṃ. Padasā gamanaṃ sandhāya katikāya katattā <bold>yānenā</bold>tiādi vuttaṃ. Vijjāmayiddhiṃ sandhāya ‘‘iddhiyā’’ti vuttaṃ ullapanādhippāyassa abhiññiddhiyā asambhavato. <bold>Aññamaññaṃ rakkhantī</bold>ti ullapanādhippāye <pageBreak edition="M" number="1.0248" />satipi ekassāpi paṭhamagamanābhāvā rakkhanti. Sace pana katikaṃ katvā nisinnesu ekaṃ dve ṭhapetvā avasesā ullapanādhippāyena ekato gacchanti, gatānaṃ sabbesaṃ pārājikameva. Tesu yassa ullapanādhippāyo natthi, tassa anāpatti. <bold>Eta</bold>nti heṭṭhā vuttaṃ sabbaṃ katikavattaṃ. <bold>Nānāverajjakā</bold>ti nānājanapadavāsino. <bold>Saṅghalābho</bold>ti yathāvuḍḍhaṃ pāpuṇanakakoṭṭhāso. Ayañca paṭikkhepo avisesetvā karaṇaṃ sandhāya kato, visesetvā pana ‘‘ettako asukassā’’ti paricchinditvā apaloketvā dātuṃ vaṭṭati.</paragraph>
<paragraph line="420" number="228"><bold>Dhammadhātū</bold>ti sabbaññutaññāṇaṃ, dhammānaṃ sabhāvo vā. <bold>Upapattī</bold>ti attabhāvaṃ sandhāya vadati. <bold>Dussaddhāpayā hontī</bold>ti puthujjane sandhāya vuttaṃ, na lakkhaṇattherādike ariyapuggale <pageBreak edition="V" number="1.0217" />. <bold>Vituḍentī</bold>ti vinivijjhitvā ḍenti gacchanti, phāsuḷantarikāyo chiddāvachiddaṃ katvā tāhi gacchantīti nissakkavasena attho. Vitudentīti pāṭhe phāsuḷantarikāhīti ādhāratthe nissakkavacanaṃ. <bold>Lohatuṇḍehī</bold>ti kāḷalohamayehi tuṇḍehi. <bold>Acchariyaṃ vatā</bold>ti garahitabbatāya accharaṃ paharituṃ yuttarūpaṃ. <bold>Cakkhubhūtā</bold>ti lokassa cakkhu viya bhūtā sañjātā, cakkhusadisātipi attho. <bold>Tasseva kammassā</bold>ti yena goghātakakammeneva niraye nibbatto, tassevāti atthe gayhamāne ekāya cetanāya bahupaṭisandhiyo hontīti āpajjati, na cetaṃ yuttaṃ ekassa ambādibījassa anekaṅkuruppatti viyāti taṃ pariharanto āha <bold>tassa nānācetanāhi āyūhitassā</bold>tiādi, tena goghātakakammakkhaṇe pubbacetanā aparacetanā sanniṭṭhāpakacetanāti ekasmimpi pāṇātipāte bahū cetanā honti, nānāpāṇātipātesu vattabbameva natthi. Tattha ekāya cetanāya narake pacitvā tadaññacetanāsu ekāya aparāpariyacetanāya imasmiṃ petattabhāve nibbattoti dasseti, tenāha ‘‘avasesakammaṃ vā kammanimittaṃ vā’’ti. Ettha ca kammasarikkhavipākuppattiṃ sandhāya kammakammanimittānameva gahaṇaṃ kataṃ, na gatinimittassa, tenāha ‘‘aṭṭhirāsiyeva nimittaṃ ahosī’’ti. <bold>Pāḷiyaṃ</bold>vitacchentīti tuṇḍehi tacchento viya luñcanti. <bold>Virājentī</bold>ti vilikhanti.</paragraph>
<paragraph line="421" number="229"><bold>Vallūravikkayenā</bold>ti <pageBreak edition="M" number="1.0249" />sukkhāpitamaṃsavikkayena. <bold>Nippakkhacamme</bold>ti vigatapakkhalomacamme. <bold>Ekaṃ miga</bold>nti dīpakamigaṃ. <bold>Kāraṇāhī</bold>ti ghātanāhi. <bold>Ñatvā</bold>ti kammaṭṭhānaṃ ñatvā.</paragraph>
<paragraph line="422" number="230">Maṅganavasena ulatīti <bold>maṅguli,</bold>virūpabībhacchabhāvena pavattatīti attho. <bold>Cittakeḷi</bold>nti cittaruciyaṃ anācārakīḷaṃ.</paragraph>
<paragraph line="423" number="231"><bold>Nissevālapaṇakakaddamo</bold>ti tilabījakādisevālena nīlamaṇḍūkapiṭṭhivaṇṇena udakapiṭṭhe udakaṃ nīlavaṇṇaṃ kurumānena paṇakena kaddamena ca virahito. Uṇhabhāvena tapanato tapaṃ udakaṃ assāti tapodakāti vattabbe ka-kāralopaṃ katvā ‘‘tapodā’’ti vuccati. <bold>Petaloko</bold>ti pakaṭṭhena akusalakammena sugatito duggatiṃ itānaṃ gatānaṃ loko samūho, nivāsaṭṭhānaṃ vā. <bold>Katahatthā</bold>ti dhanusippe suṭṭhu sikkhitahatthā, avirajjhanalakkhavedhāti attho. Sippadassanavasena rājakulādīsu rājasamūhaṃ upecca kataṃ asanaṃ sarakkhepo etesanti <bold>katupāsanā,</bold>sabbattha dassitasippāti attho. <bold>Pabhaggo</bold>ti pabhañjito, parājitoti attho.</paragraph>
<paragraph line="424" number="232"><bold>Āneñjasamādhi</bold>nti <pageBreak edition="V" number="1.0218" />arūpasamāpattiyaṃ niruddhe satipi saddakaṇṭakena uṭṭhānāraho rūpāvacarasamādhiyeva idha vattabboti āha <bold>anejaṃ acala</bold>ntiādi. <bold>Samādhiparipanthake</bold>ti vitakkādike sandhāya vadati, idaṃ pana paṭhamabodhiyaṃ uppannampi vatthuṃ anācāramattavasena bhikkhūhi coditepi bhagavatā ‘‘anāpatti, bhikkhave, moggallānassā’’ti (pārā. 228) evaṃ āyatiṃ attanā paññapiyamānapārājikānuguṇaṃ tadā eva vinītanti dhammasaṅgāhakattherehi pacchā paññattassa imassa sikkhāpadassa vinītavatthubhāvena saṅgahamāropitanti daṭṭhabbaṃ. Sāvakānaṃ uppaṭipāṭiyā anussaraṇābhāvaṃ dassetuṃ ‘‘na uppaṭipāṭiyā’’ti vuttaṃ. <bold>Dukkaraṃ kata</bold>nti anantare pañcakappasatike kāle viññāṇasantatiṃ adisvāpi asammuyhitvā parato tatiyattabhāve diṭṭhacuticittena saddhiṃ vattamānabhavapaṭisandhiyā anumānenāpi kāriyakāraṇābhāvagahaṇaṃ nāma sāvakānaṃ dukkarattā vuttaṃ. <bold>Paṭividdhā</bold>ti <pageBreak edition="M" number="1.0250" />paṭividdhasadisā. Yathā nāma sattadhā phālitassa cāmaravālalomassa ekāya aggakoṭiyā aparassa vālalomaṃsuno koṭiṃ dūre ṭhatvā vijjheyya āvunanto viya paṭipādeyya, evameva imināpi dukkaraṃ katanti vuttaṃ hoti. <bold>Etadagga</bold>nti eso aggo. <bold>Yadida</bold>nti yo ayaṃ.</paragraph>
<subhead line="425">Nigamanavaṇṇanā</subhead>
<paragraph line="426" number="233"><bold>Idhā</bold>ti bhikkhuvibhaṅge. <bold>Uddiṭṭhapārājikaparidīpana</bold>nti sikkhāpadesu pātimokkhuddesavasena uddiṭṭhapārājikaparidīpanaṃ, na pana sabbasmiṃ pārājikavibhaṅge āgataāpattiparidīpanaṃ tattha thullaccayādīnampi āgatattā teneva uddiṭṭha-saddena vuttavibhaṅgassa niddesattā. <bold>Bhikkhunīnaṃ asādhāraṇāni cattārī</bold>ti ubbhajāṇumaṇḍalikā (pāci. 658) vajjappaṭicchādikā (pāci. 665) ukkhittānuvattikā (pāci. 669) aṭṭhavatthukāti (pāci. 675) imāni bhikkhūhi asādhāraṇāni bhikkhunīnaṃ eva paññattāni pārājikānīti attho. <bold>Vatthuvipannā</bold>ti pabbajjupasampadānaṃ vatthubhāvo vatthu nāma, tena vatthumattena vipannā, vipannavatthukāti attho. <bold>Ahetukapaṭisandhikā</bold>ti maggānuppattikāraṇamāha. Kiñcāpi duhetukānampi maggo nuppajjati, te pana pabbajjupasampadāsu ṭhatvā āyatiṃ maggahetuṃ sampādetuṃ sakkonti, ahetukā pana parisuddhe catupārisuddhisīle ṭhatvā sampādetuṃ na sakkonti, tasmā te tampi paṭicca vatthuvipannāvāti veditabbā. <bold>Pārājikā</bold>ti kammavipattiyā paṭisandhikkhaṇeyeva parājayaṃ āpannā. Theyyasaṃvāsakādīnaṃ gihibhāve ṭhatvā vipassanāya vāyamantānampi tasmiṃ attabhāve magguppattiabhāvato ‘‘maggo pana vārito’’ti vuttaṃ. Dīghatāya lambamānaṃ aṅgajātaṃ lambaṃ nāma, taṃ yassa atthi so <bold>lambī</bold>. So ettāvatā na pārājiko, taṃ pana dīghaṃ aṅgajātaṃ <pageBreak edition="V" number="1.0219" />attano mukhe vā vaccamagge vā sevanādhippāyena pavesentova pārājiko, idha pana vaccamagge pavesentova adhippeto mudupiṭṭhikeneva mukhe pavesanassa vuttattā. Sopi hi kataparikammatāya mudubhūtāya piṭṭhiyā onamitvā attano aṅgajātaṃ mukhena gaṇhantova pārājiko hoti, na kevalo. Yo pana mukhena attano vaccamaggaṃ vā paresaṃ vaccamaggamukhaṃ vā itthīnaṃ passāvamaggaṃ vā gaṇhāti, tassa ca purisanimittena purisanimittaṃ chupantassa ca maggena maggapaṭipādanepi pārājikaṃ na hoti purisanimittena taditaramaggasampaṭipādaneneva methunadhammavohārato <pageBreak edition="M" number="1.0251" />. <bold>Parassa aṅgajāte abhinisīdatī</bold>ti parassa uttānaṃ sayantassa kammaniye aṅgajāte attano vaccamaggaṃ pavesento tassūpari nisīdati, idañca upalakkhaṇamattaṃ paresaṃ aṅgajātaṃ vaccamagge pavesento sādiyantopi pārājikova, balakkārena pana vaccamagge vā mukhe vā parena pavesiyamāno yadi na sādiyati, anāpattikova. Ettha asādiyanaṃ nāma dukkaraṃ virajjitabbato. Ettha ca anupasampannabhāve ṭhatvā mātupituarahantesu aññataraṃ ghātento bhikkhuniṃ dūsento ca sāmaṇerapabbajjampi na labhatīti dassanatthaṃ visuṃ gahitattā mātughātakādīnaṃ catunnaṃ tatiyapaṭhamapārājikesu antogadhatā veditabbā. Yathā ettha, evaṃ gihibhāve ṭhatvā lohituppādaṃ karonto lohituppādakovāti gahetabbaṃ. <bold>Etena pariyāyenā</bold>ti ubhinnaṃ rāgapariyuṭṭhānasaṅkhātena pariyāyena. Dutiyavikappe kacci atthāti padacchedo veditabbo.</paragraph>
<centered line="427">Iti samantapāsādikāya vinayaṭṭhakathāya vimativinodaniyaṃ</centered>
<centered line="428">Catutthapārājikavaṇṇanānayo niṭṭhito.</centered>
<centered line="429">Niṭṭhito ca pārājikakaṇḍavaṇṇanānayo.</centered>
</body>
</document>