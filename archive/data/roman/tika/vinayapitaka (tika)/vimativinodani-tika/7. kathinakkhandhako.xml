<?xml version="1.0"?>
<document>
<metadata>
<normativeSource>http://tipitaka.org/romn/cscd/vin07t.nrf22.xml</normativeSource>
<archivePath>roman/tika/vinayapitaka (tika)/vimativinodani-tika/7. kathinakkhandhako.xml</archivePath>
<titlePath>7. Kathinakkhandhako - Vimativinodanī-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">7. Kathinakkhandhako</chapter>
<subhead line="2">Kathinānujānanakathāvaṇṇanā</subhead>
<paragraph line="3" number="306"> Kathinakkhandhake <pageBreak edition="M" number="2.0193" /><pageBreak edition="V" number="2.0182" /><bold>sīsavasenā</bold>ti padhānavasena. <bold>Kathina</bold>nti pañcānisaṃse antokaraṇasamatthatāya thiranti attho. <bold>So nesaṃ bhavissatīti yujjatī</bold>ti ‘‘so tumhāka’’nti avatvā ‘‘nesa’’nti vacanaṃ yujjati. <bold>Ye atthatakathinā</bold>ti na kevalaṃ tumhākameva, ye aññepi atthatakathinā, tesaṃ bhavissatīti attho. Atha vā <bold>vo</bold>ti tadā sammukhībhūtehi saddhiṃ asammukhībhūte ca anāgate ca bhikkhū sabbe ekato sampiṇḍetvā vuttaṃ, tumhākanti attho. <bold>So nesa</bold>nti ettha so tesanti yojetabbaṃ. Tenāha ‘‘atthatakathinānaṃ vo, bhikkhave, imāni pañca kappissantī’’ti. <bold>Matakacīvara</bold>nti matassa cīvaraṃ. ‘‘Vutthavassavasenā’’ti idaṃ pacchimavassaṃvutthānampi sādhāraṇanti āha <bold>‘‘purimikāya vassaṃ upagantvā paṭhamapavāraṇāya pavāritā labhantī’’</bold>ti. <bold>Upagatā vā na labhantī</bold>ti pacchimikāya vutthavassepi sandhāya vuttaṃ.</paragraph>
<paragraph line="4"><bold>Khalimakkhitasāṭako</bold>ti ahatavatthaṃ sandhāya vuttaṃ. <bold>‘‘Akātuṃ na labbhatī’’</bold>ti iminā anādariye sati dukkaṭanti dīpeti.</paragraph>
<paragraph line="5"><bold>‘‘Apaloketvā’’</bold>ti idaṃ aññesaṃ vassaṃvutthabhikkhūnaṃ adatvā dātukāmehi kattabbavidhidassanaṃ. Yadi evaṃ kammavācāya eva dānaṃ avuttanti āha <bold>‘‘kammavācā panā’’</bold>tiādi. Kathinacīvaraṃ viya kammavācāya dātuṃ na vaṭṭatīti apaloketvāva dātabbanti adhippāyo.</paragraph>
<paragraph line="6" number="308"><bold>Mahābhūmika</bold>nti mahāvisayaṃ, catuvīsatiākāravantatāya mahāvitthārikanti vuttaṃ hoti. <bold>Pañcaka</bold>nti pañcakhaṇḍaṃ. Eseva nayo sesesupi. <bold>Paṭhamacimilikā</bold>ti kathinavatthato aññā <pageBreak edition="V" number="2.0183" /> attano pakaticimilikā. <bold>Kucchicimilikaṃ katvā sibbitamattenā</bold>ti thirajiṇṇānaṃ cimilikānaṃ ekato katvā sibbanassetaṃ adhivacananti vadanti. Mahāpaccariyaṃ, kurundiyañca vuttavacananti dassanaṃ, byañjanato eva bhedo, na atthatoti dassanatthaṃ katantipi vadanti. <bold>Piṭṭhianuvātāropanamattenā</bold>ti dīghato anuvātassa āropanamattena. <bold>Kucchianuvātāropanamattenā</bold>ti puthulato anuvātassa āropanamattena. <bold>Rattinissaggiyenā</bold>ti rattiatikkantena.</paragraph>
<paragraph line="7" number="309"><bold>Hatavatthakasāṭakenā</bold>ti <pageBreak edition="M" number="2.0194" /> atijiṇṇasāṭako. <bold>Na hi tenā</bold>tiādīsu tena parivārāgatapāṭhena idha ānetvā avuccamānena kathinatthārakassa jānitabbesu na kiñci parihāyati, tassa sabbassa idheva vuttattāti adhippāyo.</paragraph>
<paragraph line="8" number="310"> Mātā viyāti <bold>mātikā,</bold> ivatthe ka-paccayo daṭṭhabbo. Tena siddhamatthaṃ dassento āha <bold>‘‘mātikāti mātaro’’</bold>tiādi. <bold>Assā</bold>ti etissā mātikāya. Pakkamanantiko kathinubbhāro eva hi sayaṃ attano uppajjatīti evamabhedūpacārena ‘‘mātikā’’ti vutto ubbhārasseva pakkamanante samuppattito, tabbinimuttāya ca mātikāya abhāvā, tappakāsikāpi cettha pāḷi ‘‘mātikā’’ti vattuṃ yujjati. Sāpi hi pakkamanantikubbhārappakāsanena ‘‘pakkamanantikā’’ti vuttā. Eseva nayo sesubbhāresupi. <bold>Pakkamana</bold>nti cettha upacārasīmātikkamanaṃ daṭṭhabbaṃ.</paragraph>
<centered line="9">Kathinānujānanakathāvaṇṇanā niṭṭhitā.</centered>
<subhead line="10">Ādāyasattakakathāvaṇṇanā</subhead>
<paragraph line="11" number="311"><bold>‘‘Na puna āgamissa’’</bold>nti idaṃ āvāsapalibodhupacchedakāraṇadassanaṃ. Pañcasu hi cīvaramāsesu yadā kadāci na paccessanti cittena upacārasīmātikkamena āvāsapalibodho chijjati. Paccessanti bahiupacāragatassa pana yattha katthaci na paccessanti citte uppannamatte chijjati. <bold>Paṭhamaṃ cīvarapalibodho chijjatī</bold>ti na paccessanti pakkamanato puretarameva cīvarassa niṭṭhitattā vuttaṃ. ‘‘Katacīvaramādāyā’’ti hi vuttaṃ. Atthatakathinassa hi bhikkhuno yāva ‘‘saṅghato vā dāyakakulādito vā cīvaraṃ labhissāmī’’ti cīvarāsā vā laddhavatthānaṃ sahāyasampadādiyogaṃ labhitvā saṅghāṭiādibhāvena ‘‘chinditvā karissāmī’’ti karaṇicchā vā pavattati, tāva cīvarapalibodho anupacchinno eva. Yadā pana yathāpatthitaṭṭhānato cīvarādīnaṃ sabbathā <pageBreak edition="V" number="2.0184" /> alābhena vā cīvarāsā ceva laddhānaṃ katvā niṭṭhānena vā naṭṭhavinaṭṭhādibhāvena vā cīvare nirapekkhatāya vā karaṇicchā ca vigacchati, tadā cīvarapalibodho upacchinno hoti.</paragraph>
<paragraph line="12">So <pageBreak edition="M" number="2.0195" /> ca idha ‘‘katacīvaraṃ ādāyā’’ti vacanena pakāsito. Evaṃ upari sabbattha pāḷivacanakkamaṃ nissāya nesaṃ paṭhamaṃ, pacchā ca upacchijjanaṃ vuttanti daṭṭhabbaṃ. Sabbathāpi ca imesaṃ ubhinnaṃ palibodhānaṃ upacchedeneva kathinubbhāro, na ekassa. Tesañca pubbāpariyena, ekakkhaṇe ca upacchijjanaṃ dassetuṃ imā aṭṭha mātikā ṭhapitāti veditabbā. <bold>Antosīmāya</bold>nti cīvaraniṭṭhānakkhaṇeyeva chinnattā vuttaṃ. <bold>Nevimaṃ cīvaraṃ kāressa</bold>nti cīvare apekkhāya vigatattā karaṇapalibodhassāpi upacchinnataṃ dasseti. Yo pana appicchatāya vā anatthikatāya vā sabbathā cīvaraṃ na sampaṭicchati, tassa bahisīmāgatassa sabbathāpi cīvarapalibodhābhāvena na paccessanti sanniṭṭhānamattena <bold>sanniṭṭhānantiko</bold> kathinubbhāro veditabbo. <bold>So panā</bold>ti palibodhupacchedo. <bold>Ayaṃ panā</bold>ti āsāvacchedako kathinubbhāro visuṃ vitthāretvā vutto, idha na vuttoti sambandho.</paragraph>
<paragraph line="13"><bold>Anāsāya labhatī</bold>ti ‘‘yasmiṃ kule cīvaraṃ labhissāmā’’ti āsā anuppannapubbā, tattha cīvarāsāya anuppannaṭṭhāne yattha katthaci labhatīti attho. <bold>Āsāya na labhatī</bold>ti āsīsitaṭṭhāne na labhatīti attho. <bold>Idha na vutto</bold>ti idha savanantikānantare na vutto. <bold>Tatthā</bold>ti tasmiṃ sīmātikkantike. <bold>Sīmātikkantiko</bold> nāma cīvaramāsānaṃ pariyantadivasasaṅkhātāya sīmāya atikkamanato sañjāto. Keci ‘‘bahisīmāya kālātikkamo sīmātikkamo’’ti maññanti, tesaṃ antoupacāre cīvarakālātikkamepi kathinubbhāro asammato nāma siyāti na cetaṃ yuttaṃ. Tasmā yattha katthaci kālātikkamo sīmātikkamoti veditabbo. Ettha ca pāḷiyaṃ ‘‘katacīvaro’’ti idaṃ upalakkhaṇamattaṃ, akatacīvarassapi kālātikkamena sīmātikkantiko hoti, dve ca palibodhā ekato chijjanti. Evaṃ aññatthāpi yathāsambhavaṃ taṃtaṃ visesanābhāvepi kathinubbhāratā, palibodhupacchedappakāro ca veditabbo. <bold>‘‘Sahubbhāre dvepi palibodhā apubbaṃ acarimaṃ chijjantī’’</bold>ti idaṃ akatacīvarassa paccessanti adhiṭṭhānasambhavapakkhaṃ sandhāya vuttaṃ, tesu aññatarābhāvepi sahubbhārova hoti.</paragraph>
<paragraph line="14" number="312-325"> Samādāyavāro ādāyavārasadisova. Upasaggamevettha viseso. Tenāha <bold>‘‘puna samādāyavārepi…pe… teyeva dassitā’’</bold>ti <pageBreak edition="M" number="2.0196" />. Vippakatacīvare pakkamanantikassa abhāvato <bold>‘‘yathāsambhava’’</bold>nti vuttaṃ. Teneva vippakatacīvaravāre chaḷeva ubbhārā vuttā, cīvare hatthagate <pageBreak edition="V" number="2.0185" /> ca āsāvacchedikassa asambhavā, so etesu vāresu yattha katthaci na vutto, visuññeva vutto. Vippakatavāre cettha ādāyavārasamādāyavāravasena dve chakkavārā vuttā.</paragraph>
<paragraph line="15">Tato paraṃ niṭṭhānasanniṭṭhānanāsanantikānaṃ vasena tīṇi tikāni dassitāni. Tattha tatiyattike <bold>anadhiṭṭhitenā</bold>ti ‘‘paccessaṃ, na paccessa’’nti evaṃ anadhiṭṭhitena, na evaṃ manasikatvāti attho. Tatiyattikato pana paraṃ ekaṃ chakkaṃ dassitaṃ. Evaṃ tīṇi tikāni, ekaṃ chakkañcāti paṭhamaṃ pannarasakaṃ vuttaṃ, iminā nayena dutiyapannarasakādīni veditabbāni.</paragraph>
<paragraph line="16">Pāḷiyaṃ āsādvādasake bahisīmāgatassa kathinuddhāresu tesampi cīvarāsādivasena cīvarapalibodho yāva cīvaraniṭṭhānā tiṭṭhatīti āha <bold>‘‘so bahisīmāgato suṇāti ‘ubbhataṃ kira tasmiṃ āvāse kathinanti…pe… savanantiko kathinuddhāro’’’</bold>ti. Ettha ca savanakkhaṇe āvāsapalibodho paṭhamaṃ chijjati, niṭṭhite cīvarapalibodhoti veditabbo.</paragraph>
<paragraph line="17">Disaṃgamikanavake <bold>disaṃgamiko pakkamatī</bold>ti na paccessanti pakkamati, iminā āvāsapalibodhābhāvo dassito hoti. Teneva vassaṃvutthāvāse puna gantvā cīvaraniṭṭhāpitamatte niṭṭhānantiko kathinuddhāro vutto. <bold>‘‘Cīvarapaṭivisaṃ apavilāyamāno’’</bold>ti iminā cīvarapalibodhasamaṅgikattamassa dasseti, <bold>apavilāyamāno</bold>ti ākaṅkhamāno. Sesaṃ suviññeyyameva.</paragraph>
<centered line="18">Ādāyasattakakathāvaṇṇanā niṭṭhitā.</centered>
<centered line="19">Kathinakkhandhakavaṇṇanānayo niṭṭhito.</centered>
</body>
</document>