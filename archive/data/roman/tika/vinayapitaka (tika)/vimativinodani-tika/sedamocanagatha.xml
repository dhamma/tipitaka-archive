<?xml version="1.0"?>
<document>
<metadata>
<normativeSource>http://tipitaka.org/romn/cscd/vin07t.nrf55.xml</normativeSource>
<archivePath>roman/tika/vinayapitaka (tika)/vimativinodani-tika/sedamocanagatha.xml</archivePath>
<title>Sedamocanagāthā - Vimativinodanī-ṭīkā - Vinayapiṭaka (ṭīkā) - Tīkā</title>
</metadata>
<body>
<chapter line="1">Sedamocanagāthā</chapter>
<subhead line="2">Avippavāsapañhāvaṇṇanā</subhead>
<paragraph line="3" number="479">Sedamocanagāthāsu <pageBreak edition="M" number="2.0312" /><bold>akappiyasambhogo</bold>ti anupasampannehi saddhiṃ kātuṃ paṭikkhitto uposathādisaṃvāso eva vutto. <bold>Pañhā mesā</bold>ti ettha <bold>ma</bold>-kāro padasandhikaro. <bold>Esā</bold>ti ca liṅgavipallāsavasena vuttaṃ, pañho esoti attho. <bold>Pañha</bold>-saddo vā dviliṅgo daṭṭhabbo. Tenāha <bold>‘‘esā pañhā’’</bold>tiādi.</paragraph>
<paragraph line="4"><bold>Garubhaṇḍaṃ sandhāyā</bold>ti garubhaṇḍena garubhaṇḍaparivattanaṃ sandhāya. <bold>Dasā</bold>ti dasa avandiyapuggale. <bold>Ekādase</bold>ti abhabbapuggale. <bold>Sikkhāya asādhāraṇo</bold>ti khurabhaṇḍaṃ dhāretuṃ anuññātasikkhāpadena bhikkhūhi asādhāraṇasikkhāpadoti attho.</paragraph>
<paragraph line="5"><bold>Ubbhakkhake na vadāmī</bold>ti akkhato uddhaṃ sīse ṭhitamukhamaggepi pārājikaṃ sandhāya na vadāmi. <bold>Adhonābhi</bold>nti nābhito heṭṭhā ṭhitavaccapassāvamaggepi vivajjiya aññasmiṃ sarīrappadese methunadhammapaccayā kathaṃ pārājiko siyāti attho.</paragraph>
<paragraph line="6"><bold>Chejjavatthu</bold>nti pārājikaṃ.</paragraph>
<centered line="7">Avippavāsapañhāvaṇṇanā niṭṭhitā.</centered>
<subhead line="8">Pārājikādipañhāvaṇṇanā</subhead>
<paragraph line="9" number="480"><bold>Dussakuṭiādīnī</bold>ti <pageBreak edition="V" number="2.0296" /><bold>ādi</bold>-saddena acchataratipupaṭṭādīhi, tiṇapaṇṇādīhi ca paṭicchannakuṭiyo saṅgaṇhāti. Tādisāya hi kuṭiyā bahi ṭhatvā anto ṭhitāya itthiyā magge dussādinā santhataṃ katvā pavesentopi pārājiko siyā. <bold>Liṅgaparivattaṃ sandhāya vuttā</bold>ti liṅge parivatte paṭiggahaṇassa vijahanato puna appaṭiggahetvā paribhuñjanāpattiṃ sandhāya vuttaṃ.</paragraph>
<paragraph line="10">Pāḷiyaṃ <bold>bhikkhū siyā vīsatiyā samāgatā</bold>ti vīsatiyā saṅkhātāya bhikkhū samāgatā, etena sabbakammārahataṃ saṅghassa dasseti.</paragraph>
<paragraph line="11"><bold>Nivattho</bold>ti <pageBreak edition="M" number="2.0313" />gāthāya antaravāsakena nivattho uttarāsaṅgena diguṇaṃ katvā pārutasaṅghāṭiyo. Iti tāni tīṇipi cīvarāni kāye gatāneva bhikkhuniyā bindumattaṃ kāḷakaṃ udakena dhovitamatte nissaggiyāni hontīti attho.</paragraph>
<paragraph line="12"><bold>Itthiṃ hane</bold>ti gāthāya na mātubhūtaṃ itthiṃ haneyya, na pitubhūtaṃ purisaṃ haneyya. <bold>Anariya</bold>nti tañca anarahantameva haneyya, etena arahantaghātakopi na hotīti dasseti. <bold>Anantaraṃ phuse</bold>ti ānantariyaṃ phusatīti attho.</paragraph>
<paragraph line="13" number="481"><bold>Suppatiṭṭhita-nigrodhasadisa</bold>nti yojanavitthataṃ rukkhaṃ sandhāya vuttaṃ.</paragraph>
<paragraph line="14"><bold>Sattarasakesū</bold>ti bhikkhunīnaṃ paññattasattarasasaṅghādisesesu.</paragraph>
<centered line="15">Pārājikādipañhāvaṇṇanā niṭṭhitā.</centered>
</body>
</document>