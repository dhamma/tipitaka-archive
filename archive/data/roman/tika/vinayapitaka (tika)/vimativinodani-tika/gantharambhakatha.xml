<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin07t.nrf0.xml</normativeSource>
    <archivePath>roman/tika/vinayapitaka (tika)/vimativinodani-tika/gantharambhakatha.xml</archivePath>
    <baseFileName>gantharambhakatha</baseFileName>
    <titlePath>Ganthārambhakathā - Vimativinodanī-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Vinayapiṭake</nikaya>
    <book line="3">Vimativinodanī-ṭīkā (paṭhamo bhāgo)</book>
    <subsubhead line="4">Ganthārambhakathā</subsubhead>
    <gatha1 line="5">Karuṇāpuṇṇahadayaṃ <pageBreak edition="M" number="1.0001" /><pageBreak edition="V" number="1.0001" />, <bold>sugataṃ</bold> hitadāyakaṃ;</gatha1>
    <gathalast line="6">Natvā <bold>dhammañca</bold> vimalaṃ, <bold>saṅghañca</bold> guṇasampadaṃ.</gathalast>
    <gatha1 line="7">Vaṇṇanā nipuṇāhesuṃ, vinayaṭṭhakathāya yā;</gatha1>
    <gathalast line="8">Pubbakehi katā nekā, nānānayasamākulā.</gathalast>
    <gatha1 line="9">Tattha <pageBreak edition="V" number="1.0002" /> kāci suvitthiṇṇā, dukkhogāhā ca ganthato;</gatha1>
    <gathalast line="10">Viraddhā atthato cāpi, saddato cāpi katthaci.</gathalast>
    <gatha1 line="11">Kāci katthaci apuṇṇā, kāci sammohakārinī;</gatha1>
    <gathalast line="12">Tasmā tāhi samādāya, sāraṃ saṅkheparūpato.</gathalast>
    <gatha1 line="13">Līnatthañca pakāsento, viraddhañca visodhayaṃ;</gatha1>
    <gathalast line="14">Upaṭṭhitanayañcāpi, tattha tattha pakāsayaṃ.</gathalast>
    <gatha1 line="15">Vinaye vimatiṃ chetuṃ, bhikkhūnaṃ lahuvuttinaṃ;</gatha1>
    <gathalast line="16">Saṅkhepena likhissāmi, tassā līnatthavaṇṇanaṃ.</gathalast>
    <subhead line="17">Ganthārambhakathāvaṇṇanā</subhead>
    <paragraph line="18">Vinayasaṃvaṇṇanārambhe ratanattayaṃ namassitukāmo tassa visiṭṭhaguṇayogasandassanatthaṃ <bold>yo kappakoṭīhipī</bold>tiādimāha. Visiṭṭhaguṇayogena hi vandanārahabhāvo, vandanārahe ca katā vandanā yathādhippetamatthaṃ sādheti <pageBreak edition="M" number="1.0002" />. Ettha ca saṃvaṇṇanārambhe ratanattayapaṇāmakaraṇappayojanaṃ tattha tattha bahudhā papañcenti ācariyā, mayaṃ pana idhādhippetameva payojanaṃ dassayissāma. Tasmā saṃvaṇṇanārambhe ratanattayapaṇāmakaraṇaṃ yathāpaṭiññātasaṃvaṇṇanāya anantarāyena parisamāpanatthanti veditabbaṃ. Tathā hi vuttaṃ ‘‘tassānubhāvena hatantarāyo’’ti. Ratanattayapaṇāmakaraṇena hi rāgādidosavigamato paññādiguṇapāṭavato āyuādivaḍḍhanato puññātisayabhāvādito ca hoteva yathāpaṭiññātasaṃvaṇṇanāya anantarāyena parisamāpanaṃ.</paragraph>
    <paragraph line="19">Tattha paṭhamaṃ tāva bhagavato vandanaṃ kattukāmo ‘‘yo kappakoṭīhipi…pe… tassā’’ti āha. Imissā pana vinayadesanāya karuṇāppadhānañāṇasamuṭṭhitatāya karuṇāppadhānameva thomanaṃ āraddhaṃ. Esā hi ācariyassa pakati, yadidaṃ ārambhānurūpathomanā. Karuṇāggahaṇena cettha aparimeyyappabhāvā sabbepi buddhaguṇā nayato saṅgahitāti daṭṭhabbā taṃmūlakattā sesabuddhaguṇānaṃ. Tattha <bold>yo</bold>ti imassa aniyamavacanassa nāthoti iminā sambandho. <bold>Kappakoṭīhipi appameyyaṃ kāla</bold>nti <pageBreak edition="V" number="1.0003" /> kappakoṭigaṇanāvasenapi ‘‘ettakā kappakoṭiyo’’ti pametuṃ asakkuṇeyyaṃ kālaṃ. <bold>Api</bold>-saddena pageva vassagaṇanāyāti dasseti. Appameyyaṃ kālanti ca accantasaṃyoge upayogavacanaṃ, tena kappakoṭigaṇanāvasena paricchinditumasakkuṇeyyamapi, asaṅkhyeyyavasena pana paricchinditabbato salakkhaṃ caturasaṅkhyeyyakappakālaṃ accantameva nirantaraṃ pañcamahāpaaccāgādi<bold>atidukkarāni karonto khedaṃ</bold> kāyikaṃ parissamaṃ pattoti dasseti.</paragraph>
    <paragraph line="20"><bold>Lokahitāyā</bold>ti sattalokassa hitāya. Nāthatīti <bold>nātho,</bold> veneyyānaṃ hitasukhaṃ āsīsatīti attho. Atha vā nāthati veneyyagate kilese upatāpeti, nāthati vā yācati veneyye attano hitakaraṇe yācitvāpi niyojetīti <bold>nātho,</bold> lokapaṭisaraṇo lokasāmī lokanāyakoti vuttaṃ hoti. <bold>Mahākāruṇikassā</bold>ti yo karuṇāya kampitahadayattā lokahitatthaṃ atidukkarakiriyāya anekappakāraṃ tādisaṃ dukkhaṃ anubhavitvā āgato, <bold>tassa mahākāruṇikassā</bold>ti attho. Tattha kiratīti <bold>karuṇā,</bold> paradukkhaṃ vikkhipati apanetīti attho. Dukkhitesu vā kiriyati pasāriyatīti karuṇā. Atha vā kiṇātīti karuṇā, paradukkhe sati kāruṇikaṃ <pageBreak edition="M" number="1.0003" /> hiṃsati vibādheti, vināseti vā parassa dukkhanti attho. Paradukkhe sati sādhūnaṃ kampanaṃ hadayakhedaṃ karotīti vā karuṇā. Atha vā kamiti sukhaṃ, taṃ rundhatīti karuṇā. Esā hi paradukkhāpanayanakāmatālakkhaṇā attasukhanirapekkhatāya kāruṇikānaṃ sukhaṃ rundhati vibādheti. Karuṇāya niyutto <bold>kāruṇiko,</bold> mahanto kāruṇiko <bold>mahākāruṇiko, tassa namo</bold> atthūti pāṭhaseso.</paragraph>
    <paragraph line="21">Evaṃ karuṇāmukhena saṅkhepato sakalasabbaññuguṇehi bhagavantaṃ thometvā idāni saddhammaṃ thometuṃ <bold>asambudha</bold>ntiādimāha. Tattha buddhanisevitaṃ yaṃ asambudhaṃ jīvaloko bhavā bhavaṃ gacchati, tassa dhammavarassa namoti sambandho. Tattha <bold>asambudha</bold>nti asambujjhanto, yathāsabhāvaṃ appaṭivijjhanatoti vuttaṃ hoti. Hetuattho hettha antapaccayo. <bold>Ya</bold>nti aniyamato sapariyattiko navalokuttaradhammo kammabhāvena niddiṭṭho. <bold>Buddhanisevita</bold>nti tasseva visesanaṃ, sammāsambuddhena, paccekabuddhasāvakabuddhehipi vā gocarāsevanabhāvanāsevanāhi yathārahaṃ nisevitaṃ, ajahitanti attho. Tattha pariyattiphalanibbānāni gocarāsevanavaseneva nisevitāni, maggo pana bhāvanāsevanavasenāpi paccavekkhaṇañāṇādivasena gocarāsevanavasenāpi nisevito. <bold>Bhavābhava</bold>nti bhavato bhavaṃ. Atha vā hīnapaṇītādivasena khuddakaṃ mahantañca bhavanti attho. Vuḍḍhatthopi hi <bold>a</bold>-kāro dissati asekkhā dhammātiādīsu (dha. sa. tikamātikā 11) viya. Atha vā bhavoti vuḍḍhi, abhavoti hāni. Bhavoti vā sassatadiṭṭhi, abhavoti ucchedadiṭṭhi <pageBreak edition="V" number="1.0004" />. Vuttappakāro bhavo ca abhavo ca bhavābhavo, taṃ bhavābhavaṃ. <bold>Gacchatī</bold>ti upagacchati. <bold>Jīvaloko</bold>ti sattaloko. <bold>Avijjādikilesajālaviddhaṃsino</bold>ti dhammavisesanaṃ. Tattha na vidati dhammānaṃ yathāsabhāvaṃ na vijānātīti avijjā, aññāṇaṃ. Sā ādi yesaṃ taṇhādīnaṃ, teyeva kilissanti etehi sattāti kilesā, teyeva ca sattānaṃ vibādhanaṭṭhena jālasadisāti jālaṃ, taṃ viddhaṃseti sabbaso vināseti sīlenāti <bold>avijjādikilesajālaviddhaṃsī,</bold> tassa.</paragraph>
    <paragraph line="22">Nanu cettha sapariyattiko navalokuttaradhammo adhippeto, tattha ca maggoyeva kilese viddhaṃseti, netareti ce? Vuccate – maggassāpi nibbānamāgamma <pageBreak edition="M" number="1.0004" /> kilesaviddhaṃsanato nibbānampi kilese viddhaṃseti nāma, maggassa kilesaviddhaṃsanakiccaṃ phalena niṭṭhitanti phalampi ‘‘kilesaviddhaṃsī’’ti vuccati, pariyattidhammopi kilesaviddhaṃsanassa upanissayapaccayattā ‘‘kilesaviddhaṃsī’’ti vattuṃ arahatīti na koci doso. <bold>Dhammavarassa tassā</bold>ti pubbe aniyamitassa niyāmakavacanaṃ. Tattha yathānusiṭṭhaṃ paṭipajjamāne catūsu apāyesu saṃsāradukkhe ca apatamāne dhāretīti dhammo. Vuttappakāro dhammo eva attano uttaritarābhāvena varo pavaro anuttaroti dhammavaro, tassa dhammavarassa namo atthūti attho.</paragraph>
    <paragraph line="23">Evaṃ saṅkhepanayeneva sabbadhammaguṇehi saddhammaṃ thometvā idāni ariyasaṅghaṃ thometuṃ <bold>guṇehī</bold>tiādimāha. Tattha guṇehi yo yutto, tamariyasaṅghaṃ namāmīti sambandho. Sīlādayo guṇā cettha lokiyalokuttarā adhippetā. ‘‘Vimuttivimuttiñāṇa’’nti vattabbe ekadesasarūpekasesanayena ‘‘vimuttiñāṇa’’nti vuttaṃ, ādisaddapariyāyena pabhutisaddena vā vimuttiggahaṇaṃ veditabbaṃ. Tattha <bold>vimuttī</bold>ti phalaṃ. <bold>Vimuttiñāṇa</bold>nti paccavekkhaṇañāṇaṃ. <bold>Pabhuti</bold>-saddena chaḷabhiññācatupaṭisambhidādayo guṇā saṅgahitāti daṭṭhabbā. Kusalatthikānaṃ janānaṃ puññātisayavuḍḍhiyā khettasadisattā khettanti āha ‘‘khettaṃ janānaṃ kusalatthikāna’’nti. Khittaṃ bījaṃ mahapphalabhāvakaraṇena tāyatīti hi <bold>khettaṃ. Ariyasaṅgha</bold>nti ettha ārakattā kilesehi, anaye na iriyanato, aye ca iriyanato, sadevakena lokena ‘‘saraṇa’’nti araṇīyato upagantabbato, upagatānañca tadatthasiddhito ariyā, aṭṭha ariyapuggalā, ariyānaṃ saṅgho samūhoti ariyasaṅgho, taṃ ariyasaṅghaṃ.</paragraph>
    <paragraph line="24">Idāni ratanattayapaṇāmajanitaṃ kusalābhisandaṃ yathādhippete payojane niyojetvā attanā saṃvaṇṇiyamānassa vinayassa sakalasāsanamūlabhāvadassanamukhena saṃvaṇṇanākaraṇassāpi sāsanamūlataṃ <pageBreak edition="V" number="1.0005" /> dassetuṃ <bold>icceva</bold>miccādigāthādvayamāha. <bold>Puññābhisanda</bold>nti puññoghaṃ, puññappavāhaṃ puññarāsinti attho. <bold>Tassānubhāvenā</bold>ti tassa yathāvuttassa puññappavāhassa ānubhāvena balena hatantarāyo vinayaṃ vaṇṇayissanti sambandho.</paragraph>
    <paragraph line="25">Aṭṭhitassa susaṇṭhitassa bhagavato sāsanaṃ yasmiṃ ṭhite patiṭṭhitaṃ hotīti yojetabbaṃ. Tattha <bold>yasmi</bold>nti yasmiṃ vinayapiṭake. <bold>Ṭhite</bold>ti pāḷito ca atthato ca anūnaṃ hutvā lajjīpuggalesu pavattanaṭṭhena ṭhite. <bold>Sāsana</bold>nti <pageBreak edition="M" number="1.0005" /> sikkhattayasaṅgahitaṃ sāsanaṃ. <bold>Aṭṭhitassā</bold>ti kāmasukhallikattakilamathānuyogasaṅkhāte antadvaye aṭṭhitassa, ‘‘parinibbutassapi bhagavato’’tipi vadanti. <bold>Susaṇṭhitassā</bold>ti antadvayavirahitāya majjhimāya paṭipadāya suṭṭhu ṭhitassa. <bold>Amissa</bold>nti bhāvanapuṃsakaniddeso, nikāyantaraladdhīhi asammissaṃ katvā anākulaṃ katvā vaṇṇayissanti vuttaṃ hoti. <bold>Nissāya pubbācariyānubhāva</bold>nti pubbācariyehi saṃvaṇṇitaṃ aṭṭhakathaṃ nissāya, na attano balenāti adhippāyo.</paragraph>
    <paragraph line="26">Atha porāṇaṭṭhakathāsu vijjamānāsu puna vinayasaṃvaṇṇanā kiṃpayojanāti? Āha <bold>kāmañcā</bold>tiādi. Tattha <bold>kāma</bold>nti ekantena, yathicchakaṃ vā, sabbasoti vuttaṃ hoti, tassa saṃvaṇṇitoyaṃ vinayoti iminā sambandho. <bold>Pubbācariyāsabhehī</bold>ti mahākassapattherādayo pubbācariyā eva akampiyaṭṭhena uttamaṭṭhena ca āsabhā, tehi pubbācariyavarehīti vuttaṃ hoti. Kīdisā pana te pubbācariyāti? Āha <bold>ñāṇambū</bold>tiādi. Aggamaggañāṇasaṅkhātena ambunā salilena niddhotāni nissesato āyatiṃ anuppattidhammatāpādanena dhotāni visodhitāni rāgādīni tīṇi malāni kāmāsavādayo ca cattāro āsavā yehi te <bold>ñāṇambuniddhotamalāsavā,</bold> tehi khīṇāsavehīti attho. Khīṇāsavabhāvepi na ete sukkhavipassakāti āha ‘‘visuddhavijjāpaṭisambhidehī’’ti. Tattha <bold>vijjā</bold>ti tisso vijjā, aṭṭha vijjā vā. Paṭisambhidāppattesupi mahākassapattherādīnaṃ uccinitvā gahitatāya tesaṃ saddhammasaṃvaṇṇane sāmatthiyaṃ sātisayanti dassento āha ‘‘saddhammasaṃvaṇṇanakovidehī’’ti.</paragraph>
    <paragraph line="27">Kilesajātaṃ, parikkhārabāhullaṃ vā sallikhati tanuṃ karotīti sallekho, appicchatādiguṇasamūho, idha pana khīṇāsavādhikārattā parikkhārabāhullassa sallikhanavaseneva attho gahetabbo. Sallekhena nibbattaṃ sallekhiyaṃ, tasmiṃ <bold>sallekhiye,</bold> dhutaṅgapariharaṇādisallekhapaapattiyanti vuttaṃ hoti. <bold>Nosulabhūpamehī</bold>ti sallekhapaṭipattiyā ‘‘asukasadisā’’ti natthi sulabhā upamā etesanti nosulabhūpamā, tehi. <bold>Mahāvihārassā</bold>ti iminā nikāyantaraṃ paṭikkhipati <pageBreak edition="V" number="1.0006" />. Vihārasīsena hettha tattha nivāsīnañceva tehi samaladdhikānañca sabbesaṃ bhikkhūnaṃ gahaṇaṃ daṭṭhabbaṃ. Tasmā tesaṃ mahāvihāravāsīnaṃ diṭṭhisīlavisuddhiyā pabhavattena saññāṇabhūtattā <pageBreak edition="M" number="1.0006" /> dhammasaṅgāhakā mahākassapattherādayo ‘‘mahāvihārassa dhajūpamā’’ti vuttā, tehi <bold>ayaṃ vinayo saṃvaṇṇito</bold> sammā anūnaṃ katvā vaṇṇito. Kathanti āha ‘‘cittehi nayehī’’ti. <bold>Vicittehi nayehi sambuddhavaranvayehi</bold> sabbaññubuddhavaraṃ anugatehi, bhagavato adhippāyānugatehi nayehīti vuttaṃ hoti.</paragraph>
    <paragraph line="28">Evaṃ porāṇaṭṭhakathāya anūnabhāvaṃ dassetvā idāni attano saṃvaṇṇanāya payojanavisesaṃ ajjhesakañca dassetuṃ <bold>saṃvaṇṇanā</bold>tiādimāha. Tattha <bold>saṅkhatattā</bold>ti racitattā. <bold>Na kañci atthaṃ abhisambhuṇātī</bold>ti na kañci atthaṃ sādheti.</paragraph>
    <paragraph line="29"><bold>Saṃvaṇṇanaṃ tañcā</bold>tiādinā attano saṃvaṇṇanāya karaṇappakāraṃ dasseti. Tattha tañca idāni vuccamānaṃ saṃvaṇṇanaṃ <bold>samārabhanto</bold> sakalāyapi mahāaṭṭhakathāya idha gahetabbato mahāaṭṭhakathaṃ <bold>tassā</bold> idāni vuccamānāya saṃvaṇṇanāya <bold>sarīraṃ katvā</bold> mahāpaccariyaṃ yo vinicchayo vutto, tatheva kurundīnāmādīsu <bold>vissutāsu aṭṭhakathāsu yo vinicchayo</bold> vutto, tatopi vinicchayato yuttamatthaṃ <bold>apariccajanto</bold> antogadhattheravādaṃ katvā <bold>saṃvaṇṇanaṃ</bold> sammā <bold>samārabhissa</bold>nti padatthasambandho veditabbo. Ettha ca attho kathīyati etāyāti aṭṭhakathā ttha-kārassa ṭṭha-kāraṃ katvā. <bold>Mahāpaccariya</bold>nti mahāpaccarīnāmikaṃ. Ettha ca paccarīti uḷumpaṃ vuccati, tasmiṃ nisīditvā katattā tameva nāmaṃ jātaṃ. ‘‘Kurundīvallivihāro nāma atthi, tattha katattā ‘kurundī’ti nāmaṃ jāta’’nti vadanti. <bold>Ādi</bold>saddena andhakaṭṭhakathaṃ saṅkhepaṭṭhakathañca saṅgaṇhāti.</paragraph>
    <paragraph line="30"><bold>Yuttamattha</bold>nti mahāaṭṭhakathānayena, catubbidhavinayayuttiyā vā yuttamatthaṃ. ‘‘Aṭṭhakathaṃyeva gahetvā saṃvaṇṇanaṃ karissāmī’’ti vutte aṭṭhakathāsu vuttattheravādānaṃ bāhirabhāvo siyāti tepi antokattukāmo ‘‘antogadhatheravāda’’nti āha, theravādepi antokatvāti vuttaṃ hoti.</paragraph>
    <paragraph line="31"><bold>Taṃ me</bold>ti gāthāya sotūhi paṭipajjitabbavidhiṃ dasseti. Tattha <bold>dhammappadīpassā</bold>ti dhammo eva mohandhakāraviddhaṃsanato padīpasadisattā padīpo assāti dhammappadīpo, bhagavā, tassa. <bold>Patimānayantā</bold>ti pūjentā manasā garuṃ karontā <bold>nisāmentu</bold> suṇantu.</paragraph>
    <paragraph line="32"><bold>Buddhenā</bold>tiādinā <pageBreak edition="M" number="1.0007" /> attano saṃvaṇṇanāya āgamanasuddhidassanamukhena pamāṇabhāvaṃ dassetvā anusikkhitabbataṃ <pageBreak edition="V" number="1.0007" /> dasseti. Tattha yatheva buddhena yo dhammo vinayo ca vutto, so tassa buddhassa yehi puttehi mahākassapattherādīhi tatheva ñāto, tesaṃ buddhaputtānaṃ matimaccajantā sīhaḷaṭṭhakathācariyā yasmā pure aṭṭhakathā akaṃsūti sambandho veditabbo. Tattha <bold>dhammo</bold>ti suttābhidhamme saṅgaṇhāti. <bold>Vinayo</bold>ti sakalaṃ vinayapiṭakaṃ. <bold>Vutto</bold>ti pāḷito ca atthato ca <bold>buddhena</bold> bhagavatā vutto. Na hi bhagavatā abyākataṃ nāma tantipadaṃ atthi, tattha tattha bhagavatā pavattitapakiṇṇakadesanāyeva hi aṭṭhakathā. <bold>Tatheva ñāto</bold>ti yatheva buddhena vutto, tatheva ekapadampi ekakkharampi avināsetvā adhippāyañca avikopetvā ñāto viditoti attho. <bold>Tesaṃ matimaccajantā</bold>ti tesaṃ buddhaputtānaṃ matisaṅkhātaṃ theraparamparāya uggahetvā ābhataṃ abbocchinnaṃ pāḷivaṇṇanāvasena ceva pāḷimuttakavasena ca pavattaṃ sabbaṃ aṭṭhakathāvinicchayaṃ apariccajantā. <bold>Aṭṭhakathā akaṃsū</bold>ti mahāaṭṭhakathāmahāpaccariādikā sīhaḷaṭṭhakathāyo akaṃsu. ‘‘Aṭṭhakathāmakaṃsū’’tipi pāṭho, tatthāpi soyevattho.</paragraph>
    <paragraph line="33"><bold>Tasmā</bold>ti yasmā tesaṃ buddhaputtānaṃ adhippāyaṃ avikopetvā pure aṭṭhakathā akaṃsu, tasmā. <bold>Yaṃ aṭṭhakathāsu vuttaṃ,</bold> taṃ sabbampi pamāṇanti yojanā. <bold>Hī</bold>ti nipātamattaṃ hetuatthassa tasmāti imināyeva pakāsitattā, avadhāraṇattho vā, pamāṇamevāti. Yadi aṭṭhakathāsu vuttaṃ sabbampi pamāṇaṃ, evaṃ sati tattha pamādalekhāpi pamāṇaṃ siyāti āha ‘‘vajjayitvāna pamādalekha’’nti, aparāparaṃ likhantehi pamādena satiṃ apaccupaṭṭhapetvā aññattha likhitabbaṃ aññattha likhanādivasena pavattitā pamādalekhā nāma, sā ca samantapāsādikāyaṃ tattha tattha sayameva āvibhavissati. Puna <bold>yasmā</bold>ti padassa sambandhadassanavasena ayaṃ atthayojanā – yasmā aṭṭhakathāsu vuttaṃ idha imasmiṃ sāsane sikkhāsu sagāravānaṃ paṇḍitānaṃ pamāṇameva, yasmā ca ayaṃ vaṇṇanāpi bhāsantarapariccāgādimattavisiṭṭhatāya atthato abhinnā, tato eva pamāṇabhūtāva hessati, tasmā anusikkhitabbāti.</paragraph>
    <paragraph line="34"><bold>Tato</bold>ti tāhi aṭṭhakathāhi. <bold>Bhāsantarameva hitvā</bold>ti sīhaḷabhāsaṃyeva apanetvā. <bold>Vitthāramaggañca samāsayitvā</bold>ti porāṇaṭṭhakathāsu yathāṭhāne <pageBreak edition="M" number="1.0008" /> vattabbampi padatthavinicchayādikaṃ ativitthiṇṇena vacanakkamena ceva vuttameva atthanayaṃ appamattakavisesena punappunaṃ kathanena ca tattha tattha papañcitaṃ tādisaṃ vitthāramaggaṃ pahāya sallahukena atthaviññāpakena padakkamena ceva vuttanayasadisaṃ vattabbaṃ atidisitvā ca saṅkhepanayeneva vaṇṇayissāmāti adhippāyo. <bold>Sāratthadīpaniyaṃ</bold> pana vinayaṭīkāyaṃ ‘‘porāṇaṭṭhakathāsu upari vuccamānampi ānetvā tattha tattha papañcitaṃ ñatticatutthena kammena…pe… upasampannoti bhikkhūti ettha apalokanādīnaṃ catunnampi <pageBreak edition="V" number="1.0008" /> kammānaṃ vitthārakathā viya tādisaṃ vitthāramaggaṃ saṅkhipitvā’’ti vuttaṃ, taṃ tantikkamaṃ kañci avokkamitvāti ettheva vattuṃ yuttaṃ. Aññattha pāḷiyā vattabbaṃ aññattha kathanañhi tantikkamaṃ vokkamitvā kathanaṃ nāma. Tathā hi vuttaṃ ‘‘tatheva vaṇṇituṃ yuttarūpaṃ hutvā anukkamena āgataṃ pāḷiṃ pariccajitvā saṃvaṇṇanato sīhaḷaṭṭhakathāsu ayuttaṭṭhāne vaṇṇitaṃ yathāṭhāneyeva vaṇṇanato ca vuttaṃ ‘tantikkamaṃ kañci avokkamitvā’’’ti. Tasmā yathāvuttanayeneva attho gahetabbo. Kathaṃ pana vitthāramaggassa saṅkhipane vinicchayo na hīyatīti? Āha ‘‘vinicchayaṃ sabbamasesayitvā’’ti. Saṅkhipantopi punappunaṃ vacanādimeva saṅkhipanto, vinicchayaṃ pana aṭṭhakathāsu sabbāsupi vuttaṃ sabbampi asesayitvā, kiñcimattampi aparihāpetvāti vuttaṃ hoti. <bold>Tantikkamaṃ kañci avokkamitvā</bold>ti kañci pāḷikkamaṃ anatikkamitvā, anukkameneva pāḷiṃ vaṇṇayissāmāti attho.</paragraph>
    <paragraph line="35"><bold>Suttantikānaṃ vacanānamattha</bold>nti verañjakaṇḍādīsu āgatānaṃ jhānakathādīnaṃ suttantavacanānaṃ sīhaḷaṭṭhakathāsu ‘‘suttantikānaṃ bhāro’’ti vatvā avaṇṇitabbaṭṭhānaṃ atthaṃ taṃtaṃsuttānurūpaṃ sabbaso paridīpayissāmāti adhippāyo. <bold>Hessatī</bold>ti bhavissati, karīyissatīti vā attho. Ettha ca paṭhamasmiṃ atthavikappe ‘‘bhāsantarapariccāgādikaṃ catubbidhaṃ kiccaṃ nipphādetvā suttantikānaṃ vacanānamatthaṃ <bold>paridīpayantī</bold> ayaṃ vaṇṇanā bhavissatī’’ti vaṇṇanāvasena samānakattukatā veditabbā. Pacchimasmiṃ atthavikappe pana ‘‘heṭṭhā vuttabhāsantarapariccāgādikaṃ katvā suttantikānaṃ vacanānamatthaṃ paridīpayantī ayaṃ vaṇṇanā amhehi karīyissatī’’ti evaṃ ācariyavasena samānakattukatā veditabbā.</paragraph>
    <centered line="36">Ganthārambhakathāvaṇṇanānayo niṭṭhito.</centered>
    <title line="37">Bāhiranidānakathā</title>
    <paragraph line="38">Idāni <pageBreak edition="M" number="1.0009" /> saṃvaravinayapahānavinayādīsu bahūsu vinayesu attanā ‘‘taṃ vaṇṇayissaṃ vinaya’’nti evaṃ saṃvaṇṇetabbabhāvena paṭiññātaṃ vinayaṃ dassento āha <bold>tatthā</bold>tiādi. Tattha <bold>tatthā</bold>ti yathāvuttāsu gāthāsu. <bold>Tāva</bold>-saddo paṭhamanti imasmiṃ atthe daṭṭhabbo, tena paṭhamaṃ vinayaṃ vavatthapetvā <pageBreak edition="V" number="1.0009" /> pacchā tassa vaṇṇanaṃ karissāmāti dīpeti. <bold>Vavatthapetabbo</bold>ti niyametabbo. <bold>Tenetaṃ vuccatī</bold>ti yasmā vavatthapetabbo, tena hetunā etaṃ vinayo nāmātiādikaṃ niyāmakavacanaṃ vuccatīti attho. <bold>Assā</bold>ti vinayassa. <bold>Mātikā</bold>ti uddeso. So hi niddesapadānaṃ jananīṭhāne ṭhitattā mātā viyāti ‘‘mātikā’’ti vuccati.</paragraph>
    <paragraph line="39">Idāni saṃvaṇṇetabbamatthaṃ mātikaṃ paṭṭhapetvā dassento āha <bold>vuttaṃ yenā</bold>tiādi. Idaṃ vuttaṃ hoti – etaṃ tena samayena buddho bhagavā verañjāyaṃ viharatītiādinidānavacanapaṭimaṇḍitaṃ vinayapiṭakaṃ yena puggalena vuttaṃ, yasmiṃ kāle vuttaṃ, yasmā kāraṇā vuttaṃ, yena dhāritaṃ, yena ca ābhataṃ, yesu patiṭṭhitaṃ, etaṃ yathāvuttavidhānaṃ vatvā tato tena samayenātiādipāṭhassa atthaṃ anekappakārato dassento vinayassa atthavaṇṇanaṃ karissāmīti.</paragraph>
    <paragraph line="40">Ettha ca <bold>vuttaṃ yena yadā yasmā</bold>ti idaṃ vacanaṃ tena samayena buddho bhagavātiādinidānavacanamattaṃ apekkhitvā vattukāmopi visuṃ avatvā ‘‘nidānena ādikalyāṇaṃ, idamavocāti nigamanena pariyosānakalyāṇa’’nti vacanato nidānanigamanānipi satthudesanāya anuvidhānattā tadantogadhānevāti nidānassāpi vinayapāḷiyaṃyeva antogadhattā vuttaṃ yena yadā yasmāti idampi vinayapiṭakasambandhaṃyeva katvā mātikaṃ ṭhapeti. Mātikāya hi etanti vuttaṃ vinayapiṭakaṃyeva sāmaññato sabbattha sambandhamupagacchati.</paragraph>
    <paragraph line="41">Idāni pana taṃ visuṃ nīharitvā dassento <bold>tattha vuttaṃ yenā</bold>tiādimāha. <bold>Tatthā</bold>ti tesu mātikāpadesu. <bold>Ida</bold>nti tena samayenātiādinidānavacanaṃ. <bold>Hi</bold>-saddo yasmāti attho daṭṭhabbo, yasmā buddhassa bhagavato attapaccakkhavacanaṃ na hoti, tasmāti vuttaṃ hoti. <bold>Attapaccakkhavacanaṃ na hotī</bold>ti attanā paccakkhaṃ katvā vuttavacanaṃ na hoti. Atha <pageBreak edition="M" number="1.0010" /> vā attano paccakkhakāle dharamānakāle vuttavacanaṃ na hoti. Tadubhayenāpi bhagavato vuttavacanaṃ na hotīti attho.</paragraph>
    <subhead line="42">Paṭhamamahāsaṅgītikathāvaṇṇanā</subhead>
    <paragraph line="43"><bold>Paṭhamamahāsaṅgīti nāma cesā</bold>ti ettha <bold>ca</bold>-saddo vattabbasampiṇḍanattho, upaññāsattho vā, upaññāsoti ca vākyārambho vuccati. Esā hi ganthakārānaṃ pakati, yadidaṃ kiñci vatvā puna aparaṃ vattumārabhantānaṃ ca-saddappayogo. Yathāpaccayaṃ tattha tattha desitattā vippakiṇṇānaṃ dhammavinayānaṃ <pageBreak edition="V" number="1.0010" /> sabhāgatthavasena saṅgahetvā gāyanaṃ kathanaṃ saṅgīti, mahāvisayattā pūjanīyattā ca mahatī saṅgīti mahāsaṅgīti. Dutiyādiṃ upādāya cesā ‘‘paṭhamamahāsaṅgītī’’ti vuttā. Nidadāti desanaṃ desakālādivasena aviditaṃ viditaṃ katvā nidassetīti <bold>nidānaṃ,</bold> tattha <bold>kosallatthaṃ</bold>.</paragraph>
    <paragraph line="44">Veneyyānaṃ maggaphaluppattihetubhūtāva kiriyā nippariyāyena buddhakiccanti āha ‘‘dhammacakkappavattanañhi ādiṃ katvā’’ti. Tattha satipaṭṭhānādidhammo eva pavattanaṭṭhena cakkanti <bold>dhammacakkaṃ,</bold> cakkanti vā āṇā, taṃ dhammato anapetattā dhammacakkaṃ, dhammena ñāyena cakkantipi dhammacakkaṃ. <bold>Katabuddhakicce</bold>ti niṭṭhitabuddhakicce bhagavati lokanātheti sambandho. <bold>Kusinārāya</bold>nti samīpatthe etaṃ bhummavacanaṃ. <bold>Upavattane mallānaṃ sālavane</bold>ti tassa nagarassa upavattanabhūtaṃ mallarājūnaṃ sālavanuyyānaṃ dasseti. Tattha nagaraṃ pavisantā uyyānato upecca vattanti gacchanti etenāti ‘‘upavattana’’nti uyyānassa ca nagarassa ca majjhe sālavanaṃ vuccati. Kusinārāya hi dakkhiṇapacchimadisāya taṃ uyyānaṃ hoti, tato uyyānato sālavanarājivirājito maggo pācīnābhimukho gantvā nagarassa dakkhiṇadvārābhimukho uttarena nivatto, tena maggena manussā nagaraṃ pavisanti, tasmā taṃ ‘‘upavattana’’nti vuccati. Tattha kira upavattane aññamaññasaṃsaṭṭhaviṭapānaṃ sampannachāyānaṃ sālapantīnamantare bhagavato parinibbānamañco paññatto, taṃ sandhāya vuttaṃ ‘‘yamakasālānamantare’’ti. Upādīyati kammakilesehīti upādi, vipākakkhandhā kaṭattā ca rūpaṃ. Tadeva kammakilesehi sammā appahīnatāya seso, natthi ettha upādisesoti <bold>anupādisesā,</bold> nibbānadhātu, tāya. Itthambhūtalakkhaṇe <pageBreak edition="M" number="1.0011" /> cāyaṃ karaṇaniddeso. <bold>Parinibbāne</bold>ti nimittatthe bhummaṃ, parinibbānahetu tasmiṃ ṭhāne sannipatitānanti attho. Saṅghassa thero jeṭṭho <bold>saṅghatthero</bold>. Ettha ca saṅghasaddassa bhikkhusatasahassasaddasāpekkhattepi gamakattā therasaddena samāso yathā devadattassa garukulanti. Āyasmā mahākassapo dhammavinayasaṅgāyanatthaṃ bhikkhūnaṃ ussāhaṃ janesīti sambandho.</paragraph>
    <paragraph line="45">Tathā ussāhaṃ jananassa kāraṇamāha <bold>sattāhaparinibbute</bold>tiādi. Satta ahāni samāhaṭāni sattāhaṃ, sattāhaṃ parinibbutassa assāti sattāhaparinibbuto, sattāhaparinibbute subhaddena vuḍḍhapabbajitena vuttavacanamanussarantoti sambandho. <bold>Alaṃ, āvuso</bold>tiādinā tena vuttavacanaṃ dasseti. Tattha <bold>ala</bold>nti paṭikkhepavacanaṃ. <bold>Tena mahāsamaṇenā</bold>ti nissakke karaṇavacanaṃ, tato mahāsamaṇato suṭṭhu muttā mayanti attho, upaddutā ca homa tadāti adhippāyo, homāti vā atītatthe vattamānavacanaṃ, ahumhāti attho. <bold>Ṭhānaṃ kho panetaṃ vijjatī</bold>ti tiṭṭhati ettha phalaṃ tadāyattavuttitāyāti <pageBreak edition="V" number="1.0011" /><bold>ṭhānaṃ,</bold> hetu. <bold>Kho</bold>ti avadhāraṇe, etaṃ kāraṇaṃ vijjateva, no na vijjatīti attho. Kiṃ taṃ kāraṇanti? Āha <bold>yaṃ pāpabhikkhū</bold>tiādi. Ettha <bold>ya</bold>nti nipātamattaṃ, kāraṇaniddeso vā, yena kāraṇena antaradhāpeyyuṃ, tadetaṃ kāraṇaṃ vijjatīti attho. Atīto atikkanto satthā ettha, etassāti vā <bold>atītasatthukaṃ,</bold> pāvacanaṃ. Padhānaṃ vacanaṃ <bold>pāvacanaṃ,</bold> dhammavinayanti vuttaṃ hoti. <bold>Pakkhaṃ labhitvā</bold>ti alajjīpakkhaṃ labhitvā. <bold>Na cirassevā</bold>ti na cireneva. <bold>Yāva ca dhammavinayo tiṭṭhatī</bold>ti yattakaṃ kālaṃ dhammo ca vinayo ca lajjīpuggalesu tiṭṭhati.</paragraph>
    <paragraph line="46"><bold>Vuttañhetaṃ bhagavatā</bold>ti parinibbānamañce nipannena bhagavatā vuttanti attho. <bold>Desito paññatto</bold>ti suttābhidhammapiṭakasaṅgahitassa dhammassa ceva vinayapiṭakasaṅgahitassa vinayassa ca atisajjanaṃ pabodhanaṃ desanā. Tasseva pakārato ñāpanaṃ asaṅkarato ṭhapanaṃ paññāpanaṃ. <bold>So vo mamaccayena satthā</bold>ti so dhammavinayo tumhākaṃ mamaccayena satthā mayi parinibbute satthukiccaṃ sādhessati. <bold>Sāsana</bold>nti pariyattipaṭipattipaṭivedhavasena tividhaṃ sāsanaṃ, nippariyāyato pana sattattiṃsa bodhipakkhiyadhammā. <bold>Addhaniya</bold>nti addhānakkhamaṃ, tadeva <bold>ciraṭṭhitikaṃ assa</bold> bhaveyyāti sambandho.</paragraph>
    <paragraph line="47">Idāni <pageBreak edition="M" number="1.0012" /> sammāsambuddhena attano kataṃ anuggahavisesaṃ vibhāvento āha <bold>yañcāhaṃ bhagavatā</bold>tiādi. Tattha <bold>yañcāha</bold>nti etassa anuggahitoti etena sambandho. Tattha <bold>ya</bold>nti yasmā, yena kāraṇenāti vuttaṃ hoti. Kiriyāparāmasanaṃ vā etaṃ, tena anuggahitoti ettha anuggahaṇaṃ parāmasati. <bold>Dhāressasī</bold>tiādikaṃ bhagavatā mahākassapattherena saddhiṃ cīvaraparivattanaṃ kātukāmena vuttavacanaṃ. <bold>Dhāressasi pana me tvaṃ kassapā</bold>ti ‘‘kassapa, tvaṃ imāni paribhogajiṇṇāni paṃsukūlāni pārupituṃ sakkhissasī’’ti vadati, tañca kho na kāyabalaṃ sandhāya, paṭipattipūraṇaṃ pana sandhāya evamāha. <bold>Sāṇāni paṃsukūlānī</bold>ti matakaḷevaraṃ paliveṭhetvā chaḍḍitāni tumbamatte kimayo papphoṭetvā gahitāni sāṇavākamayāni paṃsukūlacīvarāni. Rathikādīnaṃ yattha katthaci paṃsūnaṃ upari ṭhitattā abbhuggataṭṭhena tesu kūlamivāti paṃsukūlaṃ. Atha vā paṃsu viya kucchitabhāvaṃ ulati gacchatīti paṃsukūlanti paṃsukūlasaddassa attho daṭṭhabbo. <bold>Nibbasanānī</bold>ti niṭṭhitavasanakiccāni, paribhogajiṇṇānīti attho. Ekameva taṃ cīvaraṃ anekāvayavattā bahuvacanaṃ kataṃ. <bold>Sādhāraṇaparibhogenā</bold>ti attanā samānaparibhogena, sādhāraṇaparibhogena ca samasamaṭṭhapanena ca anuggahitoti sambandho.</paragraph>
    <paragraph line="48">Idāni <pageBreak edition="V" number="1.0012" /> navānupubbavihārachaḷabhiññāppabhede uttarimanussadhamme attanā samasamaṭṭhapanatthāya bhagavatā vuttaṃ <bold>kassapasaṃyutte</bold> (saṃ. ni. 2.152) āgataṃ pāḷiṃ peyyālamukhena ādiggahaṇena ca saṅkhipitvā dassento āha <bold>ahaṃ, bhikkhave</bold>tiādi. Tattha <bold>yāvade ākaṅkhāmī</bold>ti yāvadeva ākaṅkhāmi, yattakaṃ kālaṃ icchāmīti attho, ‘‘yāvadevā’’tipi pāṭho. <bold>Navānupubbavihārachaḷabhiññāppabhede</bold>ti ettha <bold>navānupubbavihāro</bold> nāma anupaṭipāṭiyā samāpajjitabbabhāvato evaṃsaññitā nirodhasamāpattiyā saha aṭṭha rūpārūpasamāpattiyo. <bold>Chaḷabhiññā</bold> nāma āsavakkhayañāṇena saddhiṃ pañcābhiññāyo. <bold>Attanā samasamaṭṭhapanenā</bold>ti ‘‘ahaṃ yattakaṃ kālaṃ yattake samāpattivihāre abhiññāyo ca vaḷañjemi, tathā kassapopī’’ti evaṃ yathāvuttauttarimanussadhamme attanā samasamaṃ katvā ṭhapanena, idañca uttarimanussadhammasāmaññena therassa pasaṃsāmattena vuttaṃ, na <pageBreak edition="M" number="1.0013" /> bhagavatā saddhiṃ sabbathā samatāya. Bhagavato hi guṇavisesaṃ upādāya sāvakā paccekabuddhā ca kalampi kalabhāgampi na upenti, tassa kimaññaṃ āṇaṇyaṃ bhavissati aññatra dhammavinayasaṅgāyanāti adhippāyo. Tattha <bold>tassā</bold>ti tassa anuggahassa, tassa meti vā attho gahetabbo. Potthakesu hi kesuci ‘‘tassa me’’ti pāṭho dissati. <bold>Āṇaṇyaṃ</bold> aṇaṇabhāvo. <bold>Sakakavacaissariyānuppadānenā</bold>ti ettha cīvarassa nidassanavasena kavacasseva gahaṇaṃ kataṃ, samāpattiyā nidassanavasena issariyaṃ gahitaṃ.</paragraph>
    <paragraph line="49">Idāni yathāvuttamatthaṃ pāḷiyā vibhāvento āha <bold>yathāhā</bold>tiādi. Tattha <bold>ekamidāha</bold>nti ettha <bold>ida</bold>nti nipātamattaṃ. <bold>Ekaṃ samaya</bold>nti ekasmiṃ samayeti attho. <bold>Pāvāyā</bold>ti pāvānagarato. <bold>Addhānamaggappaṭipanno</bold>ti dīghamaggappaṭipanno. Dīghapariyāyo hettha addhānasaddo. <bold>Sabbaṃ subhaddakaṇḍaṃ vitthārato veditabba</bold>nti <bold>pañcasatikakkhandhake</bold> āgataṃ subhaddakaṇḍaṃ idha ānetvā vitthāretabbaṃ.</paragraph>
    <paragraph line="50"><bold>Tato para</bold>nti subhaddakaṇḍato paraṃ. Sabbaṃ <bold>subhaddakaṇḍaṃ</bold> vitthārato veditabbanti iminā ‘‘yaṃ na icchissāma, na taṃ karissāmā’’ti etaṃ pariyantaṃ subhaddakaṇḍapāḷiṃ dassetvā idāni avasesaṃ ussāhajananappakārappavattaṃ pāḷimeva dassento <bold>handa mayaṃ āvuso</bold>tiādimāha. Tattha <bold>pure adhammo dippatī</bold>ti ettha <bold>‘‘adhammo</bold> nāma dasakusalakammapathapaṭipakkhabhūto adhammo’’ti <bold>sāratthadīpaniyaṃ</bold> (sārattha. ṭī. 1.paṭhamamahāsaṅgītikathāvaṇṇanā) vuttaṃ. Dhammasaṅgahaṇatthaṃ ussāhajananappasaṅgattā pana dhammavinayānaṃ asaṅgāyanahetudosagaṇo sambhavati, so eva ettha adhammo dippati tappaṭipakkho dhammo ca paṭibāhīyatīti vattabbaṃ. Api ca ‘‘adhammavādino balavanto honti dhammavādino dubbalā hontī’’ti vuccamānattā yena adhammena te subhaddavajjiputtakādayo adhammavādino, yena ca dhammena itare dhammavādinova honti. Teyeva idha ‘‘adhammo’’ <pageBreak edition="V" number="1.0013" /> ‘‘dhammo’’ti ca vattabbā. Tasmā sīlavipattiādihetuko pāpicchatādidosagaṇo adhammo, tappaṭipakkho sīlasampadādihetuko appicchatādiguṇasamūho dhammoti ca gahetabbaṃ. <bold>Pure dippatī</bold>ti api nāma dippati. Atha vā yāva adhammo dhammaṃ paṭibāhituṃ samattho hoti, tato puretaramevāti <pageBreak edition="M" number="1.0014" /> attho. <bold>Dippatī</bold>ti dippissati. Puresaddayogena hi anāgatatthe ayaṃ vattamānappayogo, yathā purā vassati devoti. <bold>Avinayo</bold>ti pahānavinayādīnaṃ paṭipakkhabhūto avinayo.</paragraph>
    <paragraph line="51"><bold>Tena hī</bold>ti uyyojanatthe nipāto. <bold>Sakalanavaṅgasatthusāsanapariyattidhare</bold>ti sakalaṃ suttageyyādinavaṅgaṃ ettha, etassa vā atthīti sakalanavaṅgaṃ, satthusāsanaṃ. Atthakāmena pariyāpuṇitabbato diṭṭhadhammikādipurisatthapariyattibhāvato ca ‘‘pariyattī’’ti tīṇi piṭakāni vuccanti, taṃ sakalanavaṅgasatthusāsanasaṅkhātaṃ pariyattiṃ dhārentīti sakalanavaṅgasatthusāsanapaayattidharā, tādiseti attho. Samathabhāvanāsinehābhāvena sukkhā lūkhā asiniddhā vipassanā etesanti <bold>sukkhavipassakā</bold>. <bold>Tipiṭakasabbapariyattippabhedadhare</bold>ti tiṇṇaṃ piṭakānaṃ samāhāro tipiṭakaṃ, tadeva navaṅgādivasena anekabhedabhinnaṃ sabbaṃ pariyattippabhedaṃ dhārentīti tipiṭakasabbapariyattippabhedadharā.</paragraph>
    <paragraph line="52"><bold>Kissa panā</bold>ti kasmā pana. Sikkhatīti <bold>sekkho</bold>. Tamevāha ‘‘sakaraṇīyo’’ti. Uparimaggattayakiccassa apariyositattā sakiccoti attho. <bold>Assā</bold>ti anena. <bold>Bahukārattā</bold>ti bahupakārattā. <bold>Assā</bold>ti bhaveyya. <bold>Ativiya vissattho</bold>ti ativiya vissāsiko. <bold>Na</bold>nti ānandattheraṃ <bold>ovadatī</bold>ti sambandho. Ānandattherassa kadāci asaññatāya navakāya saddhivihārikaparisāya janapadacārikācaraṇaṃ, tesañca saddhivihārikānaṃ ekakkhaṇe uppabbajjanañca paṭicca mahākassapatthero taṃ niggaṇhanto evamāha ‘‘na vāyaṃ kumārako mattamaññāsī’’ti. Ettha ca <bold>vā</bold>-saddo padapūraṇo, ayaṃ kumāro attano pamāṇaṃ na paṭijānātīti theraṃ tajjento āha. <bold>Tatrā</bold>ti evaṃ sati.</paragraph>
    <paragraph line="53"><bold>Kiñcāpi sekkho</bold>ti idaṃ na sekkhānaṃ agatigamanasabbhāvena vuttaṃ, asekkhānaññeva pana uccinitvā gahitattāti daṭṭhabbaṃ. Tasmā ‘‘kiñcāpi sekkho, tathāpi thero āyasmantampi ānandaṃ uccinatū’’ti evamettha sambandho veditabbo, na pana kiñcāpi sekkho, tathāpi abhabbo agatiṃ gantunti yojetabbaṃ. <bold>Abhabbo</bold>tiādi panassa sabhāvakathanaṃ. Tattha <pageBreak edition="M" number="1.0015" /><bold>chandā</bold>ti chandena sinehena. <bold>Agatiṃ gantu</bold>nti akattabbaṃ kātuṃ. <bold>Pariyatto</bold>ti adhīto uggahito.</paragraph>
    <paragraph line="54"><bold>Rājagahaṃ</bold><pageBreak edition="V" number="1.0014" /><bold>kho mahāgocara</bold>nti ettha gāvo caranti etthāti gocaro, gunnaṃ gocaraṭṭhānaṃ. Gocaro viyāti gocaro, bhikkhācaraṇaṭṭhānaṃ. So mahanto assāti mahāgocaraṃ, rājagahaṃ. <bold>Ukkoṭeyyā</bold>ti nivāreyya.</paragraph>
    <paragraph line="55"><bold>Sattasu sādhukīḷanadivasesū</bold>ti ettha saṃvegavatthuṃ kittetvā kittetvā sādhukaṃ eva pūjāvasena kīḷanato sādhukīḷanaṃ. <bold>Upakaṭṭhā</bold>ti āsannā. Vassaṃ upaneti upagacchati etthāti <bold>vassūpanāyikā</bold>.</paragraph>
    <paragraph line="56"><bold>Tatra suda</bold>nti tassaṃ sāvatthiyaṃ, <bold>suda</bold>nti nipātamattaṃ. <bold>Ussannadhātuka</bold>nti upacitapittasemhādidhātukaṃ. <bold>Samassāsetu</bold>nti santappetuṃ. <bold>Dutiyadivase</bold>ti jetavanavihāraṃ paviṭṭhadivasato dutiyadivaseti vadanti. Viriccati etenāti virecanaṃ. Osadhaparibhāvitaṃ khīrameva virecananti <bold>khīravirecanaṃ. Yaṃ sandhāyā</bold>ti yaṃ bhesajjapānaṃ sandhāya vuttaṃ. <bold>Bhesajjamattā</bold>ti appamattakaṃ bhesajjaṃ. Appattho hi ayaṃ <bold>mattā</bold>-saddo mattā sukhapariccāgātiādīsu (dha. pa. 290) viya.</paragraph>
    <paragraph line="57"><bold>Khaṇḍaphullappaṭisaṅkharaṇa</bold>nti ettha <bold>khaṇḍa</bold>nti chinnaṃ, <bold>phulla</bold>nti bhinnaṃ, tesaṃ <bold>paṭisaṅkharaṇaṃ</bold> abhinavakaraṇaṃ.</paragraph>
    <paragraph line="58">Paricchedavasena vediyati dissatīti <bold>pariveṇaṃ. Tatthā</bold>ti tesu vihāresu khaṇḍaphullappaṭisaṅkharaṇanti sambandho. <bold>Paṭhamaṃ māsa</bold>nti vassānassa paṭhamaṃ māsaṃ, accantasaṃyoge cetaṃ upayogavacanaṃ. Senāsanavattānaṃ bahūnaṃ paññattattā, <bold>senāsanakkhandhake</bold> (cūḷava. 294 ādayo) senāsanapaṭibaddhānaṃ bahūnaṃ kammānaṃ vihitattā ‘‘bhagavatā…pe… vaṇṇita’’nti vuttaṃ.</paragraph>
    <paragraph line="59"><bold>Dutiyadivase</bold>ti ‘‘khaṇḍaphullappaṭisaṅkharaṇaṃ karomā’’ti cintitadivasato dutiyadivase. Vassūpanāyikadivaseyeva te evaṃ cintesuṃ. <bold>Siriyā niketanamivā</bold>ti siriyā nivāsanaṭṭhānaṃ viya. Ekasmiṃ pānīyatitthe sannipatantā pakkhino viya sabbesaṃ janānaṃ cakkhūni maṇḍapeyeva nipatantīti vuttaṃ ‘ekanipātatitthamiva ca devamanussanayanavihaṅgāna’’nti. <bold>Lokarāmaṇeyyaka</bold>nti loke ramaṇīyabhāvaṃ, ramaṇaṃ arahatīti vā lokarāmaṇeyyakaṃ <pageBreak edition="M" number="1.0016" />. <bold>Daṭṭhabbasāramaṇḍa</bold>nti daṭṭhabbesu sāraṃ daṭṭhabbasāraṃ, tato vippasannanti daṭṭhabbasāramaṇḍaṃ. Atha vā daṭṭhabbo sārabhūto visiṭṭhataro maṇḍo <pageBreak edition="V" number="1.0015" /> maṇḍanaṃ alaṅkāro etassāti daṭṭhabbasāramaṇḍo, maṇḍapo. Maṇḍaṃ sūriyarasmiṃ pāti nivāretīti maṇḍapo. Vividhāni kusumadāmāni ceva muttolambakāni ca viniggalantaṃ vamentaṃ nikkhāmentamiva cāru sobhanaṃ vitānaṃ etthāti <bold>vividhakusumadāmolambakaviniggalantacāruvitāno</bold>. Nānāpupphūpahāravicittasupariniṭṭhitabhūmikammattā eva ‘‘ratanavicittamaṇikoṭṭimatalamivā’’ti vuttaṃ. Ettha ca maṇiyo koṭṭetvā katatalaṃ maṇikoṭṭimatalaṃ nāma, tamivāti vuttaṃ hoti. <bold>Āsanāraha</bold>nti nisīdanārahaṃ. <bold>Dantakhacita</bold>nti dantehi khacitaṃ.</paragraph>
    <paragraph line="60"><bold>Āvajjesī</bold>ti upanāmesi. <bold>Anupādāyā</bold>ti taṇhādiṭṭhivasena kañci dhammaṃ aggahetvā. <bold>Kathādoso</bold>ti kathāya asaccaṃ nāma <bold>natthi</bold>.</paragraph>
    <paragraph line="61"><bold>Yathāvuḍḍha</bold>nti vuḍḍhapaṭipāṭiṃ anatikkamitvā. <bold>Eke</bold>ti majjhimabhāṇakānaṃyeva eke. Pubbe vuttampi hi sabbaṃ majjhimabhāṇakā vadantiyevāti veditabbaṃ. Dīghabhāṇakā pana ‘‘padasāva thero sannipātamāgato’’ti vadanti. Tesu keci ‘‘ākāsenā’’ti, ‘‘te sabbepi tathā tathā āgatadivasānampi atthitāya ekamekaṃ gahetvā tathā tathā vadiṃsū’’ti vadanti.</paragraph>
    <paragraph line="62"><bold>Kaṃ dhuraṃ katvā</bold>ti kaṃ jeṭṭhakaṃ katvā. <bold>Bījaniṃ gahetvā</bold>ti ettha bījanīgahaṇaṃ parisāya dhammakathikānaṃ hatthakukkuccavinodanamukhavikārapaṭicchādanatthaṃ dhammatāvasena āciṇṇanti veditabbaṃ. Teneva hi accantasaññatappattā buddhāpi sāvakāpi dhammakathikānaṃ dhammatādassanatthameva cittabījaniṃ gaṇhanti. <bold>Paṭhamaṃ, āvuso upāli, pārājikaṃ kattha paññatta</bold>nti ettha kathaṃ saṅgītiyā pubbe paṭhamabhāvo siddhoti? Pātimokkhuddesānukkamādinā pubbe paṭhamabhāvassa siddhattā. Yebhuyyena hi tīṇi piṭakāni bhagavato dharamānakāleyeva iminā anukkamena sajjhāyitāni, teneva kamena pacchāpi saṅgītāni visesato vinayābhidhammapiṭakānīti daṭṭhabbaṃ. <bold>Kismiṃ vatthusmi</bold>nti nimittatthe bhummaṃ. <bold>Antarā ca, bhante, rājagahaṃ antarā ca nāḷanda</bold>nti rājagahassa ca nāḷandāya ca antarā, vivare majjheti attho. <bold>Antarā</bold>-saddena pana yuttattā <pageBreak edition="M" number="1.0017" /> upayogavacanaṃ kataṃ. <bold>Rājāgārake</bold>ti rañño kīḷanatthāya kate agārake. <bold>Ambalaṭṭhikāya</bold>nti rañño evaṃnāmakaṃ uyyānaṃ. <bold>Kena saddhi</bold>nti idha kasmā vuttanti? Yasmā panetaṃ na bhagavatā eva vuttaṃ, raññāpi kiñci kiñci vuttamatthi, tasmā ‘‘kamārabbhā’’ti avatvā evaṃ vuttanti daṭṭhabbaṃ. <bold>Vedehiputtenā</bold>ti ayaṃ kosalarañño dhītāya putto, na videharañño dhītāya. Yasmā mātā panassa paṇḍitā, tasmā sā vedena ñāṇena īhati ghaṭati vāyamatīti ‘‘vedehī’’ti pākaṭanāmā jātāti veditabbā.</paragraph>
    <paragraph line="63">Evaṃ <pageBreak edition="V" number="1.0016" /> nimittapayojanakāladesadesakakārakakaraṇappakārehi paṭhamamahāsaṅgītiṃ dassetvā idāni tattha vavatthāpitesu dhammavinayesu nānappakārakosallatthaṃ ekavidhādibhede dassetuṃ <bold>tadetaṃ sabbampī</bold>tiādimāha. Tattha <bold>anuttaraṃ sammāsambodhi</bold>nti ettha anāvaraṇañāṇapadaṭṭhānaṃ maggañāṇaṃ, maggañāṇapadaṭṭhānañca anāvaraṇañāṇaṃ ‘‘sammāsambodhī’’ti vuccati. <bold>Paccavekkhantena vā</bold>ti udānādivasena pavattadhammaṃ sandhāyāha. <bold>Vimuttirasa</bold>nti arahattaphalassādaṃ, vimuttisampattikaṃ vā aggaphalanipphādanato, vimuttikiccaṃ vā kilesānaṃ accantavimuttisampādanato. <bold>Avasesaṃ buddhavacanaṃ dhammo</bold>ti ettha yadipi dhammo eva vinayopi pariyattiyādibhāvato, tathāpi vinayasaddasannidhānena bhinnādhikaraṇabhāvena payutto dhamma-saddo vinayatantivirahitaṃ tantiṃ dīpeti, yathā puññañāṇasambhāro gobalibaddantiādi.</paragraph>
    <paragraph line="64"><bold>Anekajātisaṃsāra</bold>nti imissā gāthāya ayaṃ saṅkhepattho – ahaṃ imassa attabhāvagehassa kārakaṃ taṇhāvaḍḍhakiṃ <bold>gavesanto</bold> yena ñāṇena taṃ daṭṭhuṃ sakkā, taṃ bodhiñāṇaṃ <bold>anibbisaṃ</bold> alabhanto eva abhinīhārato pabhuti ettakaṃ kālaṃ anekajātisatasahassasaṅkhyaṃ imaṃ saṃsāravaṭṭaṃ <bold>sandhāvissaṃ</bold> saṃsariṃ, yasmā jarābyādhimaraṇamissatāya jāti nāmesā punappunaṃ upagantuṃ dukkhā, na ca sā tasmiṃ adiṭṭhe nivattati, tasmā taṃ gavesanto sandhāvissanti attho. <bold>Diṭṭhosī</bold>ti idāni mayā sabbaññutaññāṇaṃ paṭivijjhantena diṭṭho asi. <bold>Puna geha</bold>nti puna imaṃ attabhāvasaṅkhātaṃ mama gehaṃ. <bold>Na kāhasī</bold>ti na karissasi. Kāraṇamāha <bold>sabbā te</bold>tiādi. Tava <bold>sabbā</bold> avasesakilesaphāsukā mayā <bold>bhaggā</bold>. Imassa tayā katassa attabhāvagehassa avijjāsaṅkhātaṃ <bold>kūṭaṃ</bold> kaṇṇikamaṇḍalaṃ <pageBreak edition="M" number="1.0018" /><bold>visaṅkhataṃ</bold> viddhaṃsitaṃ. <bold>Visaṅkhāraṃ</bold> nibbānaṃ ārammaṇakaraṇavasena gataṃ mama <bold>cittaṃ</bold>. Ahañca <bold>taṇhānaṃ khaya</bold>saṅkhātaṃ arahattamaggaphalaṃ <bold>ajjhagā</bold> pattosmīti attho. Keci pana ‘‘visaṅkhāragataṃ cittameva taṇhānaṃ khayaṃ ajjhagā’’ti evampi atthaṃ vadanti.</paragraph>
    <paragraph line="65"><bold>Kecī</bold>ti khandhakabhāṇakā. <bold>Pāṭipadadivase</bold>ti idaṃ <bold>paccavekkhantassa uppannā</bold>ti etena sambandhitabbaṃ, na <bold>sabbaññubhāvappattassā</bold>ti etena. <bold>Somanassamayañāṇenā</bold>ti somanassasampayuttañāṇena. <bold>Āmantayāmī</bold>ti nivedayāmi, bodhemīti attho. <bold>Antare</bold>ti antarāḷe, vemajjheti attho.</paragraph>
    <paragraph line="66"><bold>Suttantapiṭaka</bold>nti yathā kammameva kammantaṃ, evaṃ suttameva suttantanti veditabbaṃ. <bold>Asaṅgīta</bold>nti saṅgītikkhandhaka (cūḷava. 437 ādayo) kathāvatthuppakaraṇādikaṃ. Soḷasahi vārehi <pageBreak edition="V" number="1.0017" /> upalakkhitattā ‘‘soḷasa parivārā’’ti vuttaṃ. Tathā hi <bold>parivārapāḷiyaṃ</bold> (pari. 1 ādayo) paṭhamaṃ pārājikaṃ kattha paññattantiādinā vuttaṃ. Paññattivāro kathāpattivāro vipattivāro saṅgahavāro samuṭṭhānavāro adhikaraṇavāro samathavāro samuccayavāroti ime aṭṭha vārā, tadanantaraṃ ‘‘methunaṃ dhammaṃ paṭisevanapaccayā pārājikaṃ kattha paññatta’’nti (pari. 188) evaṃ paccayamattavisesena puna vuttā teyeva aṭṭha vārā cāti imesaṃ soḷasannaṃ vārānaṃ vasena bhikkhuvibhaṅgassa ca bhikkhunīvibhaṅgassa ca pakāsitattā soḷasahi vārehi upalakkhito parivāro ‘‘soḷasaparivāro’’ti vuttoti veditabbo.</paragraph>
    <paragraph line="67"><bold>Daḷhīkammasithilakaraṇappayojanā</bold>ti idaṃ lokavajjapaṇṇattivajjesu yathākkamaṃ yojetabbaṃ. Saññamavelaṃ abhibhavitvā pavatto ācāro <bold>ajjhācāro,</bold> vītikkamo. <bold>Tenā</bold>ti vividhanayattādihetunā. <bold>Eta</bold>nti <bold>vividhavisesanayattā</bold>tiādigāthāvacanaṃ. <bold>Etassā</bold>ti vinayassa.</paragraph>
    <paragraph line="68"><bold>Itaraṃ panā</bold>ti suttaṃ. <bold>Attatthaparatthādibhede</bold>ti ettha <bold>ādi</bold>-saddena diṭṭhadhammikasamparāyikatthe lokiyalokuttarādiatthe ca saṅgaṇhāti. <bold>Veneyajjhāsayānulomena vuttattā</bold>ti vinayaṃ viya issarabhāvato āṇāpatiṭṭhāpanavasena adesetvā veneyyānaṃ ajjhāsayānulomena caritānurūpaṃ vuttattā. Anupubbasikkhādivasena adesetvā veneyyānaṃ <pageBreak edition="M" number="1.0019" /> kālantare abhinibbattiṃ dassento āha ‘‘sassamiva phala’’nti. Upāyasamaṅgīnaṃyeva nippajjanabhāvaṃ dassento ‘‘dhenu viya khīra’’nti āha. Na hi dhenuṃ visāṇādīsu, akāle vā avijātaṃ vā dohanto khīraṃ paṭilabhati.</paragraph>
    <paragraph line="69"><bold>Ya</bold>nti yasmā. <bold>Etthā</bold>ti abhidhamme. <bold>Abhidhamme</bold>ti supinantena sukkavissaṭṭhiyā anāpattibhāvepi akusalacetanā upalabbhatītiādinā vinayapaññattiyā saṅkaravirahite dhamme, ‘‘pubbāparavirodhābhāvato saṅkaravirahite dhamme’’tipi vadanti. <bold>Ārammaṇādīhī</bold>ti ārammaṇasampayuttakammadvārapaṭipadādīhi. <bold>Lakkhaṇīyattā</bold>ti sañjānitabbattā. <bold>Yaṃ panettha avisiṭṭha</bold>nti ettha vinayapiṭakantiādīsu tīsu saddesu yaṃ avisiṭṭhaṃ samānaṃ, taṃ piṭakasaddanti attho. <bold>Mā piṭakasampadānenā</bold>ti pāḷisampadānavasena mā gaṇhitthāti vuttaṃ hoti. <bold>Yathāvuttenā</bold>ti evaṃ duvidhatthenātiādinā vuttappakārena.</paragraph>
    <paragraph line="70"><bold>Desanāsāsanakathābheda</bold>nti ettha desanābhedaṃ sāsanabhedaṃ kathābhedanti <bold>bheda</bold>saddo paccekaṃ yojetabbo. <bold>Bheda</bold>nti ca nānattanti attho. <bold>Tesū</bold>ti piṭakesu. Sikkhā ca pahānāni ca gambhīrabhāvo <pageBreak edition="V" number="1.0018" /> ca <bold>sikkhāpahānagambhīrabhāvo,</bold> tañca yathārahaṃ paridīpayeti attho. <bold>Pariyattibheda</bold>nti pariyāpuṇanabhedaṃ vibhāvayeti sambandho. <bold>Yahiṃ</bold> yasmiṃ vinayādike yaṃ sampattiñca vipattiñca yathā pāpuṇāti, tampi sabbaṃ vibhāvayeti sambandho. Atha vā yaṃ pariyattibhedaṃ sampattiṃ vipattiñca yahiṃ yathā pāpuṇāti, tampi sabbaṃ vibhāvayeti yojetabbaṃ. <bold>Paridīpanā vibhāvanā cā</bold>ti heṭṭhā gāthāsu vuttassa anurūpato vuttaṃ, atthato pana ekameva.</paragraph>
    <paragraph line="71"><bold>Āṇārahenā</bold>ti āṇaṃ paṇetuṃ arahatīti āṇāraho, bhagavā sammāsambuddhattā. So hi mahākāruṇikatāya ca aviparītato desakabhāvena pamāṇavacanattā ca āṇaṃ paṇetuṃ arahati. Vohāraparamatthānampi sambhavato āha ‘‘āṇābāhullato’’ti. Ito paresupi eseva nayo. <bold>Paṭhama</bold>nti vinayapiṭakaṃ. <bold>Pacurāparādhā</bold> seyyasakattherādayo. Te hi dosabāhullato ‘‘pacurāparādhā’’ti vuttā <pageBreak edition="M" number="1.0020" />. Pacuro bahuko bahulo aparādho doso vītikkamo yesante pacurāparādhā. <bold>Anekajjhāsayā</bold>tiādīsu āsayova ajjhāsayo, so ca atthato diṭṭhi ñāṇañca. <bold>Cariyā</bold>ti rāgacariyādikā cha mūlacariyā. Atha vā <bold>cariyā</bold>ti caritaṃ, taṃ sucaritaduccaritavasena duvidhaṃ. <bold>Adhimutti</bold> nāma sattānaṃ pubbaparicayavasena abhiruci, sā duvidhā hīnapaṇītabhedena. <bold>Yathānuloma</bold>nti ajjhāsayādīnaṃ anurūpaṃ. <bold>Yathādhamma</bold>nti dhammasabhāvānurūpaṃ.</paragraph>
    <paragraph line="72"><bold>Saṃvarāsaṃvaro</bold>ti ettha khuddako mahanto ca saṃvaroti attho. Vuḍḍhiattho hettha <bold>a</bold>-kāro. <bold>Diṭṭhiviniveṭhanā</bold>ti diṭṭhiyā vimocanaṃ. <bold>Suttantapāḷiyaṃ</bold> vivicceva kāmehītiādinā (dī. ni. 1.226; saṃ. ni. 2.152) samādhidesanābāhullato suttantapiṭake ‘‘adhicittasikkhā’’ti vuttaṃ. <bold>Vītikkamappahānaṃ kilesāna</bold>nti saṃkilesadhammānaṃ, kammakilesānaṃ vā yo kāyavacīdvārehi vītikkamo, tassa pahānaṃ. Anusayavasena santānamanuvattantā kilesā pariyuṭṭhitāpi sīlabhedavasena vītikkamituṃ na labhantīti āha ‘‘vītikkamapaṭipakkhattā sīlassā’’ti. <bold>Pariyuṭṭhānappahāna</bold>nti okāsadānavasena citte kusalappavattiṃ pariyādiyitvā samuppattivasena ṭhānaṃ pariyuṭṭhānaṃ, tassa pahānaṃ. <bold>Anusayappahāna</bold>nti ariyamaggena appahīnabhāvena santāne kāraṇalābhe uppajjanārahā thāmagatā kāmarāgādayo satta kilesā santāne anu anu sayanato anusayā nāma, tesaṃ pahānaṃ.</paragraph>
    <paragraph line="73"><bold>Tadaṅgappahāna</bold>nti tena tena dānasīlādikusalaṅgena tassa tassa akusalaṅgassa pahānaṃ tadaṅgappahānaṃ. <bold>Duccaritasaṃkilesassa pahāna</bold>nti kāyavacīduccaritameva yattha uppajjati, taṃ santānaṃ sammā <pageBreak edition="V" number="1.0019" /> kileseti upatāpetīti saṃkileso, tassa tadaṅgavasena pahānaṃ. Samādhissa kāmacchandapaṭipakkhattā <bold>suttantapiṭake</bold> taṇhāsaṃkilesassa pahānaṃ vuttaṃ. Attādisuññasabhāvadhammappakāsanato <bold>abhidhammapiṭake</bold> diṭṭhisaṃkilesassa pahānaṃ vuttaṃ.</paragraph>
    <paragraph line="74"><bold>Ekamekasmiñcetthā</bold>ti ettha etesu tīsu piṭakesu ekekasmiṃ piṭaketi attho. <bold>Dhammoti pāḷī</bold>ti ettha dhammassa sīlādivisiṭṭhatthayogato, buddhānaṃ sabhāvaniruttibhāvato ca pakaṭṭhānaṃ ukkaṭṭhānaṃ vacanappabandhānaṃ <pageBreak edition="M" number="1.0021" /> āḷi pantīti <bold>pāḷi,</bold> pariyattidhammo. Sammutiparamatthabhedassa atthassa anurūpavācakabhāvena paramatthasaddesu ekantena bhagavatā manasā vavatthāpito nāmapaññattippabandho pāḷidhammo nāma. Desanāya dhammassa ca ko visesoti ce? Yathāvuttanayena manasā vavatthāpitadhammassa paresaṃ bodhanabhāvena atisajjanā vācāya pakāsanā ‘‘desanā’’ti veditabbā. Tenāha – ‘‘desanāti tassā manasā vavatthāpitāya pāḷiyā desanā’’ti. Tadubhayampi pana paramatthato saddo eva paramatthavinimuttāya sammutiyā abhāvā. Imameva nayaṃ gahetvā keci ācariyā ‘‘dhammo ca desanā ca paramatthato saddo evā’’ti voharanti, tepi anupavajjāyeva. Yathā ‘‘kāmāvacarapaṭisandhivipākā parittārammaṇā’’ti vuccanti, evaṃsampadamidaṃ daṭṭhabbaṃ. Na hi ‘‘kāmāvacarapaṭisandhivipākā nibbattitaparamatthavisayāyevā’’ti sakkā vattuṃ itthipurisādiākāraparivitakkapubbakānaṃ rāgādiakusalānaṃ mettādikusalānañca ārammaṇaṃ gahetvāpi samuppajjanato. Paramatthadhammamūlakattā panassa parikappassa paramatthavisayatā sakkā paññapetuṃ, evamidhāpīti daṭṭhabbaṃ. Tīsupi cetesu ete dhammatthadesanāpaṭivedhā gambhīrāti sambandho. Ettha ca piṭakāvayavānaṃ dhammādīnaṃ vuccamāno gambhīrabhāvo taṃsamudāyassa piṭakassāpi vutto yevāti daṭṭhabbo. Dukkhena ogayhanti, dukkho vā ogāho ogāhanaṃ antopavisanametesūti <bold>dukkhogāhā. Etthā</bold>ti etesu piṭakesu, niddhāraṇe cetaṃ bhummavacanaṃ.</paragraph>
    <paragraph line="75">Hetuno phalaṃ <bold>hetuphalaṃ. Dhammābhilāpo</bold>ti atthabyañjanako aviparītābhilāpo. <bold>Visayato asammohato cā</bold>ti lokiyalokuttarānaṃ yathākkamaṃ avabodhappakāradassanaṃ, etassa avabodhoti iminā sambandho. Lokiyo hi dhammatthādiṃ ālambitvāva pavattanato visayato avabodhoti vuccati. Lokuttaro pana nibbānārammaṇatāya taṃ anālambamānopi tabbisayamohaviddhaṃsanena dhammādīsu pavattanato asammohato avabodhoti vuccati. <bold>Atthānurūpaṃ dhammesū</bold>ti kāriyānurūpaṃ kāraṇesūti attho. <bold>Paññattipathānurūpaṃ paññattīsū</bold>ti chabbidhanāmapaññattiyā patho paññattipatho, tassa anurūpaṃ paññattīsūti attho.</paragraph>
    <paragraph line="76"><bold>Dhammajāta</bold>nti <pageBreak edition="M" number="1.0022" /><pageBreak edition="V" number="1.0020" /> kāraṇappabhedo kāraṇameva vā. <bold>Atthajāta</bold>nti kāriyappabhedo, kāriyameva vā. Yā cāyaṃ desanāti sambandho. <bold>Yo cetthā</bold>ti etāsu dhammatthadesanāsu yo paṭivedhoti attho. <bold>Etthā</bold>ti etesu tīsu piṭakesu.</paragraph>
    <paragraph line="77"><bold>Alagaddūpamā</bold>ti ettha alagaddasaddena alagaddaggahaṇaṃ vuccati vīṇāvādanaṃ vīṇātiādīsu viya, gahaṇañcettha yathā ḍaṃsati, tathā duggahaṇaṃ daṭṭhabbaṃ, itaraggahaṇe virodhābhāvā. Tasmā alagaddassa gahaṇaṃ upamā etissāti alagaddūpamā. Alagaddoti cettha āsiviso vuccati. So hi alaṃ pariyatto, jīvitaharaṇasamattho vā visasaṅkhāto gado assāti ‘‘alaṃgado’’ti vattabbe ‘‘alagaddo’’ti vuccati.</paragraph>
    <paragraph line="78">Vaṭṭato nissaraṇaṃ attho payojanaṃ etissāti <bold>nissaraṇatthā</bold>. Bhaṇḍāgāriko viyāti <bold>bhaṇḍāgāriko,</bold> dhammaratanānupālako, tassa atthanirapekkhassa pariyatti <bold>bhaṇḍāgārikapariyatti. Duggahitānī</bold>ti duṭṭhu gahitāni. Tenāha ‘‘upārambhādihetu pariyāpuṭā’’ti. Ettha ca upārambho nāma pariyattiṃ nissāya paravambhanaṃ. Ādi-saddena itivādappamokkhalābhasakkārādiṃ saṅgaṇhāti. <bold>Yaṃ sandhāyā</bold>ti yaṃ pariyattiduggahaṇaṃ sandhāya. <bold>Vutta</bold>nti <bold>alagaddūpamasutte</bold> (ma. ni. 1.238) vuttaṃ. <bold>Tañcassa atthaṃ nānubhontī</bold>ti tañca assa dhammassa sīlaparipūraṇādisaṅkhātaṃ atthaṃ ete duggahitagāhino nānubhonti na vindanti. <bold>Paṭividdhākuppo</bold>ti paṭividdhaarahattaphalo.</paragraph>
    <paragraph line="79">Idāni tīsu piṭakesu yathārahaṃ sampattivipattiyo niddhāretvā dassento āha <bold>vinaye panā</bold>tiādi. Tattha <bold>tāsaṃyevā</bold>ti avadhāraṇaṃ chaḷabhiññācatupaṭisambhidānaṃ vinaye pabhedavacanābhāvaṃ sandhāya vuttaṃ. <bold>Verañjakaṇḍe</bold> (pārā. 12) hi tisso vijjāva vibhattā. Dutiye <bold>tāsaṃyevā</bold>ti avadhāraṇaṃ catasso paṭisambhidā apekkhitvā kataṃ tissannampi vijjānaṃ chasu abhiññāsu antopaviṭṭhattā. <bold>Tāsañcā</bold>ti ettha <bold>ca</bold>-saddena sesānampi tattha atthibhāvaṃ dīpeti. <bold>Abhidhammapiṭake</bold> hi tisso vijjā cha abhiññā catasso paṭisambhidā ca vuttā eva. Paṭisambhidānaṃ tattheva sammā vibhattabhāvaṃ dīpetuṃ <bold>tatthevā</bold>ti avadhāraṇaṃ kataṃ. <bold>Upādinnaphasso</bold>ti maggena maggapaṭipādanaphasso. <bold>Tesa</bold>nti tesaṃ piṭakānaṃ. <bold>Eta</bold>nti etaṃ buddhavacanaṃ.</paragraph>
    <paragraph line="80"><bold>Catuttiṃseva</bold><pageBreak edition="M" number="1.0023" /><bold>suttantā</bold>ti gāthāya ayamatthayojanā – yassa nikāyassa suttagaṇanato catuttiṃseva suttantā vaggasaṅgahavasena tayo vaggā yassa saṅgahassāti tivaggo saṅgaho, esa paṭhamo nikāyo idha dīghanikāyoti. <bold>Anulomiko</bold>ti apaccanīko, atthānulomanato anvatthanāmoti <pageBreak edition="V" number="1.0021" /> vuttaṃ hoti. <bold>Ekanikāyampī</bold>ti ekasamūhampi. <bold>Evaṃ citta</bold>nti evaṃ vicittaṃ. <bold>Yathayida</bold>nti yathā ime. Poṇikacikkhallikā khattiyā, tesaṃ nivāso ‘‘poṇikanikāyo cikkhallikanikāyo’’ti vuccati. <bold>Pañcadasavaggapariggaho</bold>ti pañcadasahi vaggehi pariggahito. <bold>Suttantānaṃ sahassāni satta suttasatāni cā</bold>ti pāṭhe suttantānaṃ sattasahassāni satta suttasatāni cāti yojetabbaṃ. Katthaci pana ‘‘satta suttasahassāni, satta suttasatāni cā’’ti pāṭho. <bold>Pubbe nidassitā</bold>ti suttantapiṭakaniddese nidassitā.</paragraph>
    <paragraph line="81"><bold>Veda</bold>nti ñāṇaṃ. <bold>Tuṭṭhi</bold>nti pītiṃ. <bold>Dhammakkhandhavasenā</bold>ti dhammarāsivasena. Dvāsītisahassāni buddhato gaṇhinti sambandho. <bold>Dve sahassāni bhikkhuto</bold>ti dhammasenāpatiādīnaṃ bhikkhūnaṃ santikā tehiyeva desitāni dve sahassāni gaṇhiṃ. <bold>Me</bold>ti mama hadaye, iti ānandatthero attānaṃ niddisati. <bold>Ye dhammā</bold> mama hadaye <bold>pavattino,</bold> te <bold>caturāsītisahassānī</bold>ti yojanā. Idañca bhagavato dharamānakāle uggahitadhammakkhandhavasena vuttaṃ, parinibbute pana bhagavati ānandattherena desitānaṃ subhasutta(daī. ni. 1.444 ādayo) gopakamoggallānasuttānaṃ (ma. ni. 3.79 ādayo), tatiyasaṅgītiyaṃ moggaliputtatissattherena kathitakathāvatthuppakaraṇassa ca vasena dhammakkhandhānaṃ caturāsītisahassatopi adhikatā veditabbā.</paragraph>
    <paragraph line="82"><bold>Ekānusandhikaṃ sutta</bold>nti satipaṭṭhānādi (dī. ni. 2.372 ādayo; ma. ni. 1.105 ādayo). <bold>Anekānusandhika</bold>nti parinibbānasuttādi (dī. ni. 2.134 ādayo). Tañhi nānāṭhānesu nānādhammadesanānaṃ vasena pavattaṃ. Tikadukabhājanaṃ dhammasaṅgaṇiyaṃ nikkhepakaṇḍa(dha. sa. 985 ādayo) aṭṭhakathākaṇḍavasena (dha. sa. 1384 ādayo) gahetabbaṃ. <bold>Cittavārabhājana</bold>nti idaṃ cittuppādakaṇḍavasena (dha. sa. 1 ādayo) vuttaṃ. <bold>Atthi vatthū</bold>tiādīsu <bold>vatthu</bold> nāma sudinnakaṇḍādi (pārā. 24 ādayo). <bold>Mātikā</bold>ti sikkhāpadaṃ. <bold>Antarāpattī</bold>ti sikkhāpadantaresu aññasmiṃ vatthusmiṃ paññattā āpatti. <bold>Tikacchedo</bold>ti tikapācittiyāditikaparicchedo <pageBreak edition="M" number="1.0024" />. Buddhavacanaṃ saṅgahitanti sambandho. <bold>Assā</bold>ti buddhavacanassa. Saṅgītipariyosāne sādhukāraṃ dadamānā viyāti sambandho. Accharaṃ paharituṃ yuttāni <bold>acchariyāni,</bold> pupphavassacelukkhepādīni. Yā ‘‘pañcasatā’’ti ca ‘‘therikā’’ti ca pavuccati, ayaṃ paṭhamamahāsaṅgīti nāmāti sambandho.</paragraph>
    <centered line="83">Iti samantapāsādikāya vinayaṭṭhakathāya vimativinodaniyaṃ</centered>
    <centered line="84">Paṭhamamahāsaṅgītikathāvaṇṇanānayo niṭṭhito.</centered>
    <subhead line="85">Dutiyasaṅgītikathāvaṇṇanā</subhead>
    <paragraph line="86">Evaṃ <pageBreak edition="V" number="1.0022" /> paṭhamamahāsaṅgītiṃ dassetvā yadatthaṃ sā idha dassitā, taṃ nigamanavasena dassento <bold>imissā</bold>tiādimāha. <bold>Tatrāyaṃ ācariyaparamparā</bold>ti tasmiṃ jambudīpe ayaṃ ācariyānaṃ paveṇī paṭipāṭi. <bold>Vijitāvino</bold>ti vijitasabbakilesapaṭipakkhattā vijitavanto. <bold>Jambusirivhaye</bold>ti jambusadiso sirimanto avhayo nāmaṃ yassa dīpassa, tasmiṃ jambudīpeti vuttaṃ hoti. Mahantena hi jamburukkhena abhilakkhitattā dīpopi ‘‘jambū’’ti vuccati. <bold>Acchijjamānaṃ</bold> avinassamānaṃ katvā. <bold>Vinayavaṃsa</bold>ntiādīhi tīhi vinayapāḷiyeva kathitā pariyāyavacanattā tesaṃ. <bold>Pakataññuta</bold>nti veyyattiyaṃ, paṭubhāvanti vuttaṃ hoti. <bold>Dhuraggāho</bold>ti padhānaggāhī, sabbesaṃ pāmokkho hutvā gaṇhīti vuttaṃ hoti. Bhikkhūnaṃ samudāyo samūho <bold>bhikkhusamudāyo</bold>.</paragraph>
    <paragraph line="87"><bold>Yadā</bold>ti nibbāyiṃsūti sambandho. <bold>Jotayitvā ca sabbadhī</bold>ti tameva saddhammaṃ sabbattha pakāsayitvā. <bold>Jutimanto</bold>ti paññājutiyā yuttā, tejavanto vā, mahānubhāvāti attho. <bold>Nibbāyiṃsū</bold>ti anupādisesāya nibbānadhātuyā nibbāyiṃsu. <bold>Anālayā</bold>ti asaṅgā.</paragraph>
    <paragraph line="88"><bold>Athā</bold>ti pacchā, yadā parinibbāyiṃsu, tato paranti attho. <bold>Kappati siṅgīloṇakappo</bold>ti ettha <bold>kappa</bold>-saddo vikappattho, tena siṅgīloṇavikappopi kappati. Idampi pakkhantaraṃ kappatīti attho, evaṃ sabbattha. Tattha siṅgena loṇaṃ pariharitvā aloṇakapiṇḍapātena saddhiṃ bhuñjituṃ kappati <pageBreak edition="M" number="1.0025" />, sannidhiṃ na karotīti adhippāyo. <bold>Kappati dvaṅgulakappo</bold>ti dvaṅgulaṃ atikkantāya chāyāya vikāle bhojanaṃ bhuñjituṃ kappatīti attho. <bold>Kappati gāmantarakappo</bold>ti ‘‘gāmantaraṃ gamissāmī’’ti pavāritena anatirittabhojanaṃ bhuñjituṃ kappatīti attho. <bold>Kappati āvāsakappo</bold>ti ekasīmāya nānāsenāsanesu visuṃ visuṃ uposathādīni saṅghakammāni kātuṃ vaṭṭatīti attho. <bold>Kappati anumatikappo</bold>ti ‘‘anāgatānaṃ āgatakāle anumatiṃ gahessāmā’’ti tesu anāgatesuyeva vaggena saṅghena kammaṃ katvā pacchā anumatiṃ gahetuṃ kappati, vaggakammaṃ na hotīti adhippāyo. <bold>Kappati āciṇṇakappo</bold>ti ācariyupajjhāyehi āciṇṇo kappatīti attho. So pana ekacco kappati dhammiko, ekacco na kappati adhammikoti veditabbo. <bold>Kappati amathitakappo</bold>ti yaṃ khīraṃ khīrabhāvaṃ vijahitaṃ dadhibhāvaṃ asampattaṃ, taṃ bhuttāvinā pavāritena anatirittaṃ bhuñjituṃ kappatīti attho. <bold>Kappati jaḷogiṃ pātu</bold>nti ettha <bold>jaḷogī</bold>ti taruṇasurā, yaṃ majjasambhāraṃ ekato kataṃ majjabhāvamasampattaṃ, taṃ pātuṃ vaṭṭatīti adhippāyo. <bold>Jātarūparajata</bold>nti ettha sarasato vikāraṃ anāpajjitvā sabbadā jātarūpameva hotīti jātaṃ rūpaṃ <pageBreak edition="V" number="1.0023" /> etassāti <bold>jātarūpaṃ,</bold> suvaṇṇaṃ. Dhavalasabhāvatāya rājatīti <bold>rajataṃ,</bold> rūpiyaṃ. <bold>Susunāgaputto</bold>ti susunāgassa putto. <bold>Kākaṇḍakaputto</bold>ti kākaṇḍakassa brāhmaṇassa putto. <bold>Vajjīsū</bold>ti janapadanāmattā bahuvacanaṃ kataṃ.</paragraph>
    <paragraph line="89"><bold>Tadahuposathe</bold>ti ettha <bold>tadahū</bold>ti tasmiṃ ahani. Upavasanti etthāti <bold>uposatho,</bold> upavasantīti ca sīlasamādānena vā anasanādinā vā upetā hutvā vasantīti attho. <bold>Kaṃsapāti</bold>nti suvaṇṇapātiṃ. <bold>Māsakarūpa</bold>nti māsako eva. <bold>Sabbaṃ tāva vattabba</bold>nti iminā <bold>sattasatikakkhandhake</bold> (cūḷava. 446 ādayo) āgatā sabbāpi pāḷi idha ānetvā vattabbāti dasseti. Saṅgāyitasadisameva saṅgāyiṃsūti sambandho.</paragraph>
    <paragraph line="90">Sā panāyaṃ saṅgītīti sambandho. <bold>Tesū</bold>ti tesu saṅgītikārakesu theresu. Vissutā ete saddhivihārikā ñeyyāti sambandho. <bold>Sāṇasambhūto</bold>ti sāṇadesavāsī sambhūtatthero. Dutiyo saṅgahoti sambandhitabbaṃ. <bold>Pannabhārā</bold>ti patitakkhandhabhārā.</paragraph>
    <paragraph line="91"><bold>Abbuda</bold>nti <pageBreak edition="M" number="1.0026" /> upaddavaṃ vadanti. ‘‘Bhagavato vacanaṃ thenetvā attano vacanassa dīpanato abbudanti corakamma’’nti eke. <bold>Ida</bold>nti vakkhamānanidassanaṃ. Sandissamānā mukhā <bold>sammukhā. Bhāvitamagga</bold>nti uppāditajjhānaṃ. <bold>Sādhu sappurisā</bold>ti ettha <bold>sādhū</bold>ti āyācanatthe nipāto, taṃ yācāmīti attho. <bold>Haṭṭhapahaṭṭho</bold>ti punappunaṃ santuṭṭho. <bold>Udaggudaggo</bold>ti sarīravikāruppādanapītivasena udaggudaggo, pītimā hi puggalo kāyacittānaṃ uggatattā ‘‘udaggudaggo’’ti vuccati.</paragraph>
    <paragraph line="92"><bold>Tena kho pana samayenā</bold>ti yasmiṃ samaye dutiyaṃ saṅgītiṃ akariṃsu, tasmiṃ samayeti attho. <bold>Taṃ adhikaraṇaṃ na sampāpuṇiṃsū</bold>ti taṃ vajjiputtakehi uppāditaṃ adhikaraṇaṃ vinicchinituṃ na sampāpuṇiṃsu nāgamiṃsu. No ahuvatthāti sambandho. Yāvatāyukaṃ ṭhatvā parinibbutāti sambandho. Kiṃ pana katvā therā parinibbutāti? Āha <bold>dutiyaṃ saṅgahaṃ katvā</bold>tiādi. <bold>Aniccatāvasa</bold>nti aniccatādhīnataṃ. <bold>Jammi</bold>nti lāmakaṃ. <bold>Durabhisambhavaṃ</bold> anabhibhavanīyaṃ atikkamituṃ asakkuṇeyyaṃ aniccataṃ evaṃ ñatvāti sambandho.</paragraph>
    <centered line="93">Dutiyasaṅgītikathāvaṇṇanānayo niṭṭhito.</centered>
    <subhead line="94">Tatiyasaṅgītikathāvaṇṇanā</subhead>
    <paragraph line="95"><bold>Satta</bold><pageBreak edition="V" number="1.0024" /><bold>vassānī</bold>ti accantasaṃyoge upayogavacanaṃ. <bold>Aticchathā</bold>ti atikkamitvā icchatha, ito aññattha gantvā bhikkhaṃ pariyesathāti attho. <bold>Bhattavissaggakaraṇatthāyā</bold>ti bhattassa ajjhoharaṇakiccatthāya, bhuñjanatthāyāti attho. ‘‘Soḷasavasso’’ti uddeso kathanaṃ assa atthīti <bold>soḷasavassuddesiko,</bold> ‘‘soḷasavassiko’’ti attho.</paragraph>
    <paragraph line="96"><bold>Tīsu vedesū</bold>tiādīsu iruvedayajuvedasāmavedasaṅkhātesu tīsu vedesu. Tayo eva kira vedā aṭṭhakādīhi dhammikehi isīhi lokassa saggamaggavibhāvanatthāya katā. Teneva hi te tehi vuccanti. Āthabbaṇavedo pana pacchā adhammikehi brāhmaṇehi pāṇavadhādiatthāya kato. Purimesu ca tīsu vedesu teheva dhammikasākhāyo apanetvā yāgavadhādidīpikā adhammikasākhā pakkhittāti veditabbā. <bold>Nighaṇḍū</bold>ti rukkhādīnaṃ vevacanappakāsakaṃ pariyāyanāmānurūpaṃ satthaṃ. Tañhi loke ‘‘nighaṇḍū’’ti <pageBreak edition="M" number="1.0027" /> vuccati. <bold>Keṭubha</bold>nti kiṭati gameti kiriyādivibhāganti keṭubhaṃ, kiriyākappavikappo kavīnaṃ upakārasatthaṃ. Ettha ca <bold>kiriyākappavikappo</bold>ti vacībhedādilakkhaṇā kiriyā kappīyati vikappīyati etenāti kiriyākappo, so pana vaṇṇapadabandhapadatthādivibhāgato bahuvikappoti ‘‘kiriyākappavikappo’’ti vuccati. Idañca mūlakiriyākappaganthaṃ sandhāya vuttaṃ. Saha nighaṇḍunā keṭubhena ca <bold>sanighaṇḍukeṭubhā,</bold> tayo vedā, tesu sanighaṇḍukeṭubhesu. Ṭhānakaraṇādivibhāgato ca nibbacanavibhāgato ca akkharā pabhedīyanti etenāti <bold>akkharappabhedo,</bold> sikkhā ca nirutti ca. Saha akkharappabhedenāti <bold>sākkharappabhedā,</bold> tesu sākkharappabhedesu. Āthabbaṇavedaṃ catutthaṃ katvā ‘‘itiha āsa itiha āsā’’ti īdisavacanapaṭisaṃyutto porāṇakathāsaṅkhāto itihāso pañcamo etesanti <bold>itihāsapañcamā,</bold> tayo vedā, tesu itihāsapañcamesu.</paragraph>
    <paragraph line="97"><bold>Yassa citta</bold>ntiādi pañhadvayaṃ khīṇāsavānaṃ cuticittassa uppādakkhaṇaṃ sandhāya vuttaṃ. Tattha paṭhamapañhe <bold>uppajjatī</bold>ti uppādakkhaṇasamaṅgitāya uppajjati. <bold>Na nirujjhatī</bold>ti nirodhakkhaṇaṃ appattatāya na nirujjhati. <bold>Tassa citta</bold>nti tassa puggalassa taṃ cittaṃ kiṃ nirujjhissati āyatiñca nuppajjissatīti pucchā, tassā ca vibhajjabyākaraṇīyatāya evamettha vissajjanaṃ veditabbaṃ. Arahato pacchimacittassa uppādakkhaṇe tassa cittaṃ uppajjati, na nirujjhati, āyatiñca nuppajjissati, avassameva nirodhakkhaṇaṃ patvā nirujjhissati, tato appaṭisandhikattā aññaṃ nuppajjissati. Ṭhapetvā pana pacchimacittasamaṅgiṃ khīṇāsavaṃ itaresaṃ uppādakkhaṇasamaṅgicittaṃ <pageBreak edition="V" number="1.0025" /> uppādakkhaṇasamaṅgitāya uppajjati bhaṅgaṃ appattatāya na nirujjhati, bhaṅgaṃ pana patvā nirujjhissateva, aññaṃ pana tasmiṃ vā aññasmiṃ vā attabhāve uppajjissati ceva nirujjhissati cāti. <bold>Yassa vā panā</bold>tiādi dutiyapañhe pana <bold>nirujjhissati nuppajjissatī</bold>ti yassa cittaṃ uppādakkhaṇasamaṅgitāya bhaṅgakkhaṇaṃ patvā nirujjhissati appaṭisandhikatāya nuppajjissati, tassa khīṇāsavassa taṃ cittaṃ kiṃ uppajjati na nirujjhatīti pucchā, tassā ekaṃsabyākaraṇīyatāya ‘‘āmantā’’ti vissajjanaṃ veditabbaṃ. <bold>Uddhaṃ vā adho vā harituṃ asakkonto</bold>ti uparimapade vā heṭṭhimapadaṃ heṭṭhimapade vā uparimapadaṃ atthato samannāharituṃ ghaṭetuṃ pubbenāparaṃ yojetvā atthaṃ paricchindituṃ asakkontoti attho.</paragraph>
    <paragraph line="98">Sotāpannānaṃ <pageBreak edition="M" number="1.0028" /> sīlesu paripūrakāritāya samādinnasīlato natthi parihānīti āha ‘‘abhabbo dāni sāsanato nivattitu’’nti. <bold>Vaḍḍhetvā</bold>ti uparimaggatthāya kammaṭṭhānaṃ vaḍḍhetvā. Dante punanti visodhenti etenāti <bold>dantaponaṃ</bold> vuccati dantakaṭṭhaṃ. Abhinavānaṃ āgantukānaṃ lajjīsabhāvaṃ khantimettādiguṇasamaṅgitañca katipāhaṃ suṭṭhu vīmaṃsitvāva hatthakammādisampaṭicchanaṃ saṅgahakaraṇañca yuttanti sāmaṇerassa ceva aññesañca bhikkhūnaṃ diṭṭhānugatiṃ āpajjantānaṃ ñāpanatthaṃ thero tassa bhabbarūpataṃ abhiññāya ñatvāpi puna sammajjanādiṃ akāsi. ‘‘Tassa cittadamanattha’’ntipi vadanti. <bold>Buddhavacanaṃ paṭṭhapesī</bold>ti buddhavacanaṃ uggaṇhāpetuṃ ārabhi. Sakalavinayācārapaṭipatti upasampannānameva vihitāti tappariyāpuṇanamapi tesaññeva anurūpanti āha ‘‘ṭhapetvā vinayapiṭaka’’nti. Tassa citte ṭhapitampi buddhavacanaṃ saṅgopanatthāya niyyātitabhāvaṃ dassetuṃ ‘‘hatthe patiṭṭhāpetvā’’ti vuttaṃ.</paragraph>
    <paragraph line="99"><bold>Ekarajjābhiseka</bold>nti sakalajambudīpe ekādhipaccavasena kariyamānaṃ abhisekaṃ. <bold>Rājiddhiyo</bold>ti rājānubhāvānugatappabhāvā. <bold>Yato</bold>ti yato soḷasaghaṭato. Devatā eva divase divase āharantīti sambandho. <bold>Devasika</bold>nti divase divase. <bold>Agadāmalaka</bold>nti appakeneva sarīrasodhanādisamatthaṃ sabbadosaharaṃ osadhāmalakaṃ. <bold>Chaddantadahato</bold>ti chaddantadahasamīpe ṭhitadevavimānato, kapparukkhato vā, tattha tādisā kapparukkhavisesā santi, tato vā āharantīti attho. <bold>Asuttamayika</bold>nti suttehi abaddhaṃ dibbasumanapuppheheva kataṃ sumanapupphapaṭaṃ. <bold>Uṭṭhitassa sālino</bold>ti sayaṃjātasālino, samudāyāpekkhañcettha ekavacanaṃ, sālīnanti attho. <bold>Nava vāhasahassānī</bold>ti ettha catasso muṭṭhiyo eko kuḍuvo, cattāro kuḍuvā eko pattho, cattāro patthā eko āḷhako, cattāro āḷhakā ekaṃ doṇaṃ, cattāri doṇāni ekā mānikā <pageBreak edition="V" number="1.0026" />, catasso mānikā ekā khārī, vīsati khārikā eko vāho, tadeva ‘‘ekaṃ sakaṭa’’nti <bold>suttanipātaṭṭhakathādīsu</bold> (su. ni. aṭṭha. 2.kokālikasuttavaṇṇanā) vuttaṃ. <bold>Nitthusakaṇe karontī</bold>ti thusakuṇḍakarahite karonti. Tena nimmitaṃ buddharūpaṃ passantoti sambandho. Puññappabhāvanibbattaggahaṇaṃ nāgarājanimmitānaṃ puññappabhāvanibbattehi sadisatāya kataṃ. <bold>Vimalaketumālā</bold>ti ettha <bold>ketumālā</bold> nāma sīsato nikkhamitvā uparimuddhani puñjo hutvā dissamānarasmirāsīti vadanti.</paragraph>
    <paragraph line="100"><bold>Bāhirakapāsaṇḍa</bold>nti <pageBreak edition="M" number="1.0029" /> bāhirakappaveditaṃ samayavādaṃ. <bold>Pariggaṇhī</bold>ti vīmaṃsamāno pariggahesi. <bold>Bhaddapīṭhakesū</bold>ti vettamayapīṭhesu. <bold>Sāro</bold>ti guṇasāro. <bold>Sīhapañjare</bold>ti mahāvātapānasamīpe. Kilesavipphandarahitacittatāya <bold>dantaṃ</bold>. Niccaṃ paccupaṭṭhitasatārakkhatāya <bold>guttaṃ. Khuraggeyevā</bold>ti kesoropanāvasāne. Ativiya sobhatīti sambandho. <bold>Vāṇijako ahosī</bold>ti madhuvāṇijako ahosi.</paragraph>
    <paragraph line="101"><bold>Pubbe va sannivāsenā</bold>ti pubbe vā pubbajātiyaṃ vā sahavāsenāti attho. <bold>Paccuppannahitena vā</bold>ti vattamānabhave hitacaraṇena vā. <bold>Evaṃ</bold> imehi dvīhi kāraṇehi <bold>taṃ</bold> sinehasaṅkhātaṃ <bold>pemaṃ jāyate</bold>. Kiṃ viyāti? Āha ‘‘uppalaṃ va yathodake’’ti. <bold>Uppalaṃ vā</bold>ti rassakato <bold>vā</bold>-saddo avuttasampiṇḍanattho. <bold>Yathā</bold>-saddo upamāyaṃ. Idaṃ vuttaṃ hoti – yathā uppalañca sesañca padumādi udake jāyamānaṃ dve kāraṇāni nissāya jāyati udakañceva kalalañca, evaṃ pemampīti (jā. aṭṭha. 2.2.174).</paragraph>
    <paragraph line="102"><bold>Dhuvabhattānī</bold>ti niccabhattāni. <bold>Vajjāvajja</bold>nti khuddakaṃ mahantañca vajjaṃ. <bold>Moggaliputtatissattherassa bhāramakāsī</bold>ti therassa mahānubhāvataṃ, tadā sāsanakiccassa nāyakabhāvena saṅghapariṇāyakatañca rañño ñāpetuṃ saṅgho tassa bhāramakāsīti veditabbaṃ, na aññesaṃ ajānanatāya. <bold>Sāsanassa dāyādo</bold>ti sāsanassa abbhantaro ñātako homi na homīti attho. Ye sāsane pabbajituṃ puttadhītaro pariccajanti, te buddhasāsane sālohitañātakā nāma honti, sakalasāsanadhāraṇe samatthānaṃ attano orasaputtānaṃ pariccattattā na paccayamattadāyakāti imamatthaṃ sandhāya thero ‘‘na kho, mahārāja, ettāvatā sāsanassa dāyādo hotī’’ti āha. <bold>Kathañcarahī</bold>ti ettha <bold>carahī</bold>ti nipāto akkhantiṃ dīpeti. <bold>Tissakumārassā</bold>ti rañño ekamātukassa kaniṭṭhassa. <bold>Sakkhasī</bold>ti sakkhissasi. <bold>Sikkhāya patiṭṭhāpesu</bold>nti pāṇātipātā veramaṇiādīsu vikālabhojanā veramaṇipariyosānāsu chasu sikkhāsu pāṇātipātā veramaṇiṃ dve <pageBreak edition="V" number="1.0027" /> vassāni avītikkamma samādānaṃ samādiyāmītiādinā (pāci. 1079) samādānavasena sikkhāsammutidānānantaraṃ sikkhāya patiṭṭhāpesuṃ. Cha vassāni abhisekassa assāti <bold>chavassābhiseko</bold>.</paragraph>
    <paragraph line="103"><bold>Sabbaṃ</bold><pageBreak edition="M" number="1.0030" /><bold>theravāda</bold>nti dve saṅgītiyo āruḷhā pāḷi. Sā hi mahāsaṅghikādibhinnaladdhikāhi vivecetuṃ ‘‘theravādo’’ti vuttā. Ayañhi vibhajjavādo mahākassapattherādīhi asaṅkarato rakkhito ānīto cāti ‘‘theravādo’’ti vuccati, ‘‘satheravāda’’ntipi likhanti. Tattha ‘‘aṭṭhakathāsu āgatatheravādasahitaṃ sāṭṭhakathaṃ tipiṭakasaṅgahitaṃ buddhavacana’’nti ānetvā yojetabbaṃ. <bold>Tejodhātuṃ samāpajjitvā</bold>ti tejokasiṇārammaṇaṃ jhānaṃ samāpajjitvā.</paragraph>
    <paragraph line="104"><bold>Sabhāya</bold>nti nagaramajjhe vinicchayasālāyaṃ. <bold>Diṭṭhigatānī</bold>ti diṭṭhiyova. <bold>Na kho panetaṃ sakkā imesaṃ majjhe vasantena vūpasametu</bold>nti tesañhi majjhe vasanto tesuyeva antogadhattā ādeyyavacano na hoti, tasmā evaṃ cintesi. <bold>Ahogaṅgapabbata</bold>nti evaṃnāmakaṃ pabbataṃ. ‘‘Adhogaṅgāpabbata’’ntipi likhanti, taṃ na sundaraṃ. <bold>Pañcātapena tappentī</bold>ti catūsu ṭhānesu aggiṃ jāletvā majjhe ṭhatvā sūriyamaṇḍalaṃ ullokentā sūriyātapena tappenti. <bold>Ādiccaṃ anuparivattantī</bold>ti udayakālato pabhuti sūriyaṃ olokayamānā yāva atthaṅgamanā sūriyābhimukhāva parivattanti. <bold>Vobhindissāmāti paggaṇhiṃsū</bold>ti vināsessāmāti ussāhamakaṃsu.</paragraph>
    <paragraph line="105"><bold>Vissaṭṭho</bold>ti maraṇasaṅkārahito, nibbhayoti attho. <bold>Migavaṃ nikkhamitvā</bold>ti araññe vicaritvā migamāraṇakīḷā migavaṃ, taṃ uddissa nikkhamitvā migavadhatthaṃ nikkhamitvāti attho. Ahināgādito visesanatthaṃ ‘‘hatthināgenā’’ti vuttaṃ. <bold>Tassa passantassevā</bold>ti anādare sāmivacanaṃ, tasmiṃ passanteyevāti attho. <bold>Ākāse uppatitvā</bold>ti ettha ayaṃ vikubbaniddhi na hotīti gihissāpi imaṃ iddhiṃ dassesi adhiṭṭhāniddhiyā appaṭikkhittattā. Pakativaṇṇañhi vijahitvā nāgavaṇṇādidassanaṃ vikubbaniddhi. <bold>Chaṇavesa</bold>nti ussavavesaṃ. <bold>Padhānaghara</bold>nti bhāvanānuyogavasena vīriyārambhassa anurūpaṃ vivittasenāsanaṃ. <bold>Sopī</bold>ti rañño bhāgineyyaṃ sandhāya vuttaṃ.</paragraph>
    <paragraph line="106"><bold>Kusalādhippāyo</bold>ti manāpajjhāsayo. <bold>Dveḷhakajāto</bold>ti saṃsayamāpanno. <bold>Ekekaṃ bhikkhusahassaparivāra</bold>nti ettha ‘‘gaṇhitvā āgacchathā’’ti āṇākārena vuttepi therā bhikkhū sāsanahitattā gatā. Kappiyasāsanañhetaṃ, na gihīnaṃ gihikammapaṭisaṃyuttaṃ. <bold>Thero nāgacchī</bold>ti kiñcāpi <pageBreak edition="V" number="1.0028" /> ‘‘rājā <pageBreak edition="M" number="1.0031" /> pakkosatī’’ti vuttepi dhammakammatthāya āgantuṃ vaṭṭati, dvikkhattuṃ pana pesitepi ‘‘ananurūpā yācanā’’ti nāgato, ‘‘mahānubhāvo thero yathānusiṭṭhaṃ paṭipattiko pamāṇabhūto’’ti rañño ceva ubhayapakkhikānañca attani bahumānuppādanavasena uddhaṃ kattabbakammasiddhiṃ ākaṅkhanto asāruppavacanalesena nāgacchi. Ekato saṅghaṭitā nāvā <bold>nāvāsaṅghāṭaṃ</bold>. Sāsanapaccatthikānaṃ bahubhāvato āha ‘‘ārakkhaṃ saṃvidhāyā’’ti. <bold>Ya</bold>nti yasmā. <bold>Abbāhiṃsū</bold>ti ākaḍḍhiṃsu. <bold>Bāhirato</bold>ti uyyānassa bāhirato. Passantānaṃ atidukkarabhāvena upaṭṭhānaṃ sandhāya ‘‘padesapathavīkampanaṃ dukkara’’nti āha. Adhiṭṭhāne panettha visuṃ dukkaratā nāma natthi.</paragraph>
    <paragraph line="107"><bold>Dīpakatittiro</bold>ti sākuṇikehi samajātikānaṃ gahaṇatthāya posetvā sikkhetvā pāsaṭṭhāne ṭhapanakatittiro. <bold>Na paṭicca kammaṃ phusatī</bold>ti gāthāya yadi tava pāpakiriyāya <bold>mano nappadussati,</bold> luddena taṃ nissāya katampi pāpakammaṃ taṃ <bold>na phusati</bold>. Pāpakiriyāya hi <bold>appossukkassa</bold> nirālayassa <bold>bhadrassa</bold> sato tava taṃ <bold>pāpaṃ na upalimpati,</bold> tava cittaṃ na allīyatīti attho.</paragraph>
    <paragraph line="108">Kiṃ vadati sīlenāti <bold>kiṃvādī</bold>. Atha vā ko katamo vādo kiṃvādo, so etassa atthīti <bold>kiṃvādī</bold>. Attānañca lokañca sassatoti vādo etesanti <bold>sassatavādino</bold>. Sattesu saṅkhāresu vā ekaccaṃ sassatanti pavatto vādo ekaccasassato, tasmiṃ niyuttā <bold>ekaccasassatikā</bold>. ‘‘Anto, ananto, antānanto, nevanto nānanto’’ti evaṃ antānantaṃ ārabbha pavattā cattāro vādā antānantā, tesu niyuttā <bold>antānantikā</bold>. Na marati na upacchijjatīti amarā, evantipi me no, tathātipi me notiādinā (dī. ni. 1.62) pavattā diṭṭhi ceva vācā ca, tassā vikkhepo etesanti <bold>amarāvikkhepikā</bold>. Atha vā amarā nāma macchajāti duggahā hoti, tassā amarāya viya vikkhepo etesanti <bold>amarāvikkhepikā</bold>. Adhicca yadicchakaṃ yaṃ kiñci kāraṇaṃ anapekkhitvā samuppanno attā ca loko cāti vāde niyuttā <bold>adhiccasamuppannikā</bold>. Saññī attāti vādo yesante <bold>saññīvādā</bold>. Evaṃ <bold>asaññīvādā nevasaññīnāsaññīvādā</bold>ti etthāpi. ‘‘Kāyassa bhedā satto ucchijjatī’’ti (dī. ni. 1.85-86) evaṃ <pageBreak edition="M" number="1.0032" /> ucchedaṃ vadantīti <bold>ucchedavādā. Diṭṭhadhammo</bold>ti paccakkho yathāsakaṃ attabhāvo, tasmiṃyeva yathākāmaṃ pañcakāmaguṇaparibhogena nibbānaṃ dukkhūpasamaṃ vadantīti <bold>diṭṭhadhammanibbānavādā</bold>. Vibhajitvā vādo etassāti <bold>vibhajjavādī,</bold> bhagavā. Sabbaṃ ekarūpena avatvā yathādhammaṃ vibhajitvā nijjaṭaṃ nigumbaṃ katvā yathā diṭṭhisandehādayo vigacchanti, sammutiparamatthā <pageBreak edition="V" number="1.0029" /> ca dhammā asaṅkarā paṭibhanti, evaṃ ekantavibhajanasīloti vuttaṃ hoti. <bold>Parappavādaṃ maddamāno</bold>ti tasmiṃ kāle uppannaṃ, āyatiṃ uppajjanakañca sabbaṃ paravādaṃ kathāvatthumātikāvivaraṇamukhena nimmaddanaṃ karontoti attho.</paragraph>
    <centered line="109">Tatiyasaṅgītikathāvaṇṇanānayo niṭṭhito.</centered>
    <subhead line="110">Ācariyaparamparakathāvaṇṇanā</subhead>
    <paragraph line="111"><bold>Kenābhata</bold>nti imaṃ pañhaṃ vissajjentena jambudīpe tāva yāva tatiyasaṅgīti, tāva dassetvā idāni sīhaḷadīpe ācariyaparamparaṃ dassetuṃ <bold>tatiyasaṅgahato pana uddha</bold>ntiādi āraddhaṃ. <bold>Imaṃ dīpa</bold>nti tambapaṇṇidīpaṃ. Tasmiṃ dīpe nisīditvā ācariyena aṭṭhakathāya katattā ‘‘imaṃ dīpa’’nti vuttaṃ. <bold>Kañci kāla</bold>nti accantasaṃyoge upayogavacanaṃ, kismiñci kāleti attho. <bold>Porāṇā</bold>ti sīhaḷadīpe sīhaḷaṭṭhakathākārakā. <bold>Bhaddanāmo</bold>ti bhaddasālatthero. Āguṃ pāpaṃ na karontīti <bold>nāgā</bold>. Vinayapiṭakaṃ vācayiṃsūti sambandho. <bold>Tambapaṇṇiyā</bold>ti bhummavacanaṃ. <bold>Nikāye pañcā</bold>ti vinayābhidhammānaṃ visuṃ gahitattā tabbinimuttā pañca nikāyā gahetabbā. <bold>Pakaraṇe</bold>ti abhidhammapakaraṇe <bold>vācesu</bold>nti yojanā. Tīṇi piṭakāni svāgatāni assāti ‘‘tepiṭako’’ti vattabbe ‘‘tipeṭako’’ti chandānurakkhaṇatthaṃ vuttaṃ. <bold>Tārakarājā</bold>ti candimā. <bold>Pupphanāmo</bold>ti ettha mahāpadumatthero sumanatthero ca ñātabboti dvikkhattuṃ ‘‘pupphanāmo’’ti vuttaṃ.</paragraph>
    <paragraph line="112"><bold>Vanavāsi</bold>nti vanavāsīraṭṭhaṃ. <bold>Karakavassa</bold>nti himapātanakavassaṃ, karakadhārāsadisaṃ vā vassaṃ. <bold>Harāpetvā</bold>ti udakoghena harāpetvā. <bold>Chinnabhinnapaṭadharo</bold>ti satthakena chinnaṃ raṅgena bhinnaṃ paṭaṃ dhāraṇako. <bold>Bhaṇḍū</bold>ti muṇḍako. <bold>Makkhaṃ asahamāno</bold>ti therassa ānubhāvaṃ paṭicca attano <pageBreak edition="M" number="1.0033" /> uppannaṃ paresaṃ guṇamakkhanalakkhaṇaṃ makkhaṃ tathā pavattaṃ kodhaṃ asahamāno. <bold>Asaniyo phalantī</bold>ti gajjantā patanti. Me mama bhayabheravaṃ janetuṃ paṭibalo na assa na bhaveyyāti yojanā. <bold>Aññadatthū</bold>ti ekaṃsena. <bold>Kasmīragandhārā</bold>ti kasmīragandhāraraṭṭhavāsino. <bold>Isivātapaṭivātā</bold>ti bhikkhūnaṃ cīvaracalanakāyacalanehi sañjanitavātehi parito samantato bījayamānā ahesuṃ. <bold>Dhammacakkhu</bold>nti heṭṭhāmaggattaye ñāṇaṃ. <bold>Anamataggiya</bold>nti anamataggasaṃyuttaṃ (saṃ. ni. 2.124 ādayo). <bold>Samadhikānī</bold>ti sādhikāni. <bold>Pañca raṭṭhānī</bold>ti pañca cinaraṭṭhāni. <bold>Vegasā</bold>ti vegena. <bold>Samantato rakkhaṃ ṭhapesī</bold>ti tesaṃ appavesanatthāya adhiṭṭhānavasena rakkhaṃ ṭhapesi. <bold>Aḍḍhuḍḍhāni sahassānī</bold>ti aḍḍhena catutthāni aḍḍhuḍḍhāni, atirekapañcasatāni tīṇi sahassānīti attho. <bold>Diyaḍḍhasahassa</bold>nti <pageBreak edition="V" number="1.0030" /> aḍḍhena dutiyaṃ diyaḍḍhaṃ, atirekapañcasatikaṃ sahassanti attho. <bold>Niddhametvānā</bold>ti palāpetvā.</paragraph>
    <paragraph line="113"><bold>Rājagahanagaraparivattakenā</bold>ti rājagahanagaraṃ parivattetvā tato bahi taṃ padakkhiṇaṃ katvā gatamaggena, gamanena vā. <bold>Āropesī</bold>ti paṭipādesi. <bold>Paḷinā</bold>ti ākāsaṃ pakkhandiṃsu. <bold>Naguttame</bold>ti cetiyagirimāha. <bold>Purato</bold>ti pācīnadisābhāge. <bold>Puraseṭṭhassā</bold>ti seṭṭhassa anurādhapurassa. <bold>Silakūṭamhī</bold>ti evaṃnāmake pabbatakūṭe. <bold>Sīhakumārassa putto</bold>ti ettha ‘‘kaliṅgarājadhītu kucchismiṃ sīhassa jāto sīhakumāro’’ti vadanti. Jeṭṭhamāsassa puṇṇamiyaṃ jeṭṭhanakkhattaṃ vā mūlanakkhattaṃ vā hotīti āha ‘‘jeṭṭhamūlanakkhattaṃ nāma hotī’’ti. Migānaṃ vānato hiṃsanato bādhanato <bold>migavaṃ,</bold> migavijjhanakīḷā. <bold>Rohitamigarūpa</bold>nti gokaṇṇamigavesaṃ. <bold>Rathayaṭṭhippamāṇā</bold>ti rathapatodappamāṇā. <bold>Ekā latāyaṭṭhi nāmā</bold>ti ekā rajatamayā kañcanalatāya paṭimaṇḍitattā evaṃ laddhanāmā. Pupphayaṭṭhiyaṃ nīlādīni pupphāni, sakuṇayaṭṭhiyaṃ nānappakārā migapakkhino vicittakammakatā viya khāyantīti daṭṭhabbaṃ. <bold>Rājakakudhabhaṇḍānī</bold>ti rājārahauttamabhaṇḍāni. <bold>Saṅkha</bold>nti dakkhiṇāvaṭṭaṃ abhisekasaṅkhaṃ. <bold>Vaḍḍhamāna</bold>nti alaṅkāracuṇṇaṃ, ‘‘nahānacuṇṇa’’nti keci. <bold>Vaṭaṃsaka</bold>nti kaṇṇapiḷandhanaṃ vaṭaṃsakanti vuttaṃ hoti. <bold>Nandiyāvaṭṭa</bold>nti nandiyāvaṭṭapupphākārena maṅgalatthaṃ suvaṇṇena kataṃ. <bold>Kañña</bold>nti khattiyakumāriṃ. <bold>Hatthapuñchana</bold>nti pītavaṇṇaṃ mahagghahatthapuñchanavatthaṃ. <bold>Aruṇavaṇṇamattika</bold>nti nāgabhavanasambhavaṃ. <bold>Vatthakoṭika</bold>nti vatthayugameva. <bold>Nāgamāhaṭa</bold>nti nāgehi <pageBreak edition="M" number="1.0034" /> āhaṭaṃ. <bold>Amatosadha</bold>nti evaṃnāmikā guḷikajāti. Amatasadisakiccattā evaṃ vuccati. <bold>Bhūmattharaṇasaṅkhepenā</bold>ti bhūmattharaṇākārena. <bold>Uppātapāṭhakā</bold>ti nimittapāṭhakā. <bold>Alaṃ gacchāmā</bold>ti ‘‘purassa accāsannattā sāruppaṃ na hotī’’ti paṭikkhipanto āha. <bold>Aḍḍhanavamānaṃ pāṇasahassāna</bold>nti (a. ni. 6.53) pañcasatādhikānaṃ aṭṭhannaṃ pāṇasahassānaṃ. <bold>Appamādasutta</bold>nti aṅguttaranikāye mahāappamādasuttaṃ, rājovādasuttanti vuttaṃ hoti.</paragraph>
    <paragraph line="114"><bold>Mahaccā</bold>ti mahatā. <bold>Upasaṅkamanto</bold>ti ativiya kilantarūpo hutvā upasaṅkamīti attho. Tumhe jānanatthanti sambandho. <bold>Pañcapaṇṇāsāyā</bold>ti ettha ‘‘catupaññāsāyāti vattabbaṃ. Evañhi sati upari vuccamānaṃ dvāsaṭṭhi arahantoti vacanaṃ sametī’’ti <bold>sāratthadīpaniyaṃ</bold> (sārattha. ṭī. 1.ācariyaparamparakathāvaṇṇanā) vuttaṃ. <bold>Dasabhātikasamākula</bold>nti muṭasivassa puttehi devānaṃpiyatissādīhi dasahi bhātikehi samākiṇṇaṃ. <bold>Ciradiṭṭho sammāsambuddho</bold>ti dhātuyo sandhāyāha. <bold>Sabbatāḷāvacare</bold>ti sabbāni turiyabhaṇḍāni, taṃsahacarite vā vādake. <bold>Upaṭṭhāpetvā</bold>ti upahārakārāpanavasena sannipātetvā. <bold>Vaḍḍhamānakacchāyāyā</bold>ti pacchābhattaṃ. <bold>Pokkharavassa</bold>nti pokkharapatte <pageBreak edition="V" number="1.0031" /> viya atemitukāmānaṃ upari atemetvā pavattanakavassaṃ. <bold>Mahāvīro</bold>ti satthuvohārena dhātu eva vuttā. <bold>Pacchimadisābhimukhova hutvā apasakkanto</bold>ti ettha puratthābhimukho ṭhitova piṭṭhito apasakkanena pacchimadisāya gacchanto tādisopasaṅkamanaṃ sandhāya ‘‘pacchimadisābhimukho’’ti vutto. ‘‘Mahejavatthu nāma evaṃnāmakaṃ devaṭṭhāna’’nti vadanti.</paragraph>
    <paragraph line="115"><bold>Pajjarakenā</bold>ti amanussasamuṭṭhāpitena pajjarakarogena. <bold>Devo</bold>ti megho. <bold>Anuppavecchī</bold>ti vimucci. <bold>Vivādo hotī</bold>ti ettha kiriyākālamapekkhitvā vattamānappayogo daṭṭhabbo. Evaṃ īdisesu sabbattha. <bold>Tadeta</bold>nti ṭhānaṃ tiṭṭhatīti sambandho. ‘‘Channaṃ vaṇṇānaṃ sambandhabhūtānaṃ raṃsiyo cā’’ti ajjhāharitabbaṃ, ‘‘channaṃ vaṇṇānaṃ udakadhārā cā’’ti evampettha sambandhaṃ vadanti. Parinibbutepi bhagavati tassānubhāvena evarūpaṃ pāṭihāriyaṃ ahosi evāti dassetuṃ <bold>evaṃ acintiyā</bold>tiādigāthamāha. <bold>Rakkhaṃ karonto</bold>ti attanā upāyena palāpitānaṃ yakkhānaṃ puna appavisanatthāya parittānaṃ karonto. <bold>Āvijjī</bold>ti pariyāyi.</paragraph>
    <paragraph line="116"><bold>Rañño</bold><pageBreak edition="M" number="1.0035" /><bold>bhātā</bold>ti rañño kaniṭṭhabhātā. <bold>Anuḷādevī</bold> nāma rañño jeṭṭhabhātu jāyā. <bold>Sarasaraṃsijālavissajjanakenā</bold>ti siniddhatāya rasavantaṃ ojavantaṃ raṃsijālaṃ vissajjentena. Ekadivasena agamāsīti sambandho. <bold>Appesī</bold>ti lekhasāsanaṃ patiṭṭhāpesi. <bold>Udikkhatī</bold>ti apekkhati pattheti. <bold>Bhāriya</bold>nti garukaṃ, anatikkamanīyanti attho. <bold>Maṃ paṭimānetī</bold>ti maṃ udikkhati. <bold>Kammāravaṇṇa</bold>nti rañño pakatisuvaṇṇakāravaṇṇaṃ. <bold>Tihatthavikkhambha</bold>nti tihatthavitthāraṃ. <bold>Sakalajambudīparajjenā</bold>ti ettha rañño idanti rajjaṃ, sakalajambudīpato uppajjanakaāyo ceva āṇādayo ca, tena <bold>pūjemī</bold>ti attho, na sakalapathavīpāsādādivatthunā tassa sattāhaṃ demītiādinā kālaparicchedaṃ katvā dātuṃ ayuttattā. Evañhi dento tāvakālikaṃ deti nāma vatthupariccāgalakkhaṇattā dānassa, pathavādivatthupariccāgena ca puna gahaṇassa ayuttattā. Niyamitakāle pana āyādayo pariccattā evāti tato paraṃ apariccattattā gahetuṃ vaṭṭati. Tasmā vuttanayenettha ito parampi āyādidānavaseneva rajjadānaṃ veditabbaṃ. <bold>Pupphuḷakā hutvā</bold>ti ketakīpārohaṅkurā viya udakapupphuḷakākārā hutvā. <bold>Gavakkhajālasadisa</bold>nti bhāvanapuṃsakaṃ, vātapānesu jālākārena ṭhapitadārupaṭasadisanti attho, gavakkhena ca suttādimayajālena ca sadisanti vā attho.</paragraph>
    <paragraph line="117"><bold>Devadundubhiyo</bold>ti ettha devoti megho, tassa acchasukkhatāya ākāsamiva khāyamānassa animittagajjitaṃ devadundubhi nāma, yaṃ ‘‘ākāsadundubhī’’tipi vadanti. <bold>Phaliṃsū</bold>ti thaniṃsu. <bold>Pabbatānaṃ</bold><pageBreak edition="V" number="1.0032" /><bold>naccehī</bold>ti pathavīkampena ito cito ca bhamantānaṃ pabbatānaṃ naccehi. Vimhayajātā yakkhā ‘‘hi’’ntisaddaṃ nicchārentīti āha ‘‘yakkhānaṃ hiṅkārehī’’ti. <bold>Sakasakapaṭibhānehī</bold>ti attano attano sippakosallehi. <bold>Abhisekaṃ datvā</bold>ti anotattadahodakena abhisekaṃ datvā.</paragraph>
    <paragraph line="118"><bold>Devatākulānī</bold>ti mahābodhiṃ parivāretvā ṭhitanāgayakkhādidevatākulāni datvāti sambandho. Gopakarājakammino tathā ‘‘taracchā’’ti vadanti. <bold>Iminā parivārenā</bold>ti sahatthe karaṇavacanaṃ, iminā parivārena sahāti attho. <bold>Tāmalitti</bold>nti evaṃnāmakaṃ samuddatīre paṭṭanaṃ. <bold>Idamassa tatiya</bold>nti suvaṇṇakaṭāhe patiṭṭhitasākhābodhiyā rajjasampadānaṃ sandhāya vuttaṃ. Tato pana pubbe ekavāraṃ rajjasampadānaṃ acchinnāya sākhāya mahābodhiyā eva kataṃ, tena <pageBreak edition="M" number="1.0036" /> saddhiṃ catukkhattuṃ rājā rajjena pūjesi. Rajjena pūjitadivasesu kira sakaladīpato uppannaṃ āyaṃ gahetvā mahābodhimeva pūjesi.</paragraph>
    <paragraph line="119"><bold>Paṭhamapāṭipadadivase</bold>ti sukkapakkhapāṭipadadivase. Tañhi kaṇhapakkhapāṭipadadivasaṃ apekkhitvā ‘‘paṭhamapāṭipadadivasa’’nti vuttaṃ, idañca tasmiṃ tambapaṇṇidīpe vohāraṃ gahetvā vuttaṃ, idha pana puṇṇamito paṭṭhāya yāva aparā puṇṇamī, tāva eko māsoti vohāro. Tasmā iminā vohārena ‘‘dutiyapāṭipadadivase’’ti vattabbaṃ siyā kaṇhapakkhapāṭipadassa idha paṭhamapāṭipadattā. <bold>Gacchati vatare</bold>ti ettha <bold>are</bold>ti khede. <bold>Samantāyojana</bold>nti accantasaṃyoge upayogavacanaṃ, yojanappamāṇe padese sabbatthāti attho. <bold>Supaṇṇarūpenā</bold>ti mahābodhiṃ balakkārena gahetvā nāgabhavanaṃ netukāmāni nāgarājakulāni iddhiyā gahitena garuḷarūpena <bold>santāseti</bold>. <bold>Taṃ vibhūtiṃ passitvā</bold>ti devatādīhi karīyamānaṃ pūjāmahattaṃ, mahābodhiyā ca ānubhāvamahattaṃ disvā sayampi tathā pūjetukāmā theriṃ <bold>yācitvā</bold>ti yojanā. <bold>Samuddasālavatthusmi</bold>nti yasmiṃ padese ṭhatvā rājā samudde āgacchantaṃ bodhiṃ therānubhāvena addasa, yattha ca pacchā samuddassa diṭṭhaṭṭhānanti pakāsetuṃ samuddasālaṃ nāma sālaṃ akaṃsu, tasmiṃ samuddasālāya vatthubhūte padese. <bold>Therassā</bold>ti mahāmahindattherassa. <bold>Pupphaagghiyānī</bold>ti kūṭāgārasadisāni pupphacetiyāni. <bold>Āgato vatare</bold>ti ettha <bold>are</bold>ti pamode. Aṭṭhahi amaccakulehi aṭṭhahi brāhmaṇakulehi cāti <bold>soḷasahi jātisampannakulehi. Rajjaṃ vicāresī</bold>ti rajjaṃ vicāretuṃ vissajjesi. <bold>Rājavatthudvārakoṭṭhakaṭṭhāne</bold>ti rājuyyānassa dvārakoṭṭhakaṭṭhāne. <bold>Anupubbavipassana</bold>nti udayabbayādianupubbavipassanaṃ. ‘‘Saha bodhipatiṭṭhānenā’’ti karaṇavacanena vattabbe vibhattipariṇāmena ‘‘saha bodhipatiṭṭhānā’’ti nissakkavacanaṃ kataṃ. Sati hi sahasaddappayoge karaṇavacaneneva bhavitabbaṃ. <bold>Dassiṃsū</bold>ti paññāyiṃsu. <bold>Mahāāsanaṭṭhāne</bold>ti pubbapasse mahāsilāsanena patiṭṭhitaṭṭhāne. <bold>Pūjetvā vandī</bold>ti āgāminaṃ <pageBreak edition="V" number="1.0033" /> mahācetiyaṃ vandi. Purime pana mahāvihāraṭṭhāne pūjāmattasseva katattā anāgate saṅghassapi navakatā avanditabbatā ca pakāsitāti veditabbā. Anāgate pana metteyyādibuddhā paccekabuddhā ca buddhabhāvakkhaṇaṃ uddissa vanditabbāva sabhāvena visiṭṭhapuggalattāti gahetabbaṃ.</paragraph>
    <paragraph line="120"><bold>Mahāariṭṭho</bold>ti <pageBreak edition="M" number="1.0037" /> pañcapaññāsāya bhātukehi saddhiṃ cetiyagirimhi pabbajitaṃ sandhāya vuttaṃ. <bold>Meghavaṇṇābhayaamaccassa pariveṇaṭṭhāne</bold>ti meghavaṇṇaabhayassa rañño amaccena kattabbassa pariveṇassa vatthubhūte ṭhāne. Maṅgalanimittabhāvena ākāse samuppanno manoharasaddo ākāsassa ravo viya hotīti vuttaṃ ‘‘ākāsaṃ mahāviravaṃ ravī’’ti. Na hi ākāso nāma koci dhammo atthi, yo saddaṃ samuṭṭhāpeyya, ākāsagatautuvisesasamuṭṭhitova so saddoti gahetabbo. <bold>Paṭhamakattikapavāraṇadivase…pe… vinayapiṭakaṃ pakāsesī</bold>ti idaṃ vinayaṃ vācetuṃ āraddhadivasaṃ sandhāya vuttaṃ. <bold>Anusiṭṭhikarāna</bold>nti anusāsanīkarānaṃ. <bold>Rājino</bold>ti upayogatthe sāmivacanaṃ, devānaṃpiyatissarājānanti attho. <bold>Aññepī</bold>ti mahindādīhi aṭṭhasaṭṭhimahātherehi aññepi, tesaṃ sarūpaṃ dassento āha <bold>tesaṃ therāna</bold>ntiādi. Tattha <bold>tesaṃ therānaṃ antevāsikā</bold>ti mahindattherādīnaṃ aṭṭhasaṭṭhimahātherānaṃ ariṭṭhādayo antevāsikā ca mahāariṭṭhattherassa antevāsikā tissadattakāḷasumanādayo cāti yojetabbaṃ. <bold>Antevāsikānaṃ antevāsikā</bold>ti ubhayattha vuttaantevāsikānaṃ antevāsikaparamparā cāti attho. <bold>Pubbe vuttappakārā</bold>ti mahindo iṭṭiyo uttiyotiādigāthāhi (pārā. aṭṭha. 1.tatiyasaṅgītikathā) pakāsitā ācariyaparamparā.</paragraph>
    <paragraph line="121"><bold>Na paggharatī</bold>ti na gaḷati, na pamussatīti attho. <bold>Satigatidhitimantesū</bold>ti ettha <bold>satī</bold>ti uggahadhāraṇe sati. <bold>Gatī</bold>ti saddatthavibhāgaggahaṇe ñāṇaṃ. <bold>Dhitī</bold>ti uggahapariharaṇādīsu vīriyaṃ. <bold>Kukkuccakesū</bold>ti ‘‘kappati na kappatī’’ti vīmaṃsakukkuccakārīsu. <bold>Mātāpituṭṭhāniyo</bold>ti vatvā tamevatthaṃ samatthetuṃ āha <bold>tadāyattāhī</bold>tiādi. <bold>Vinayapariyattiṃ nissāyā</bold>ti vinayapiṭakapariyāpuṇanaṃ nissāya. <bold>Attano sīlakkhandho sugutto</bold>ti lajjino vinayadhāraṇassa alajjiaññāṇatādīhi chahi ākārehi āpattiyā anāpajjanato attano sīlakkhandho khaṇḍādidosavirahito sugutto <bold>surakkhito</bold> hoti. <bold>Kukkuccapakatāna</bold>nti kappiyākappiyaṃ nissāya uppannena kukkuccena pakatānaṃ upaddutānaṃ abhibhūtānaṃ yathāvinayaṃ kukkuccaṃ vinodetvā suddhante patiṭṭhāpanena <bold>paṭisaraṇaṃ hoti</bold>. Vigato sārado bhayametassāti <bold>visārado</bold>. ‘‘Evaṃ kathentassa doso evaṃ na doso’’ti ñatvāva kathanato nibbhayova <bold>saṅghamajjhe voharati</bold><pageBreak edition="M" number="1.0038" /><bold>. Paccatthike</bold>ti attapaccatthike ceva vajjiputtakādisāsanapaccatthike ca. <bold>Sahadhammenā</bold>ti sakāraṇena vacanena sikkhāpadaṃ dassetvā yathā te asaddhammaṃ patiṭṭhāpetuṃ na sakkonti, evaṃ <bold>suniggahitaṃ</bold> katvā <bold>niggaṇhāti. Saddhammaṭṭhitiyā</bold>ti <pageBreak edition="V" number="1.0034" /> pariyattipaṭipattipaṭivedhasaṅkhātassa tividhassāpi saddhammassa ṭhitiyā, pavattiyāti attho.</paragraph>
    <paragraph line="122"><bold>Vinayo saṃvaratthāyā</bold>tiādīsu vinayapariyāpuṇanaṃ <bold>vinayo,</bold> vinayapaññatti vā kāyavacīdvārasaṃvaratthāya. <bold>Avippaṭisāro</bold>ti katākataṃ nissāya vippaṭisārābhāvo santāpābhāvo. <bold>Pāmojjaṃ</bold> taruṇapīti. <bold>Pīti</bold> nāma balavapīti. <bold>Passaddhī</bold>ti kāyacittapassaddhi. <bold>Yathābhūtañāṇadassana</bold>nti sappaccayanāmarūpapariggaho. <bold>Nibbidā</bold>ti vipassanā. <bold>Virāgo</bold>ti ariyamaggo. <bold>Vimuttī</bold>ti aggaphalaṃ. <bold>Vimuttiñāṇadassana</bold>nti paccavekkhaṇañāṇaṃ. <bold>Anupādā</bold>ti kañci dhammaṃ anupādiyitvā pariccajitvā. <bold>Parinibbānatthāyā</bold>ti paccavekkhaṇañāṇe anuppanne antarā parinibbānābhāvena taṃparinibbānatthāyāti paccayattena vuttaṃ anantarādipaccayattā. <bold>Etadatthā kathā</bold>ti ayaṃ vinayakathā nāma etassa anupādāparinibbānassa atthāyāti attho. <bold>Mantanā</bold>ti vinayamantanāyeva, bhikkhūnaṃ ‘‘evaṃ karissāma, evaṃ na karissāmā’’ti vinayapaṭibaddhamantanā. <bold>Upanisā</bold>ti upanisīdati ettha phalanti upanisā, kāraṇaṃ. Vinayo saṃvaratthāyātiādikāraṇaparamparāpi etadatthāti attho. <bold>Sotāvadhāna</bold>nti imissā paramparapaccayakathāya attānaṃ samanatthāya sotāvadhānaṃ, tampi etamatthaṃ. <bold>Yadida</bold>nti nipāto. Yo ayaṃ catūhi upādānehi anupādiyitvā cittassa arahattamaggasaṅkhāto, tapphalasaṅkhāto vā vimokkho, sopi etadatthāya anupādāparinibbānatthāya. Atha vā yo ayaṃ kañci dhammaṃ anupādācittassa <bold>vimokkho</bold> vimuccanaṃ vigamo parinibbānaṃ etadatthā kathāti evaṃ upasaṃharaṇavasena yojetumpi vaṭṭati maggaphalavimokkhassa pubbe vuttattā. <bold>Āyogo</bold>ti uggahaṇādivasena punappunaṃ abhiyogo.</paragraph>
    <centered line="123">Ācariyaparamparakathāvaṇṇanānayo niṭṭhito.</centered>
    <centered line="124">Iti samantapāsādikāya vinayaṭṭhakathāya vimativinodaniyaṃ</centered>
    <centered line="125">Bāhiranidānakathāvaṇṇanānayo niṭṭhito.</centered>
  </content>
</document>