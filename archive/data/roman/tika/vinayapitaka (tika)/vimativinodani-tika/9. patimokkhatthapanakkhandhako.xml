<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin07t.nrf35.xml</normativeSource>
    <archivePath>roman/tika/vinayapitaka (tika)/vimativinodani-tika/9. patimokkhatthapanakkhandhako.xml</archivePath>
    <baseFileName>9. patimokkhatthapanakkhandhako</baseFileName>
    <titlePath>9. Pātimokkhaṭṭhapanakkhandhako - Vimativinodanī-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">9. Pātimokkhaṭṭhapanakkhandhako</chapter>
    <subhead line="2">Pātimokkhuddesayācanakathāvaṇṇanā</subhead>
    <paragraph line="3" number="383"> Pātimokkhaṭṭhapanakkhandhake <pageBreak edition="M" number="2.0261" /><pageBreak edition="V" number="2.0248" /> pāḷiyaṃ <bold>nandimukhiyā</bold>ti odātadisāmukhatāya tuṭṭhamukhiyā. ‘‘Uddhastaṃ aruṇa’’nti vatvāpi ‘‘uddisatu, bhante, bhagavā’’ti pātimokkhuddesayācanaṃ anuposathe uposathakaraṇapaṭikkhepassa sikkhāpadassa apaññattattā therena katanti daṭṭhabbaṃ. Kasmā pana bhagavā evaṃ tuṇhībhūtova tiyāmarattiṃ vītināmesīti? Aparisuddhāya parisāya uposathādisaṃvāsakaraṇassa sāvajjataṃ bhikkhusaṅghe pākaṭaṃ kātuṃ, tañca āyatiṃ bhikkhūnaṃ tathāpaṭipajjanatthaṃ sikkhāpadaṃ ñāpetuṃ. Keci panettha ‘‘aparisuddhampi puggalaṃ tassa sammukhā ‘aparisuddho’ti vattuṃ mahākaruṇāya avisahanto bhagavā tathā nisīdī’’ti kāraṇaṃ vadanti. Taṃ akāraṇaṃ pacchāpi avattabbato, mahāmoggallānattherenāpi taṃ bāhāyaṃ gahetvā bahi nīharaṇassa akattabbatāpasaṅgato. Tasmā yathāvuttamevettha kāraṇanti. Teneva ‘‘aṭṭhānametaṃ, bhikkhave, anavakāso, yaṃ tathāgato aparisuddhāya parisāya uposathaṃ kareyya, pātimokkhaṃ uddiseyyā’’ti (a. ni. 8.20; cūḷava. 386; udā. 45) vatvā ‘‘na ca, bhikkhave, sāpattikena pātimokkhaṃ sotabba’’ntiādinā (cūḷava. 386) sāpattikaparisāya kattabbavidhi dassito.</paragraph>
    <paragraph line="4"><bold>Saṅkassarasamācāra</bold>nti kiñcideva asāruppaṃ disvā ‘‘idaṃ iminā kataṃ bhavissatī’’ti parehi saṅkāya saritabbasamācāraṃ, attanā vā ‘‘mama anācāraṃ ete jānantī’’ti saṅkāya saritabbasamācāraṃ. Samaṇavesadhāraṇena, saṅghikapaccayabhāgagahaṇādinā ca jīvikaṃ kappento ‘‘ahaṃ samaṇo’’ti paṭiññaṃ adentopi atthato dento viya hotīti <bold>‘‘samaṇapaṭiññaṃ brahmacāripaṭiñña’’</bold>nti vuttaṃ. <bold>Avassuta</bold>nti kilesāvassanena tintaṃ. Sañjātadussilyakacavarattā <bold>kasambujātaṃ</bold><pageBreak edition="V" number="2.0249" />, asāratāya vā kasambu viya jātaṃ. <bold>Bahidvārakoṭṭhakā nikkhāmetvā</bold>ti dvārasālato bahi nikkhamāpetvā.</paragraph>
    <paragraph line="5" number="384"><bold>Mahāsamudde</bold><pageBreak edition="M" number="2.0262" /><bold>abhiramantī</bold>ti bahuso dassanapavisanādinā mahāsamudde abhiratiṃ vindanti. <bold>Na āyatakeneva papāto</bold>ti chinnataṭamahāsobbho viya na āditova ninnoti attho. <bold>Ṭhitadhammo</bold>ti avaṭṭhitasabhāvo. <bold>Pūratta</bold>nti puṇṇattaṃ. <bold>Nāgā</bold>ti sappajātikā.</paragraph>
    <centered line="6">Pātimokkhuddesayācanakathāvaṇṇanā niṭṭhitā.</centered>
    <subhead line="7">Pātimokkhasavanārahakathādivaṇṇanā</subhead>
    <paragraph line="8" number="386"><bold>Udāharitabba</bold>nti pāḷiyā avatvā tamatthaṃ yāya kāyaci bhāsāya udāhaṭampi udāhaṭamevāti daṭṭhabbaṃ.</paragraph>
    <paragraph line="9"><bold>Pure vā pacchā vā</bold>ti ñattiārambhato pubbe vā ñattiniṭṭhānato pacchā vā.</paragraph>
    <paragraph line="10" number="387"><bold>Katañca akatañca ubhayaṃ gahetvā</bold>ti yassa katāpi atthi akatāpi. Tassa tadubhayaṃ gahetvā. <bold>Dhammikaṃ sāmaggi</bold>nti dhammikaṃ samaggakammaṃ. <bold>Paccādiyatī</bold>ti ukkoṭanādhippāyena puna kātuṃ ādiyati.</paragraph>
    <paragraph line="11" number="388"><bold>Ākārādisaññā veditabbā</bold>ti ākāraliṅganimittanāmāni vuttānīti veditabbāni.</paragraph>
    <centered line="12">Pātimokkhasavanārahakathādivaṇṇanā niṭṭhitā.</centered>
    <subhead line="13">Attādānaaṅgakathādivaṇṇanā</subhead>
    <paragraph line="14" number="398"> Puna codetuṃ attanā ādātabbaṃ gahetabbaṃ adhikaraṇaṃ attādānanti āha <bold>‘‘sāsanaṃ sodhetukāmo’’</bold>tiādi. <bold>Vassāratto</bold>ti vassakālo. Sopi hi dubbhikkhādikālo viya adhikaraṇavūpasamatthaṃ lajjiparisāya dūrato ānayanassa, āgatānañca piṇḍāya caraṇādisamācārassa dukkarattā akālo eva.</paragraph>
    <paragraph line="15"><bold>Samanussaraṇakaraṇa</bold>nti <pageBreak edition="V" number="2.0250" /> anussaritānussaritakkhaṇe pītipāmojjajananato anussaraṇuppādakaṃ. <bold>Vigatūpakkilesa…pe… saṃvattatī</bold>ti ettha yathā <pageBreak edition="M" number="2.0263" /> abbhahimādiupakkilesavirahitānaṃ candimasūriyānaṃ sassirīkatā hoti, evamassāpi codakassa pāpapuggalūpakkilesavigamena sassirīkatā hotīti adhippāyo.</paragraph>
    <paragraph line="16" number="399"><bold>Adhigataṃ mettacitta</bold>nti appanāppattaṃ mettajhānaṃ.</paragraph>
    <paragraph line="17" number="400-1"> ‘‘Dosantaro’’ti ettha antara-saddo cittapariyāyoti āha <bold>‘‘na duṭṭhacitto hutvā’’</bold>ti.</paragraph>
    <paragraph line="18">Kāruññaṃ nāma karuṇā evāti āha <bold>‘‘kāruññatāti karuṇābhāvo’’</bold>ti. <bold>Karuṇa</bold>nti appanāppattaṃ vadati. Tathā <bold>metta</bold>nti.</paragraph>
    <centered line="19">Attādānaaṅgakathādivaṇṇanā niṭṭhitā.</centered>
    <centered line="20">Pātimokkhaṭṭhapanakkhandhakavaṇṇanānayo niṭṭhito.</centered>
  </content>
</document>