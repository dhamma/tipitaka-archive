<?xml version="1.0"?>
<document>
<metadata>
<normativeSource>http://tipitaka.org/romn/cscd/vin07t.nrf20.xml</normativeSource>
<archivePath>roman/tika/vinayapitaka (tika)/vimativinodani-tika/5. cammakkhandhako.xml</archivePath>
<titlePath>5. Cammakkhandhako - Vimativinodanī-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">5. Cammakkhandhako</chapter>
<subhead line="2">Soṇakoḷivisakathādivaṇṇanā</subhead>
<paragraph line="3" number="242"> Cammakkhandhake <pageBreak edition="M" number="2.0182" /><pageBreak edition="V" number="2.0172" /><bold>uṇṇapāvāraṇa</bold>nti ubhato lomāni uṭṭhāpetvā kataṃ uṇṇamayaṃ pāvāraṇaṃ, ubhato kappāsapicuṃ uṭṭhāpetvā vītapāvāropi atthi, tato nivattanatthaṃ ‘‘uṇṇapāvāraṇa’’nti vuttaṃ.</paragraph>
<paragraph line="4"><bold>Aḍḍhacandapāsāṇe</bold>ti sopānamūle upaḍḍhaṃ anto pavesetvā ṭhapite aḍḍhapāsāṇe. Pāḷiyaṃ <bold>vihārapacchāyāya</bold>nti vihārapaccante chāyāya, vihārassa vaḍḍhamānacchāyāyantipi vadanti.</paragraph>
<paragraph line="5" number="243"><bold>Bhogā</bold>ti upayogatthe paccattavacanaṃ. <bold>Accāyatā</bold>ti atiāyatā kharamucchanā. <bold>Saravatī</bold>ti madhurasarasaṃyuttā. <bold>Atisithilā</bold> mandamucchanā. <bold>Vīriyasamatha</bold>nti vīriyasampayuttasamathaṃ. <bold>Tattha ca nimittaṃ gaṇhāhī</bold>ti tasmiñca samabhāve sati yaṃ ādāse mukhanimittaṃ viya nimittaṃ uppajjati, taṃ samathanimittaṃ, vipassanānimittaṃ, magganimittaṃ, phalanimittañca gaṇhāhi nibbattehīti, evamassa arahattapariyosānaṃ kammaṭṭhānaṃ kathitaṃ.</paragraph>
<paragraph line="6" number="244"><bold>Chaṭhānānī</bold>ti cha kāraṇāni. <bold>Adhimutto</bold>ti paṭivijjhitvā ṭhito. <bold>Nekkhammādhimutto</bold>tiādi sabbaṃ arahattavasena vuttaṃ. Arahattañhi sabbakilesehi nikkhantattā <bold>nekkhammaṃ,</bold> teheva ca pavivittattā <bold>paviveko,</bold> byāpajjābhāvato <bold>abyāpajjaṃ,</bold> upādānassa khayante uppannattā <bold>upādānakkhayo,</bold> taṇhakkhayante uppannattā <bold>taṇhakkhayo,</bold> sammohābhāvato <bold>asammoho</bold>ti ca vuccati.</paragraph>
<paragraph line="7"><bold>Kevalaṃ saddhāmattaka</bold>nti kevalaṃ paṭivedhapaññāya asammissaṃ saddhāmattakaṃ. <bold>Paṭicaya</bold>nti punappunaṃ <pageBreak edition="V" number="2.0173" /> karaṇena vaḍḍhiṃ. <bold>Vītarāgattā</bold>ti maggapaṭivedhena rāgassa vigatattā eva nekkhammasaṅkhātaṃ arahattaṃ paṭivijjhitvā sacchikatvā ṭhito hoti. Sesapadesupi eseva nayo. <bold>Pavivekādhimutto</bold>ti ‘‘paviveke adhimutto aha’’nti evaṃ arahattaṃ byākarotīti attho.</paragraph>
<paragraph line="8"><bold>Sīlabbataparāmāsa</bold>nti sīlañca vatañca parāmasitvā gahitaggahaṇamattaṃ. <bold>Sārato paccāgacchanto</bold>ti sārabhāvena jānanto. <bold>Abyāpajjādhimutto</bold>ti abyāpajjaṃ arahattaṃ byākaroti.</paragraph>
<paragraph line="9"><bold>Amissīkata</bold>nti <pageBreak edition="M" number="2.0183" /> amissakataṃ. Kilesā hi ārammaṇena saddhiṃ cittaṃ missaṃ karonti, tesaṃ abhāvā amissīkataṃ. <bold>Bhusā vātavuṭṭhī</bold>ti balavavātakkhandho.</paragraph>
<paragraph line="10"><bold>Upādānakkhayassa cā</bold>ti upayogatthe sāmivacanaṃ. <bold>Disvā āyatanuppāda</bold>nti cakkhādiāyatanānaṃ uppādañca vayañca disvā. <bold>Cittaṃ vimuccatī</bold>ti imāya vipassanāpaṭipattiyā phalasamāpattivasena cittaṃ vimuccati.</paragraph>
<centered line="11">Soṇakoḷivisakathādivaṇṇanā niṭṭhitā.</centered>
<subhead line="12">Diguṇādiupāhanapaṭikkhepakathāvaṇṇanā</subhead>
<paragraph line="13" number="245"><bold>Sakaṭavāhe</bold>ti dvīhi sakaṭehi paricchinne vāhe. <bold>‘‘Vāhe’’</bold>ti bahuvacanassa hiraññavisesanattepi sāmaññāpekkhāya ‘‘hirañña’’nti ekavacanaṃ kataṃ.</paragraph>
<paragraph line="14" number="246"><bold>Addāriṭṭhakavaṇṇā</bold>ti allāriṭṭhaphalavaṇṇā, tintakākapakkhavaṇṇātipi vadanti. <bold>Rajana</bold>nti upalittaṃ nīlādivaṇṇaṃ sandhāya vuttaṃ. Tenāha <bold>‘‘coḷakena puñchitvā’’</bold>ti. Tañhi tathā puñchite vigacchati. Yaṃ pana cammassa duggandhāpanayanatthaṃ kāḷarattādirajanehi rañjitattā kāḷarattādivaṇṇaṃ hoti, taṃ coḷādīhi apanetuṃ na sakkā cammagatikameva, tasmā taṃ vaṭṭatīti daṭṭhabbaṃ.</paragraph>
<paragraph line="15"><bold>Khallaka</bold>nti sabbapaṇhipidhānacammaṃ, aparigaḷanatthaṃ paṇhiuparibhāge apidhāya āropanabandhanamattaṃ vaṭṭati. <bold>Vicitrā</bold>ti saṇṭhānato vicitrapaṭā adhippetā, na vaṇṇato sabbaso apanetabbesu <pageBreak edition="V" number="2.0174" /> khallakādīsu paviṭṭhattā. Biḷālasadisamukhattā mahāulūkā <bold>‘‘pakkhibiḷālā’’</bold>ti vuccati, tesaṃ cammaṃ nāma pakkhalomameva.</paragraph>
<centered line="16">Diguṇādiupāhanapaṭikkhepakathāvaṇṇanā niṭṭhitā.</centered>
<subhead line="17">Ajjhārāmeupāhanapaṭikkhepakathādivaṇṇanā</subhead>
<paragraph line="18" number="251"><bold>Uṇṇāhi</bold><pageBreak edition="M" number="2.0184" /><bold>katapādukā</bold>ti ettha uṇṇāmayakambalehi katā pādukā saṅgayhanti.</paragraph>
<paragraph line="19" number="253"><bold>Gaṅgāmahakīḷikāyā</bold>ti gaṅgāmahe kīḷikāya. Tattha hi itthipurisā yānehi udakakīḷaṃ gacchanti. <bold>Pīṭhakasivika</bold>nti phalakādinā kataṃ pīṭhakayānaṃ. <bold>Paṭapotalikaṃ</bold> andolikā. Sabbampi yānaṃ upāhanenapi gantuṃ asamatthassa gilānassa anuññātaṃ.</paragraph>
<paragraph line="20" number="254"><bold>Vāḷarūpānī</bold>ti āharimāni vāḷarūpāni. <bold>Caturaṅgulādhikānī</bold>ti uddalomīekantalomīhi visesadassanaṃ. Caturaṅgulato hi ūnāni kira uddalomīādīsu pavisanti. <bold>Vānacitro uṇṇāmayattharaṇo</bold>ti nānāvaṇṇehi uṇṇāmayasuttehi bhitticchedādivasena vāyitvā katacittattharaṇo. <bold>Ghanapupphako</bold>ti bahalarāgo. <bold>Pakatitūlikā</bold>ti tūlapuṇṇā bhisi. <bold>Vikatikā</bold>ti sīharūpādivasena vānacitrāva gayhati. <bold>Uddalomī</bold>ti ‘‘ubhatodasaṃ uṇṇāmayattharaṇa’’nti <bold>dīghanikāyaṭṭhakathāyaṃ</bold> vuttaṃ. <bold>Koseyyakaṭṭissamaya</bold>nti kosiyasuttānaṃ antarā suvaṇṇamayasuttāni pavesetvā vītaṃ. Suvaṇṇasuttaṃ kira ‘‘kaṭṭissaṃ, kasaṭa’’nti ca vuccati. Teneva ‘‘koseyyakasaṭamaya’’nti <bold>ācariya-dhammapālattherena</bold> vuttanti vadanti. <bold>Ratanaparisibbita</bold>nti suvaṇṇalittaṃ. <bold>Suddhakoseyya</bold>nti ratanaparisibbanarahitaṃ.</paragraph>
<paragraph line="21">Ajinamigacammānaṃ atisukhumattā dupaṭṭatipaṭṭāni katvā sibbantīti vuttaṃ <bold>‘‘ajinappaveṇī’’</bold>ti. <bold>Rattavitānenā</bold>ti sabbarattena vitānena. Yaṃ pana nānāvaṇṇaṃ vānacittaṃ vā lepacittaṃ vā, taṃ vaṭṭati. <bold>Ubhatolohitakūpadhāne</bold>pi eseva nayo. <bold>‘‘Citraṃ vā’’</bold>ti idaṃ pana sabbathā kappiyattā vuttaṃ, na pana ubhatoupadhānesu akappiyattā. Na hi lohitaka-saddo citte vattati, paṭaliggahaṇeneva cittakassapi attharaṇassa saṅgahetabbappasaṅgato, kāsāvaṃ pana lohitakavohāraṃ na gacchati. Tasmā vitānepi ubhatoupadhānepi vaṭṭati. <bold>Sace pamāṇayutta</bold>ntiādi aññappamāṇātikkantassa bibbohanassa paṭikkhittabhāvadassanatthaṃ vuttaṃ, na pana <pageBreak edition="V" number="2.0175" /> uccāsayanamahāsayanabhāvadassanatthaṃ tathā avuttattā. Taṃ pana upadhānaṃ uposathikānaṃ <pageBreak edition="M" number="2.0185" /> gahaṭṭhānaṃ vaṭṭati. Uccāsayanamahāsayanameva hi tadā tesaṃ na vaṭṭati. <bold>Dīghanikāyaṭṭhakathā</bold>dīsu kiñcāpi ‘‘ṭhapetvā tūlikaṃ sabbāneva gonakādīni ratanaparisibbitāni vaṭṭantī’’tiādi vuttaṃ, vinayaṭṭhakathāyeva kappiyākappiyabhāve pamāṇanti gahetabbaṃ.</paragraph>
<centered line="22">Ajjhārāmeupāhanapaṭikkhepakathādivaṇṇanā niṭṭhitā.</centered>
<subhead line="23">Gihivikatānuññātādikathāvaṇṇanā</subhead>
<paragraph line="24" number="256"><bold>Abhinissāyā</bold>ti apassāya. <bold>Visukāyikavipphanditāna</bold>nti paṭipakkhabhūtānaṃ diṭṭhicittavipphanditānanti attho.</paragraph>
<paragraph line="25" number="257"><bold>Yatindriya</bold>nti manindriyavasena saññatindriyaṃ.</paragraph>
<paragraph line="26" number="258"> Pāḷiyaṃ <bold>aṭṭhakavaggikānī</bold>ti <bold>suttanipāte</bold> (su. ni. 772 ādayo) aṭṭhakavaggabhūtāni soḷasa suttāni. <bold>Evaṃ ciraṃ akāsī</bold>ti evaṃ cirakālaṃ pabbajjaṃ anupagantvā agāramajjhe kena kāraṇena vāsamakāsīti attho. So kira majjhimavaye pabbajito, tena bhagavā evamāha. <bold>Etamatthaṃ viditvā</bold>ti kāmesu diṭṭhādīnavā cirāyitvāpi gharāvāsena pakkhandantīti etamatthaṃ sabbākārato viditvā.</paragraph>
<paragraph line="27"><bold>Ādīnavaṃ loke</bold>ti saṅkhāraloke aniccatādiādīnavaṃ. <bold>Nirupadhi</bold>nti nibbānaṃ. ‘‘Ariyo na ramatī pāpe’’ti imassa hetumāha <bold>‘‘pāpe na ramatī sucī’’</bold>ti. Tattha <bold>sucī</bold>ti visuddhapuggalo.</paragraph>
<paragraph line="28" number="259"><bold>Kāḷasīho</bold>ti kāḷamukhavānarajāti. <bold>Cammaṃ na vaṭṭatī</bold>ti nisīdanattharaṇaṃ kātuṃ na vaṭṭati, bhūmattharaṇādivasena senāsanaparibhogo vaṭṭateva.</paragraph>
<centered line="29">Gihivikatānuññātādikathāvaṇṇanā niṭṭhitā.</centered>
<centered line="30">Cammakkhandhakavaṇṇanānayo niṭṭhito.</centered>
</body>
</document>