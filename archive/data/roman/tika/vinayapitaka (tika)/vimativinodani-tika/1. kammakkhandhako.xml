<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin07t.nrf27.xml</normativeSource>
    <source>roman/tika/vinayapitaka (tika)/vimativinodani-tika/1. kammakkhandhako.xml</source>
    <script>roman</script>
    <directory>/tika/vinayapitaka (tika)/vimativinodani-tika</directory>
    <basename>1. kammakkhandhako</basename>
    <titlePath>1. Kammakkhandhako - Vimativinodanī-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">1. Kammakkhandhako</chapter>
    <subhead line="2">Tajjanīyakammakathāvaṇṇanā</subhead>
    <paragraph line="3" number="1"> Cūḷavaggassa <pageBreak edition="Myanmar" number="2.0211" /><pageBreak edition="Vipassana Research Institut" number="2.0199" /> paṭhame kammakkhandhake tāva <bold>‘‘balavābalava’’</bold>nti idaṃ ekapadaṃ. ‘‘Balavabalava’’nti vattabbe ākāraṃ katvā ‘‘balavābalava’’nti vuttaṃ. Tañca ‘‘dukkhadukkha’’ntiādīsu viya atisayatthe vattatīti āha <bold>‘‘suṭṭhu balavaṃ paṭivadathā’’</bold>ti, ati viya balavaṃ katvā paṭivacanaṃ dethāti attho.</paragraph>
    <paragraph line="4" number="2"> Pāḷiyaṃ <bold>āpatti āropetabbā</bold>ti ettha kiñcāpi ‘‘mā kho tumhe āyasmanto eso ajesī’’tiādike bhaṇḍanādijanake vacane paññattā kāci āpatti nāma natthi musāpesuññādīsu etassa appaviṭṭhattā, tathāpi bhikkhūhi visuṃ, saṅghamajjhe ca ‘‘mā, āvuso, bhikkhū <pageBreak edition="Vipassana Research Institut" number="2.0200" /> aññamaññaṃ payojetvā bhaṇḍanādiṃ akāsi, nedaṃ appicchatādīnaṃ atthāya vattatī’’ti evaṃ apaññattena vuccamānassa bhikkhuno anādariyena anoramanapaccayā vā aññavādavihesādikaraṇapaccayā vā yā āpatti hoti, sā āpatti āropetabbā diṭṭhivipannassa viyāti evamattho daṭṭhabbo.</paragraph>
    <paragraph line="5">Yassa pana idaṃ vacanaṃ vināva kāyavācāhi āpannā lahukāpatti atthi, tassapi āropetabbāva. Yaṃ pana kammavācāya ‘‘attanā bhaṇḍanakārakā’’ti attanā-saddaggahaṇaṃ, ‘‘yepi caññe bhikkhū bhaṇḍanakārakā…pe… te upasaṅkamitvā’’tiādivacanañca, taṃ vatthuvasena gahitaṃ. Yo pana sayameva bhaṇḍanakārako hoti, aññe pana bhaṇḍanakārake upasaṅkamitvā ‘‘mā kho tumhe’’tiādivacanaṃ na vadati, tassāpetaṃ kammaṃ kātabbameva. Karontehi ca ‘‘suṇātu me, bhante, saṅgho, ayaṃ itthannāmo <pageBreak edition="Myanmar" number="2.0212" /> bhikkhu bhaṇḍanakārako…pe… saṅghe adhikaraṇakārako. Yadi saṅghassa pattakalla’’ntiādināva kammavācā kātabbā. Yo ca aññepi bhikkhū kalahāya samādapeti, tassāpi evameva kammavācaṃ kātuṃ vaṭṭati aññesaṃ samādāpanassapi bhaṇḍanakārakatte eva pavisanato. Aññesaṃ samādāpanākārampi vatvāva, kammavācaṃ kātukāmenapi ca tehi vuttavacanatthameva gahetvā tadanuguṇaṃ yojetvāva kātabbaṃ, na idhāgatavaseneva sabbesampi idhāgatavaseneva vacanāsambhavā. Bhūtena vatthunā katameva hi avipannaṃ hoti, nāññanti gahetabbaṃ. Esa nayo niyassakammādīsupi.</paragraph>
    <centered line="6">Tajjanīyakammakathāvaṇṇanā niṭṭhitā.</centered>
    <subhead line="7">Adhammakammadvādasakakathādivaṇṇanā</subhead>
    <paragraph line="8" number="4"><bold>Appaṭiññāya kata</bold>nti vatthuṃ vā āpattiṃ vā asampaṭicchāpetvā kataṃ. Yo pana sabbesaṃ passantānaṃ eva vatthuvītikkamaṃ katvā pacchā kammakaraṇabhayena ‘‘na karomī’’ti musā vadati, tassa bhikkhūnaṃ sammukhe vītikkamakaraṇameva paṭiññā. Tathato jānanatthameva paṭiññāya karaṇaṃ anuññātaṃ. Yattha pana sandeho hoti, tattha sampaṭicchāpetvāva kattabbanti gahetabbaṃ.</paragraph>
    <paragraph line="9"><bold>‘‘Pārājikāpattiyā vā’’</bold>ti idaṃ liṅganāsananimittatāya pārājikassa kammena atikicchanīyato vuttaṃ. <bold>‘‘Saṅghādisesāpattiyā vā’’</bold>ti idaṃ pana parivāsādinissāraṇakammassa āveṇikassa <pageBreak edition="Vipassana Research Institut" number="2.0201" /> vijjamānattā vuttaṃ. Yaṃ pana parato ‘‘adhisīle sīlavipanno hoti…pe… tajjanīyakammaṃ kareyyā’’ti (cūḷava. 6) vuttaṃ, taṃ ‘‘āyatiṃ saṃvare ṭhatvā vuṭṭhānaṃ karohī’’ti ovadiyamānassa anādariyādipaccayalahukāpattiṃ sandhāya vuttaṃ. Sīlavipattimūlakañhi lahukāpattiṃ āpanno idha abhedūpacārena ‘‘adhisīle sīlavipanno’’ti vutto ‘‘atidiṭṭhiyā diṭṭhivipanno’’ti ettha viya.</paragraph>
    <paragraph line="10">Yathā ca diṭṭhiṃ gahetvā voharantassa ‘‘ito diṭṭhito oramāhī’’ti avatvā katakammaṃ kevalāya diṭṭhivipattiyā katattā <bold>anāpattiyā kataṃ</bold> nāma adhammakammaṃ hoti, evaṃ sīlavipattiṃ āpajjitvā lajjidhamme <pageBreak edition="Myanmar" number="2.0213" /> okkante yathādhammaṃ vuṭṭhāya saṃvare ṭhātukāmassa kataṃ tajjanīyādikammaṃ kevalāya sīlavipattiyā katattā <bold>adesanāgāminiyā kataṃ</bold> nāma adhammakammaṃ hoti. Teneva niyassakammepi ‘‘apissu bhikkhū pakatā parivāsaṃ dentā’’tiādinā saṃvare aṭṭhānameva kammanimittabhāvena vuttaṃ. Adantaṃ damanatthameva hi tajjanīyādikammāni anuññātānīti. Keci pana ‘‘adesanāgāminiyāti idaṃ pārājikāpattiṃyeva sandhāya vuttaṃ, na saṅghādisesa’’nti (sārattha. ṭī. cūḷavagga 3.4) vadanti, taṃ sukkapakkhe ‘‘desanāgāminiyā āpattiyā kataṃ hotī’’ti iminā vacanena virujjhati. Saṅghādisesassāpi ca pariyāyato desanāgāminivohāre gayhamāne ‘‘āpattiyā kataṃ hotī’’ti vuttavārato imassa vārassa viseso na siyā, aṭṭhakathāyampettha visesabhāvo na dassito. Tasmā vuttanayenevettha adhippāyo gahetabbo.</paragraph>
    <paragraph line="11" number="6"><bold>Sabbānipī</bold>ti tajjanīyaniyassapabbājanīyakammāni tīṇipi. <bold>Aññakammassa vatthunā</bold>ti tajjanīyato aññassa kammassa vatthunā aññakammakaraṇaṃ nāma koci dosopi na hotīti adhippāyo. Kāraṇamāha <bold>‘‘kasmā’’</bold>tiādinā.</paragraph>
    <paragraph line="12" number="8"><bold>Pannalomā</bold>ti patitamānalomā.</paragraph>
    <centered line="13">Adhammakammadvādasakakathādivaṇṇanā niṭṭhitā.</centered>
    <subhead line="14">Niyassakammakathādivaṇṇanā</subhead>
    <paragraph line="15" number="11"> Niyassakamme pāḷiyaṃ <bold>apissū</bold>ti apicāti imasmiṃ atthe nipātasamudāyo. <bold>Nissāya</bold><pageBreak edition="Vipassana Research Institut" number="2.0202" /><bold>te vatthabba</bold>nti ettha keci kalyāṇamittāyattavuttitaṃ sandhāya vuttanti vadanti, aññe pana nissayaggahaṇamevāti, ubhayenapissa serivihāro na vaṭṭatīti dīpitanti daṭṭhabbaṃ.</paragraph>
    <paragraph line="16" number="21"> Pabbājanīyakamme <bold>‘‘pabbājanīyakammaṃ paṭippassambhetū’’</bold>ti idaṃ pakkamanādiṃ akatvā sammāvattantānaṃ vasena vuttaṃ.</paragraph>
    <paragraph line="17" number="33"> Paṭisāraṇīyakamme <pageBreak edition="Myanmar" number="2.0214" /><bold>neva bhikkhuvacanaṃ, na gihivacana</bold>nti ettha pariyāyatopi bhikkhū parakhuṃsanaṃ na vadanti, gahaṭṭhā pana sarūpeneva akkosituṃ samatthāpi upakārīsu akāraṇaṃ evarūpaṃ na vadanti, tvaṃ gihiguṇatopi parihīnoti adhippāyo.</paragraph>
    <paragraph line="18" number="39"><bold>‘‘Aṅgasamannāgamo purimehi asadiso’’</bold>ti iminā tajjanīyādīnaṃ vuttakāraṇamattena idaṃ kātuṃ na vaṭṭatīti dīpeti. Idha vuttena pana gihīnaṃ alābhāya parisakkanādinā aṅgena tānipi kātuṃ vaṭṭatīti gahetabbaṃ. Ettha ca ‘‘saddhaṃ pasannaṃ dāyakaṃ kārakaṃ saṅghupaṭṭhākaṃ hīnena khuṃsetī’’ti vuttattā tādisesu gihīsu khuṃsanādīhi gihipaṭisaṃyuttehi eva aṅgehi kammārahatā, na ārāmikaceṭakādīsu khuṃsanādīhi. Tatthāpi dāyakādīsu khamāpitesu kammārahatā natthi, āpatti ca yattha katthaci desetuṃ vaṭṭati. Yo ce tikkhattuṃ khamāpiyamānopi na khamati, akatakammenapi dassanūpacāre āpatti desetabbā. So ce kālakato hoti, desantaraṃ vā gato, gatadisā na ñāyati, antarāmagge vā jīvitantarāyo hoti, katakammenapi akatakammenapi saṅghamajjhe yathābhūtaṃ viññāpetvā khamāpetvā āpatti desetabbāti vadanti. Dhammikapaṭissavassa asaccāpane pana tesaṃ santikaṃ gantvā ‘‘mayā asamavekkhitvā paṭissavaṃ katvā so na saccāpito, taṃ me khamathā’’tiādinā khamāpane vacanakkamo ñāpetabbo.</paragraph>
    <paragraph line="19" number="41"> Pāḷiyaṃ <bold>maṅkubhūto nāsakkhi cittaṃ gahapatiṃ khamāpetu</bold>nti tiṃsayojanamaggaṃ puna gantvāpi mānathaddhatāya yathābhūtaṃ dosaṃ āvikatvā akhamāpanena ‘‘nāhaṃ khamāmī’’ti tena paṭikkhitto maṅkubhūto khamāpetuṃ na sakkhi, so punadeva sāvatthiṃ paccāgantvāpi mānaniggahatthāyeva punapi satthārā pesito purimanayeneva khamāpetuṃ asakkonto punāgacchi. Athassa bhagavā ‘‘asantaṃ bhāvanamiccheyyā’’tiādināva (dha. pa. 73) dhammaṃ desetvā mānanimmathanaṃ katvā anudūtadānaṃ anuññāsīti daṭṭhabbaṃ.</paragraph>
    <paragraph line="20" number="42"><bold>‘‘No</bold><pageBreak edition="Vipassana Research Institut" number="2.0203" /><bold>ce khamati…pe… āpattiṃ desāpetabbo’’</bold>ti vuttattā pageva gahaṭṭho khamati ce, dassanūpacāre āpattidesanākiccaṃ natthīti gahetabbaṃ.</paragraph>
    <paragraph line="21" number="46"> Ukkhepanīyakammesu <pageBreak edition="Myanmar" number="2.0215" /> tīsu ariṭṭhavatthusmiṃ <bold>āpattiṃ āropetvā</bold>ti visuṃ saṅghamajjheva pāpikāya diṭṭhiyā appaṭinissajjanapaccayā dukkaṭaṃ, samanubhāsanapariyosāne pācittiyaṃ vā āpattiṃ āropetvā. Etthāpi kammavācāya ‘‘tathāhaṃ bhagavatā’’tiādi vatthuvasena vuttaṃ. Yena yena pakārena diṭṭhigatikā vohariṃsu, tena tena pakārena yojetvā kammavācā kātabbā. Gahaṇākāraṃ pana vināpi ‘‘suṇātu me, bhante, saṅgho, itthannāmassa bhikkhuno pāpikaṃ diṭṭhigataṃ uppannaṃ, so taṃ diṭṭhiṃ appaṭinissajjati, yadi saṅghassa pattakalla’’nti evaṃ sāmaññatopi kammavācaṃ kātuṃ vaṭṭati.</paragraph>
    <paragraph line="22" number="65"><bold>‘‘Yaṃ diṭṭhiṃ nissāya bhaṇḍanādīni karotī’’</bold>ti iminā diṭṭhiṃ nissāya uppannāni eva bhaṇḍanādīni idha adhippetāni, na kevalānīti dasseti. Yo pana ‘‘bhaṇḍanādīnaṃ karaṇe doso natthī’’ti diṭṭhiko hutvā bhaṇḍanādiṃ karoti, sāpissa diṭṭhi eva hoti, tassapi appaṭinissagge kammaṃ kātuṃ vaṭṭati.</paragraph>
    <centered line="23">Niyassakammakathādivaṇṇanā niṭṭhitā.</centered>
    <centered line="24">Kammakkhandhakavaṇṇanānayo niṭṭhito.</centered>
  </content>
</document>