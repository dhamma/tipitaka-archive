<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin07t.nrf29.xml</normativeSource>
    <archivePath>roman/tika/vinayapitaka (tika)/vimativinodani-tika/3. samuccayakkhandhako.xml</archivePath>
    <baseFileName>3. samuccayakkhandhako</baseFileName>
    <titlePath>3. Samuccayakkhandhako - Vimativinodanī-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">3. Samuccayakkhandhako</chapter>
    <subhead line="2">Sukkavissaṭṭhikathāvaṇṇanā</subhead>
    <paragraph line="3" number="97"> Samuccayakkhandhake <pageBreak edition="Myanmar" number="2.0218" /><pageBreak edition="Vipassana Research Institut" number="2.0206" /><bold>vedayāmaha</bold>nti jānāpemi ahaṃ, ārocemītiattho. Anubhavāmītipissa atthaṃ vadanti. Purimaṃ pana pasaṃsanti āropanavacanattā. <bold>Ārocetvā nikkhipitabba</bold>nti dukkaṭaparimocanatthaṃ vuttaṃ. Keci pana ‘‘tadaheva puna vattaṃ samādiyitvā aruṇaṃ uṭṭhāpetukāmassa ratticchedaparihāratthampī’’ti vadanti.</paragraph>
    <paragraph line="4"><bold>‘‘Sabhāgā bhikkhū vasantī’’</bold>ti vuttattā visabhāgānaṃ vasanaṭṭhāne vattaṃ asamādiyitvā bahi eva kātumpi vaṭṭatīti daṭṭhabbaṃ. <bold>‘‘Dve leḍḍupāte atikkamitvā’’</bold>ti idaṃ vihāre bhikkhūnaṃ sajjhāyādisaddasavanūpacāravijahanatthaṃ vuttaṃ. <bold>‘‘Mahāmaggato okkammā’’</bold>ti idaṃ maggapaṭipannānaṃ bhikkhūnaṃ upacārātikkamanatthaṃ vuttaṃ. <bold>Gumbena vā</bold>tiādi dassanūpacāravijahanatthaṃ.</paragraph>
    <paragraph line="5"><bold>‘‘Sopi kenaci kammena pure aruṇe eva gacchatī’’</bold>ti iminā ārocanāya katāya sabbesupi bhikkhūsu vihāragatesu ūne gaṇe caraṇadoso vā vippavāsadoso vā na hoti ārocitattā sahavāsassāti dasseti. Tenāha <bold>‘‘ayañcā’’</bold> tiādi. <bold>Abbhānaṃ kātuṃ na vaṭṭatī</bold>ti katampi akatameva hotīti attho.</paragraph>
    <centered line="6">Sukkavissaṭṭhikathāvaṇṇanā niṭṭhitā.</centered>
    <subhead line="7">Paṭicchannaparivāsakathāvaṇṇanā</subhead>
    <paragraph line="8" number="102"><bold>Suddhassā</bold>ti sabhāgasaṅghādisesaṃ anāpannassa, tato vuṭṭhitassa vā. <bold>Aññasmi</bold>nti suddhantaparivāsavasena <pageBreak edition="Vipassana Research Institut" number="2.0207" /> āpattivuṭṭhānato aññasmiṃ āpattivuṭṭhāne. Pāḷiyaṃ ‘‘paṭikassito saṅghena udāyi bhikkhu antarā ekissā āpattiyā…pe… mūlāyapaṭikassanā’’ti idaṃ karaṇavasena vipariṇāmetvā mūlāyapaṭikassanāya paṭikassitoti yojetabbaṃ. Atha vā ‘‘mūlāya paṭikassanā khamati saṅghassā’’ti uttarapadena saha paccattavaseneva yojetumpi vaṭṭati.</paragraph>
    <paragraph line="9">‘‘Udāyiṃ <pageBreak edition="Myanmar" number="2.0219" /> bhikkhuṃ antarā ekissā āpattiyā…pe… mūlāya paṭikassitvā’’ti ettha antarā ekissā āpattiyā hetubhūtāya udāyiṃ bhikkhuṃ mūlāya paṭikassitvā mūladivase ākaḍḍhitvā tassā antarāpattiyā samodhānaparivāsaṃ detūti yojanā. <bold>Āvikārāpetvā vissajjetabbo</bold>ti tassa atekicchabhāvaṃ teneva saṅghassa pākaṭaṃ kāretvā lajjigaṇato viyojanavasena vissajjetabbo.</paragraph>
    <paragraph line="10"><bold>Sataṃ āpattiyo</bold>ti kāyasaṃsaggādivasena ekadivase āpannā sataṃ āpattiyo. <bold>Dasasata</bold>nti sahassā āpattiyo. Rattisataṃ chādayitvānāti yojetabbo. <bold>Sabbaparivāsakammavācāvasāne</bold>ti heṭṭhā dassitānaṃ dvinnaṃ suddhantaparivāsānaṃ, tiṇṇaṃ samodhānaparivāsānañcāti imesaṃ sabbesaṃ parivāsānaṃ kammavācāpariyosāne. <bold>Purimanayenevā</bold>ti paṭicchannaparivāse vuttanayena.</paragraph>
    <paragraph line="11"><bold>Vihārūpacāratopī</bold>ti bahigāme bhikkhūnaṃ vihārūpacāratopi. <bold>‘‘Dve leḍḍupātā atikkamitabbā’’</bold>ti idaṃ bhikkhūnaṃ savanūpacārātikkamanaṃ vuttaṃ. <bold>Gāmassāti na vutta</bold>nti gāmassa upacāraṃ muñcituṃ vaṭṭatīti na vuttaṃ. Tena gāmūpacāre ṭhitāpi tattha dassanasavanūpacāre atikkamitvā ṭhitā bhikkhū ca bhikkhuniyo ca tassā ratticchedaṃ na karontīti dīpeti.</paragraph>
    <paragraph line="12"><bold>Anikkhittavattabhikkhūnaṃ vuttanayenevā</bold>ti upacārasīmāya paviṭṭhānaṃ vasena ratticchedaṃ sandhāya vuttaṃ. <bold>Tasmiṃ gāme</bold>ti bhikkhunīnaṃ nivāsanagāme. <bold>Attānaṃ dassetvā</bold>ti yathā ārocetuṃ sakkā, tathā dassetvā. <bold>‘‘Sammannitvā dātabbā’’</bold>ti iminā sammatāya sahavāsepi ratticchedo na hotīti dasseti.</paragraph>
    <paragraph line="13"><bold>Mūlāyapaṭikassitassā</bold>ti mūlāyapaṭikassitassa puna parivutthaparivāsassāti attho. <bold>Tissanna</bold>nti mūlāpattiyā saha dvinnaṃ antarāpattīnañca.</paragraph>
    <paragraph line="14" number="108"><bold>Sace</bold><pageBreak edition="Vipassana Research Institut" number="2.0208" /><bold>paṭicchannā</bold>ti nikkhittavattenāpannāpattiṃ sandhāya vuttaṃ. Pāḷiyaṃ pañcāhappaṭicchannavāre antarāpattikathāyaṃ <bold>‘‘evañca pana, bhikkhave, chārattaṃ mānattaṃ dātabba’’</bold>nti idaṃ mūlāyapaṭikassanākammavācānantarameva dātuṃ vuttaṃ na hoti. Mūlāyapaṭikassitassa pana pañcadivasāni parivasitvā yācitassa <pageBreak edition="Myanmar" number="2.0220" /> mānattacaraṇakāle āpannāya tatiyāya antarāpattiyā appaṭicchannāya mānattadānaṃ sandhāya vuttaṃ. Evañca dinnamānattassa ekena chārattena pubbe dinnamānattāhi tīhi āpattīhi saha catassannampi āpattīnaṃ mānattaṃ ciṇṇameva hoti. Iminā pana nayena abbhānārahakāle āpannāya antarāpattiyā, pakkhappaṭicchannavāre antarāpattīsu ca paṭipajjanaṃ veditabbaṃ. <bold>‘‘Ekāhappaṭicchannādivasena pañcā’’</bold>ti idaṃ ekāhappaṭicchannādīnaṃ catunnaṃ paccekaparivāsadānamānattadānaabbhānāni ekekaṃ katvā vuttaṃ. <bold>‘‘Antarāpattivasena catasso’’</bold>ti idampi mānattadānaabbhānāni tasmiṃ tasmiṃ mūlāyapaṭikassane ekattaṃ āropetvā vuttaṃ.</paragraph>
    <centered line="15">Paṭicchannaparivāsakathāvaṇṇanā niṭṭhitā.</centered>
    <subhead line="16">Samodhānaparivāsakathāvaṇṇanā</subhead>
    <paragraph line="17" number="125"><bold>‘‘Yasmā paṭicchannā antarāpattī’’</bold>ti idaṃ samodhānaparivāsadānassa kāraṇavacanaṃ, na pana ciṇṇaparivutthadivasānaṃ makkhitabhāvassa, appaṭicchannāya antarāpattiyā mūlāyapaṭikassane katepi tesaṃ makkhitabhāvasambhavato. Tasmā ‘‘mānattaciṇṇadivasāpi parivutthadivasāpi sabbe makkhitāva hontī’’ti imassānantaraṃ ‘‘samodhānaparivāso cassa dātabbo’’ti evamettha yojanā kātabbā. Tenāha <bold>‘‘tenevā’’</bold>tiādi.</paragraph>
    <centered line="18">Samodhānaparivāsakathāvaṇṇanā niṭṭhitā.</centered>
    <subhead line="19">Agghasamodhānaparivāsakathāvaṇṇanā</subhead>
    <paragraph line="20" number="134"><bold>‘‘Ekāpattimūlakañcā’’</bold>ti iminā ‘‘ekā āpatti ekāhappaṭicchannā, ekā āpatti dvīhappaṭicchannā’’tiādinayaṃ dasseti. <bold>Appaṭicchannabhāvaṃ dassetu</bold>nti ajānanādinā paṭicchannāyapi āpattiyā mānattārahatāvacanena appaṭicchannabhāvaṃ dassetuṃ. ‘‘Ekassa, āvuso, māsassa bhikkhu mānattāraho’’ti <pageBreak edition="Myanmar" number="2.0221" /> (cūḷava. 153) hi vuttaṃ. Ettha ekassa ajānanapaṭicchannamāsassa <pageBreak edition="Vipassana Research Institut" number="2.0209" /> parivāsāraho na hoti, kevalaṃ āpattiyā appaṭicchannattā mānattāraho hotīti adhippāyo. Pāḷiyaṃ <bold>makkhadhammo</bold>ti madditukāmatā. Saṅghādisesānaṃ parivāsadānādisabbavinicchayassa samuccayattā panesa samuccayakkhandhakoti vuttoti veditabbo.</paragraph>
    <centered line="21">Agghasamodhānaparivāsakathāvaṇṇanā niṭṭhitā.</centered>
    <centered line="22">Samuccayakkhandhakavaṇṇanānayo niṭṭhito.</centered>
  </content>
</document>