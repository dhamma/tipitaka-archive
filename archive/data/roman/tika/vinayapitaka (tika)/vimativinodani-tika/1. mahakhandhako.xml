<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin07t.nrf16.xml</normativeSource>
    <source>roman/tika/vinayapitaka (tika)/vimativinodani-tika/1. mahakhandhako.xml</source>
    <script>roman</script>
    <directory>/tika/vinayapitaka (tika)/vimativinodani-tika</directory>
    <basename>1. mahakhandhako</basename>
    <titlePath>1. Mahākhandhako - Vimativinodanī-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">1. Mahākhandhako</chapter>
    <subhead line="2">Bodhikathāvaṇṇanā</subhead>
    <paragraph line="3">Mahāvagge <pageBreak edition="Myanmar" number="2.0083" /><pageBreak edition="Vipassana Research Institut" number="2.0081" /><bold>ubhinnaṃ pātimokkhāna</bold>nti ubhinnaṃ pātimokkhavibhaṅgānaṃ. Yaṃ khandhakaṃ saṅgāyiṃsūti sambandho. Khandhānaṃ samūho, khandhānaṃ vā pakāsanato <bold>khandhako. Khandhā</bold>ti cettha pabbajjādicārittavārittasikkhāpadapaññattisamūho adhippeto. Padabhājanīye yesaṃ padānaṃ atthā yehi aṭṭhakathānayehi pakāsitāti yojanā. Atha vā ye atthāti yojetabbaṃ. <bold>Hi</bold>-saddo cettha padapūraṇe daṭṭhabbo.</paragraph>
    <paragraph line="4" number="1"><bold>Visesakāraṇa</bold>nti ‘‘yena samayena āyasmato sāriputtattherassa sikkhāpadapaññattiyācanahetubhūto <pageBreak edition="Vipassana Research Institut" number="2.0082" /> parivitakko udapādi, tena samayenā’’tiādinā vuttakāraṇaṃ viya visesakāraṇaṃ bhummavacananivattanakakāraṇanti attho. <bold>Etassā</bold>ti abhisambodhito paṭṭhāya satthu cariyāvibhāvanassa vinayapaññattiyaṃ kiṃ payojanaṃ? Yadi visesakāraṇaṃ natthīti adhippāyo. Nidānadassanaṃ payojananti yojanā. <bold>Nidāna</bold>nticettha sikkhāpadapaññattihetubhūtaṃ vatthupuggalādikāraṇaṃ adhippetaṃ, na paññattiṭṭhānameva. Tenāha <bold>‘‘yā hī’’</bold>tiādi.</paragraph>
    <paragraph line="5"><bold>Uruvelāya</bold>nti ettha <bold>uru</bold>-saddo mahantavācī. <bold>Velā</bold>-saddo tīrapariyāyo. Unnatattādinā velā viya velā. Uru mahantī velā uruvelā, tassaṃ. Tenāha <bold>‘‘mahāvelāya’’</bold>ntiādi. <bold>Mariyādā</bold>ti sīlādiguṇasīmā. <bold>Pattapuṭenā</bold>ti tālādīnaṃ paṇṇapuṭena.</paragraph>
    <paragraph line="6">‘‘Paṭhamābhisambuddho’’ti anunāsikalopenāyaṃ niddesoti āha <bold>‘‘paṭhamaṃ abhisambuddho’’</bold>ti. <bold>Paṭhama</bold>nti ca bhāvanapuṃsakaniddeso. Tasmā abhisambuddho <pageBreak edition="Myanmar" number="2.0084" /> hutvā sabbapaṭhamaṃ bodhirukkhamūle viharatīti yojanā daṭṭhabbā.</paragraph>
    <paragraph line="7">Pāḷiyaṃ <bold>atha kho</bold>ti ettha <bold>athā</bold>ti etasmiṃ samayeti attho anekatthattā nipātānaṃ. <bold>Sattāha</bold>nti accantasaṃyoge etaṃ upayogavacanaṃ. <bold>Atha kho</bold>ti adhikārantaradassane nipāto. Tena vimuttisukhapaṭisaṃvedanaṃ pahāya paṭiccasamuppādamanasikāre adhikatabhāvaṃ dasseti. <bold>Paṭiccā</bold>ti paṭimukhaṃ gantvā, aññamaññaṃ apekkhitvāti attho. Etena kāraṇabahutā dassitā. <bold>Sahite</bold>ti kāriyabahutā. <bold>Anuloma</bold>nti bhāvanapuṃsakaniddeso. <bold>Svevā</bold>ti so eva paccayākāro. <bold>Purimanayena vā vutto</bold>ti ‘‘avijjāpaccayā saṅkhārā’’tiādinā nayena vutto paccayākāro. <bold>Pavattiyā</bold>ti saṃsārappavattiyā.</paragraph>
    <paragraph line="8">Pāḷiyaṃ <bold>‘‘avijjāpaccayā’’</bold>tiādīsu dukkhādīsu aññāṇaṃ <bold>avijjā</bold>. Lokiyakusalākusalacetanā <bold>saṅkhārā</bold>. Lokiyavipākameva <bold>viññāṇaṃ</bold>. Lokiyavedanādikkhandhattayaṃ <bold>nāmaṃ,</bold> bhūtupādāyabhedaṃ <bold>rūpaṃ</bold>. Pasādaviññāṇabhedaṃ <bold>saḷāyatanaṃ</bold>. Vipākabhūto sabbo <bold>phasso, vedanā</bold> ca. Rāgo <bold>taṇhā</bold>. Balavarāgo, tividhā ca diṭṭhi <bold>upādānaṃ. Bhavo</bold> pana duvidho kammabhavo, upapattibhavo ca. Tattha <bold>kammabhavo</bold> sāsavakusalākusalacetanāva, <bold>upapattibhavo</bold> upādinnakakkhandhā. Tesaṃ upapatti <bold>jāti</bold>. Pāko <bold>jarā</bold>. Bhedo <bold>maraṇaṃ</bold>. Te eva nissāya socanaṃ <bold>soko</bold>. Kandanaṃ <bold>paridevo. Dukkhaṃ</bold> kāyikaṃ. <bold>Domanassaṃ</bold> cetasikaṃ. Ativiya soko <bold>upāyāso</bold>.</paragraph>
    <paragraph line="9">Paccekañca <pageBreak edition="Vipassana Research Institut" number="2.0083" /><bold>sambhavati</bold>-saddo yojetabbo. Tenāha <bold>‘‘iminā nayenā’’</bold>tiādi. <bold>‘‘Dukkharāsissā’’</bold>ti iminā na sattassa. Nāpi subhasukhādīnanti dasseti.</paragraph>
    <paragraph line="10"><bold>Have</bold>ti byattanti imasmiṃ atthe nipāto. <bold>‘‘Anulomapaccayākārapaṭivedhasādhakā bodhipakkhiyadhammā’’</bold>ti idaṃ paṭhamavāre kiñcāpi ‘‘avijjāyatveva asesavirāganirodhā’’tiādinā paṭilomapaccayākāropi āgato, tathāpi ‘‘yato pajānāti sahetudhamma’’nti anulomapaccayākārapaṭivedhasseva kāraṇattena vuttanti. Yathā cettha, evaṃ dutiyavārepi ‘‘yato khayaṃ paccayānaṃ avedī’’ti gāthāya vuttattā ‘‘paccayānaṃ khayasaṅkhāta’’ntiādi <pageBreak edition="Myanmar" number="2.0085" /> vuttanti veditabbaṃ. <bold>No kallo pañho</bold>ti ayutto na byākātabbo, avijjamānaṃ attānaṃ siddhaṃ katvā ‘‘ko phusatī’’ti tassa kiriyāya puṭṭhattā ‘‘ko vañjhāputto phusatī’’tiādi viyāti adhippāyo. <bold>Soḷasa kaṅkhā</bold>ti ‘‘ahosiṃ nu kho ahamatītamaddhānaṃ, nanu kho ahosiṃ, kiṃ nu kho ahosiṃ, kathaṃ nu kho ahosiṃ, kiṃ hutvā kiṃ ahosiṃ nu kho ahamatītamaddhānaṃ, bhavissāmi nu kho ahaṃ anāgatamaddhānaṃ, nanu kho bhavissāmi, kiṃ nu kho bhavissāmi, kathaṃ nu kho bhavissāmi, kiṃ hutvā kiṃ bhavissāmi nu kho ahaṃ anāgatamaddhānaṃ, ahaṃ nu khosmi, no nu khosmi, kiṃ nu khosmi, kathaṃ nu khosmi, ayaṃ nu kho satto kuto āgato, so kuhiṃ gāmī bhavissatī’’ti (ma. ni. 1.18; saṃ. ni. 2.20) evaṃ āgatā atīte pañca, anāgate pañca, paccuppanne chāti soḷasavidhā kaṅkhā.</paragraph>
    <paragraph line="11">Tattha <bold>kiṃ nu kho</bold>ti manussadevādīsu, khattiyādīsu vā aññataraṃ nissāya kaṅkhati. <bold>Kathaṃ nu kho</bold>ti pana saṇṭhānākārādīsu issarādijanakaṃ, kāraṇaṃ vā nissāya. <bold>Kiṃ hutvā kiṃ ahosi</bold>nti ca manussādīsu paṭhamaṃ kiṃ hutvā pacchā kiṃ ahosinti kaṅkhati. <bold>Ahaṃ nu khosmī</bold>tiādi idāni attano vijjamānāvijjamānataṃ, sarūpapakārādikañca kaṅkhati. <bold>Vapayantī</bold>ti viapayanti byapagacchanti. Tenāha <bold>‘‘apagacchanti nirujjhantī’’</bold>ti.</paragraph>
    <paragraph line="12" number="3"><bold>Tassa vasenā</bold>ti tassa paccayākārapajānanassa, paccayakkhayādhigamassa ca vasena. <bold>Ekekameva koṭṭhāsa</bold>nti anulomapaṭilomato ekekameva koṭṭhāsaṃ. <bold>Pāṭipadarattiyā evaṃ manasākāsī</bold>ti rattiyā tīsupi yāmesu evaṃ idha khandhakapāḷiyā āgatanayena anulomapaṭilomaṃyeva manasākāsi.</paragraph>
    <subhead line="13">Ajapālakathāvaṇṇanā</subhead>
    <paragraph line="14" number="4"> Tassa <pageBreak edition="Vipassana Research Institut" number="2.0084" /><bold>sattāhassa accayenā</bold>ti pallaṅkasattāhassa apagamanena. <bold>Tamhā samādhimhā</bold>ti arahattaphalasamāpattisamādhimhā. Antarantarā eva hi paccayākāramanasikāro. Avasesakālaṃ pana sabbaṃ bhagavā phalasamāpattiyāpi vītināmesi. Taṃ sandhāya <bold>‘‘tamhā samādhimhā’’</bold>ti vuttaṃ. <bold>Ratanacaṅkame</bold>ti <pageBreak edition="Myanmar" number="2.0086" /> bhagavato ciraṃ ṭhitassa caṅkamanādhippāyaṃ ñatvā devatāhi māpite ratanacaṅkame. <bold>Ratanaghara</bold>nti bhagavato nisīdanādhippāyaṃ ñatvā devatāhi māpitaṃ ratanamayaṃ gehaṃ.</paragraph>
    <paragraph line="15"><bold>Tatrāpī</bold>ti na kevalaṃ ratanaghareyeva. Tatrāpi ajapālanigrodhamūlepi abhidhammaṃ vicinanto eva antarantarā vimuttisukhaṃ paṭisaṃvedentoti attho. Tatthāpi hi anantanayasamantapaṭṭhānaṃ sammasato sammāsambuddhassa pītisamuṭṭhitā chabbaṇṇā buddharasmiyo ratanaghare viya nicchariṃsu eva. <bold>‘‘Huṃhu’’nti karonto</bold>ti ‘‘sabbe hīnajātikā maṃ mā upagacchantū’’ti mānavasena, samīpaṃ upagatesu kodhavasena ca ‘‘apethā’’ti adhippāyanicchāritaṃ huṃhuṃkāraṃ karonto.</paragraph>
    <paragraph line="16"><bold>Brahmañña</bold>nti brāhmaṇattaṃ. <bold>Anta</bold>nti nibbānaṃ. <bold>Devānaṃ vā anta</bold>nti maggañāṇānaṃ vā antabhūtaṃ arahattaphalaṃ.</paragraph>
    <subhead line="17">Mucalindakathāvaṇṇanā</subhead>
    <paragraph line="18" number="5"><bold>Mucalindamūle</bold>ti ettha ca <bold>mucalindo</bold> vuccati nīparukkho, yo ‘‘niculo’’tipi vuccati. <bold>Uppannamegho</bold>ti sakalacakkavāḷagabbhaṃ pūretvā uppanno mahāmegho. <bold>Vaddalikā</bold>ti vuṭṭhiyā eva itthiliṅgavasena nāmaṃ. Yā ca sattāhaṃ pavattattā sattāhavaddalikāti vuttāti āha <bold>‘‘sattāhaṃ avicchinnavuṭṭhikā ahosī’’</bold>ti. Sītavātena dūsitaṃ dinametissā vaddalikāyāti sītavātaduddinīti āha <bold>‘‘udakaphusitasammissenā’’</bold>tiādi. Ubbiddhatā nāma dūrabhāvena upaṭṭhānanti āha <bold>‘‘meghavigamena dūrībhūta’’</bold>nti. Indanīlamaṇi viya dibbati jotetīti <bold>devo,</bold> ākāso.</paragraph>
    <paragraph line="19"><bold>Etamatthaṃ viditvā</bold>ti vivekassa sukhabhāvaṃ viditvā. Sabbaso asantuṭṭhisamucchedakattā maggañāṇānaṃ <bold>‘‘catumaggañāṇasantosenā’’</bold>ti vuttaṃ. <bold>Akuppanabhāvo</bold>ti akujjhanasabhāvo.</paragraph>
    <subhead line="20">Rājāyatanakathāvaṇṇanā</subhead>
    <paragraph line="21" number="6"><bold>Paccagghe</bold>ti <pageBreak edition="Vipassana Research Institut" number="2.0085" /> abhinave. Ayameva attho pasattho, na purimo. Na hi buddhā mahagghaṃ pattaṃ paribhuñjanti.</paragraph>
    <subhead line="22">Brahmayācanakathāvaṇṇanā</subhead>
    <paragraph line="23" number="7"> Ālīyanti <pageBreak edition="Myanmar" number="2.0087" /> sevīyantīti ālayā. Pañca kāmaguṇāti āha <bold>‘‘sattā…pe… vuccantī’’</bold>ti. <bold>Suṭṭhu muditā</bold>ti ativiya pamuditā. <bold>Ṭhānaṃ sandhāyā</bold>ti <bold>ṭhāna</bold>-saddaṃ apekkhitvā. <bold>Imesa</bold>nti saṅkhārādīnaṃ phalānaṃ. Pāḷiyaṃ <bold>sabbasaṅkhārasamatho</bold>tiādīni nibbānavevacanāni. <bold>Apissū</bold>ti sampiṇḍanatthe nipāto. Na kevalaṃ etadahosi, imāpi gāthā paṭibhaṃsūti attho.</paragraph>
    <paragraph line="24"><bold>Kicchena me adhigata</bold>nti pāramipūraṇaṃ sandhāya vuttaṃ, na dukkhāpaṭipadaṃ. Buddhānañhi cattāro maggā sukhāpaṭipadāva honti. <bold>Ha</bold>-iti byattaṃ, ekaṃsanti dvīsu atthesu nipāto, byattaṃ, ekaṃsena vā alanti viyojenti. <bold>Hala</bold>nti vā eko nipāto.</paragraph>
    <paragraph line="25" number="8"> Pāḷiyaṃ <bold>sahampatissā</bold>ti so kira kassapassa bhagavato sāsane <bold>sahako</bold> nāma thero paṭhamajjhānabhūmiyaṃ brahmapati hutvā nibbatto, tena naṃ ‘‘sahampatī’’ti sañjāniṃsu. <bold>Assavanatā</bold>ti assavanatāya, assavanenāti attho. Savanameva hi savanatā yathā devatāti.</paragraph>
    <paragraph line="26"><bold>Dhammo asuddho</bold>ti micchādiṭṭhidhammo. <bold>Samalehī</bold>ti pūraṇakassapādīhi chahi satthārehi. <bold>Apāpurā</bold>ti desanāhatthena vivara. <bold>Dvāra</bold>nti ariyamaggaṃ sandhāya vadati.</paragraph>
    <paragraph line="27"><bold>Sele</bold>ti ghanasilāmaye. <bold>Tathūpama</bold>nti ettha <bold>tathā</bold>-saddo taṃ-saddatthe daṭṭhabbo. Tena so selapabbato upamā yassa. Taṃ tathūpamanti attho. Tena vā pabbatādinā pakārena upamā assātipi attho. <bold>Dhammamaya</bold>nti lokuttaradhammabhūtaṃ. <bold>Uṭṭhāhī</bold>ti dhammadesanatthāya cārikacaraṇatthaṃ imamhā āsanā kāyena, appossukkabhāvato vā cittena uṭṭhehi, ayameva vā pāṭho. Teneva ‘‘vicara, desassū’’ti duvidhepi kāyacittapayoge niyojesi. <bold>Vīrā</bold>tiādi cattāri thutivasena sambodhanāni.</paragraph>
    <paragraph line="28" number="9"><bold>Buddhacakkhunā</bold>ti <pageBreak edition="Vipassana Research Institut" number="2.0086" /> indriyaparopariyattañāṇena, āsayānusayañāṇena ca. Imesañhi dvinnaṃ ‘‘buddhacakkhū’’ti nāmaṃ. <bold>Svākārā</bold>ti saddhindriyādayova ākārā <pageBreak edition="Myanmar" number="2.0088" /> sundarā yesaṃ, te svākārā, suviññāpayā, paralokañca vajjañca bhayato dassanasīlā cāti daṭṭhabbaṃ. Uppalāni ettha santīti <bold>uppalinī</bold>ti gacchalatāpi pokkharaṇīpi vuccati. Idha pana pokkharaṇī. Evamitaresupi. <bold>Udakānuggatānī</bold>ti udakato anuggatāni. Anto nimuggāneva hutvā pusanti vaḍḍhanti, tāni <bold>antonimuggaposīni. Accuggammā</bold>ti udakaṃ atikkamanavasena uggantvā.</paragraph>
    <paragraph line="29"><bold>Apārutā</bold>ti vivaṭā. <bold>Tesa</bold>nti saupanissayānaṃ sattānaṃ. <bold>Dvārā</bold>ti ariyamaggadvārāni. Idañca attano sayambhuñāṇena saupanissayānaṃ tesaṃ magguppattidiṭṭhataṃ sandhāya vadati. <bold>Vihiṃsasaññī</bold>tiādīsu evamattho daṭṭhabbo – ‘‘ahañhi attano paguṇaṃ suppavattitampi imaṃ paṇītaṃ dhammaṃ ajānantesu manujesu desanāya vihiṃsā kāyavācākilamatho hotī’’ti evaṃ vihiṃsasaññī hutvā <bold>na bhāsiṃ</bold> bhāsituṃ na icchiṃ. Idāni pana hetusampannā attano saddhābhājanaṃ vivarantu, pūressāmi nesaṃ saṅkappanti.</paragraph>
    <subhead line="30">Pañcavaggiyakathāvaṇṇanā</subhead>
    <paragraph line="31" number="10"><bold>Āḷāro</bold>ti nāmaṃ. <bold>Kālāmo</bold>ti gottaṃ. <bold>Bhagavatopi kho ñāṇaṃ udapādī</bold>ti kiṃ idāneva udapādi, nanu bodhimūle tekālikā, kālavinimuttā ca sabbe dhammā sabbākārato diṭṭhāti? Saccaṃ diṭṭhā, tathāpi nāmādivasena avikappitā ekacittakkhaṇikattā sabbaññutaññāṇassa. Na hi ekena cittena sabbadhammānaṃ nāmajātiādikaṃ paccekaṃ anantaṃ vibhāgaṃ vikappetuṃ sakkā vikappānaṃ viruddhānaṃ sahānuppattito, sabbavikappārahadhammadassanameva panānena sakkā kātuṃ. Yathā diṭṭhesu pana yathicchitākāraṃ ārabbha vikappo uppajjati cakkhuviññāṇena diṭṭhe cittapaṭe viya. Idhāpi āḷāraṃ nissāya āvajjanānantarameva sabbākārañāṇaṃ udapādi. Na kevalañca taṃ, atha kho pañcavaggiyā eva paṭhamaṃ dhammaṃ jānissanti, tappamukhā ca devatā, āḷāro kālaṃ katvā ākiñcaññāyatane, udako ca nevasaññānāsaññāyatane nibbattoti evamādikaṃ sabbampi nissāya ñāṇaṃ uppajjati eva. Taṃ pana khaṇasampattiyā dullabhabhāvaṃ dassetuṃ kamena oloketvā devatāya vutte ñāṇaṃ viya katvā <pageBreak edition="Myanmar" number="2.0089" /> vuttaṃ. Saddagatiyā hi bandhattā ekena ñāṇena ñātampi vuccamānaṃ kamena ñātaṃ viya paṭibhāti, devatāpi ca bhagavatā ñātamevatthaṃ ārocesi. Teneva ‘‘bhagavatopi kho ñāṇaṃ udapādī’’ti vuttanti daṭṭhabbaṃ. Evamaññatthāpi īdisesu ‘‘lokaṃ volokento asukaṃ addasa, tattha <pageBreak edition="Vipassana Research Institut" number="2.0087" /> mayi gate kiṃ bhavissatī’’ti evamādinā satthu hitesitāsandassanavasappavattesu. Sabbattha vacanagatiyaṃ kamavuttite paññāyamānepi ekeneva ñāṇena sakalāvabodho veditabbo. <bold>Bahukārā kho me pañcavaggiyā</bold>ti upakārassāpi vijjamānataṃ sandhāya vuttaṃ, na pana dhammadesanāya kāraṇattena anupakārānampi desanato.</paragraph>
    <paragraph line="32" number="11"><bold>Antarā ca gayaṃ antarā ca bodhi</bold>nti gayāya, bodhissa ca antare tigāvute ṭhāne.</paragraph>
    <paragraph line="33"><bold>Sabbābhibhū</bold>ti sabbaṃ tebhūmakadhammaṃ abhibhavitvā ṭhito. <bold>Anūpalitto</bold>ti kilesalepena alitto. Tato eva <bold>sabbañjaho</bold>. <bold>Taṇhakkhaye vimutto</bold>ti taṇhakkhaye nibbāne ārammaṇakaraṇavasaena vimutto. Evaṃ sayaṃ sabbadhamme attanāva jānitvā. <bold>Kamuddiseyya</bold>nti kaṃ aññaṃ ‘‘ayaṃ me ācariyo’’ti uddiseyyaṃ.</paragraph>
    <paragraph line="34"><bold>Kāsinaṃ pura</bold>nti bārāṇasiṃ. <bold>Āhañcha</bold>nti āhanissāmi. Amatādhigamāya ugghosanato <bold>amatadundubhi</bold>nti satthu dhammadesanā vuttā, ‘‘amatabheriṃ paharissāmī’’ti gacchāmīti attho.</paragraph>
    <paragraph line="35"><bold>Arahasi anantajino</bold>ti anantajinopi bhavituṃ yuttoti attho. Anantañāṇatāya ananto jino ca, anantena vā ñāṇena, anantaṃ vā dosaṃ jitavā, uppādavayantarahitatāya vā anantaṃ nibbānaṃ ajini kilesārayo madditvā gaṇhītipi <bold>anantajino</bold>.</paragraph>
    <paragraph line="36"><bold>Hupeyyāpī</bold>ti evampi bhaveyya, evaṃvidhe rūpakāyaratane īdisena ñāṇena bhavitabbanti adhippāyo. Evaṃ nāma kathanañhissa upanissayasampannassa aparakāle dukkhappattassa bhagavantaṃ upagamma pabbajitvā maggaphalapaṭivedhāya paccayo jāto. Tathāhesa bhagavā tena samāgamatthaṃ padasāva maggaṃ paṭipajji.</paragraph>
    <paragraph line="37" number="12"><bold>Bāhulliko</bold>ti <pageBreak edition="Myanmar" number="2.0090" /> paccayabāhulliko. <bold>Padhānavibbhanto</bold>ti padhānato dukkaracaraṇato parihīno. Natthi ettha agāriyaṃ, agārassa hitaṃ kasigorakkhādikammanti anagāriyā, pabbajjā, taṃ <bold>anagāriyaṃ. Pabbajantī</bold>ti upagacchanti. <bold>Tadanuttara</bold>nti taṃ anuttaraṃ. <bold>Brahmacariyapariyosāna</bold>nti maggabrahmacariyassa pariyosānaṃ, arahattaphalanti attho. Tassa hi atthāya kulaputtā pabbajanti. <bold>Diṭṭheva dhamme</bold>ti imasmiṃ paccakkhe attabhāve. <bold>Saya</bold>nti aparappaccayā <pageBreak edition="Vipassana Research Institut" number="2.0088" />. <bold>Abhiññā sacchikatvā</bold>ti attanova ñāṇena paccakkhaṃ katvā. <bold>Upasampajjā</bold>ti pāpuṇitvā.</paragraph>
    <paragraph line="38"><bold>Iriyāyā</bold>ti dukkarairiyāya. <bold>Uttarimanussadhammā</bold>tiādīsu manussadhammato lokiyañāṇato upari ariyaṃ kātuṃ alaṃ samattho <bold>alamariyo</bold>. <bold>Ñāṇadassanaviseso</bold>ti sabbaññutaññāṇassa pubbabhāgaṃ adhippetaṃ. <bold>No</bold>ti nu. <bold>Bhāsitameta</bold>nti evarūpametaṃ vākyabhedanti attho. Te ca ‘‘yadi esa padhānakāle ‘ahaṃ arahā’ti vadeyya, mayañca saddahāma, na cānena tadā vuttaṃ. Idāni pana vijjamānameva guṇaṃ vadatī’’ti ekapadena satiṃ labhitvā ‘‘buddho jāto’’ti uppannagāravā āvusovādaṃ pahāya ‘‘no hetaṃ, bhante’’ti āhaṃsu. <bold>Aññā citta</bold>nti aññāya arahattappattiyā cittaṃ.</paragraph>
    <paragraph line="39" number="13"><bold>Antā</bold>ti koṭṭhāsā dve bhāgā. <bold>Kāmesu kāmasukhallikānuyogo</bold>ti vatthukāmesu kilesakāmasukhassa anubhavo. Kilesakāmā eva vā āmisasukhena allīyanato kāmasukhallikāti vuttāti daṭṭhabbā. <bold>Gammo</bold>ti gāmavāsīnaṃ santako. <bold>Attakilamathānuyogo</bold>ti attano kilamathassa kaṇṭakaseyyādidukkhassa anuyogo. <bold>Ubho ante</bold>ti yathāvutte lobho vā sassato vā eko anto, doso vā ucchedo vā ekoti veditabbo.</paragraph>
    <paragraph line="40"><bold>Cakkhukaraṇī</bold>tiādīsu attanā sampayuttañāṇacakkhuṃ karotīti cakkhukaraṇī. Dutiyaṃ tasseva vevacanaṃ. <bold>Upasamo</bold>ti kilesupasamo. <bold>Abhiññā, sambodho</bold> ca catusaccapaṭivedhova. <bold>Nibbānaṃ</bold> asaṅkhatadhātu. Etesampi atthāya saṃvattatīti paṭipadaṃ thometi. <bold>Sammādiṭṭhī</bold>ti ñāṇaṃ. <bold>Sammāsaṅkappo</bold>ti vitakko. Sesaṃ dhammato suviññeyyameva.</paragraph>
    <paragraph line="41" number="14"> Evaṃ <pageBreak edition="Myanmar" number="2.0091" /> cattāropi magge ekato dassetvā idāni tehi maggehi paṭivijjhitabbāni cattāri ariyasaccāni dassetuṃ <bold>‘‘idaṃ kho pana, bhikkhave’’</bold>tiādimāha. <bold>Jātipi dukkhā</bold>tiādīsu tattha tattha bhave nibbattamānānaṃ sattānaṃ sabbapaṭhamaṃ rūpārūpadhammappavatti idha <bold>jāti</bold> nāma, sā ca tattha tattha bhavesu upalabbhamānānaṃ dukkhādīnaṃ vatthubhāvato <bold>dukkhā,</bold> evaṃ jarādīsu dukkhavatthukatāya dukkhatā veditabbā. Pañcupādānakkhandhā pana dukkhadukkhavipariṇāmadukkhasaṅkhāradukkhavasena dukkhā eva. <bold>Ponobhavikā</bold>ti punabbhavakaraṇaṃ punabbhavo uttarapadalopena, punabbhavo sīlametissāti ponobhavikā. <bold>Nandirāgasahagatā</bold>ti ettha rūpādīsu nandati piyāyatīti nandī, sā eva rāgoti nandirāgoti bhāvappadhānoyaṃ niddeso, nandirāgattanti <pageBreak edition="Vipassana Research Institut" number="2.0089" /> attho. Tena sahagatāni nandirāgasahagatā. <bold>Tatra tatrā</bold>ti tasmiṃ tasmiṃ bhave. Rūpādīsu chasu ārammaṇesu kāmassādanavasena pavattā <bold>kāmataṇhā</bold> nāma. Sassatadiṭṭhiyā saha pavattā <bold>bhavataṇhā</bold>. Ucchedadiṭṭhiyā saha pavattā <bold>vibhavataṇhā. Asesavirāganirodho</bold>tiādinā nibbānameva vuccati. Tattha virajjanaṃ vigamanaṃ <bold>virāgo</bold>. Nirujjhanaṃ <bold>nirodho</bold>. Ubhayenāpi suṭṭhu vigamova vuccati. Asesāyapi taṇhāya virāgo, nirodho ca yena hoti, so <bold>asesavirāganirodho,</bold> nibbānameva. Yasmā ca taṃ āgamma taṇhaṃ, vaṭṭañca cajanti paṭinissajjanti vimuccanti na allīyanti, tasmā <bold>cāgo paṭinissaggo mutti anālayo</bold>ti vuccati.</paragraph>
    <paragraph line="42" number="15"><bold>Cakkhu</bold>ntiādīni ñāṇavevacanāneva.</paragraph>
    <paragraph line="43" number="16"><bold>Yāvakīvañcā</bold>ti yattakaṃ kālaṃ. <bold>Tiparivaṭṭa</bold>nti saccañāṇa, kiccañāṇa, katañāṇasaṅkhātānaṃ tiṇṇaṃ parivaṭṭānaṃ vasena tiparivaṭṭaṃ ñāṇadassanaṃ. Ettha ca ‘‘idaṃ dukkhaṃ ariyasaccaṃ, idaṃ dukkhasamudaya’’nti evaṃ catūsu saccesu yathābhūtañāṇaṃ <bold>saccañāṇaṃ</bold> nāma. Tesu eva ‘‘pariññeyyaṃ pahātabbaṃ sacchikātabbaṃ bhāvetabba’’nti evaṃ kattabbakiccajānanañāṇaṃ <bold>kiccañāṇaṃ</bold> nāma. ‘‘Pariññātaṃ pahīnaṃ sacchikataṃ bhāvita’’nti tassa kiccassa katabhāvajānanañāṇaṃ <bold>katañāṇaṃ</bold> nāma. <bold>Dvādasākāra</bold>nti tesameva ekekasmiṃ sacce tiṇṇaṃ tiṇṇaṃ ākārānaṃ vasena dvādasākāraṃ.</paragraph>
    <paragraph line="44"><bold>Abhisambuddhoti paccaññāsi</bold>nti abhisambuddho arahattaṃ pattoti evaṃ na paṭijāniṃ. <bold>Yato ca kho</bold>ti yato bodhimūle nisinnakālato paṭṭhāya <pageBreak edition="Myanmar" number="2.0092" />. <bold>Athāha</bold>nti tato paraṃ ahaṃ. <bold>Ñāṇañca pana me</bold>ti paccavekkhaṇañāṇaṃ sandhāya vadati. <bold>Akuppā me</bold>tiādi tassa pavattiākāradassanaṃ. Tattha <bold>akuppā me vimuttī</bold>ti arahattaphalaṃ tassa maggasaṅkhātakāraṇato ca ārammaṇato ca akuppatā veditabbā.</paragraph>
    <paragraph line="45"><bold>Imasmiṃ pana veyyākaraṇasmi</bold>nti niggāthasutte. <bold>Bhaññamāne</bold>ti bhaṇiyamāne. <bold>Dhammacakkhu</bold>nti idha catusaccadhammesu cakkhukiccakaraṇato sotāpattimaggo adhippeto. <bold>Yaṃ kiñcī</bold>tiādi nibbānārammaṇattepi kiccavasena asammohato pavattidassanatthaṃ vuttaṃ.</paragraph>
    <paragraph line="46" number="17"><bold>Dhammacakka</bold>nti paṭivedhañāṇadhammañceva desanāñāṇadhammañca pavattanaṭṭhena cakkanti dhammacakkaṃ <pageBreak edition="Vipassana Research Institut" number="2.0090" />. <bold>Obhāso</bold>ti sabbaññutaññāṇānubhāvena pavatto cittapaccayautusamuṭṭhāno dasasahassilokadhātuṃ pharitvā ṭhito obhāso.</paragraph>
    <paragraph line="47" number="18"> Diṭṭho ariyasaccadhammo etenāti <bold>diṭṭhadhammo</bold>. Esa nayo sesesupi. Attano paccakkhato adhigatattā na paraṃ pacceti, parassa saddhāya ettha na pavattatīti aparappaccayo. <bold>Ehi bhikkhū</bold>ti ettake vuttamatte pabbajjā, upasampadā ca sijjhati, teneva tattha <bold>iti</bold>-saddena paricchedo dassitoti vadanti. Keci pana ‘‘sammā dukkhassa antakiriyāyāti vacanapariyosāne eva upasampadā sijjhati, aṭṭhakathāyaṃ pana ‘ehi bhikkhūti bhagavato vacanenā’ti idaṃ ehibhikkhusaddopalakkhitavacanaṃ ehibhikkhuvacanantiādipadavasena vuttaṃ musāvādavaggotiādīsu viyā’’ti vadanti, tadetaṃ <bold>paṭhamapārājikaṭṭhakathāyaṃ</bold> ‘‘bhagavā hi…pe… ehi bhikkhu, cara brahmacariyaṃ sammā dukkhassa antakiriyāyā’’ti (pārā. aṭṭha. 1.45 bhikkhūpadabhājanīyavaṇṇanā) iminā vacanena sameti. Yattakañhi bhagavatā niyamena vuccati, tattakaṃ sabbampi aṅgameva. Sekkhaputhujjanānañhi etaṃ paripuṇṇaṃ vuccati, asekkhānaṃ pana ‘‘cara brahmacariya’’nti pariyosānanti daṭṭhabbaṃ sikkhattayasamiddhito. Lokiyasampadāhi uparibhūtā seṭṭhabhūtā sampadāti <bold>upasampadā</bold>.</paragraph>
    <paragraph line="48" number="19-21"><bold>Nīhārabhatto</bold>ti bhikkhūhi gāmato nīharitvā dinnabhatto. <bold>Kallaṃ nū</bold>ti yuttaṃ nu. <bold>Etaṃ mamā</bold>tiādi yathākkamaṃ taṇhāmānadiṭṭhigāhānaṃ dassanaṃ.</paragraph>
    <paragraph line="49" number="22-23"><bold>Tasmā</bold><pageBreak edition="Myanmar" number="2.0093" /><bold>tihā</bold>ti ettha <bold>tihā</bold>ti nipātamattaṃ, tasmāti attho. <bold>Nibbindatī</bold>ti vuṭṭhānagāminivipassanāvasena ukkaṇṭhati. <bold>Virajjatī</bold>ti catunnaṃ maggānaṃ vasena na rajjati. <bold>Vimuccatī</bold>ti phalavasena vimuccati. <bold>Vimuttasmi</bold>ntiādi paccavekkhaṇañāṇadassanaṃ. <bold>Brahmacariya</bold>nti maggabrahmacariyaṃ. <bold>Karaṇīyaṃ</bold> catūsu saccesu catūhi maggehi paccekaṃ kattabbaṃ pariññādivasena soḷasavidhaṃ kiccaṃ. <bold>Nāparaṃ itthattāyā</bold>ti itthabhāvāya soḷasakiccabhāvāya, kilesakkhayāya vā aparaṃ puna maggabhāvanākiccaṃ me natthīti pajānāti. Atha vā <bold>itthattāyā</bold>ti itthabhāvato vattamānakkhandhasantānato aparaṃ khandhasantānaṃ mayhaṃ na bhavissatīti attho.</paragraph>
    <subhead line="50">Pabbajjākathāvaṇṇanā</subhead>
    <paragraph line="51" number="15"><bold>Āḷambara</bold>nti paṇavaṃ. <bold>Vikesika</bold>nti vippakiṇṇakesaṃ. <bold>Vikkheḷika</bold>nti vissandamānalālaṃ <pageBreak edition="Vipassana Research Institut" number="2.0091" />. <bold>Susānaṃ maññe</bold>ti susānaṃ viya addasa sakaṃ parijananti sambandho. <bold>Udānaṃ udānesī</bold>ti saṃvegavasappavattaṃ vacanaṃ nicchāresi. <bold>Upassaṭṭha</bold>nti dukkhena sammissaṃ, dukkhotiṇṇaṃ sabbasattakāyajātanti attho.</paragraph>
    <paragraph line="52" number="26"><bold>Idaṃ kho yasā</bold>ti bhagavā nibbānaṃ sandhāyāha. <bold>Anupubbiṃ katha</bold>nti anupaṭipāṭikathaṃ. <bold>Ādīnava</bold>nti dosaṃ. <bold>Okāra</bold>nti nihīnatā nihīnajanasevitattā. <bold>Saṃkilesa</bold>nti tehi sattānaṃ saṃkilesanaṃ, saṃkilesavisayanti vā attho. <bold>Kallacitta</bold>nti arogacittaṃ. Sāmaṃ attanāva ukkaṃso ukkhipanaṃ etissanti <bold>sāmukkaṃsikā,</bold> saccadesanā. Tassā sarūpadassanaṃ <bold>‘‘dukkha’’</bold>ntiādi.</paragraph>
    <paragraph line="53" number="27"><bold>Assadūte</bold>ti assaāruḷhe dūte. <bold>Iddhābhisaṅkhāra</bold>nti iddhikiriyaṃ. <bold>Abhisaṅkharesi</bold> akāsi.</paragraph>
    <paragraph line="54" number="28"><bold>Yathādiṭṭha</bold>nti paṭhamamaggena diṭṭhaṃ catussaccabhūmiṃ sesamaggattayena paccavekkhantassa, passantassāti attho. <bold>Mātu no jīvita</bold>nti ettha <bold>no</bold>ti nipātamattaṃ, mātu jīvitanti attho. Yasassa khīṇāsavattā ‘‘ehi bhikkhu, svākkhāto dhammo, cara brahmacariya’’nti ettakeneva bhagavā upasampadaṃ adāsi. Khīṇāsavānañhi ettakeneva upasampadā anuññātā pubbeva dukkhassa parikkhīṇattā. <bold>Cara brahmacariya</bold>nti sāsanabrahmacariyasaṅkhātaṃ sikkhāpadapūraṇaṃ sandhāya vuttaṃ, na maggabrahmacariyaṃ.</paragraph>
    <paragraph line="55" number="30"><bold>Seṭṭhānuseṭṭhīna</bold>nti <pageBreak edition="Myanmar" number="2.0094" /> seṭṭhino ca anuseṭṭhino ca paveṇīvasena āgatā yesaṃ kulānaṃ santi, tesaṃ seṭṭhānuseṭṭhīnaṃ kulānaṃ. <bold>Orako</bold>ti lāmako.</paragraph>
    <paragraph line="56" number="32-33"><bold>Mā ekena dve</bold>ti ekena maggena dve bhikkhū mā agamittha. Visuddhe satte, guṇe vā māretīti <bold>māro</bold>. Pāpe niyutto <bold>pāpimā</bold>.</paragraph>
    <paragraph line="57"><bold>Sabbapāsehī</bold>ti sabbakilesapāsehi. <bold>Ye dibbā ye ca mānusā</bold>ti ye dibbakāmaguṇanissitā, mānusakakāmaguṇanissitā ca kilesapāsā nāma atthi, sabbehi tehi. ‘‘Tvaṃ buddho’’ti devamanussehi kariyamānasakkārasampaṭicchanaṃ sandhāya vadati.</paragraph>
    <paragraph line="58">Antalikkhe <pageBreak edition="Vipassana Research Institut" number="2.0092" /> carante pañcābhiññepi bandhatīti <bold>antalikkhacaro,</bold> rāgapāso. Māro pana pāsampi antalikkhacaraṃ maññati. <bold>Mānaso</bold>ti manosampayutto.</paragraph>
    <paragraph line="59"><bold>Jānāti ma</bold>nti so kira ‘‘mahānubhāvo añño devaputto nivāretīti bhīto nivattissati nu kho’’tisaññāya vatvā ‘‘nihato tvamasi antakā’’ti vutte ‘‘jānāti ma’’nti dummano palāyi.</paragraph>
    <paragraph line="60" number="34"><bold>Parivitakko udapādī</bold>ti yasmā ehibhikkhubhāvāya upanissayarahitānampi pabbajitukāmatā uppajjissati, buddhā ca te na pabbājenti, tasmā tesampi pabbajjāvidhiṃ dassento evaṃ parivitakkesīti daṭṭhabbaṃ. Upanissayasampannā pana bhagavantaṃ upasaṅkamitvā ehibhikkhubhāveneva pabbajanti. Ye paṭikkhittapuggalāti sambandho. <bold>Sayaṃ pabbājetabbo</bold>ti ettha ‘‘kesamassuṃ ohāretvā’’tiādivacanato kesacchedanakāsāyacchādanasaraṇadānāni pabbajjā nāma, tesu pacchimadvayaṃ bhikkhūhi eva kātabbaṃ, kāretabbaṃ vā. <bold>‘‘Pabbājehī’’</bold>ti idaṃ tividhampi sandhāya vuttaṃ. <bold>Khaṇḍasīmaṃ netvā</bold>ti bhaṇḍukammārocanapariharaṇatthaṃ. Bhikkhūnañhi anārocetvā ekasīmāya ‘‘etassa kese chindā’’ti aññaṃ āṇāpetumpi na vaṭṭati. <bold>Pabbājetvā</bold>ti kesādicchedanameva sandhāya vuttaṃ ‘‘kāsāyāni acchādetvā’’ti visuṃ vuttattā. <bold>Pabbājetuṃ na labhatī</bold>ti saraṇadānaṃ sandhāya vuttaṃ, anupasampannena bhikkhuāṇattiyā dinnampi saraṇaṃ na ruhati.</paragraph>
    <paragraph line="61"><bold>Yasassī</bold>ti parivārasampanno. <bold>Nijjīvanissattabhāva</bold>nti ‘‘kesā nāma imasmiṃ sarīre pāṭiyekko koṭṭhāso acetano abyākato suñño <pageBreak edition="Myanmar" number="2.0095" /> nissatto thaddho pathavīdhātū’’tiādinayaṃ saṅgaṇhāti, sabbaṃ <bold>visuddhimagge</bold> (visuddhi. 1.311) āgatanayena gahetabbaṃ. <bold>Pubbe</bold>ti pubbabuddhuppādesu. <bold>Madditasaṅkhāro</bold>ti vipassanāvasena vuttaṃ. <bold>Bhāvitabhāvano</bold>ti samathavasenāpi.</paragraph>
    <paragraph line="62"><bold>Kāsāyāni tikkhattuṃ vā…pe… paṭiggāhāpetabbo</bold>ti ettha ‘‘sabbadukkhanissaraṇatthāya imaṃ kāsāvaṃ gahetvā’’ti vā ‘‘taṃ kāsāvaṃ datvā’’ti vā vatvā ‘‘pabbājetha maṃ, bhante, anukampaṃ upādāyā’’ti evaṃ yācanapubbakaṃ cīvaraṃ paṭicchāpeti. <bold>Athāpī</bold>tiādi tikkhattuṃ paṭiggāhāpanato paraṃ kattabbavidhidassanaṃ. <bold>Athāpī</bold>ti tato parampīti attho. Keci pana ‘‘cīvaraṃ appaṭiggāhāpetvā pabbajanappakārabhedadassanatthaṃ ‘‘athāpī’’ti vuttaṃ, <bold>athāpī</bold>ti ca atha vāti attho’’ti vadanti. <bold>‘‘Adinnaṃ na vaṭṭatī’’</bold>ti iminā pabbajjā na ruhatīti dasseti.</paragraph>
    <paragraph line="63"><bold>Pāde</bold><pageBreak edition="Vipassana Research Institut" number="2.0093" /><bold>vandāpetvā</bold>ti pādābhimukhaṃ namāpetvā. Dūre vandantopi hi pāde vandatīti vuccati. <bold>Upajjhāyena vā</bold>ti ettha yassa santike upajjhaṃ gaṇhāti, ayaṃ upajjhāyo. Ābhisamācārikesu vinayanatthaṃ yaṃ ācariyaṃ katvā niyyātenti, ayaṃ ācariyo. Sace pana upajjhāyo sayameva sabbaṃ sikkhāpeti, aññasmiṃ na niyyāteti, upajjhāyovassa ācariyopi hoti, yathā upasampadākāle sayameva kammavācaṃ vācento upajjhāyova kammavācācariyopi hoti.</paragraph>
    <paragraph line="64">Anunāsikantaṃ katvā dānakāle antarā vicchedo na kātabboti āha <bold>‘‘ekasambandhānī’’</bold>ti.</paragraph>
    <centered line="65"><bold>‘‘Ābhisamācārikesu vinetabbo’’</bold>ti iminā sekhiyavattakhandhakavattesu, aññesu</centered>
    <paragraph line="66">Ca sukkavissaṭṭhiādilokavajjasikkhāpadesu sāmaṇerehi vattitabbaṃ, tattha avattamāno alajjī, daṇḍakammāraho ca hotīti dasseti.</paragraph>
    <centered line="67">Pabbajjākathāvaṇṇanā niṭṭhitā.</centered>
    <subhead line="68">Dutiyamārakathāvaṇṇanā</subhead>
    <paragraph line="69" number="35"> Pāḷiyaṃ <pageBreak edition="Myanmar" number="2.0096" /><bold>anuttaraṃ vimuttiṃ anupāpuṇāthā</bold>ti ‘‘khīṇāsavā mayaṃ, kiṃ amhākaṃ padhānenā’’ti vāsanādosena vosānaṃ anāpajjitvā pantesu senāsanesu phalasamāpattiyāva vītināmanatthaṃ, taṃ disvā aññesampi diṭṭhānugatisamāpajjanatthañca ovadatīti veditabbaṃ.</paragraph>
    <centered line="70">Dutiyamārakathāvaṇṇanā niṭṭhitā.</centered>
    <subhead line="71">Bhaddavaggiyakathāvaṇṇanā</subhead>
    <paragraph line="72" number="36"><bold>Idaṃ nesaṃ pubbakamma</bold>nti tesaṃ tiṃsajanānaṃ ekato abhisamayassa pubbakammaṃ. Aññampi tesaṃ paccekaṃ pubbabuddhuppādesu saddhammassavanasaraṇagamanadānasīlasamādhivipassanāsamāyogavasena bahuṃ vivaṭṭūpanissayaṃ kusalaṃ atthevāti gahetabbaṃ. Itarathā hi tadaheva paṭivedho, ehibhikkhubhāvādiviseso ca na sampajjeyya.</paragraph>
    <centered line="73">Bhaddavaggiyakathāvaṇṇanā niṭṭhitā.</centered>
    <subhead line="74">Uruvelapāṭihāriyakathāvaṇṇanā</subhead>
    <paragraph line="75" number="37-38"> Pāḷiyaṃ <pageBreak edition="Vipassana Research Institut" number="2.0094" /><bold>agarū</bold>ti bhāriyaṃ na siyāti attho. <bold>Ubhinnaṃ sajotibhūtāna</bold>nti ubhosu sajotibhūtesu. <bold>Patte pakkhipī</bold>ti taṃ nāgaṃ nihatatejaṃ dhammadesanāya santappetvā saraṇasīlāni datvā sakalarattiṃ bhagavantaṃ payirupāsitvā ṭhitaṃ jaṭilānaṃ dassanatthaṃ patte pakkhipi, na ahituṇḍiko viya balakkārenāti veditabbaṃ. <bold>Yatra hi nāmā</bold>ti yo nāma.</paragraph>
    <paragraph line="76" number="39"><bold>Ajjaṇho</bold>ti ajja ekadivasaṃ. <bold>Aggisālamhī</bold>ti agyāgāre. Sumanānaṃ buddhānaṃ manasā sadiso mano assāti <bold>sumanamanaso</bold>. <bold>Adhicitto</bold>ti mahākaruṇādīhi adhicitto. <bold>Udicchare</bold>ti ullokesuṃ, parivāresunti attho. <bold>Anekavaṇṇā acciyo</bold>ti chabbaṇṇaraṃsiyo vuttā. Ahaṃ te dhuvabhattena paṭimānanaṃ karissāmīti seso.</paragraph>
    <paragraph line="77" number="40"><bold>Abhikkantāya</bold><pageBreak edition="Myanmar" number="2.0097" /><bold>rattiyā</bold>ti parikkhīṇāya rattiyā, majjharattisamayeti attho. <bold>Abhikkantavaṇṇā</bold>ti abhirūpacchavivaṇṇā. <bold>Kevalakappa</bold>nti ettha <bold>kevala</bold>-saddassa anavasesattho, <bold>kappa</bold>-saddassa samantabhāvo, tasmā anavasesaṃ samantato vanasaṇḍanti attho. <bold>Catuddisā</bold>ti catūsu disāsu. <bold>Yatra hi nāmā</bold>ti yaṃ nāma.</paragraph>
    <paragraph line="78" number="43"><bold>Aṅgamagadhā</bold>ti aṅgamagadharaṭṭhavāsino. <bold>Iddhipāṭihāriya</bold>nti abhiññiddhiyeva paṭipakkhānaṃ titthiyānaṃ, veneyyasattagatadosānañca haraṇato apanayanato pāṭihāriyaṃ, taṃ taṃ vā sattahitaṃ paṭicca haritabbaṃ pavattetabbanti paṭihāriyaṃ, tadeva pāṭihāriyaṃ. Iddhi eva pāṭihāriyaṃ iddhipāṭihāriyaṃ.</paragraph>
    <paragraph line="79" number="44"><bold>Paṃsukūlaṃ uppannaṃ hotī</bold>ti puṇṇāya dāsiyā sarīraṃ parikkhipitvā chaḍḍitaṃ sāṇamayaṃ kimikulākulaṃ pariyesanavasena uppannaṃ hoti, yaṃ bhagavā bhūmiṃ kampento pārupitvā pacchā <bold>mahākassapattherassa</bold> adāsi, taṃ sandhāyetaṃ vuttanti vadanti. <bold>Kattha nu kho</bold>tiādiparivitakko jaṭilānaṃ vividhapāṭihāriyadassanatthaṃ kato. Pāṇinā khaṇanto viya iddhiyā mattikaṃ apanetvā dinnattā vuttaṃ <bold>‘‘pāṇinā pokkharaṇiṃ khaṇitvā’’</bold>ti.</paragraph>
    <paragraph line="80" number="46"><bold>Phāliyantu, kassapa, kaṭṭhānī</bold>ti uruvelakassapena nivedite evamavocāti daṭṭhabbaṃ. Evaṃ sesesupi.</paragraph>
    <paragraph line="81" number="49"><bold>Antaraṭṭhakāsu</bold><pageBreak edition="Vipassana Research Institut" number="2.0095" /><bold>himapātasamaye</bold>ti ettha māghamāsassa avasāne catasso, phagguṇamāsassa ādimhi catassoti evaṃ ubhinnaṃ māsānaṃ antare aṭṭharattiyo antaraṭṭhakā nāma. Tāsu antaraṭṭhakāsu rattīsu himapātakāle. <bold>Ummujjananimujjana</bold>mpi sahasā tadubhayakaraṇavasena vuttaṃ.</paragraph>
    <paragraph line="82" number="50"><bold>Udakavāhako</bold>ti udakogho. <bold>Reṇuhatāyā</bold>ti rajokiṇṇāya, atintāyāti attho. <bold>Nāvāyā</bold>ti kullena. <bold>Idaṃ nu tvaṃ mahāsamaṇā</bold>ti idha nu tvaṃ. <bold>Dha</bold>-kārassa <bold>da</bold>-kāraṃ, anusārañca katvā ‘‘idaṃ nū’’ti vuttaṃ ‘‘ekamidāha’’ntiādīsu (dī. ni. 1.165, 265) viya. ‘‘Imasmiṃ padese tvaṃ nu kho ṭhitosī’’ti pucchi. <bold>Ayamahamasmī</bold>ti ayamahaṃ idha ṭhitosmīti attho.</paragraph>
    <paragraph line="83" number="51"><bold>Cirapaṭikā</bold>ti <pageBreak edition="Myanmar" number="2.0098" /> cirakālato paṭṭhāya. Kesamissaṃ sabbaṃ parikkhāraṃ udake pavāhetvātipi yojetabbaṃ. Araṇikamaṇḍaluādikā tāpasaparikkhārā <bold>khārī</bold> nāma, taṃharaṇakakājaṃ <bold>khārikājaṃ</bold> nāma. <bold>Aggihutamissa</bold>nti aggipūjopakaraṇasahitaṃ.</paragraph>
    <paragraph line="84" number="52-3"><bold>Upasaggo</bold>ti upaddavo. <bold>‘‘Aḍḍhuḍḍhāni pāṭihāriyasahassānī’’</bold>ti idaṃ nāgadamanādīni pannarasa pāṭihāriyāni vajjetvā vuttaṃ appakamadhikaṃ gaṇanūpagaṃ na hotīti.</paragraph>
    <paragraph line="85" number="54"><bold>Gayāya</bold>nti gayānāmikāya nadiyā adūrabhavattā gāmo itthiliṅgavasena gayā nāma jāto, tassaṃ. <bold>Gayāsīse</bold>ti evaṃnāmake piṭṭhipāsāṇe.</paragraph>
    <paragraph line="86"><bold>‘‘Yamidaṃ cakkhusamphassapaccayā…pe… sukhaṃ vā’’</bold>tiādinā cakkhuviññāṇavīthicittesu somanassadomanassaupekkhāvedanāmukhena sesārūpakkhandhānampi ādittataṃ dasseti. Esa nayo sesesupi. <bold>Mano</bold>ti bhavaṅgacittaṃ manodvārassa adhippetattā. <bold>Manoviññāṇa</bold>nti manodvāravīthipaayāpannameva gahitaṃ.</paragraph>
    <centered line="87">Uruvelapāṭihāriyakathāvaṇṇanā niṭṭhitā.</centered>
    <subhead line="88">Bimbisārasamāgamakathāvaṇṇanā</subhead>
    <paragraph line="89" number="55"><bold>Yaññā</bold><pageBreak edition="Vipassana Research Institut" number="2.0096" /><bold>abhivadantī</bold>ti yāgahetu ijjhantīti vadanti. <bold>Upadhīsū</bold>ti ettha dukkhasukhādīnaṃ adhiṭṭhānaṭṭhena cattāro upadhī kāmakhandhakilesaabhisaṅkhārūpadhīnaṃ vasena. Tesu khandhūpadhi idhādhippetoti āha <bold>‘‘khandhūpadhīsu malanti ñatvā’’</bold>ti. <bold>Yaññā</bold>ti yaññahetu. <bold>Yiṭṭhe</bold>ti mahāyāge. <bold>Hute</bold>ti divase divase kattabbe aggiparicaraṇe. <bold>Kiṃ vakkhāmī</bold>ti kathaṃ vakkhāmi.</paragraph>
    <paragraph line="90" number="57-8"><bold>Āsīsanā</bold>ti manorathā. <bold>Siṅgīsuvaṇṇanikkhenā</bold>ti siṅgīsuvaṇṇassa rāsinā. Suvaṇṇesu hi yuttikataṃ hīnaṃ. Tato rasaviddhaṃ seṭṭhaṃ, tato ākaruppannaṃ seṭṭhaṃ, tato yaṃkiñci dibbasuvaṇṇaṃ seṭṭhaṃ <pageBreak edition="Myanmar" number="2.0099" />, tatrāpi cāmīkaraṃ, tato sātakumbhaṃ, tato jambunadaṃ, tatopi siṅgīsuvaṇṇaṃ seṭṭhaṃ. Tassa nikkhaṃ nāma pañcasuvaṇṇaparimāṇaṃ. Aṭṭhasuvaṇṇādibhedaṃ anekavidhampi vadanti. <bold>Dasasu ariyavāsesū</bold>ti –</paragraph>
    <indent line="91">‘‘Idha, bhikkhave, bhikkhu pañcaṅgavippahīno hoti chaḷaṅgasamannāgato ekārakkho caturāpasseno paṇunnapaccekasacco samavayasaṭṭhesano anāvilasaṅkappo passaddhakāyasaṅkhāro suvimuttacitto suvimuttapañño’’ti (dī. ni. 3.348, 360; a. ni. 10.19) –</indent>
    <unindented line="92">Evamāgatesu dasasu ariyavāsesu. Tattha <bold>pañcaṅgavippahīno</bold>ti pañcanīvaraṇehi vippayuttatā vuttā. <bold>Chaḷaṅgasamannāgato</bold>ti iṭṭhādīsu chasu ārammaṇesu somanassitādipaṭipakkhā chaḷaṅgupekkhā vuttā. <bold>Ekārakkho</bold>ti upaṭṭhitasatitā. Saṅkhāyasevanā adhivāsanā parivajjanā vinodanāsaṅkhātāni cattāri apassenā nissayā etassāti <bold>caturāpasseno,</bold> etena ca te nissayā dassitā. Paṇunnāni apanītāni diṭṭhigatikehi paccekaṃ gahitāni diṭṭhisaccāni yassa, so <bold>paṇunnapaccekasacco,</bold> tena lokiyañāṇena diṭṭhippahānaṃ vuttaṃ. Kāmesanā bhavesanābrahmacariyesanāsaṅkhātā esanā sammadeva avayā anūnā saṭṭhā nisaṭṭhā anenāti <bold>samavayasaṭṭhesano</bold>. Etena tiṇṇaṃ esanānaṃ abhāvo vutto. <bold>‘‘Anāvilasaṅkappo’’</bold>ti iminā kāmavitakkādīhi anāvilacittatā. <bold>‘‘Passaddhakāyasaṅkhāro’’</bold>ti iminā catutthajjhānasamāyogena vigatadarathatā vuttā. <bold>‘‘Suvimuttacitto’’</bold>ti iminā maggo. <bold>‘‘Suvimuttapañño’’</bold>ti iminā paccavekkhaṇañāṇamukhena phalañāṇaṃ vuttaṃ. Ete hi ariyā vasanti etthāti <bold>ariyavāsā</bold>ti vuccanti <pageBreak edition="Vipassana Research Institut" number="2.0097" />. Te pana vāsā vutthā vasitā sampāditā yena, so <bold>vutthavāso,</bold> bhagavā. <bold>Dasabalo</bold>ti dasahi kāyabalehi, ñāṇabalehi ca upeto. Yāni hetāni –</unindented>
    <gatha1 line="93">‘‘Kāḷāvakañca gaṅgeyyaṃ, paṇḍaraṃ tambapiṅgalaṃ;</gatha1>
    <gathalast line="94">Gandhamaṅgalahemañca, uposathachaddantime dasā’’ti. (ma. ni. aṭṭha. 1.148; saṃ. ni. aṭṭha. 2.2.22; a. ni. aṭṭha. 3.10.21; vibha. aṭṭha. 760; udā. aṭṭha. 75; bu. va. aṭṭha. 1.39; cūḷani. aṭṭha. 81; paṭi. ma. aṭṭha. 2.2.44) –</gathalast>
    <unindented line="95">Evaṃ <pageBreak edition="Myanmar" number="2.0100" /> vuttāni dasahatthikulāni purimapurimato dasabalaguṇopetāni, tesu sabbajeṭṭhānaṃ dasannaṃ chaddantānaṃ balāni bhagavato kāyassa dasabalāni nāma. Tañca kāḷāvakasaṅkhātānaṃ pakatihatthīnaṃ koṭisahassassa, majjhimapurisānaṃ pana dasannaṃ koṭisahassānañca balaṃ hoti, taṃ ‘‘nārāyanasaṅghātabala’’ntipi vuccati.</unindented>
    <paragraph line="96">Yāni panetāni <bold>pāḷiyaṃ</bold> ‘‘idha, sāriputta, tathāgato ṭhānañca ṭhānato aṭṭhānañca aṭṭhānato yathābhūtaṃ pajānātī’’tiādinā (ma. ni. 1.148; a. ni. 10.21; vibha. 760; paṭi. ma. 2.44) vuttāni ṭhānāṭhānañāṇabalaṃ, kammavipākañāṇabalaṃ, sabbatthagāminipaṭipadāñāṇabalaṃ, anekadhātunānādhātulokañāṇabalaṃ, sattānaṃ nānādhimuttikatāñāṇabalaṃ, indriyaparopariyattañāṇabalaṃ, jhānavimokkhasamādhisamāpattīnaṃ saṃkilesavodānavuṭṭhānañāṇabalaṃ, pubbenivāsañāṇabalaṃ, dibbacakkhuñāṇabalaṃ, āsavakkhayañāṇabalanti dasabalañāṇāni, imāni bhagavato dasabalāni nāma. <bold>Dasahi asekkhehi aṅgehī</bold>ti arahattaphalasampayuttehi <bold>pāḷiyaṃ</bold> ‘‘asekkhā sammādiṭṭhi…pe… asekkho sammāsamādhi, asekkhaṃ sammāñāṇaṃ, asekkhā sammāvimuttī’’ti (dī. ni. 3.348, 360) evaṃ vuttehi dasahi asekkhadhammehi samannāgato. Ettha ca dassanaṭṭhena vuttā <bold>sammādiṭṭhi</bold> eva jānanaṭṭhena <bold>sammāñāṇa</bold>ntipi vuttā, vuttāvasesā pana phalacittasampayuttā sabbe phassādidhammā <bold>sammāvimuttī</bold>ti vuttāti daṭṭhabbaṃ.</paragraph>
    <centered line="97">Bimbisārasamāgamakathāvaṇṇanā niṭṭhitā.</centered>
    <subhead line="98">Sāriputtamoggallānapabbajjākathāvaṇṇanā</subhead>
    <paragraph line="99" number="60"> Sārībrāhmaṇiyā <pageBreak edition="Vipassana Research Institut" number="2.0098" /> putto <bold>sāriputto</bold>. Moggalībrāhmaṇiyā putto <bold>moggallāno. Channaparibbājakassā</bold>ti setavatthena hirikopīnaṃ chādetvā vicaraṇakaparibbājakassa, tena ‘‘nāyaṃ naggaparibbājako’’ti dasseti. ‘‘Upaññāta’’nti imassa vivaraṇaṃ <bold>ñāto cevā</bold>ti. ‘‘Magga’’nti imassa vivaraṇaṃ <bold>upagato ca maggo</bold>ti. Tena ca <bold>upaññāta</bold>nti ettha <bold>ñāta</bold>-saddo ñāṇapariyāyo. <bold>Magga</bold>nti liṅgavipallāsena maggova vutto. Upasaddo ca upagamanattho maggasaddenapi sambandhitabboti dasseti. Idaṃ vuttaṃ hoti – yasmā <pageBreak edition="Myanmar" number="2.0101" /> piṭṭhito piṭṭhito anubandhanaṃ nāma atthikehi upaññātaṃ upagatañāṇañceva hoti, tehi upagato paṭipanno maggo ca, tasmā yaṃnūnāhaṃ anubandheyyanti. <bold>Upaññātaṃ nibbāna</bold>nti upapattiyā anumānena ñātaṃ nibbānaṃ. ‘‘Magga’’nti imassa vivaraṇaṃ <bold>magganto</bold>ti, anumānena ñātaṃ paccakkhato dassanatthāya gavesantoti attho.</paragraph>
    <paragraph line="100">Nirodho ca nirodhūpāyo ca ekasesena nirodhoti vuttoti dassento <bold>‘‘atha vā’’</bold>tiādimāha. <bold>Paṭipādento</bold>ti nigamento.</paragraph>
    <paragraph line="101"><bold>Ito uttarī</bold>ti ito mayā laddhasotāpattito uttari itaramaggattayaṃ yadipi natthi, tathāpi eso eva mayā gavesito nibbānadhammoti attho.</paragraph>
    <paragraph line="102" number="62-3"><bold>Tadārammaṇāyā</bold>ti nibbānārammaṇāya sotāpattiphalavimuttiyā. <bold>Tesaṃ āyasmantāna</bold>nti saparisānaṃ tesaṃ dvinnaṃ parisānaṃ tasmiṃyeva khaṇe bhagavato dhammaṃ sutvā arahattaṃ pāpuṇi, aggasāvakā pana attano ñāṇakiccassa mahantatāya katipāhaccayena. Tenāha <bold>‘‘eva’’</bold>ntiādi. Usūyanakiriyāya kammabhāvaṃ sandhāya <bold>‘‘upayogatthevā’’</bold>ti vuttaṃ.</paragraph>
    <centered line="103">Sāriputtamoggallānapabbajjākathāvaṇṇanā niṭṭhitā.</centered>
    <subhead line="104">Upajjhāyavattakathāvaṇṇanā</subhead>
    <paragraph line="105" number="64"><bold>Vajjāvajja</bold>nti khuddakaṃ, mahantañca vajjaṃ. <bold>Uttiṭṭhapatta</bold>nti ettha uttiṭṭhaṃ nāma piṇḍāya caraṇaṃ vuccati ‘‘uttiṭṭhe nappamajjeyyā’’tiādīsu (dha. pa. 168) viya. Uttiṭṭhatthāya <pageBreak edition="Vipassana Research Institut" number="2.0099" /> gahitaṃ pattaṃ uttiṭṭhapattaṃ, tenāha <bold>‘‘piṇḍāya caraṇakapatta’’</bold>nti. Tassa upanāme ko dosoti āha <bold>‘‘tasmiṃ hī’’</bold>tiādi. <bold>Tasmā</bold>ti yasmā manussā etasmiṃyeva ete bhuñjantīti uttiṭṭhapatte ucchiṭṭhasaññino, tasmā uttiṭṭhapattanti vuttaṃ uttiṭṭha-saddeneva manussānaṃ saññāya ucchiṭṭhatāpi gammatīti. Keci pana ‘‘ucchiṭṭhasaddena samānattho uttiṭṭhasaddo’’ti vadanti. ‘‘Uttiṭṭhā’’ti tvāpaccayantopi hotīti āha <bold>‘‘uṭṭhahitvā’’</bold>ti. <bold>Upajjhāyaṃ gahetu</bold>nti upajjhāyattaṃ <pageBreak edition="Myanmar" number="2.0102" /> manasā gahetuṃ, yācanavacanena tassa anumatiṃ gahetunti vā attho.</paragraph>
    <paragraph line="106" number="65"> Patissayanaṃ patisso, garuṃ nissāya vattanabhāvo, yaṃkiñci gāravanti attho. Saha patissena <bold>sappatisso,</bold> paraṃ jeṭṭhaṃ katvā tassovāde vattanatāti attho. Tenāha <bold>‘‘jeṭṭhakabhāvañca upaṭṭhapetvā’’</bold>ti. <bold>Sāhū</bold>ti sādhu sundaraṃ. <bold>Lahū</bold>ti agaru, subharatāti attho. <bold>Opāyika</bold>nti upāyapaṭisaṃyuttaṃ, evaṃ paṭipajjanaṃ nittharaṇūpāyoti attho. <bold>Patirūpa</bold>nti sāmīcikammamidanti attho. <bold>Pāsādikenā</bold>ti pasādāvahena kāyavacīpayogena sampādehīti attho. <bold>Kāyenā</bold>ti etadatthaviññāpakaṃ hatthamuddādiṃ dassento kāyena viññāpeti. <bold>Sādhūti sampaṭicchanaṃ sandhāyā</bold>ti upajjhāyena ‘‘sāhū’’tiādīsu vuttesu saddhivihārikassa ‘‘sādhū’’ti sampaṭicchanaṃ vacanaṃ sandhāya ‘‘kāyena viññāpetī’’tiādi vuttanti adhippāyo. <bold>Āyācanadānamattenā</bold>ti saddhivihārikassa paṭhamaṃ āyācanamattena, tato upajjhāyassa ca ‘‘sāhū’’tiādinā vacanamattenāti attho.</paragraph>
    <paragraph line="107" number="66"><bold>Assā</bold>ti saddhivihārikassa. <bold>Dve cīvarānī</bold>ti uttarāsaṅgaṃ, saṅghāṭiñca sandhāya vadati. <bold>Ito paṭṭhāyā</bold>ti ‘‘na upajjhāyassa bhaṇamānassā’’ti ettha na-kārato paṭṭhāya, tena ‘‘nātidūre’’tiādīsu na-kārapaṭisiddhesu āpatti natthīti dasseti. <bold>Sabbattha dukkaṭāpattī</bold>ti āpadāummattakhittacittavedanaṭṭatādīhi vinā paṇṇattiṃ ajānitvāpi vadantassa gilānassapi dukkaṭameva. Āpadāsu hi antarantarā kathā vattuṃ vaṭṭati. Evamaññesupi na-kārapaṭisiddhesu īdisesu, itaresu pana gilānopi na muccati. Pāḷiyaṃ <bold>‘‘heṭṭhāpīṭhaṃ vā parāmasitvā’’</bold>ti idaṃ pubbe tattha ṭhapitapattādinā asaṅghaṭṭanatthāya vuttaṃ, cakkhunā oloketvāpi aññesaṃ abhāvaṃ ñatvāpi ṭhapetuṃ vaṭṭati eva. <bold>Āpattiyā āsanna</bold>nti āpattikaraṇameva.</paragraph>
    <paragraph line="108"><bold>Gāme</bold>ti antogāme tādise maṇḍapādimhi. <bold>Antaraghare</bold>ti antogehe. <bold>Paṭikkamane</bold>ti āsanasālāyaṃ. <bold>Dhotavālikāyā</bold>ti udakena gataṭṭhāne nirajāya parisuddhavālikāya. <bold>Niddhūme</bold>ti jantāghare jaliyamānaaggidhūmarahite. Jantāgharañhi nāma himapātabahulesu desesu tappaccayarogapīḷādinivāraṇatthaṃ <pageBreak edition="Myanmar" number="2.0103" /><pageBreak edition="Vipassana Research Institut" number="2.0100" /> sarīrasedāpanaṭṭhānaṃ. Tattha kira andhakārapaṭicchannatāya bahūpi ekato pavisitvā cīvaraṃ nikkhipitvā aggitāpaparihārāya mattikāya mukhaṃ limpitvā sarīraṃ yāvadatthaṃ sedetvā cuṇṇādīhi ubbaṭṭetvā nahāyanti. Teneva pāḷiyaṃ <bold>‘‘cuṇṇaṃ sannetabba’’</bold>ntiādi vuttaṃ. <bold>Ulloka</bold>nti uddhaṃ olokanaṭṭhānaṃ. Uparibhāganti attho.</paragraph>
    <paragraph line="109"><bold>Aññattha netabbo</bold>ti yattha viharato sāsane anabhirati uppannā, tato aññattha kalyāṇamittādisampattiyuttaṭṭhāne netabbo. <bold>Visabhāgapuggalāna</bold>nti lajjino vā alajjino vā upajjhāyassa avaḍḍhikāme sandhāya vuttaṃ. Sace pana upajjhāyo alajjī ovādampi na gaṇhāti, lajjino ca etassa visabhāgā honti, tattha upajjhāyaṃ vihāya lajjīheva saddhiṃ āmisādiparibhogo kātabbo. Upajjhāyādibhāvo hettha na pamāṇanti daṭṭhabbaṃ. <bold>Pariveṇaṃ gantvā</bold>ti upajjhāyassa pariveṇaṃ gantvā. <bold>‘‘Na susāna’’</bold>nti idaṃ upalakkhaṇaṃ, upacārasīmato bahi gantukāmena anāpucchā gantuṃ na vaṭṭati.</paragraph>
    <centered line="110">Upajjhāyavattakathāvaṇṇanā niṭṭhitā.</centered>
    <subhead line="111">Saddhivihārikavattakathāvaṇṇanā</subhead>
    <paragraph line="112" number="67"> Saddhivihārikavattakathāyaṃ <bold>saṅgahetabbo anuggahetabbo</bold>tiādīsu anādariyaṃ paṭicca dhammāmisehi asaṅgaṇhantānaṃ ācariyupajjhāyānaṃ dukkaṭaṃ vattabhedattā. Teneva <bold>parivāre</bold>pi ‘‘nadento āpajjatī’’ti (pari. 322) vuttaṃ. Sesaṃ suviññeyyameva.</paragraph>
    <centered line="113">Saddhivihārikavattakathāvaṇṇanā niṭṭhitā.</centered>
    <subhead line="114">Nasammāvattanādikathāvaṇṇanā</subhead>
    <paragraph line="115" number="68"> Nasammāvattanādikathāyaṃ <bold>vattaṃ na pūreyyā</bold>ti ‘‘vattakaraṇakālo’’ti vatthuvijānanavasena ñatvā mānakosajjādivasena vā upajjhāyādīsu <pageBreak edition="Myanmar" number="2.0104" /> anādarena vā ‘‘akātuṃ na vaṭṭatī’’ti ajānanatāya vā na kareyya, dukkaṭameva. Asañcicca asatiyātiādīhi ca akarontassa pana anāpatti. Sabbāni hi vattāni sekhiyāneva, tasmā sekhiyesu vuttanayenevettha sabbopi vinicchayo veditabbo. <bold>Gehassitapema</bold>nti mettāpemaṃ.</paragraph>
    <paragraph line="116"><bold>Sādiyanaṃ</bold><pageBreak edition="Vipassana Research Institut" number="2.0101" /><bold>vā asādiyanaṃ vā na jānātī</bold>ti ‘‘mayi sādiyante akarontānaṃ āpatti hoti, paṭikkhipitvā asādiyante āpatti na hotī’’ti evaṃ na jānātīti attho. ‘‘Tesu eko vattasampanno bhikkhu…pe… tesaṃ anāpattī’’ti vacanato sace koci ‘‘tumhākaṃ saddhivihārike, antevāsike vā gilāne upaṭṭhahissāmi, ovādānusāsaniādikaṃ sabbaṃ kattabbaṃ karissāmī’’ti vadati, te vā saddhivihārikādayo ‘‘appossukkā hothā’’ti vadanti, vattaṃ vā na sādiyanti, ācariyupajjhāyānampi anāpatti.</paragraph>
    <centered line="117">Nasammāvattanādikathāvaṇṇanā niṭṭhitā.</centered>
    <subhead line="118">Rādhabrāhmaṇavatthukathāvaṇṇanā</subhead>
    <paragraph line="119" number="69"> Rādhabrāhmaṇavatthusmiṃ pāḷiyaṃ <bold>uppaṇḍuppaṇḍukajāto</bold>ti sakalasarīre sañjātapaṇḍuvaṇṇo. Paṇḍuvaṇṇassa sakalasarīre byāpitabhāvadassanatthañhi vicchāvacanaṃ kataṃ. <bold>Adhikāra</bold>nti upakāraṃ. <bold>Katavedino</bold>ti attano kataṃ upakāraṃ paṭikiriyāya ñāpakā. Upasampadākammavācāya yaṃ vattabbaṃ, taṃ pariyosāne vakkhāma. <bold>Parimaṇḍalehī</bold>ti paripuṇṇehi.</paragraph>
    <paragraph line="120" number="71-73"><bold>Paṇṇattivītikkama</bold>nti sikkhāpadavītikkamaṃ. Pāḷiyaṃ <bold>piṇḍiyālopabhojana</bold>nti jaṅghapiṇḍimaṃsabalena caritvā ālopālopavasena pariyiṭṭhabhojanaṃ. <bold>Atirekalābho</bold>ti bhikkhāhārato adhikalābho. Saṅghabhattādīnaṃ vibhāgo <bold>senāsanakkhandhake</bold> āvi bhavissati. <bold>Vihāro</bold>ti tiṇakuṭikādisahito pākāraparicchinno sakalo saṅghārāmo. <bold>Aḍḍhayogo</bold>ti ekasālo dīghapāsādo. Hatthipiṭṭhigaruḷasaṇṭhāno dīghapāsādotipi vadanti. <bold>Pāsādo</bold>ti caturasso ucco <pageBreak edition="Myanmar" number="2.0105" /> anekabhūmakapāsādo. <bold>Hammiya</bold>nti muṇḍacchadano candikaṅgaṇayutto nātiucco pāsādo. <bold>Guhā</bold>ti pabbataguhā. <bold>Pūtimutta</bold>nti gomuttaṃ.</paragraph>
    <centered line="121">Rādhabrāhmaṇavatthukathāvaṇṇanā niṭṭhitā.</centered>
    <subhead line="122">Ācariyavattakathāvaṇṇanā</subhead>
    <paragraph line="123" number="76"><bold>Sahadhammikaṃ vuccamāno</bold>ti ‘‘evaṃ nivāsetabba’’ntiādinā sikkhāpadena ovadiyamāno. <bold>Vādaṃ āropetvā</bold>ti ‘‘olambitvā nivāsanādīsu ko doso? Yadi doso bhaveyya <pageBreak edition="Vipassana Research Institut" number="2.0102" />, parimaṇḍalanivāsanādīsupi doso siyā’’tiādinā niggahaṃ āropetvā. <bold>Taṃyeva titthāyatana</bold>nti diṭṭhisaṅkhātatitthameva āyatanaṃ dukkhuppattiṭṭhānanti titthāyatanaṃ. <bold>Āyasmato nissāya vacchāmī</bold>ti āyasmantaṃ nissāya vasissāmīti attho.</paragraph>
    <centered line="124">Ācariyavattakathāvaṇṇanā niṭṭhitā.</centered>
    <subhead line="125">Paṇāmanākhamāpanākathāvaṇṇanā</subhead>
    <paragraph line="126" number="80"> Yaṃ pubbe lakkhaṇaṃ vuttaṃ, teneva lakkhaṇena nissayantevāsikassa āpatti na veditabbāti sambandhayojanā daṭṭhabbā. Potthakesu pana ‘‘na teneva lakkhaṇenā’’ti ettha na-kāraṃ chaḍḍetvā ‘‘teneva lakkhaṇena nissayantevāsikassa āpatti veditabbā’’ti likhanti, taṃ pamādalikhitaṃ. Tathā hi teneva lakkhaṇena āpattibhāve gayhamāne nissayamuttakassāpi amuttakassāpi āpatti evāti vuttalakkhaṇena āpattiṃ āpajjeyya. Tathā ca ‘‘nissayantevāsikena hi yāva ācariyaṃ nissāya vasati, tāva sabbaṃ ācariyavattaṃ kātabba’’nti iminā anantaravacanena virodho siyā. <bold>Visuddhimagge</bold>pi ca –</paragraph>
    <indent line="127">‘‘Nissayācariya, uddesācariya, nissayantevāsika, uddesantevāsika, samānācariyakā pana yāva nissayauddesā anupacchinnā. Tāva paṭijaggitabbā’’ti (visuddhi. 1.41) –</indent>
    <unindented line="128">Vuttaṃ <pageBreak edition="Myanmar" number="2.0106" />. Tasmā vuttanayena idha parigaḷitaṃ na-kāraṃ ānetvā teneva saddhivihārikassa vutteneva lakkhaṇena nissayantevāsikassa āpatti na veditabbāti evamattho gahetabbo.</unindented>
    <centered line="129">Paṇāmanākhamāpanākathāvaṇṇanā niṭṭhitā.</centered>
    <subhead line="130">Nissayapaṭippassaddhikathāvaṇṇanā</subhead>
    <paragraph line="131" number="83"> Nissayapaṭippassaddhikathāyaṃ <bold>‘‘yo vā ekasambhogaparibhogo, tassa santike nissayo gahetabbo’’</bold>ti iminā lajjīsu eva nissayaggahaṇaṃ niyojeti alajjīsu paṭikkhittattā. Ettha ca paribhogasaddena ekakammādiko saṃvāso gahito paccayaparibhogassa sambhoga-saddena gahitattā, etena <pageBreak edition="Vipassana Research Institut" number="2.0103" /> ca sambhogasaṃvāsānaṃ alajjīhi saddhiṃ na kattabbataṃ dasseti. <bold>Parihāro natthī</bold>ti āpattiparihāro natthi. <bold>Tādiso</bold>ti yattha nissayo gahitapubbo, yo ca ekasambhogaparibhogo, tādiso. <bold>Tathā vutta</bold>nti ‘‘lahuṃ āgamissāmī’’ti vuttañceti attho. <bold>‘‘Cattāri pañca divasānī’’</bold>ti idaṃ upalakkhaṇamattaṃ. Yadi ekāhadvīhena sabhāgatā paññāyati, ñātadivasena gahetabbova. Athāpi catupañcāhenāpi na paññāyati, yattakehi divasehi paññāyati, tattakāni atikkametabbāni. Sabhāgataṃ olokemīti pana leso na kātabbo.</paragraph>
    <paragraph line="132"><bold>Daharā suṇantī</bold>ti ettha asutvāpi āgamissati, kenaci antarāyena cirāyatīti saññāya sati labbhateva parihāro. Tenāha <bold>‘‘idhevāhaṃ vasissāmīti pahiṇati, parihāro natthī’’</bold>ti.</paragraph>
    <paragraph line="133"><bold>Ekadivasampi parihāro natthī</bold>ti gamane nirussāhaṃ sandhāya vuttaṃ. Saussāhassa pana senāsanapaṭisāmanādivasena katipāhe gatepi na doso.</paragraph>
    <paragraph line="134"><bold>Tatreva vasitabba</bold>nti tatra sabhāgaṭṭhāne eva nissayaṃ gahetvā vasitabbaṃ. <bold>‘‘Taṃyeva vihāraṃ…pe… vasituṃ vaṭṭatī’’</bold>ti iminā upajjhāye saṅgaṇhanteyeva taṃsamodhāne nissayapaṭippassaddhi vuttā, tasmiṃ pana kodhena <pageBreak edition="Myanmar" number="2.0107" /> vā gaṇanirapekkhatāya vā asaṅgaṇhante aññesu gahito nissayo na paṭippassambhatīti dasseti.</paragraph>
    <paragraph line="135">Ācariyamhā nissayapaṭippassaddhiyaṃ vutto ‘‘koci ācariyo’’tiādiko nayo upajjhāyapakkamanādīsupi netvā tattha ca vutto idhāpi netvā yathārahaṃ yojetabbo.</paragraph>
    <paragraph line="136"><bold>Dve leḍḍupāte atikkamma aññasmiṃ vihāre vasantī</bold>ti upacārasīmato bahi aññasmiṃ vihāre antevāsikānaṃ vasanaṭṭhānato dve leḍḍupāte atikkamma vasanti. Tena bahiupacārepi antevāsikādīnaṃ vasanaṭṭhānato dvinnaṃ leḍḍupātānaṃ antare āsannapadese vasati, nissayo na paṭippassambhatīti dasseti. Antoupacārasīmāyaṃ pana dve leḍḍupāte atikkamitvā vasato nissayo na paṭippassambhateva.</paragraph>
    <centered line="137">Nissayapaṭippassaddhikathāvaṇṇanā niṭṭhitā.</centered>
    <subhead line="138">Upasampādetabbapañcakakathāvaṇṇanā</subhead>
    <paragraph line="139" number="84"> Upajjhācariyalakkhaṇakathāyaṃ <pageBreak edition="Vipassana Research Institut" number="2.0104" /><bold>na sāmaṇero upaṭṭhāpetabbo</bold>ti upajjhāyena hutvā na pabbājetabbo. Asekkhassa ayanti <bold>asekkho,</bold> lokiyalokuttaro sīlakkhandho.</paragraph>
    <paragraph line="140"><bold>Antaggāhikāyā</bold>ti sassatucchedakoṭṭhāsaggāhikāya. <bold>Pacchimāni dve</bold>ti appassuto hoti, duppañño hotīti imāni dve aṅgāni. <bold>Pacchimāni tīṇī</bold>ti na paṭibalo uppannaṃ kukkuccaṃ dhammato vinodetuṃ, āpattiṃ na jānāti, āpattiyā vuṭṭhānaṃ na jānātīti imāni tīṇi. Kukkuccassa hi pāḷiaṭṭhakathānayasaṅkhātadhammato vinodetuṃ apaṭibalatā nāma abyattatā eva hotīti sāpi āpattiaṅgameva vuttā.</paragraph>
    <paragraph line="141">Abhivisiṭṭho uttamo samācāro ābhisamācāro, vattapaṭivattasīlaṃ. Taṃ ārabbha paññattā khandhakasikkhāpadasaṅkhātā sikkhā <bold>ābhisamācārikā</bold>. Sikkhāpadampi hi taṃ tattha paṭipūraṇatthikehi uggahaṇādivasena sikkhitabbato ‘‘sikkhā’’ti vuccati. Maggabrahmacariyassa ādibhūtā kāraṇabhūtāti <bold>ādibrahmacariyakā</bold> sikkhā, ubhatovibhaṅgapariyāpannasikkhāpadaṃ. Teneva <pageBreak edition="Myanmar" number="2.0108" /><bold>visuddhimagge</bold>pi ‘‘ubhatovibhaṅgapariyāpannasikkhāpadaṃ ādibrahmacariyakaṃ, khandhakavattapaayāpannaṃ ābhisamācārika’’nti (visuddhi. 1.11) vuttaṃ. Tasmā <bold>sekkhapaṇṇattiya’’</bold>nti ettha sikkhitabbato sekkhā, bhagavatā paññattattā paṇṇatti. Sabbāpi ubhatovibhaṅgapariyāpannā sikkhāpadapaṇṇatti ‘‘sekkhapaṇṇattī’’ti vuttāti gahetabbā. <bold>Nāmarūpaparicchede</bold>ti ettha kusalattikādīhi vuttaṃ jātibhūmipuggalasampayogavatthārammaṇakammadvāralakkhaṇarasādibhedehi vedanākkhandhādicatubbidhaṃ sanibbānaṃ nāmaṃ, bhūtupādāyabhedaṃ rūpañca paricchinditvā jānanapaññā, tappakāsako ca gantho nāmarūpaparicchedo nāma. Iminā abhidhammatthakusalena bhavitabbanti dasseti. <bold>Sikkhāpetu</bold>nti uggaṇhāpetuṃ.</paragraph>
    <centered line="142">Upasampādetabbapañcakakathāvaṇṇanā niṭṭhitā.</centered>
    <subhead line="143">Aññatitthiyapubbavatthukathāvaṇṇanā</subhead>
    <paragraph line="144" number="86"> Titthiyaparivāsakathāyaṃ <bold>ājīvakassa vā</bold>tiādīsu akiriyavādī ājīvako nāma, kiriyavādino pana nigaṇṭhāpi aññepi naggatitthikā acelakapade saṅgahitā. Sabbathā naggasseva <pageBreak edition="Vipassana Research Institut" number="2.0105" /> titthiyaparivāso vihito. So ca teneva naggavesena bhikkhūnaṃ santikaṃ āgatassa, na paṭicchādetvā āgatassāti dassetuṃ <bold>‘‘sace sopī’’</bold>tiādi vuttaṃ. Tattha <bold>sopī</bold>ti ājīvako.</paragraph>
    <paragraph line="145"><bold>Āmisakiñcikkhasampadānaṃ</bold> nāma appamattakassa deyyadhammassa anuppadānaṃ. <bold>Rūpūpajīvikā</bold>ti attano rūpameva nissāya jīvantiyo. Vesiyā gocaro bahulaṃ pavattiṭṭhānaṃ assāti <bold>vesiyāgocaro</bold>. Esa nayo sabbattha. <bold>Yobbannātītā</bold>ti anividdhā eva mahallikabhāvaṃ pattā thullakumārī evāti vuttaṃ. <bold>Ādāyassā</bold>ti ādānassa gahaṇassa.</paragraph>
    <centered line="146">Aññatitthiyapubbavatthukathāvaṇṇanā niṭṭhitā.</centered>
    <subhead line="147">Pañcābādhavatthukathāvaṇṇanā</subhead>
    <paragraph line="148" number="88-9"> Pañcābādhādivatthūsu <pageBreak edition="Myanmar" number="2.0109" /> pāḷiyaṃ <bold>somhi arogo, vibbhamissāmī</bold>ti so ahaṃ arogo, vibbhamissāmīti attho. <bold>Nakhapiṭṭhippamāṇa</bold>nti kaniṭṭhaṅgulinakhapiṭṭhi adhippetā. ‘‘Paṭicchanne ṭhāne nakhapiṭṭhippamāṇaṃ avaḍḍhanakapakkhe ṭhitaṃ hoti, vaṭṭatī’’ti vuttattā appaṭicchannaṭṭhāne tādisampi na vaṭṭati, paṭicchannaṭṭhānepi ca vaḍḍhanakapakkhe ṭhitopi na vaṭṭatīti siddhameva hoti. Pākaṭaṭṭhānepi pana nakhapiṭṭhippamāṇato ūnataraṃ avaḍḍhanakaṃ vaṭṭatīti ye gaṇheyyuṃ, tesaṃ taṃ gahaṇaṃ paṭisedhetuṃ <bold>‘‘mukhe panā’’</bold>tiādi vuttaṃ.</paragraph>
    <paragraph line="149"><bold>Kolaṭṭhimattakopī</bold>ti badaraṭṭhippamāṇopi. <bold>Avaḍḍhanakapakkhe ṭhitopi na vaṭṭatī</bold>ti ettha <bold>pi</bold>-saddena kolaṭṭhimattato khuddakataropi gaṇḍo na vaṭṭatīti dasseti. Tenāha <bold>‘‘sacchaviṃ kāretvā’’</bold>ti, vijjamānacchaviṃ katvāti attho. ‘‘Sañchavi’’nti vā pāṭho, sañjātacchavinti attho. Gaṇḍādīsu vūpasantesupi gaṇḍānaṃ vivaṇṇampi hoti, taṃ vaṭṭati.</paragraph>
    <paragraph line="150"><bold>Padumapuṇḍarīkapattavaṇṇa</bold>nti rattapadumasetapadumapupphadalavaṇṇaṃ. <bold>Kuṭṭhe vuttanayenevā</bold>ti paṭicchannaṭṭhāne avaḍḍhanakaṃ vaṭṭati, aññattha na kiñcipi vaṭṭatīti vuttanayaṃ dasseti. <bold>Sosabyādhī</bold>ti khayarogo. <bold>Yakkhummāro</bold>ti kadāci kadāci āgantvā bhūmiyaṃ pātetvā hatthamukhādikaṃ avayavaṃ bhūmiyaṃ ghaṃsanako yakkhova rogo.</paragraph>
    <centered line="151">Pañcābādhavatthukathāvaṇṇanā niṭṭhitā.</centered>
    <subhead line="152">Rājabhaṭavatthukathāvaṇṇanā</subhead>
    <paragraph line="153" number="90"><bold>Na</bold><pageBreak edition="Vipassana Research Institut" number="2.0106" /><bold>dānāhaṃ devassa bhaṭoti āpucchatī</bold>ti raññā eva dinnaṭṭhānantaraṃ sandhāya vuttaṃ. Yo pana rājakammikehi amaccādīhi ṭhapito, amaccādīnaṃ eva vā bhaṭo hoti, tena taṃ taṃ amaccādimpi āpucchituṃ vaṭṭati.</paragraph>
    <centered line="154">Rājabhaṭavatthukathāvaṇṇanā niṭṭhitā.</centered>
    <subhead line="155">Coravatthukathāvaṇṇanā</subhead>
    <paragraph line="156" number="91"><bold>Tasmā</bold>ti <pageBreak edition="Myanmar" number="2.0110" /> bhagavā sayaṃ yasmā dhammassāmī, tasmā aṅgulimālaṃ ehibhikkhubhāvena pabbājesi, bhikkhūnaṃ pana sikkhāpadaṃ paññapento evamāhāti adhippāyo. <bold>Evaṃ jānantī</bold>ti sīlavā jātoti jānanti.</paragraph>
    <paragraph line="157" number="92"><bold>Uparamanti</bold> viramanti. <bold>Bhinditvā</bold>ti andubandhanaṃ bhinditvā. <bold>Chinditvā</bold>ti saṅkhalikaṃ chinditvā. <bold>Muñcitvā</bold>ti rajjubandhanaṃ muñcitvā. <bold>Vivaritvā</bold>ti gāmabandhanādīsu gāmadvārādīnaṃ vivaritvā. <bold>Apassamānāna</bold>nti purisaguttiyaṃ gopakānaṃ apassantānaṃ.</paragraph>
    <paragraph line="158" number="95"><bold>Purimanayenevā</bold>ti ‘‘kasāhato katadaṇḍakammo’’ti ettha vuttanayeneva.</paragraph>
    <centered line="159">Coravatthukathāvaṇṇanā niṭṭhitā.</centered>
    <subhead line="160">Iṇāyikavatthukathāvaṇṇanā</subhead>
    <paragraph line="161" number="96"><bold>Palātopī</bold>ti iṇasāmikānaṃ āgamanaṃ ñatvā bhayena palāto. <bold>Gīvā hotī</bold>ti iṇāyikabhāvaṃ ñatvā anādarena iṇamuttake bhikkhubhāve pavesitattā. <bold>Upaḍḍhupaḍḍha</bold>nti thokathokaṃ. <bold>Dātabbamevā</bold>ti iṇāyikena dhanaṃ sampaṭicchatu vā mā vā, dāne saussāheneva bhavitabbaṃ. Aññehi ca bhikkhūhi ‘‘mā dhuraṃ nikkhipāhī’’ti vatvā sahāyakehi bhavitabbanti dasseti. Dhuranikkhepena hissa bhaṇḍagghena kāretabbatā siyāti.</paragraph>
    <centered line="162">Iṇāyikavatthukathāvaṇṇanā niṭṭhitā.</centered>
    <subhead line="163">Dāsavatthukathāvaṇṇanā</subhead>
    <paragraph line="164" number="97"><bold>‘‘Dāsacārittaṃ</bold><pageBreak edition="Vipassana Research Institut" number="2.0107" /><bold>āropetvā kīto’’</bold>ti iminā dāsabhāvaparimocanatthāya kītakaṃ nivatteti. Tādiso hi dhanakkītopi adāso eva. <bold>Tattha tattha cārittavasenā</bold>ti tasmiṃ tasmiṃ janapade dāsapaṇṇajjhāpanādinā <pageBreak edition="Myanmar" number="2.0111" /> adāsakaraṇaniyāmena. Abhisekādīsu sabbabandhanāni mocāpenti, taṃ sandhāya <bold>‘‘sabbasādhāraṇenā’’</bold>ti vuttaṃ.</paragraph>
    <paragraph line="165"><bold>Sayameva paṇṇaṃ āropenti, na vaṭṭatī</bold>ti tā bhujissitthiyo ‘‘mayampi vaṇṇadāsiyo homā’’ti attano rakkhaṇatthāya sayameva rājūnaṃ dāsipaṇṇe attano nāmaṃ likhāpenti, tāsaṃ puttāpi rājadāsāva honti, tasmā te pabbājetuṃ na vaṭṭati. <bold>Tehi adinnā na pabbājetabbā</bold>ti yattakā tesaṃ sāmino, tesu ekena adinnepi na pabbājetabbā.</paragraph>
    <paragraph line="166"><bold>Bhujisse pana katvā pabbājetuṃ vaṭṭatī</bold>ti yassa vihārassa te ārāmikā dinnā, tasmiṃ vihāre saṅghaṃ ñāpetvā phātikammena dhanāni datvā bhujisse katvā pabbājetuṃ vaṭṭati. <bold>Takkaṃ sīse āsittakasadisāva hontī</bold>ti kesuci janapadesu adāse karontā takkaṃ sīse āsiñcanti, tena kira te adāsā honti, evamidampi ārāmikavacanena dānampīti adhippāyo. Tathā dinnepi saṅghassa ārāmikadāso evāti <bold>‘‘neva pabbājetabbo’’</bold>ti vuttaṃ. <bold>‘‘Tāvakāliko nāmā’’</bold>ti vuttattā kālaparicchedaṃ katvā vā pacchāpi gahetukāmatāya vā dinnaṃ sabbaṃ tāvakālikamevāti gahetabbaṃ. <bold>Nissāmikadāso</bold> nāma yassa sāmikulaṃ aññātikaṃ maraṇena parikkhīṇaṃ, na koci tassa dāyādo, so pana samānajātikehi vā nivāsagāmavāsīhi vā issarehi vā bhujisso katova pabbājetabbo. Devadāsāpi dāsā eva. Te hi katthaci dese rājadāsā honti, katthaci vihāradāsā, tasmā pabbājetuṃ na vaṭṭati. Dāsampi pabbājetvā sāmike disvā paṭicchādanatthaṃ apanento padavārena adinnādānāpattiyā kāretabbo, dāsassa pana palāyato anāpatti.</paragraph>
    <centered line="167">Dāsavatthukathāvaṇṇanā niṭṭhitā.</centered>
    <subhead line="168">Kammārabhaṇḍuvatthādikathāvaṇṇanā</subhead>
    <paragraph line="169" number="98"> Bhaṇḍukammāpucchānādikathāyaṃ <bold>kammārabhaṇḍū</bold>ti daharatāya amoḷibandho muṇḍikasīso kammāradārako <pageBreak edition="Vipassana Research Institut" number="2.0108" /> eva vutto. <bold>Tulādhāramuṇḍako</bold>ti ettha <bold>tulādhārā</bold>ti tambasuvaṇṇādīnaṃ tulaṃ hatthena dhāretīti <pageBreak edition="Myanmar" number="2.0112" /> kammārā ‘‘tulādhārā’’ti vuttā, tesu eko muṇḍikasīso daharoti attho. Tenāha <bold>‘‘pañcasikho taruṇadārako’’</bold>ti. Ekāva sikhā pañca veṇiyo katvā bandhanena pañcasikhāti vuccati, sā etassa atthīti <bold>pañcasikho,</bold> tassa sikhaṃ chindantā kañci bhikkhuṃ ajānāpetvāva pabbājesuṃ. Tena bhaṇḍukammāpalokanaṃ anuññātaṃ. <bold>Sīmāpariyāpanne</bold>ti baddhasīmāya sati tadantogadhe, asati upacārasīmantogadheti attho. Ettha ca kiñcāpi ‘‘anujānāmi, bhikkhave, saṅghaṃ apaloketuṃ bhaṇḍukammāyā’’ti ettakameva vuttaṃ, na pana anapalokentassa āpatti vuttā, tathāpi aṭṭhakathāyaṃ ‘‘sabbe āpucchitā amhehītisaññino…pe… pabbājentassapi anāpattī’’ti vuttattā sañcicca anāpucchā kese ohārentassa dukkaṭamevāti daṭṭhabbaṃ. Kesoropanampi samaṇapabbajanavohāraṃ labhatīti āha <bold>‘‘imassa samaṇakaraṇa’’</bold>ntiādi. <bold>Ekasikhāmattadharo</bold>ti ettha ekena kesena sikhā ekasikhāti vadanti, appakesāva sikhā evaṃ vuttāti gahetabbā. Ekakesampi pana anāpucchā chindituṃ na vaṭṭatiyeva.</paragraph>
    <paragraph line="170" number="100"><bold>Vāmahatthenā</bold>ti dakkhiṇahatthena bhuñjanato vuttaṃ.</paragraph>
    <paragraph line="171" number="103-4"> Nissayamuccanakassa vattesu pañcakachakkesu pana ‘‘ubhayāni kho panassa pātimokkhāni…pe… anubyañjanaso’’ti ettha sabbopi cāyaṃ pabhedo mātikāṭṭhakathāyaṃ ñātāyaṃ ñāto hoti. <bold>‘‘Āpattiṃ jānāti, anāpattiṃ jānātī’’</bold>ti idañca attanā ñātaṭṭhānesu āpattādiṃ sandhāya vuttanti na gahetabbaṃ.</paragraph>
    <centered line="172">Kammārabhaṇḍuvatthādikathāvaṇṇanā niṭṭhitā.</centered>
    <subhead line="173">Rāhulavatthukathāvaṇṇanā</subhead>
    <paragraph line="174" number="105"><bold>Pokkharavassa</bold>nti pokkhare padumagacche viya atemitukāmānaṃ sarīrato pavaṭṭanakavassaṃ. Tasmiṃ kira vassante temitukāmāva tementi, na itare. <bold>‘‘Bhikkhaṃ gaṇhathā’’ti vatvā gato nāma natthī</bold>ti attano santake rajje sabbampi sāpateyyaṃ sayameva paribhuñjissatīti gāravena <pageBreak edition="Myanmar" number="2.0113" /> suddhodanamahārājāpi na nimantesi, gantvā pana gehe sakalarattiṃ mahādānañceva buddhappamukhassa saṅghassa āsanapaññattiṭṭhānālaṅkārañca saṃvidahantova vītināmesi.</paragraph>
    <paragraph line="175"><bold>Na</bold><pageBreak edition="Vipassana Research Institut" number="2.0109" /><bold>koci…pe… pattaṃ vā aggahesī</bold>ti bhagavā attano pitu nivesanameva gamissatītisaññāya naggahesi. <bold>Kulanagare</bold>ti ñātikulantake nagare. <bold>Piṇḍacāriyavatta</bold>nti attano ñātigāmesupi sapadānacārikavattaṃ. Bhikkhāya cāro caraṇaṃ etassāti <bold>bhikkhācāro,</bold> khattiyo.</paragraph>
    <paragraph line="176"><bold>Uttiṭṭhe</bold>ti uttiṭṭhitvā paresaṃ gharadvāre uddissa ṭhatvā gahetabbapiṇḍe. <bold>Nappamajjeyyā</bold>ti nimantanādivasena labbhamānapaṇītabhojanaṃ paṭikkhipitvā piṇḍāya caraṇavasena tattha nappamajjeyya. <bold>Dhamma</bold>nti anesanaṃ pahāya sapadānaṃ caranto tameva bhikkhācariyadhammaṃ sucaritaṃ careyya. <bold>Sukhaṃ setī</bold>ti catūhi iriyāpathehi sukhaṃ viharatīti attho.</paragraph>
    <paragraph line="177">Dutiyagāthāyaṃ <bold>na naṃ duccarita</bold>nti vesiyādibhede agocare caraṇavasena taṃ yathāvuttaṃ dhammaṃ duccaritaṃ na ca care. Sesaṃ vuttanayameva. <bold>Imaṃ pana gāthaṃ sutvā</bold>ti nivesane nisinnena bhagavatā ñātisamāgame attano piṇḍāya caraṇaṃ nissāya pavattāya gāthāya vuttaṃ imaṃ dutiyagāthaṃ sutvā.</paragraph>
    <paragraph line="178"><bold>Dhammapālajātaka</bold>ntiādīsu pana tato parakālesupi rañño pavatti parinibbānaṃ pāpetvā yathāpasaṅgavasena dassetuṃ vuttā. Tenāha <bold>‘‘sotāpattiphalaṃ sacchikatvā’’</bold>tiādi. <bold>Sirigabbhaṃ gantvā</bold>ti ettha yadi hi bhagavā tadaheva gantvā na passeyya, sā hadayena phalitena mareyyāti agamāsīti daṭṭhabbaṃ.</paragraph>
    <paragraph line="179"><bold>Taṃ divasamevā</bold>ti tasmiṃ rāhulamātudassanadivaseyeva. <bold>Dhammapadaṭṭhakathāyaṃ</bold> pana ‘‘satthā kapilapuraṃ gantvā tatiyadivase nandaṃ pabbājesī’’ti (dha. pa. aṭṭha. 1.12 nandattheravatthu) vuttaṃ. <bold>Kesavissajjana</bold>nti rājamoḷibandhanatthaṃ kumārakāle bandhitasikhāveṇimocanaṃ, taṃ kira karontā maṅgalaṃ karonti. <bold>Sāratthadīpaniyaṃ</bold> pana ‘‘kesavissajjananti kulamariyādavasena kesoropana’’nti (sārattha. ṭī. mahāvagga 3.105) vuttaṃ. <bold>Paṭṭabandho</bold>ti ‘‘asukarājā’’ti naḷāṭe suvaṇṇapaṭṭabandhanaṃ. Abhinavapāsādappavesamaṅgalaṃ <bold>gharamaṅgalaṃ</bold>. Chattussāpane maṅgalaṃ <bold>chattamaṅgalaṃ. Janapadakalyāṇī</bold>ti <pageBreak edition="Myanmar" number="2.0114" /> janapadamhi kalyāṇī parehi asādhāraṇehi pañcakalyāṇādīhi sahitattā sā evaṃ vuttā. <bold>Tuvaṭa</bold>nti sīghaṃ. <bold>Anicchamāna</bold>nti manasā arocentaṃ, vācāya pana bhagavatā ‘‘pabbajissasi nandā’’ti vutte gāravena paṭikkhipituṃ avisahanto ‘‘āmā’’ti avoca. Bhagavā ca etena lesena pabbājesi.</paragraph>
    <paragraph line="180"><bold>Brahmarūpavaṇṇa</bold>nti <pageBreak edition="Vipassana Research Institut" number="2.0110" /> brahmarūpasamānarūpaṃ. <bold>Tyassā</bold>ti te assa. <bold>Nivattetuṃ na visahī</bold>ti ‘‘mā naṃ nivattayitthā’’ti bhagavatā vuttattā nāsakkhi. <bold>Sattavidhaṃ ariyadhana</bold>nti –</paragraph>
    <gatha1 line="181">‘‘Saddhādhanaṃ sīladhanaṃ, hiriottappiyaṃ dhanaṃ;</gatha1>
    <gathalast line="182">Sutadhanañca cāgo ca, paññā ve sattamaṃ dhana’’nti. (a. ni. 7.5, 6) –</gathalast>
    <unindented line="183">Evaṃ vuttaṃ sattavidhaṃ ariyadhanaṃ. <bold>Adhimattaṃ rāhule</bold>ti rāhule pabbajite nandapabbajjāya uppannadukkhatopi adhikataraṃ dukkhaṃ ahosīti attho. <bold>Ito pacchā</bold>ti ito vuttasokuppattito aparadivasesu anāgāmīnaṃ ñātisinehapaṭighacittuppādābhāvā. Pāḷiyaṃ <bold>puttapema</bold>ntiādi raññā puttasinehassa tibbabhāvaṃ dassetuṃ vuttaṃ. Puttasineho hi attanā sahajātapītivegasamuṭṭhitānaṃ rūpadhammānaṃ sakalasarīraṃ khobhetvā pavattanavasena <bold>‘‘chaviṃ…pe… aṭṭhimiñjaṃ āhacca tiṭṭhatī’’</bold>ti vutto. <bold>Attano piyatarā</bold>ti bhagavantaṃ sandhāya vadati. <bold>Putte</bold>ti rāhulaṃ. <bold>Saddahantenā</bold>ti tassa vacanena avematikenāti attho. Vimatiyā sati āpatti eva.</unindented>
    <centered line="184">Rāhulavatthukathāvaṇṇanā niṭṭhitā.</centered>
    <subhead line="185">Sikkhāpadadaṇḍakammavatthukathāvaṇṇanā</subhead>
    <paragraph line="186" number="106"> Sāmaṇerasikkhāpadādīsu pāḷiyaṃ <bold>sikkhāpadānī</bold>ti sikkhākoṭṭhāsā. Adhisīlasikkhānaṃ vā adhigamūpāyā. <bold>Pāṇo</bold>ti paramatthato jīvitindriyaṃ. Tassa atipātanaṃ pabandhavasena pavattituṃ adatvā satthādīhi atikkamma abhibhavitvā pātanaṃ pāṇātipāto. Pāṇavadhoti attho. So <pageBreak edition="Myanmar" number="2.0115" /> pana atthato pāṇe pāṇasaññino jīvitindriyupacchedakaupakkamasamuṭṭhāpikā vadhakacetanāva. Tasmā pāṇātipātā veramaṇi, verahetutāya verasaṅkhātaṃ pāṇātipātādipāpadhammaṃ maṇati nīharatīti virati <bold>‘‘veramaṇī’’</bold>ti vuccati, viramati etāyāti vā ‘‘viramaṇī’’ti vattabbe niruttinayena ‘‘veramaṇī’’ti samādānavirati vuttā. Esa nayo sesesupi.</paragraph>
    <paragraph line="187">Adinnassa ādānaṃ <bold>adinnādānaṃ,</bold> theyyacetanāva. <bold>Abrahmacariya</bold>nti aseṭṭhacariyaṃ, maggena maggapaṭipattisamuṭṭhāpikā methunacetanā. <bold>Musā</bold>ti abhūtavatthu, tassa vādo abhūtataṃ ñatvāva bhūtato <pageBreak edition="Vipassana Research Institut" number="2.0111" /> viññāpanacetanā <bold>musāvādo</bold>. Piṭṭhapūvādinibbattasurā ceva pupphāsavādibhedaṃ merayañca <bold>surāmerayaṃ</bold>. Tadeva madanīyaṭṭhena majjañceva pamādakāraṇaṭṭhena pamādaṭṭhānañca, taṃ yāya cetanāya pivati, tassa etaṃ adhivacanaṃ.</paragraph>
    <paragraph line="188">Aruṇuggamanato paṭṭhāya yāva majjhanhikā ayaṃ ariyānaṃ bhojanassa kālo nāma, tadañño <bold>vikālo</bold>. Bhuñjitabbaṭṭhena <bold>bhojana</bold>nti idha sabbaṃ yāvakālikaṃ vuccati, tassa ajjhoharaṇaṃ idha uttarapadalopena ‘‘bhojana’’nti adhippetaṃ. Vikāle bhojanaṃ ajjhoharaṇaṃ <bold>vikālabhojanaṃ,</bold> vikāle vā yāvakālikassa bhojanaṃ ajjhoharaṇaṃ vikālabhojanantipi attho gahetabbo, atthato vikāle yāvakālikaajjhoharaṇacetanāva.</paragraph>
    <paragraph line="189">Sāsanassa ananulomattā visūkaṃ paṭāṇībhūtaṃ dassanaṃ <bold>visūkadassanaṃ,</bold> naccagītādidassanasavanānañceva vaṭṭakayuddhajūtakīḷādisabbakīḷānañca nāmaṃ. <bold>Dassana</bold>nti cettha pañcannampi viññāṇānaṃ yathāsakaṃ visayassa ālocanasabhāvatāya <bold>dassana</bold>-saddena saṅgahetabbattā savanampi saṅgahitaṃ. <bold>Naccagītavādita</bold>-saddehi cettha attano naccanagāyanādīnipi saṅgahitānīti daṭṭhabbaṃ.</paragraph>
    <paragraph line="190"><bold>Mālā</bold>ti baddhamabaddhaṃ vā antamaso suttādimayampi alaṅkāratthāya piḷandhiyamānaṃ ‘‘mālā’’tveva vuccati. <bold>Gandha</bold>nti vāsacuṇṇādivilepanato aññaṃ yaṃ kiñci gandhajātaṃ. <bold>Vilepana</bold>nti pisitvā gahitaṃ chavirāgakaraṇañceva gandhajātañca. <bold>Dhāraṇaṃ</bold> nāma piḷandhanaṃ. <bold>Maṇḍanaṃ</bold> nāma ūnaṭṭhānapūraṇaṃ. Gandhavasena, chavirāgavasena ca sādiyanaṃ <bold>vibhūsanaṃ</bold> nāma. Mālādīsu vā dhāraṇādīni yathākkamaṃ <pageBreak edition="Myanmar" number="2.0116" /> yojetabbāni. Tesaṃ dhāraṇādīnaṃ ṭhānaṃ kāraṇaṃ vītikkamacetanā.</paragraph>
    <paragraph line="191"><bold>Uccā</bold>ti ucca-saddena samānattho nipāto, <bold>uccāsayanaṃ</bold> vuccati pamāṇātikkantaṃ āsandādi. <bold>Mahāsayanaṃ</bold> akappiyattharaṇehi atthataṃ, salohitavitānañca. Etesu hi āsanaṃ, sayanañca uccāsayanamahāsayana-saddehi gahitāni uttarapadalopena. <bold>Jātarūparajatapaṭiggahaṇā</bold>ti ettha <bold>rajata</bold>-saddena dārumāsakādi sabbaṃ rūpiyaṃ saṅgahitaṃ, muttāmaṇiādayopettha dhaññakhettavatthādayo ca saṅgahitāti daṭṭhabbā. <bold>Paṭiggahaṇa</bold>-saddena paṭiggāhāpanasādiyanāni saṅgahitāni. <bold>Nāsanavatthū</bold>ti pārājikaṭṭhānatāya liṅganāsanāya kāraṇaṃ.</paragraph>
    <paragraph line="192" number="107"> Pāḷiyaṃ <bold>sabbaṃ saṅghārāmaṃ āvaraṇaṃ karontī</bold>ti sabbasaṅghārāme pavesanivāraṇaṃ karonti. <bold>Saṅghārāmo āvaraṇaṃ kātabbo</bold>ti saṅghārāmo āvaraṇo kātabbo, saṅghārāme vā āvaraṇaṃ <pageBreak edition="Vipassana Research Institut" number="2.0112" /> kātabbanti attho. Teneva <bold>‘‘tattha āvaraṇaṃ kātu’’</bold>nti bhummavasena vuttaṃ. <bold>Āhāraṃ āvaraṇa</bold>ntiādīsupi eseva nayo. <bold>‘‘Yattha vā vasatī’’</bold>ti iminā sāmaṇerassa vassaggena laddhaṃ vā sakasantakameva vā nibaddhavasanakasenāsanaṃ vuttaṃ. <bold>Yattha vā paṭikkamatī</bold>ti ācariyupajjhāyānaṃ vasanaṭṭhānaṃ vuttaṃ. Tenāha <bold>‘‘attano’’</bold>tiādi. <bold>Attano</bold>ti hi sayaṃ, ācariyassa, upajjhāyassa vāti attho. Daṇḍenti vinenti etenāti daṇḍo, so eva kattabbattā kammanti <bold>daṇḍakammaṃ,</bold> āvaraṇādi. <bold>Udakaṃ vā pavesetu</bold>nti pokkharaṇīādiudake pavesetuṃ.</paragraph>
    <centered line="193">Sikkhāpadadaṇḍakammavatthukathāvaṇṇanā niṭṭhitā.</centered>
    <subhead line="194">Anāpucchāvaraṇavatthuādikathāvaṇṇanā</subhead>
    <paragraph line="195" number="108"><bold>Saddhivihārikaantevāsikānampī</bold>ti upasampanne sandhāya vuttaṃ. Tesupi hi ācariyupajjhāyesu yathā oramanti, tathā tesaṃ niggahaṃ akarontesu aññehi āvaraṇādiniggahakammaṃ kātabbameva. <bold>Saṅgaṇhantī</bold>ti ‘‘paraparisato bhinditvā gaṇhissāmī’’ti dānādicatūhi <bold>saṅgahavatthūhi</bold> (dī. ni. 3.210; a. ni. 4.32, 256) upalāḷanavasena <pageBreak edition="Myanmar" number="2.0117" /> saṅgaṇhanti. So bhijjatu vā mā vā, saṅgaṇhantassa payoge āpatti eva. <bold>Bhinditvā gaṇhituṃ na vaṭṭatī</bold>ti bhinditumpi na vaṭṭati, gaṇhitumpi na vaṭṭatīti attho. <bold>Ādīnavaṃ pana vattuṃ vaṭṭatī</bold>ti sāsanagāravena vā parānuddayatāya vā vattuṃ vaṭṭati, na parisalolatāya.</paragraph>
    <paragraph line="196"><bold>‘‘Senāsanaggāho ca paṭippassambhatī’’</bold>ti iminā vassacchedaṃ dasseti. Upasampannānampi pārājikasamāpattiyā saraṇagamanādisāmaṇerabhāvassāpi vinassanato senāsanaggāho ca paṭippassambhati, saṅghalābhampi te na labhantīti veditabbaṃ. <bold>Purimikāya puna saraṇāni gahitānī</bold>ti saraṇaggahaṇena saha tadahevassa vassūpagamanampi dasseti. <bold>Pacchimikāya vassāvāsika</bold>nti vassāvāsikalābhaggahaṇadassanamattamevetaṃ, tato purepi, pacchāpi vā vassāvāsikañca cīvaramāsesu saṅghe uppannaṃ kālacīvarañca purimikāya upagantvā avipannasīlo sāmaṇero labhati eva. <bold>Sace pacchimikāya gahitānī</bold>ti pacchimikāya vassūpagamanañca chinnavassatañca dasseti. Tassa hi kālacīvare bhāgo na pāpuṇāti. Tasmā <bold>‘‘apaloketvā lābho dātabbo’’</bold>ti vuttaṃ.</paragraph>
    <paragraph line="197">Vassāvāsikalābho <pageBreak edition="Vipassana Research Institut" number="2.0113" /> pana yadi senāsanasāmikā dāyakā senāsanaguttatthāya pacchimikāya upagantvā vattaṃ katvā attano senāsane vasantassapi vassāvāsikaṃ dātabbanti vadanti, anapaloketvāpi dātabbova. Yaṃ pana <bold>sāratthadīpaniyaṃ</bold> ‘‘pacchimikāya vassāvāsikaṃ lacchatīti pacchimikāya puna vassaṃ upagatattā lacchatī’’ti (sārattha. ṭī. mahāvagga 3.108) vuttaṃ, tampi vassāvāsike dāyakānaṃ imaṃ adhippāyaṃ nissāya vuttañce, sundaraṃ. Saṅghikaṃ, kālacīvarampi sandhāya vuttañce, na yujjatīti veditabbaṃ.</paragraph>
    <paragraph line="198"><bold>Na ajānitvā</bold>ti ‘‘surā’’ti ajānitvā pivato pāṇātipātaveramaṇiādisabbasīlabhedaṃ, saraṇabhedañca na āpajjati, akusalaṃ pana surāpānaveramaṇisīlabhedo ca hoti mālādidhāraṇādīsu viyāti daṭṭhabbaṃ. <bold>Itarānī</bold>ti vikālabhojanaveramaṇiādīni. Tānipi hi sañcicca vītikkamantassa taṃ taṃ bhijjati eva, itarītaresaṃ pana abhijjamānena nāsanaṅgāni na honti. Teneva <bold>‘‘tesu bhinnesū’’</bold>ti bhedavacanaṃ vuttaṃ.</paragraph>
    <paragraph line="199"><bold>Accayaṃ</bold><pageBreak edition="Myanmar" number="2.0118" /><bold>desāpetabbo</bold>ti ‘‘accayo maṃ, bhante, accagamā’’tiādinā saṅghamajjhe desāpetvā saraṇasīlaṃ dātabbanti adhippāyo pārājikattā tesaṃ. Tenāha <bold>‘‘liṅganāsanāya nāsetabbo’’</bold>ti. <bold>Ayameva hi nāsanā idha adhippetā</bold>ti liṅganāsanākāraṇehi pāṇātipātādīhi avaṇṇabhāsanādīnaṃ saha patitattā vuttaṃ.</paragraph>
    <paragraph line="200">Nanu ca kaṇṭakasāmaṇeropi micchādiṭṭhiko eva, tassa ca heṭṭhā daṇḍakammanāsanāva vuttā. Idha pana micchādiṭṭhikassa liṅganāsanā vuccati, ko imesaṃ bhedoti codanaṃ manasi nidhāyāha <bold>‘‘sassatucchedānañhi aññataradiṭṭhiko’’</bold>ti. Ettha cāyamadhippāyo – yo hi ‘‘attā issaro vā nicco dhuvo’’tiādinā vā ‘‘attā ucchijjissati vinassissatī’’tiādinā vā titthiyaparikappitaṃ yaṃ kiñci sassatucchedadiṭṭhiṃ daḷhaṃ gahetvā voharati, tassa sā pārājikaṭṭhānaṃ hoti. So ca liṅganāsanāya nāsetabbo. Yo pana īdisaṃ diṭṭhiṃ aggahetvā sāsanikova hutvā kevalaṃ buddhavacanādhippāyaṃ viparītato gahetvā bhikkhūhi ovadiyamānopi appaṭinissajjitvā voharati, tassa sā diṭṭhi pārājikaṃ na hoti, so pana kaṇṭakanāsanāya eva nāsetabboti.</paragraph>
    <centered line="201">Anāpucchāvaraṇavatthuādikathāvaṇṇanā niṭṭhitā.</centered>
    <subhead line="202">Paṇḍakavatthukathāvaṇṇanā</subhead>
    <paragraph line="203" number="109"> Paṇḍakavatthusmiṃ <pageBreak edition="Vipassana Research Institut" number="2.0114" /> āsittausūyapakkhapaṇḍakā tayopi purisabhāvaliṅgādiyuttā ahetukapaṭisandhikā, te ca kilesapariyuṭṭhānassa balavatāya napuṃsakapaṇḍakasadisattā ‘‘paṇḍakā’’ti vuttā. Tesu āsittausūyapaṇḍakānaṃ dvinnaṃ kilesapariyuṭṭhānaṃ yonisomanasikārādīhi vītikkamato nivāretumpi sakkā, tena te pabbājetabbā vuttā. Pakkhapaṇḍakassa pana kāḷapakkhesu ummādo viya kilesapariḷāho avattharanto āgacchati, vītikkamaṃ patvā eva ca nivattati. Tasmā so tasmiṃ pakkhe na pabbājetabboti vutto. Tadetaṃ vibhāgaṃ dassetuṃ <bold>‘‘yassa paresa’’</bold>ntiādi vuttaṃ. Tattha <bold>āsittassā</bold>ti mukhe āsittassa attanopi asucimuccanena <pageBreak edition="Myanmar" number="2.0119" /> pariḷāho vūpasammati. <bold>Usūyāya uppannāyā</bold>ti usūyāya vasena attano sevetukāmatārāge uppanne asucimuttiyā pariḷāho vūpasammati.</paragraph>
    <paragraph line="204"><bold>‘‘Bījāni apanītānī’’</bold>ti vuttattā bījesu ṭhitesu nimittamatte apanīte paṇḍako na hoti. Bhikkhunopi anābādhapaccayā tadapanayane thullaccayameva, na pana paṇḍakattaṃ, bījesu pana apanītesu aṅgajātampi rāgena kammaniyaṃ na hoti, pumabhāvo vigacchati, massuādipurisaliṅgampi upasampadāpi vigacchati, kilesapariḷāhopi dunnivāravītikkamo hoti napuṃsakapaṇḍakassa viya. Tasmā īdiso upasampannopi nāsetabboti vadanti. Yadi evaṃ kasmā bījuddharaṇe pārājikaṃ na paññattanti? Ettha tāva keci vadanti ‘‘paññattamevetaṃ bhagavatā ‘paṇḍako, bhikkhave, anupasampanno na upasampādetabbo, upasampanno nāsetabbo’ti vuttattā’’ti. Keci pana ‘‘yasmā bījuddharaṇakkhaṇe paṇḍako na hoti, tasmā tasmiṃ khaṇe pārājikaṃ na paññattaṃ. Yasmā pana so uddhaṭabījo bhikkhu aparena samayena vuttanayena paṇḍakattaṃ āpajjati, abhāvako hoti, upasampadāya avatthu, tato eva cassa upasampadā vigacchati, tasmā esa paṇḍakattupagamanakālato paṭṭhāya jātiyā napuṃsakapaṇḍakena saddhiṃ yojetvā ‘upasampanno nāsetabbo’ti abhabboti vutto, na tato pubbe. Ayañca kiñcāpi sahetuko, bhāvakkhayena panassa ahetukasadisatāya maggopi na uppajjatī’’ti vadanti. Apare pana ‘‘pabbajjato pubbe upakkamena paṇḍakabhāvamāpannaṃ sandhāya ‘upasampanno nāsetabbo’ti vuttaṃ, upasampannassa pana pacchā upakkamena upasampadāpi na vigacchatī’’ti, taṃ na yuttaṃ. Yadaggena hi pabbajjato pubbe upakkamena abhabbo hoti, tadaggena pacchāpi hotīti vīmaṃsitvā gahetabbaṃ.</paragraph>
    <paragraph line="205">Itthattādi <pageBreak edition="Vipassana Research Institut" number="2.0115" /> bhāvo natthi etassāti <bold>abhāvako. Pabbajjā na vāritā</bold>ti ettha pabbajjāgahaṇeneva upasampadāpi gahitā. Tenāha <bold>‘‘yassa cettha pabbajjā vāritā’’</bold>tiādi. <bold>Tasmiṃyevassa pakkhe pabbajjā vāritā</bold>ti ettha pana apaṇḍakapakkhepi pabbajjāmattameva labhati, upasampadā pana tadāpi na vaṭṭati, paṇḍakapakkhe pana āgate liṅganāsanāya nāsetabboti veditabbaṃ.</paragraph>
    <centered line="206">Paṇḍakavatthukathāvaṇṇanā niṭṭhitā.</centered>
    <subhead line="207">Theyyasaṃvāsakavatthukathāvaṇṇanā</subhead>
    <paragraph line="208" number="110"> Theyyasaṃvāsakavatthumhi <pageBreak edition="Myanmar" number="2.0120" /><bold>kolaññā</bold>ti kule jātā, tattha vā viditā ñātā pasiddhā, taṃ vā jānanti kolaññāti ñātakānaṃ nāmaṃ. Theyyāya liṅgaggahaṇamattampi idha saṃvāso evāti āha <bold>‘‘tayo theyyasaṃvāsakā’’</bold>ti. <bold>Na yathāvuḍḍhaṃ vandana</bold>nti bhikkhūnaṃ, sāmaṇerānaṃ vā vandanaṃ na sādiyati.</paragraph>
    <paragraph line="209"><bold>Yathāvuḍḍhaṃ vandana</bold>nti attanā musāvādena dassitavassakkamena bhikkhūnaṃ vandanaṃ sādiyati, daharasāmaṇero pana vuḍḍhasāmaṇerānaṃ, daharabhikkhu ca vuḍḍhānaṃ vandanaṃ sādiyantopi theyyasaṃvāsako na hoti. <bold>Imasmiṃ atthe</bold>ti saṃvāsatthenakatthe.</paragraph>
    <paragraph line="210"><bold>‘‘Bhikkhuvassānī’’</bold>ti idaṃ saṃvāsatthenake vuttapāṭhavasena vuttaṃ, sayameva pana pabbajitvā sāmaṇeravassāni gaṇentopi ubhayatthenako eva. Na kevalañca purisova, itthīpi bhikkhunīsu evaṃ paṭipajjati, theyyasaṃvāsikāva. Ādikammikāpi cettha na muccanti, upasampannesu eva paññattāpattiṃ paṭicca ādikammikā vuttā, tenevettha ādikammikopi na mutto.</paragraph>
    <paragraph line="211"><bold>Rāja…pe… bhayenā</bold>ti ettha <bold>bhaya</bold>-saddo paccekaṃ yojetabbo. <bold>Yāva so suddhamānaso</bold>ti ‘‘iminā liṅgena bhikkhū vañcetvā tehi saṃvasissāmī’’ti asuddhacittābhāvena suddhacitto. Tena hi asuddhacittena liṅge gahitamatte pacchā bhikkhūhi saha saṃvasatu vā mā vā, liṅgatthenako hoti. Pacchā saṃvasantopi abhabbo hutvā saṃvasati. Tasmā ubhayatthenakopi liṅgatthenake eva pavisatīti veditabbaṃ. Yo pana rājādibhayena suddhacittova liṅgaṃ gahetvā vicaranto pacchā ‘‘bhikkhuvassāni gaṇetvā jīvissāmī’’ti asuddhacittaṃ uppādeti, so cittuppādamattena theyyasaṃvāsakopi na hoti suddhacittena gahitaliṅgattā. Sace pana so bhikkhūnaṃ santikaṃ <pageBreak edition="Vipassana Research Institut" number="2.0116" /> gantvā sāmaṇeravassagaṇanādiṃ karoti, tadā saṃvāsatthenako, ubhayatthenako vā hotīti daṭṭhabbaṃ. Yaṃ pana parato saha dhuranikkhepena ‘‘ayampi theyyasaṃvāsako, vā’’ti vuttaṃ, taṃ bhikkhūhi saṅgamma saṃvāsādhivāsanavasena dhuranikkhepaṃ sandhāya vuttaṃ. Tena vuttaṃ <bold>‘‘saṃvāsaṃ nādhivāseti yāvā’’</bold>ti. Tassa tāva theyyasaṃvāsako nāma na vuccatīti sambandho daṭṭhabbo. Ettha ca corādibhayaṃ <pageBreak edition="Myanmar" number="2.0121" /> vināpi kīḷādhippāyena liṅgaṃ gahetvā bhikkhūnaṃ santike pabbajitālayaṃ dassetvā vandanādiṃ asādiyantopi ‘‘sobhati nu kho me pabbajitaliṅga’’ntiādinā suddhacittena gaṇhantopi theyyasaṃvāsako na hotīti daṭṭhabbaṃ.</paragraph>
    <paragraph line="212"><bold>Sabbapāsaṇḍiyabhattānī</bold>ti sabbasāmayikānaṃ sādhāraṇaṃ katvā paññattabhattāni, idañca bhikkhūnaññeva niyamitabhattagahaṇe saṃvāsopi sambhaveyyāti sabbasādhāraṇabhattaṃ vuttaṃ. Saṃvāsaṃ pana asādiyitvā abhikkhukavihārādīsu vihārabhattādīni bhuñjantopi theyyasaṃvāsako na hoti eva. <bold>Kammantānuṭṭhānenā</bold>ti kasiādikammakaraṇena. <bold>Pattacīvaraṃ ādāyā</bold>ti bhikkhuliṅgavesena sarīrena dhāretvā.</paragraph>
    <paragraph line="213"><bold>‘‘Yo evaṃ pabbajati, so theyyasaṃvāsako nāma hotī’’</bold>ti idaṃ nidassanamattaṃ, ‘‘theyyasaṃvāsako’’ti pana nāmaṃ ajānantopi ‘‘evaṃ kātuṃ na vaṭṭatī’’ti vā ‘‘evaṃ karonto samaṇo nāma na hotī’’ti vā ‘‘yadi ārocessāmi, chaḍḍessanti ma’’nti vā ‘‘yena kenaci pabbajjā me na ruhatī’’ti jānāti, theyyasaṃvāsako hoti. Yo pana paṭhamaṃ ‘‘pabbajjā evaṃ me gahitā’’tisaññī kevalaṃ antarā attano setavatthanivāsanādivippakāraṃ pakāsetuṃ lajjanto na katheti, so theyyasaṃvāsako na hoti. <bold>Anupasampannakāleyevā</bold>ti ettha avadhāraṇena upasampannakāle theyyasaṃvāsakalakkhaṇaṃ ñatvā vañcanāyapi nāroceti, theyyasaṃvāsako na hotīti dīpeti. So parisuddhacittena gahitaliṅgattā liṅgatthenako na hoti, laddhūpasampadattā tadanuguṇasseva saṃvāsassa sāditattā saṃvāsatthenakopi na hoti. Anupasampanno pana liṅgatthenako hoti, saṃvāsārahassa liṅgassa gahitattā saṃvāsasādiyanamattena saṃvāsatthenako hoti.</paragraph>
    <paragraph line="214"><bold>Saliṅge ṭhito</bold>ti saliṅgabhāve ṭhito. <bold>Theyyasaṃvāsako na hotī</bold>ti bhikkhūhi dinnaliṅgassa apariccattattā liṅgatthenako na hoti, bhikkhupaṭiññāya apariccattattā saṃvāsatthenako na hotīti. Yaṃ pana <bold>mātikāṭṭhakathāyaṃ</bold> ‘‘liṅgānurūpassa saṃvāsassa sāditattā na saṃvāsatthenako’’ti (kaṅkhā. aṭṭha. paṭhamapārājikavaṇṇanā) kāraṇaṃ vuttaṃ, tampi idameva kāraṇaṃ sandhāya vuttaṃ. Itarathā <pageBreak edition="Myanmar" number="2.0122" /><pageBreak edition="Vipassana Research Institut" number="2.0117" /> sāmaṇerassapi bhikkhuvassagaṇanādīsu liṅgānurūpasaṃvāso eva sāditoti saṃvāsatthenakatā na siyā bhikkhūhi dinnaliṅgassa ubhinnampi sādhāraṇattā. Yathā cettha bhikkhu, evaṃ sāmaṇeropi pārājikaṃ samāpanno sāmaṇerapaṭiññāya apariccattattā saṃvāsatthenako na hotīti veditabbo. <bold>Sobhatīti sampaṭicchitvā</bold>ti kāsāvadhāraṇe dhuraṃ nikkhipitvā gihibhāvaṃ sampaṭicchitvā.</paragraph>
    <paragraph line="215"><bold>Yo koci vuḍḍhapabbajito</bold>ti sāmaṇeraṃ sandhāya vuttaṃ. <bold>Mahāpeḷādīsū</bold>ti vilīvādimayesu gharadvāresu ṭhapitabhattabhājanavisesesu, etena vihāre bhikkhūhi saddhiṃ vassagaṇanādīnaṃ akaraṇaṃ dasseti.</paragraph>
    <centered line="216">Theyyasaṃvāsakavatthukathāvaṇṇanā niṭṭhitā.</centered>
    <subhead line="217">Titthiyapakkantakakathāvaṇṇanā</subhead>
    <paragraph line="218">Titthiyapakkantakādikathāsu <bold>tesaṃ liṅge ādinnamatte</bold>ti vīmaṃsādiadhippāyaṃ vinā ‘‘titthiyo bhavissāmī’’ti sanniṭṭhānavasena liṅge kāyena dhāritamatte. <bold>Sayamevā</bold>ti titthiyānaṃ santikaṃ agantvā sayameva saṅghārāmepi kusacīrādīni nivāseti. <bold>Ājīvako bhavissāmi…pe… gacchatī</bold>ti ājīvakānaṃ santike tesaṃ pabbajanavidhinā ‘‘ājīvako bhavissāmī’’ti gacchati. Tassa hi titthiyabhāvūpagamanaṃ pati sanniṭṭhāne vijjamānepi ‘‘gantvā bhavissāmī’’ti parikappitattā padavāre dukkaṭameva vuttaṃ. <bold>Dukkaṭa</bold>nti pāḷiyā avuttepi methunādīsu vuttapubbapayogadukkaṭānulomato vuttaṃ. Etena ca sanniṭṭhānavasena liṅge sampaṭicchite pārājikaṃ, tato purimapayoge thullaccayañca vattabbameva, thullaccayakkhaṇe nivattantopi āpattiṃ desāpetvā muccati evāti daṭṭhabbaṃ. Yathā cettha, evaṃ saṅghabhedepi lohituppādepi bhikkhūnaṃ pubbapayogādīsu dukkaṭathullaccayapārājikāhi muccanasīmā ca veditabbā. Sāsanaviruddhatāyettha ādikammikānampi anāpatti na vuttā. Pabbajjāyapi abhabbatādassanatthaṃ panete, aññe ca pārājikakaṇḍe visuṃ sikkhāpadena pārājikādiṃ adassetvā idha abhabbesu eva vuttāti veditabbaṃ.</paragraph>
    <paragraph line="219"><bold>Taṃ</bold><pageBreak edition="Myanmar" number="2.0123" /><bold>laddhi</bold>nti titthiyavese seṭṭhabhāvaggahaṇameva sandhāya vuttaṃ. Tesañhi titthiyānaṃ sassatādiggāhaṃ gaṇhantopi liṅge asampaṭicchite titthiyapakkantako na hoti, taṃ laddhiṃ aggahetvāpi ‘‘etesaṃ vatacariyā sundarā’’ti liṅgaṃ sampaṭicchanto titthiyapakkantako hoti eva <pageBreak edition="Vipassana Research Institut" number="2.0118" />. <bold>Laddhiyā abhāvenā</bold>ti bhikkhubhāve sālayatāya titthiyabhāvūpagamanaladdhiyā abhāvena, etena ca āpadāsu kusacīrādiṃ pārupantassāpi naggassa viya anāpattiṃ dasseti.</paragraph>
    <paragraph line="220"><bold>Upasampannabhikkhunā kathito</bold>ti ettha saṅghabhedakopi upasampannabhikkhunāva kathito, mātughātakādayo pana anupasampannenāpīti daṭṭhabbaṃ.</paragraph>
    <centered line="221">Titthiyapakkantakakathāvaṇṇanā niṭṭhitā.</centered>
    <subhead line="222">Tiracchānavatthukathāvaṇṇanā</subhead>
    <paragraph line="223" number="111"> Udakasañcārikaṃ maṇḍūkabhakkhaṃ nāgasarīranti sambandhitabbaṃ. <bold>Vissarabhayenā</bold>ti nāgassa sarīraṃ disvā bhikkhuno viravanabhayena. Kapimiddhādīsu nāgasarīraṃ nuppajjatīti taduppattisīmaṃ dassento āha <bold>‘‘vissaṭṭho’’</bold>tiādi.</paragraph>
    <centered line="224">Tiracchānavatthukathāvaṇṇanā niṭṭhitā.</centered>
    <subhead line="225">Mātughātakādikathāvaṇṇanā</subhead>
    <paragraph line="226" number="112"><bold>Apavāhana</bold>nti sodhanaṃ. Tiracchānādiamanussajātito manussajātikānaññeva puttesu mettādayopi tikkhavisadā honti lokuttaraguṇā viyāti āha <bold>‘‘manussitthibhūtā janikā mātā’’</bold>ti. Yathā manussānaññeva kusalappavatti tikkhavisadā, evaṃ akusalappavattipīti āha <bold>‘‘sayampi manussajātikenevā’’</bold>tiādi. <bold>Ānantariyenā</bold>ti ettha cutianantaraṃ niraye paṭisandhiphalaṃ anantaraṃ nāma, tasmiṃ anantare janakattena niyuttaṃ ānantariyaṃ, tena. <bold>Vesiyā putto</bold>ti upalakkhaṇamattaṃ, kulitthiyā aticāriniyā puttopi attano pitaraṃ ajānitvā ghātento pitughātakova hoti.</paragraph>
    <paragraph line="227" number="114"><bold>Avasesa</bold>nti <pageBreak edition="Myanmar" number="2.0124" /> anāgāmiādikaṃ. Yaṃ panettha vattabbaṃ, taṃ manussaviggahapārājike vuttameva.</paragraph>
    <paragraph line="228" number="115"><bold>Ayaṃ saṅghabhedako</bold>ti pakatattaṃ bhikkhuṃ sandhāya vuttaṃ. Pubbe eva pārājikaṃ samāpanno <pageBreak edition="Vipassana Research Institut" number="2.0119" /> vā vatthādidosena vipannopasampado vā saṅghaṃ bhindantopi anantariyaṃ na phusati, saṅgho pana bhinnova hoti, pabbajjā cassa na vāritāti daṭṭhabbaṃ.</paragraph>
    <paragraph line="229">‘‘Duṭṭhacittenā’’ti vuttamevatthaṃ vibhāveti <bold>‘‘vadhakacittenā’’</bold>ti. <bold>Lohitaṃ uppādetī</bold>ti tathāgatassa verīhi abhejjakāyatāya kenaci balakkārena cammādichedaṃ katvā bahi lohitaṃ paggharāpetuṃ na sakkā, āvudhādipahārena pana lohitaṃ ṭhānato calitvā kuppamānaṃ ekattha sañcitaṃ hoti, ettakena pana pahāradāyako lohituppādako nāma hoti devadatto viya. Cetiyaṃ pana bodhiṃ vā paṭimādiṃ vā bhindato ānantariyaṃ na hoti, ānantariyasadisaṃ mahāsāvajjaṃ hoti. Bodhirukkhassa pana ojoharaṇasākhā ceva sadhātukaṃ cetiyaṃ bādhayamānā ca chinditabbā, puññamevettha hoti.</paragraph>
    <centered line="230">Mātughātakādikathāvaṇṇanā niṭṭhitā.</centered>
    <subhead line="231">Ubhatobyañjanakavatthukathāvaṇṇanā</subhead>
    <paragraph line="232" number="116"><bold>Itthiubhatobyañjanako</bold>ti itthindriyayutto, itaro pana purisindriyayutto. Ekassa hi bhāvadvayaṃ saha nuppajjati <bold>yamake</bold> (yama. 3.indriyayamaka.188) paṭikkhittattā. Dutiyabyañjanaṃ pana kammasahāyena akusalacitteneva bhāvavirahitaṃ uppajjati. Pakatitthipurisānampi kammameva byañjanaliṅgānaṃ kāraṇaṃ, na bhāvo tassa kenaci paccayena paccayattassa paṭṭhāne avuttattā. Kevalaṃ bhāvasahitānaṃyeva byañjanaliṅgānaṃ pavattidassanatthaṃ <bold>aṭṭhakathāsu</bold> ‘‘itthindriyaṃ paṭicca itthiliṅgādīnī’’tiādinā (dha. sa. aṭṭha. 632) indriyaṃ byañjanakaāraṇattena vuttaṃ, idha pana akusalabalena indriyaṃ vināpi byañjanaṃ uppajjatīti vuttaṃ. Ubhinnampi cesaṃ ubhatobyañjanakānaṃ yadā itthiyā rāgo uppajjati, tadā purisabyañjanaṃ pākaṭaṃ hoti, itaraṃ paṭicchannaṃ. Yadā purise rāgo uppajjati, tadā itthibyañjanaṃ <pageBreak edition="Myanmar" number="2.0125" /> pākaṭaṃ hoti, itaraṃ paṭicchannaṃ. <bold>Tattha vicāraṇakkamo</bold>ti paṭisandhikkhaṇe eva itthipurisaliṅgānampi pātubhāvappakāsake <bold>kurundi</bold>vacane ayuttatāpakāsanatthaṃ atthavicāraṇakkamo. <bold>Aṭṭhasāliniya</bold>ñhi ‘‘itthiliṅgādīni pana itthindriyaṃ paṭicca pavatte samuṭṭhitānī’’tiādi (dha. sa. aṭṭha. 632) vuttaṃ. Nevassa pabbajjā atthīti yojanā. Yo ca paṭikkhitte abhabbe, bhabbe ca puggale ñatvā pabbājeti, upasampādeti vā, dukkaṭaṃ. Ajānantassa sabbattha anāpattīti veditabbaṃ.</paragraph>
    <centered line="233">Ubhatobyañjanakavatthukathāvaṇṇanā niṭṭhitā.</centered>
    <subhead line="234">Anupajjhāyakādivatthukathāvaṇṇanā</subhead>
    <paragraph line="235" number="117"> Anupajjhāyādivatthūsu <pageBreak edition="Vipassana Research Institut" number="2.0120" /><bold>sikkhāpadaṃ apaññatta</bold>nti ‘‘na, bhikkhave, anupajjhāyako upasampādetabbo’’ti idheva paññāpiyamānasikkhāpadaṃ sandhāya vuttaṃ. <bold>‘‘Kammaṃ pana na kuppatī’’</bold>ti idaṃ upajjhāyābhāvepi ‘‘itthannāmassa upasampadāpekkho, itthannāmena upajjhāyenā’’ti matassa vā vibbhamantassa vā purāṇaupajjhāyassa, aññassa vā yassa kassaci avijjamānassāpi nāmena sabbattha upajjhāyakittanassa katattā vuttaṃ. Yadi hi upajjhāyakittanaṃ na kareyya, ‘‘puggalaṃ na parāmasatī’’ti vuttakammavipatti eva siyā. Teneva pāḷiyaṃ ‘‘anupajjhāyaka’’nti vuttaṃ. <bold>Aṭṭhakathāya</bold>mpissa ‘‘upajjhāyaṃ akittetvā’’ti avatvā ‘‘upajjhāyaṃ agāhāpetvā sabbena sabbaṃ upajjhāyavirahitaṃ’’icceva atthoti vutto. Pāḷiyaṃ <bold>saṅghena upajjhāyenā</bold>ti ‘‘ayaṃ itthannāmo saṅghassa upasampadāpekkho, itthannāmo saṅghaṃ upasampadaṃ yācati saṅghena upajjhāyenā’’ti evaṃ kammavācāya saṅghameva upajjhāyaṃ kittetvāti attho. Evaṃ <bold>gaṇena upajjhāyenā</bold>ti etthāpi ‘‘ayaṃ itthannāmo gaṇassa upasampadāpekkho’’tiādinā yojanā veditabbā, evaṃ vuttepi kammaṃ na kuppati eva dukkaṭasseva vuttattā. Aññathā ‘‘so ca puggalo anupasampanno’’ti vadeyya. Tenāha <bold>‘‘saṅghenā’’</bold>tiādi. Tattha paṇḍakādīhi upajjhāyehi kariyamānesu kammesu paṇḍakādike vināva yadi pañcavaggādigaṇo pūrati, kammaṃ na kuppati, itarathā kuppatīti veditabbaṃ.</paragraph>
    <centered line="236">Anupajjhāyakādivatthukathāvaṇṇanā niṭṭhitā.</centered>
    <subhead line="237">Apattakādivatthukathāvaṇṇanā</subhead>
    <paragraph line="238" number="118"> Apattacīvaravatthūsupi <pageBreak edition="Myanmar" number="2.0126" /> pattacīvarānaṃ abhāvepi ‘‘paripuṇṇassa pattacīvara’’nti kammavācāya sāvitattā kammakopaṃ avatvā dukkaṭameva vuttaṃ. Itarathā sāvanāya hāpanato kammakopo eva siyā. Keci pana ‘‘paṭhamaṃ anuññātakammavācāya upasampannā viya idānipi ‘paripuṇṇassa pattacīvara’nti avatvā kammavācāya upasampannāpi sūpasampannāevā’’ti vadanti, taṃ na yuttaṃ. Anuññātakālato paṭṭhāya hi aparāmasanaṃ sāvanāya hāpanavipatti eva hoti ‘‘itthannāmo saṅghaṃ upasampadaṃ yācatī’’ti padassa hāpane viya. Tampi hi pacchā anuññātaṃ, ‘‘saṅghaṃ, bhante, upasampadaṃ yācāmī’’tiādivākyena ayācetvā tampi upasampādento ‘‘ayaṃ itthannāmo saṅghaṃ upasampadaṃ yācatī’’ti vatvāva yadi kammavācaṃ karoti, kammaṃ sukatameva hoti <pageBreak edition="Vipassana Research Institut" number="2.0121" />, no ce vipannaṃ. Sabbapacchā hi anuññātakammavācato kiñcipi parihāpetuṃ na vaṭṭati, sāvanāya hāpanameva hoti. Aññe vā bhikkhū dātukāmā hontīti sambandho.</paragraph>
    <paragraph line="239"><bold>Anāmaṭṭhapiṇḍapāta</bold>nti bhikkhūhi laddhabhikkhato aggahitaggaṃ piṇḍapātaṃ. <bold>Sāmaṇerabhāgasamako</bold>ti ettha kiñcāpi sāmaṇerānampi āmisabhāgassa samakameva diyyamānattā visuṃ sāmaṇerabhāgo nāma natthi, pattacīvaraparikammamattapaṭibaddhapabbajjatāya pana sāmaṇerasadisā ete paṇḍupalāsāti dassanatthaṃ evaṃ vuttanti daṭṭhabbaṃ. Niyatāsannapabbajjasseva cāyaṃ bhāgo dīyati. Teneva ‘‘yāva patto paccatī’’tiādi vuttaṃ. <bold>Āmisabhāgo</bold>ti vihāre dinnaṃ saṅghabhattaṃ, tatruppādañca sandhāya vuttaṃ, na dāyakānaṃ gehesu tehi diyyamānaṃ. Teneva salākabhattādi paṭikkhittaṃ, dāyakā vippaṭisārino hontīti. <bold>Bhesajja</bold>ntiādinā pana gihīnaṃ bhesajjakaraṇādidoso ettha na hotīti dasseti.</paragraph>
    <centered line="240">Apattakādivatthukathāvaṇṇanā niṭṭhitā.</centered>
    <subhead line="241">Hatthacchinnādivatthukathāvaṇṇanā</subhead>
    <paragraph line="242" number="119"> Hatthacchinnādivatthūsu <pageBreak edition="Myanmar" number="2.0127" /><bold>kaṇṇamūle</bold>ti sakalassa kaṇṇassa chedaṃ sandhāya vuttaṃ. <bold>Kaṇṇasakkhalikāyā</bold>ti kaṇṇacūḷikāya. <bold>Yassa pana kaṇṇāviddhe</bold>ti heṭṭhā kuṇḍalādiṭhapanacchiddaṃ sandhāya vuttaṃ. Tañhi saṅghaṭanakkhamaṃ. <bold>Ajapadake</bold>ti ajapadanāsikaṭṭhikoṭiyaṃ. Tato hi uddhaṃ na vicchindati. <bold>Sakkā hoti sandhetu</bold>nti avirūpasaṇṭhānaṃ sandhāya vuttaṃ, virūpaṃ pana parisadūsakataṃ āpādeti.</paragraph>
    <paragraph line="243"><bold>Khujjasarīro</bold>ti vaṅkasarīro. Brahmuno viya ujukaṃ gattaṃ sarīraṃ yassa, so <bold>brahmujjugatto,</bold> bhagavā.</paragraph>
    <paragraph line="244"><bold>Parivaṭumo</bold>ti samantato vaṭṭakāyo, etena evarūpā eva vāmanakā na vaṭṭantīti dasseti.</paragraph>
    <paragraph line="245"><bold>Kūṭakūṭasīso</bold>ti anekesu ṭhānesu piṇḍikamaṃsataṃ dassetuṃ āmeḍitaṃ kataṃ. Tenāha <bold>‘‘tālaphalapiṇḍisadisenā’’</bold>ti, tālaphalānaṃ mañjarī <bold>piṇḍi</bold> nāma. <bold>Anupubbatanukena sīsenā</bold>ti cetiyathūpikā <pageBreak edition="Vipassana Research Institut" number="2.0122" /> viya kamena kisena sīsena, thūlaveḷupabbaṃ viya ādito paṭṭhāya yāvapariyosānaṃ samathūlena uccena sīsena samannāgato <bold>nāḷisīso</bold> nāma. <bold>Kappasīso</bold>ti gajamatthakaṃ viya dvidhā bhinnasīso. <bold>‘‘Kaṇṇikakeso vā’’</bold>ti imassa vivaraṇaṃ <bold>‘‘pāṇakehī’’</bold>tiādi. Makkaṭasseva naḷāṭepi kesānaṃ uṭṭhitabhāvaṃ sandhāyāha <bold>‘‘sīsalomehī’’</bold>tiādi.</paragraph>
    <paragraph line="246"><bold>Makkaṭabhamuko</bold>ti naḷāṭalomehi avibhattalomabhamuko. <bold>Akkhicakkalehī</bold>ti kaṇhamaṇḍalehi. <bold>Kekaro</bold>ti tiriyaṃ passanako. <bold>Udakatārakā</bold>ti olokentānaṃ udake paṭibimbikacchāyā, udakapubbuḷanti keci. <bold>Akkhitārakā</bold>ti abhimukhe ṭhitānaṃ chāyā, akkhigaṇḍakātipi vadanti. <bold>Atipiṅgalakkhī</bold>ti majjārakkhi. <bold>Madhupiṅgala</bold>nti madhuvaṇṇapiṅgalaṃ. <bold>Nippakhumakkhī</bold>ti ettha <bold>pakhuma</bold>-saddo akkhidalalomesu nirūḷho, tadabhāvā nippakhumakkhi. <bold>Akkhipākenā</bold>ti akkhidala pariyantesu pūtibhāvāpajjanarogena.</paragraph>
    <paragraph line="247"><bold>Cipiṭanāsiko</bold>ti <pageBreak edition="Myanmar" number="2.0128" /> anunnatanāsiko. <bold>Paṭaṅgamaṇḍūko</bold> nāma mahāmukhamaṇḍūko. <bold>Bhinnamukho</bold>ti upakkamukhapariyosāno, sabbadā vivaṭamukho vā. <bold>Vaṅkamukho</bold>ti ekapasse apakkamma ṭhitaheṭṭhimahanukaṭṭhiko. <bold>Oṭṭhacchinnako</bold>ti ubhosu oṭṭhesu yattha katthaci jātiyā vā pacchā vā satthādinā apanītamaṃsena oṭṭhena samannāgato. <bold>Eḷamukho</bold>ti niccapaggharitalālāmukho.</paragraph>
    <paragraph line="248"><bold>Bhinnagalo</bold>ti avanatagato. <bold>Bhinnauro</bold>ti atininnauramajjho. Evaṃ <bold>bhinnapiṭṭhi</bold>pi. <bold>Sabbañceta</bold>nti ‘‘kacchugatto’’tiādiṃ sandhāya vuttaṃ. Ettha ca vinicchayo kuṭṭhādīsu vutto evāti āha <bold>‘‘vinicchayo’’</bold>tiādi.</paragraph>
    <paragraph line="249"><bold>Vātaṇḍiko</bold>ti aṇḍavātarogena uddhutabījaṇḍakosena samannāgato, yassa nivāsanena paṭicchannampi unnataṃ pakāsati, sova na pabbājetabbo. <bold>Vikaṭo</bold>ti tiriyaṃgamanapādo, yassa caṅkamato jāṇukā bahi nigacchanti. <bold>Paṇho</bold>ti pacchato parivattanakapādo, yassa caṅkamato jāṇukā anto pavisanti. <bold>Mahājaṅgho</bold>ti thūlajaṅgho. <bold>Mahāpādo</bold>ti mahantena pādatalena yutto. <bold>Pādavemajjhe</bold>ti piṭṭhipādavemajjhe, etena aggapādo ca paṇhi ca sadisoti dasseti.</paragraph>
    <paragraph line="250"><bold>Majjhe saṅkuṭitapādattā</bold>ti kuṇḍapādatāya kāraṇavibhāvanaṃ. <bold>Agge saṅkuṭitapādattā</bold>ti kuṇḍapādatāya sakuṇapādasseva gamanavibhāvanaṃ. <bold>Piṭṭhipādaggena caṅkamanto</bold>ti ‘‘pādassa bāhirantenāti <pageBreak edition="Vipassana Research Institut" number="2.0123" /> ca abbhantarantenā’’ti ca idaṃ pādatalassa ubhohi pariyantehi caṅkamanaṃ sandhāya vuttaṃ.</paragraph>
    <paragraph line="251"><bold>Mammana</bold>nti ṭhānakaraṇavisuddhiyā abhāvena ayuttakkharavacanaṃ. Vacanānukaraṇena hi so mammano vutto. Yo ca karaṇasampannopi ekamevakkharaṃ hikkārabahuso vadati, sopi idheva saṅgayhati. Yo vā pana hikkaṃ niggahetvāpi anāmeḍitakkharameva siliṭṭhavacanaṃ vattuṃ samattho, so pabbājetabbo.</paragraph>
    <paragraph line="252"><bold>Āpattito na muccatī</bold>ti ñatvā karontova na muccati. Jīvitantarāyādiāpadāsu aruciyā kāyasāmaggiṃ dentassa anāpatti. <bold>Appatto osāraṇa</bold>nti osāraṇāya anarahoti attho.</paragraph>
    <centered line="253">Hatthacchinnādivatthukathāvaṇṇanā niṭṭhitā.</centered>
    <subhead line="254">Alajjinissayavatthukathāvaṇṇanā</subhead>
    <paragraph line="255" number="120"> Nissayapaṭisaṃyuttavatthūsu <pageBreak edition="Myanmar" number="2.0129" /> bhikkhūhi samāno bhāgo diṭṭhisīlādiguṇakoṭṭhāso assāti bhikkhusabhāgo, tassa bhāvo <bold>bhikkhusabhāgatā</bold>.</paragraph>
    <centered line="256">Alajjinissayavatthukathāvaṇṇanā niṭṭhitā.</centered>
    <subhead line="257">Gamikādinissayavatthukathāvaṇṇanā</subhead>
    <paragraph line="258" number="121"><bold>Nissayakaraṇīyo</bold>ti ettha nissayaggahaṇaṃ nissayo, so karaṇīyo yassāti visesanassa paranipāto daṭṭhabbo. <bold>Vissamento vā…pe… anāpattī</bold>ti gamanasaussāhatāya tathā vasantopi addhiko eva, tattha nissayadāyake asati anāpattīti adhippāyo. Etena ca parissamādiabhāve senāsanādisampadaṃ paṭicca vasato āpattīti dasseti. Tañca agamanapaccayā divase divase āpajjatīti vadanti. Cīvararajanādikiccatthāya garūhi pesitassāpi kiccapariyosānameva vasitabbaṃ, na tato paraṃ. Garūhipi tāvakālikakiccatthameva pesaladaharā pesitabbā, na niccakālakiccatthanti daṭṭhabbaṃ. <bold>‘‘Nāvāya gacchantassa…pe… anāpattī’’</bold>ti <pageBreak edition="Vipassana Research Institut" number="2.0124" /> vuttattā evarūpaṃ avidheyyataṃ vinā nissayadāyakarahitaṭṭhāne vassaṃ upagantuṃ na vaṭṭatīti daṭṭhabbaṃ.</paragraph>
    <paragraph line="259"><bold>Tassa nissāyā</bold>ti taṃ nissāya. <bold>Āsāḷhīmāse…pe… tattha gantabba</bold>nti ettha pana sacepi ‘‘asuko thero ettha āgamissati āgamissatī’’ti āgamentasseva vassūpanāyikadivaso hoti. Hotu, vasitaṭṭhāne vassaṃ anupagamma yattha nissayo labbhati, dūrepi tattha gantvā pacchimikāya upagantabbaṃ.</paragraph>
    <paragraph line="260" number="122"><bold>Gottenapī</bold>ti ‘‘āyasmato pippalissa upasampadāpekkho’’ti evaṃ nāmaṃ avatvā gottanāmenapīti attho, tena ‘‘konāmo te upajjhāyo’’ti puṭṭhena gottanāmena ‘‘āyasmā kassapo’’ti vattabbanti siddhaṃ hoti. Tasmā aññampi kiñci tassa nāmaṃ pasiddhaṃ, tasmiṃ vā khaṇe sukhaggahaṇatthaṃ nāmaṃ paññāpitaṃ, taṃ sabbaṃ gahetvāpi anussāvanā kātabbā. Yathā <pageBreak edition="Myanmar" number="2.0130" /> upajjhāyassa, evaṃ upasampadāpekkhassapi gottādināmena, taṅkhaṇikanāmena ca anussāvanaṃ kātuṃ vaṭṭati. Tasmimpi khaṇe ‘‘ayaṃ tisso’’ti vā ‘‘nāgo’’ti vā nāmaṃ karontehi anusāsakasammutito paṭhamameva kātabbaṃ, evaṃ katvāpi antarāyikadhammānusāsanapucchanakālesu ‘‘kinnāmosi, ahaṃ bhante nāgo nāma, konāmo te upajjhāyo, upajjhāyo me bhante tisso nāmā’’tiādinā viññāpentena ubhinnampi citte ‘‘mamedaṃ nāma’’nti yathā saññā uppajjati, evaṃ viññāpetabbaṃ. Sace pana tasmiṃ khaṇe pakatināmena vatvā pacchā tissa-nāmādiapubbanāmena anussāveti, na vaṭṭati.</paragraph>
    <paragraph line="261">Tattha ca kiñcāpi upajjhāyasseva nāmaṃ aggahetvā yena kenaci nāmena ‘‘tissassa upasampadāpekkho’’tiādināpi puggale parāmaṭṭhe kammaṃ sukatameva hoti anupajjhāyakādīnaṃ upasampadākammaṃ viya upajjhāyassa abhāvepi abhabbattepi kammavācāya puggale parāmaṭṭhe kammassa sijjhanato. Upasampadāpekkhassa pana yathāsakaṃ nāmaṃ vinā aññena nāmena anussāvite kammaṃ kuppati, so anupasampannova hoti. Tattha ṭhito añño anupasampanno viya gahitanāmassa vatthupuggalassa tattha abhāvā, etassa ca nāmassa anussāvanāya avuttattā. Tasmā upasampadāpekkhassa pakatināmaṃ parivattetvā anupubbena nāgādināmena anussāvetukāmena paṭikacceva ‘‘tvaṃ nāgo’’tiādinā viññāpetvā anusāsanaantarāyikadhammapucchanakkhaṇesupi tassa ca saṅghassa ca yathā pākaṭaṃ hoti, tathā pakāsetvāva nāgādināmena anussāvetabbaṃ. Ekassa bahūni nāmāni honti, tesu ekaṃ gahetuṃ vaṭṭati.</paragraph>
    <paragraph line="262">Yaṃ <pageBreak edition="Vipassana Research Institut" number="2.0125" /> pana upasampadāpekkhaupajjhāyānaṃ ekattha gahitaṃ nāmaṃ, tadeva ñattiyā, sabbattha anussāvanāsu ca gahetabbaṃ. Gahitato hi aññasmiṃ gahite byañjanaṃ bhinnaṃ nāma hoti, kammaṃ vipajjati. Atthato, hi byañjanato ca abhinnā eva ñatti, anussāvanā ca vaṭṭanti, upajjhāyanāmassa pana purato ‘‘āyasmato tissassā’’tiādinā <bold>āyasmanta</bold>-padaṃ sabbattha yojetvāpi anussāveti, tathā ayojitepi doso natthi.</paragraph>
    <paragraph line="263">Pāḷiyaṃ pana kiñcāpi ‘‘itthannāmassa āyasmato’’ti pacchato ‘‘āyasmato’’ti padaṃ vuttaṃ, tathāpi ‘‘āyasmā sāriputto atthakusalo’’tiādinā <pageBreak edition="Myanmar" number="2.0131" /> nāmassa purato āyasmanta-padayogassa dassanato puratova payogo yuttataro. Tañca ekattha yojetvā aññattha ayojitepi ekattha purato yojetvā aññattha pacchato yojanepi sāvanāya hāpanaṃ nāma na hoti nāmassa ahāpitattā. Teneva pāḷiyampi ‘‘itthannāmassa āyasmato’’ti ekattha yojetvā ‘‘itthannāmena upajjhāyenā’’tiādīsu ‘‘āyasmato’’ti na yojitanti vadanti. Tañca kiñcāpi evaṃ, tathāpi sabbaṭṭhānepi ekeneva pakārena yojetvā eva vā ayojetvā vā anussāvanaṃ pasatthataranti gahetabbaṃ.</paragraph>
    <centered line="264">Gamikādinissayavatthukathāvaṇṇanā niṭṭhitā.</centered>
    <subhead line="265">Dveupasampadāpekkhādivatthukathāvaṇṇanā</subhead>
    <paragraph line="266" number="123"> Ekato saheva ekasmiṃ khaṇe anussāvanaṃ etesanti <bold>ekānussāvanā,</bold> upasampadāpekkhā, ete ekānussāvane kātuṃ. Tenāha <bold>‘‘ekānussāvane kātu’’</bold>nti, idañca ekaṃ padaṃ vibhattialopena daṭṭhabbaṃ. <bold>Ekena vā</bold>ti dvinnampi ekasmiṃ khaṇe ekāya eva kammavācāya anussāvane ekenācariyenāti attho. ‘‘Ayaṃ buddharakkhito ca ayaṃ dhammarakkhito ca āyasmato saṅgharakkhitassa upasampadāpekkho’’tiādinā nayena ekena ācariyena dvinnaṃ ekasmiṃ khaṇe anussāvananayo daṭṭhabbo. Imināva nayena tiṇṇampi ekena ācariyena ekakkhaṇe anussāvanaṃ daṭṭhabbaṃ.</paragraph>
    <paragraph line="267"><bold>Purimanayeneva ekato anussāvane kātu</bold>nti ‘‘ekena ekassa, aññena itarassā’’tiādinā pubbe vuttanayena dvinnaṃ dvīhi vā, tiṇṇaṃ tīhi vā ācariyehi, ekakena vā ācariyena tayopi ekato anussāvane kātunti attho, tañca kho ekena upajjhāyena. <bold>‘‘Na tveva nānupajjhāyenā’’</bold>ti idaṃ ekena ācariyena dvīhi vā tīhi vā upajjhāyehi <pageBreak edition="Vipassana Research Institut" number="2.0126" /> dve vā tayo vā upasampadāpekkhe ekakkhaṇe ekāya anussāvanāya ekānussāvane kātuṃ na vaṭṭatīti paṭikkhepapadaṃ. Na pana nānācariyehi nānupajjhāyehi tayo ekānussāvane kātuṃ na vaṭṭatīti āha <bold>‘‘sace pana nānācariyā nānupajjhāyā…pe… vaṭṭatī’’</bold>ti. Yañcettha <pageBreak edition="Myanmar" number="2.0132" /> ‘‘tissatthero sumanattherassa saddhivihārikaṃ, sumanatthero tissattherassa saddhivihārika’’nti evaṃ upajjhāyehi aññamaññaṃ saddhivihārikānaṃ anussāvanakaraṇaṃ vuttaṃ, taṃ upalakkhaṇamattaṃ. Tasmā sace tissatthero sumanattherassa saddhivihārikaṃ, sumanatthero nandattherassa saddhivihārikaṃ anussāveti, aññamaññañca gaṇapūrakā honti, vaṭṭati eva. Sace pana upajjhāyo sayameva attano saddhivihārikaṃ anussāvetīti ettha vattabbameva natthi, kammaṃ sukatameva hoti. Anupajjhāyakassapi yena kenaci anussāvite upasampadā hoti, kimaṅgaṃ pana saupajjhāyakassa upajjhāyeneva anussāvaneti daṭṭhabbaṃ. Teneva navaṭṭanapakkhaṃ dassetuṃ <bold>‘‘sace panā’’</bold>tiādimāha.</paragraph>
    <centered line="268">Dveupasampadāpekkhādivatthukathāvaṇṇanā niṭṭhitā.</centered>
    <subhead line="269">Upasampadāvidhikathāvaṇṇanā</subhead>
    <paragraph line="270" number="126"><bold>Upajjhā</bold>ti upajjhāya-saddasamānattho ākāranto upajjhāsaddoti dasseti. Upajjhāya-saddo eva vā upajjhā upayogapaccattavacanesu ya-kāralopaṃ katvā evaṃ vutto karaṇavacanādīsu upajjhā-saddassa payogābhāvāti daṭṭhabbaṃ. Pāḷiyaṃ <bold>attanāva attānaṃ sammannitabba</bold>nti attanāva kattubhūtena karaṇabhūtena attānameva kammabhūtaṃ pati sammananakiccaṃ kātabbaṃ. <bold>Attāna</bold>nti vā paccatte upayogavacanaṃ, attanāva attā sammannitabboti attho. Na kevalañca ettheva, aññatrāpi terasasammutiādīsu imināva lakkhaṇena attanāva attā sammannitabbova. Apica sayaṃ kammārahattā attānaṃ muñcitvā catuvaggādiko gaṇo sabbattha icchitabbo.</paragraph>
    <paragraph line="271"><bold>Saccakālo</bold>ti ‘‘nigūhissāmī’’ti vañcanaṃ pahāya saccasseva te icchitabbakālo. <bold>Bhūtakālo</bold>ti vañcanāya abhāvepi manussattādivatthuno bhūtatāya avassaṃ icchitabbakālo, itarathā kammakopādiantarāyo hotīti adhippāyo. <bold>Maṅkū</bold>ti adhomukho. <bold>Uddharatū</bold>ti anupasampannabhāvato upasampattiyaṃ patiṭṭhapetūti attho.</paragraph>
    <paragraph line="272">Sabbakammavācāsu <pageBreak edition="Vipassana Research Institut" number="2.0127" /> atthakosallatthaṃ panettha upasampadākammavācāya evamattho daṭṭhabbo – <bold>suṇātū</bold>ti savanāṇattiyaṃ paṭhamapurisekavacanaṃ. Tañca <pageBreak edition="Myanmar" number="2.0133" /> kiñcāpi yo saṅgho savanakiriyāya niyojīyati, tassa sammukhattā ‘‘suṇāhī’’ti majjhimapurisekavacanena vattabbaṃ, tathāpi yasmā saṅgha-saddasannidhāne paṭhamapurisapayogova saddavidhūhi samāciṇṇo bhagavantaāyasmantādisaddasannidhānesu viya ‘‘adhivāsetu me bhavaṃ gotamo (pārā. 22). Etassa sugata kālo, yaṃ bhagavā sāvakānaṃ sikkhāpadaṃ paññapeyya (pārā. 21). Pakkamatāyasmā (pārā. 436). Suṇantu me āyasmanto’’tiādīsu viya. Tasmā idha paṭhamapurisapayogo kato. Atha vā gāravavasenevetaṃ vuttaṃ. Garuṭṭhānīyesu hi gāravavasena majjhimapurisapayoguppattiyampi paṭhamapurisapayogaṃ payujjanti ‘‘desetu sugato dhamma’’ntiādīsu (dī. ni. 2.66; ma. ni. 2.338; saṃ. ni. 1.172; mahāva. 8) viyāti daṭṭhabbaṃ. Keci pana ‘‘bhante, āvusoti sadde apekkhitvā idha paṭhamapurisapayogo’’ti vadanti, taṃ na yuttaṃ ‘‘ācariyo me bhante hohi, (mahāva. 77) iṅghāvuso upāli, imaṃ pabbajitaṃ anuyuñjāhī’’tiādīsu (pārā. 517) tappayogepi majjhimapurisapayogasseva dassanato.</paragraph>
    <paragraph line="273"><bold>Me</bold>ti yo sāveti, tassa attaniddese sāmivacanaṃ. <bold>Bhante</bold>ti ālapanatthe vuḍḍhesu sagāravavacanaṃ. ‘‘Āvuso’’ti padaṃ pana navakesu. Tadubhayampi nipāto ‘‘tumhe bhante, tumhe āvuso’’ti bahūsupi samānarūpattā. <bold>Saṅgho</bold>ti avisesato catuvaggādike pakatattapuggalasamūhe vattati. Idha pana paccantimesu janapadesu pañcavaggato paṭṭhāya, majjhimesu janapadesu dasavaggato paṭṭhāya saṅghoti gahetabbo. Tatrāyaṃ piṇḍattho – bhante, saṅgho mama vacanaṃ suṇātūti. Idañca navakatarena vattabbavacanaṃ. Sace pana anussāvako sabbehi bhikkhūhi vuḍḍhataro hoti, ‘‘suṇātu me, āvuso, saṅgho’’ti vattabbaṃ. Sopi ce ‘‘bhante’’ti vadeyya, navakataro vā ‘‘āvuso’’ti, kammakopo natthi. Keci pana ‘‘ekattha ‘āvuso’ti vatvā aññattha ‘bhante’ti vuttepi natthi doso ubhayenāpi ālapanassa sijjhanato’’ti vadanti.</paragraph>
    <paragraph line="274">Idāni yamatthaṃ ñāpetukāmo ‘‘suṇātū’’ti saṅghaṃ savane niyojeti, taṃ ñāpento <bold>‘‘ayaṃ itthannāmo’’</bold>tiādimāha. Tattha <bold>aya</bold>nti <pageBreak edition="Myanmar" number="2.0134" /> upasampadāpekkhassa hatthapāse sannihitabhāvadassanaṃ. Tena ca hatthapāse ṭhitasseva upasampadā ruhatīti sijjhati hatthapāsato bahi ṭhitassa ‘‘aya’’nti na vattabbato. Teneva anusāsakasammutiyaṃ so hatthapāsato bahi ṭhitattā ‘‘aya’’nti na vutto. Tasmā upasampadāpekkho anupasampanno hatthapāse ṭhapetabbo. <bold>Ayaṃ itthannāmo</bold>ti <bold>ayaṃ</bold>-saddo ca avassaṃ payujjitabbo. So ca imasmiṃ paṭhamanāmapayoge evāti gahetabbaṃ <pageBreak edition="Vipassana Research Institut" number="2.0128" />. <bold>‘‘Itthannāmo’’</bold>ti idaṃ aniyamato tassa nāmadassanaṃ. Ubhayenapi ayaṃ buddharakkhitotiādināmaṃ dasseti. ‘‘Upasampadāpekkho’’ti bhinnādhikaraṇavisaye bahubbīhisamaāso, upasampadaṃ me saṅgho apekkhamānoti attho. Tassa ca upajjhāyataṃ samaṅgibhāvena dassetuṃ ‘‘itthannamassa āyasmato’’ti vuttaṃ. Etena ‘‘ayaṃ buddharakkhito āyasmato dhammarakkhitassa saddhivihārikabhūto upasampadāpekkho’’ti evamādinā nayena nāmayojanāya saha attho dassitoti. Ettha ca ‘‘āyasmato’’ti padaṃ avatvāpi ‘‘ayaṃ buddharakkhito dhammarakkhitassa upasampadāpekkho’’ti vattuṃ vaṭṭati. Teneva pāḷiyaṃ ‘‘itthannāmena upajjhāyenā’’ti ettha ‘‘āyasmato’’ti padaṃ na vuttaṃ. Yañcettha vattabbaṃ, taṃ heṭṭhā vuttameva.</paragraph>
    <paragraph line="275">Nanu cettha upajjhāyopi upasampadāpekkho viya hatthapāse ṭhito eva icchitabbo, atha kasmā ‘‘ayaṃ itthannāmo imassa itthannāmassa upasampadāpekkho’’ti evaṃ upajjhāyaparāmasanepi ima-saddassa payogo na katoti? Nāyaṃ virodho upajjhāyassa abhāvepi kammakopābhāvato. Kevalañhi kammanipphattiyā santapadavasena avijjamānassapi upajjhāyassa nāmakittanaṃ anupajjhāyassa upasampadādīsupi karīyati. Tasmā upajjhāyassa asannihitatāyapi tapparāmasanamatteneva kammasiddhito ‘‘imassā’’ti niddisituṃ na vaṭṭati.</paragraph>
    <paragraph line="276"><bold>Parisuddho antarāyikehi dhammehī</bold>ti abhabbatādikehi upasampadāya avatthukarehi ceva pañcābādhahatthacchinnādīhi ca āpattimattakarehi antarāyikehi sabhāvehi parimutto. Evaṃ vutto eva ca āpattimattakarehi pañcābādhādīhi aparimuttassapi upasampadā ruhati, nāññathā. <bold>Paripuṇṇassa pattacīvara</bold>nti paripuṇṇamassa upasampadāpekkhassa pattacīvaraṃ. Evaṃ vutte eva apattacīvarassāpi upasampadā ruhati, nāññathā. <bold>Upasampadaṃ yācatī</bold>ti <pageBreak edition="Myanmar" number="2.0135" /> ‘‘saṅghaṃ, bhante, upasampadaṃ yācāmī’’tiādinā (mahāva. 71, 126) yācitabhāvaṃ sandhāya vuttaṃ. Evaṃ tena saṅghe ayācitepi ‘‘itthannāmo saṅghaṃ upasampadaṃ yācatī’’ti vutte eva kammaṃ avipannaṃ hoti, nāññathā. <bold>Upajjhāyenā</bold>ti upajjhāyena karaṇabhūtena itthannāmaṃ upajjhāyaṃ katvā kammabhūtaṃ upasampadaṃ dātuṃ nipphādetuṃ kattubhūtaṃ saṅghaṃ yācatīti attho. Yācadhātuno pana dvikammakattā ‘‘saṅghaṃ, upasampada’’nti dve kammapadāni vuttāni.</paragraph>
    <paragraph line="277"><bold>Yadi saṅghassa pattakalla</bold>nti ettha patto kālo imassāti pattakālaṃ, apalokanādicatubbidhasaṅghakammaṃ, tadeva sakatthe ya-paccayena ‘‘pattakalla’’nti vuccati. Idha pana ñatticatutthaupasampadākammaṃ adhippetaṃ, taṃ kātuṃ saṅghassa pattakallaṃ jātaṃ. <bold>Yadī</bold>ti anumatigahaṇavasena kammassa <pageBreak edition="Vipassana Research Institut" number="2.0129" /> pattakallataṃ ñāpeti. Yo hi koci tattha apattakallataṃ maññissati, so vakkhati. Imameva hi atthaṃ sandhāya anussāvanāsu ‘‘yassāyasmato khamati…pe… so bhāseyyā’’ti (mahāva. 127) vuttaṃ. Taṃ panetaṃ pattakallaṃ vatthusampadā, antarāyikehi dhammehi cassa parisuddhatā, sīmāsampadā, parisasampadā, pubbakiccaniṭṭhāpananti imehi pañcahi aṅgehi saṅgahitaṃ.</paragraph>
    <paragraph line="278">Tattha <bold>vatthusampadā</bold> nāma yathāvuttehi ekādasahi abhabbapuggalehi ceva antimavatthuajjhāpannehi ca añño paripuṇṇavīsativasso anupasampannabhūto manussapuriso, etasmiṃ puggale sati eva idaṃ saṅghassa upasampadākammaṃ pattakallaṃ nāma hoti, nāsati. Katañca kuppameva hoti.</paragraph>
    <paragraph line="279"><bold>Antarāyikehi dhammehi cassa parisuddhatā</bold> nāma yathāvuttasseva upasampadāvatthubhūtassa puggalassa ye ime bhagavatā paṭikkhittā pañcābādhaphuṭṭhatādayo mātāpitūhi ananuññātatāpariyosānā ceva hatthacchinnatādayo ca dosadhammā kārakasaṅghassa āpattādiantarāyahetutāya ‘‘antarāyikā’’ti vuccanti tehi antarāyikehi dosadhammehi parimuttattā, imissā ca sati eva idaṃ kammaṃ pattakallaṃ nāma hoti, nāsati. Kataṃ pana kammaṃ sukatameva hoti ṭhapetvā ūnavīsativassapuggalaṃ.</paragraph>
    <paragraph line="280"><bold>Sīmāsampadā</bold><pageBreak edition="Myanmar" number="2.0136" /> pana uposathakkhandhake (mahāva. 147-148) vakkhamānanayena sabbadosavirahitāya baddhābaddhavasena duvidhāya sīmāya vaseneva veditabbā. Tādisāya hi sīmāya sati eva idaṃ kammaṃ pattakallaṃ nāma hoti, nāsati. Katañca kammaṃ vipajjati.</paragraph>
    <paragraph line="281"><bold>Parisasampadā</bold> pana ye ime upasampadākammassa sabbantimena paricchedena kammappattā dasahi vā pañcahi vā anūnā pārājikaṃ anāpannā, anukkhittā ca samānasaṃvāsakā bhikkhū, tesaṃ ekasīmāyaṃ hatthapāsaṃ avijahitvā ṭhānaṃ, chandārahānañca chandassa ānayanaṃ, sammukhībhūtānañca appaṭikkosanaṃ, upasampadāpekkharahitānaṃ uposathakkhandhake paṭikkhittānaṃ gahaṭṭhādianaupasampannānañceva pārājikukkhittakanānāsaṃvāsakabhikkhunīnañca vajjanīyapuggalānaṃ saṅghassa hatthapāse abhāvo cāti imehi catūhi aṅgehi saṅgahitā. Evarūpāya ca parisasampadāya sati eva idaṃ pattakallaṃ nāma hoti, nāsati. Tattha purimānaṃ tiṇṇaṃ aṅgānaṃ aññatarassapi abhāve kataṃ kammaṃ vipajjati, na pacchimassa.</paragraph>
    <paragraph line="282"><bold>Pubbakiccaniṭṭhāpanaṃ</bold><pageBreak edition="Vipassana Research Institut" number="2.0130" /> nāma yānimāni ‘‘paṭhamaṃ upajjhaṃ gāhāpetabbo’’tiādinā pāḷiyaṃ vuttāni ‘‘upajjhaṃ gāhāpanaṃ, pattacīvarācikkhanaṃ, tato taṃ hatthapāsato bahi ṭhapetvā anusāsakasammutikammakaraṇaṃ, sammatena ca gantvā anusāsanaṃ, tena ca paṭhamataraṃ āgantvā saṅghassa ñāpetvā upasampadāpekkhaṃ ‘āgacchāhī’ti hatthapāse eva abbhānaṃ, tena ca bhikkhūnaṃ pāde vandāpetvā upasampadāyācāpanaṃ, tato antarāyikadhammapucchakasammutikaraṇaṃ, sammatena ca pucchana’’nti imāni aṭṭha pubbakiccāni, tesaṃ sabbesaṃ yāthāvato karaṇena niṭṭhāpanaṃ. Etasmiñca pubbakammaniṭṭhāpane sati eva idaṃ saṅghassa upasampadākammaṃ pattakallaṃ nāma hoti, nāsati. Etesu pana pubbakammesu akatesupi kataṃ kammaṃ yathāvuttavatthusampattiādīsu vijjamānesu akuppameva hoti. Tadevamettha pattakallaṃ imehi pañcahi aṅgehi saṅgahitanti veditabbaṃ. Imināva nayena heṭṭhā vuttesu, vakkhamānesu ca sabbesu kammesu pattakallatā yathārahaṃ yojetvā ñātabbā.</paragraph>
    <paragraph line="283"><bold>Itthannāmaṃ</bold><pageBreak edition="Myanmar" number="2.0137" /><bold>upasampādeyyā</bold>ti upasampadānipphādanena taṃsamaṅgiṃ kareyya karotūti patthanāyaṃ, vidhimhi vā idaṃ daṭṭhabbaṃ. Yathā hi ‘‘devadattaṃ sukhāpeyyā’’ti vutte sukhamassa nipphādetvā taṃ sukhasamaṅginaṃ kareyyāti attho hoti, evamidhāpi upasampadamassa nipphādetvā taṃ upasampadāsamaṅginaṃ kareyyāti attho. Payojakabyāpāre cetaṃ yathā sukhayantaṃ kañci suddhakattāraṃ koci hetukattā sukhahetunipphādanena sukhāpeyyāti vuccati, evamidhāpi upasampajjantaṃ suddhakattāraṃ puggalaṃ hetukattubhūto saṅgho upasampadāhetunipphādanena upasampādeyyāti vutto. Etena ca sukhaṃ viya sukhadāyakena saṅghena puggalassa diyyamānā tathāpavattaparamatthadhamme upādāya ariyajanapaññattā upasampadā nāma sammutisaccatā atthīti samatthitaṃ hoti. Ettha ca ‘‘itthannāmo saṅghaṃ upasampadaṃ yācatī’’ti vuttattā parivāsādīsu viya yācanānuguṇaṃ ‘‘itthannāmassa upasampadaṃ dadeyyā’’ti avatvā ‘‘itthannāmaṃ upasampādeyyā’’ti vuttattā idaṃ upasampadākammaṃ dāne asaṅgahetvā kammalakkhaṇe eva saṅgahitanti daṭṭhabbaṃ. Iminā nayena ‘‘itthannāmaṃ upasampādeti, upasampanno saṅghenā’’ti etthāpi attho veditabbo. Kevalañhi tattha vattamānakālaatītakālavasena, idha pana anāmaṭṭhakālavasenāti ettakameva viseso.</paragraph>
    <paragraph line="284"><bold>Esā ñattī</bold>ti ‘‘saṅgho ñāpetabbo’’ti vuttañāpanā esā. Idañca anussāvanānampi sabbhāvasūcanatthaṃ vuccati. Avassañcetaṃ vattabbameva, ñattikamme eva taṃ na vattabbaṃ. Tattha pana yya-kāre vuttamatte eva ñattikammaṃ niṭṭhitaṃ hotīti daṭṭhabbaṃ. <bold>Khamatī</bold>ti ruccati. <bold>Upasampadā</bold>ti saṅghena diyyamānā nipphādiyamānā upasampadā yassa khamati. So tuṇhassāti yojanā. <bold>Tuṇhī</bold>ti <pageBreak edition="Vipassana Research Institut" number="2.0131" /> ca akathanatthe nipāto, akathanako assa bhaveyyāti attho. Khamati saṅghassa itthannāmassa upasampadāti pakatena sambandho. Tattha kāraṇamāha <bold>‘‘tasmā tuṇhī’’</bold>ti. Tattha ‘‘āsī’’ti seso. Yasmā ‘‘yassa nakkhamati, so bhāseyyā’’ti tikkhattuṃ vuccamānopi saṅgho tuṇhī niravo ahosi, tasmā khamati saṅghassāti attho. <bold>Eva</bold>nti iminā pakārena. Tuṇhībhāvene<bold>vetaṃ</bold> saṅghassa ruccanabhāvaṃ <bold>dhārayāmi</bold> bujjhāmi pajānāmīti attho. <bold>Iti</bold>-saddo parisamāpanatthe kato, so ca kammavācāya anaṅgaṃ. Tasmā anussāvakena ‘‘dhārayāmī’’ti ettha mi-kārapariyosānameva <pageBreak edition="Myanmar" number="2.0138" /> vatvā niṭṭhāpetabbaṃ, iti-saddo na payujjitabboti daṭṭhabbaṃ. Iminā nayena sabbattha kammavācānamattho veditabbo.</paragraph>
    <centered line="285">Upasampadāvidhikathāvaṇṇanā niṭṭhitā.</centered>
    <subhead line="286">Cattāronissayādikathāvaṇṇanā</subhead>
    <paragraph line="287" number="128"><bold>Ekaporisā vā</bold>tiādi sattānaṃ sarīracchāyaṃ pādehi minitvā jānanappakāradassanaṃ. Chasattapadaparamatā hi chāyā ‘‘porisā’’ti vuccati. Idañca utuppamāṇācikkhanādi ca āgantukehi saddhiṃ vīmaṃsitvā vuḍḍhanavabhāvaṃ ñatvā vandanavandāpanādikaraṇatthaṃ vuttaṃ. Eti āgacchati, gacchati cāti utu, sova pamiyate anena saṃvaccharanti pamāṇanti āha <bold>‘‘utuyeva utuppamāṇa’’</bold>nti. <bold>Aparipuṇṇā</bold>ti upasampadādivasena aparipuṇṇā. Yadi utuvemajjhe upasampādito, tadā tasmiṃ utumhi avasiṭṭhadivasācikkhanaṃ ‘‘divasabhāgācikkhana’’nti dasseti. Tenāha <bold>‘‘yattakehi divasehi yassa yo utu aparipuṇṇo, te divase’’</bold>ti. Tattha yassa taṃ khaṇaṃ laddhūpasampadassa puggalassa sambandhī yo utu yattakehi divasehi aparipuṇṇo, te divaseti yojanā.</paragraph>
    <paragraph line="288">Chāyādikameva sabbaṃ saṅgahetvā gāyitabbato kathetabbato saṅgītīti āha <bold>‘‘idamevā’’</bold>tiādi. Tattha ekato katvā ācikkhitabbaṃ. <bold>Tvaṃ kiṃ labhasī</bold>ti tvaṃ upasampādanakāle kataravassaṃ, katarautuñca labhasi, katarasmiṃ te upasampadā laddhāti attho. <bold>Vassa</bold>nti vassānautu. Idañca saṃvaccharācikkhanaṃ vinā vuttampi na ñāyatīti iminā utuācikkhaneneva sāsanavassesu vā kaliyugavassādīsu vā sahassime vā satime vā asukaṃ utuṃ labhāmīti dassitanti daṭṭhabbaṃ. <bold>‘‘Chāyā’’</bold>ti idaṃ pāḷiyaṃ āgatapaṭipāṭiṃ sandhāya vuttaṃ. Vattabbakamato pana kaliyugavassādīsu sabbadesapasiddhesu asukavasse asukautumhi asukamāse <pageBreak edition="Vipassana Research Institut" number="2.0132" /> asuke kaṇhe vā sukke vā pakkhe asukatithivāravisesayutte nakkhatte pubbaṇhādidivasabhāge ettake chāyāpamāṇe, nāḍikāpamāṇe vā mayā upasampadā laddhāti vadeyyāsīti evaṃ ācikkhitabbaṃ. ‘‘Idaṃ suṭṭhu uggahetvā āgantukehi <pageBreak edition="Myanmar" number="2.0139" /> vuḍḍhapaṭipāṭiṃ ñatvā paṭipajjāhī’’ti vattabbaṃ. Pāḷiyaṃ <bold>kissa tva</bold>nti kiṃ tvaṃ ettakaṃ kālaṃ akāsīti attho.</paragraph>
    <paragraph line="289" number="130"><bold>Upasampadaṃ yācī</bold>ti pabbajjañca upasampadañca yācīti attho. <bold>Passissāmī</bold>ti ettha vadatīti seso, evaṃ uparipi. <bold>‘‘Osāretabbo’’</bold>ti iminā purimo ukkhittabhāvo vibbhamitvā puna laddhūpasampadampi na muñcati. Tena ca sambhuñjanādīsupi bhikkhūnaṃ pācittiyamevāti dasseti. <bold>Anāpatti sambhoge saṃvāse</bold>ti ettha sahaseyyāpi saṅgahitāti daṭṭhabbaṃ. Ettha cāyamadhippāyo – yasmā ayaṃ osāritattā pakatatto, tasmā ukkhittasambhogādipaccayena pācittiyenettha anāpattīti. Yo pana āpattiṭṭhāne anāpattidiṭṭhitāya āpattiṃ na passati, teneva paṭikammampi na karoti, so yasmā ettāvatā alajjī nāma na hoti. Paṇṇattiṃ ñatvā vītikkamaṃ karonto eva hi alajjī nāma hoti. ‘‘Sañcicca āpattiṃ āpajjatī’’tiādi (pari. 359) hi vuttaṃ. Tasmā ettha alajjisambhogādipaccayā dukkaṭāpattiniyamo natthi. Tena sāpettha āpatti na vuttāti daṭṭhabbaṃ. Yo panettha imaṃ adhippāyaṃ asallakkhentena kenaci ‘‘anāpatti sambhoge saṃvāse’’ti iminā pācittiyena anāpatti vuttā, alajjisambhogapaccayā dukkaṭaṃ pana āpajjati evāti āpattiniyamo vutto, so alajjitte sati eva vutto, nāsatīti daṭṭhabbaṃ.</paragraph>
    <paragraph line="290" number="131"><bold>Vinayamhī</bold>tiādigāthāsu <bold>niggahāna</bold>nti niggahakaraṇesu. <bold>Pāpicche</bold>ti pāpapuggalānaṃ niggahakaraṇesu, lajjīnaṃ paggahesu ca pesalānaṃ sukhāvahe mahante vinayamhi yathā atthakārī atthānuguṇaṃ karontova yasmā yoniso paṭipajjati nāma hoti, tasmā uddānaṃ pavakkhāmīti sambandhayojanā daṭṭhabbā. Sesaṃ sabbattha suviññeyyameva.</paragraph>
    <centered line="291">Cattāronissayādikathāvaṇṇanā niṭṭhitā.</centered>
    <centered line="292">Iti samantapāsādikāya vinayaṭṭhakathāya vimativinodaniyaṃ</centered>
    <centered line="293">Mahākhandhakavaṇṇanānayo niṭṭhito.</centered>
  </content>
</document>