<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin07t.nrf30.xml</normativeSource>
    <archivePath>roman/tika/vinayapitaka (tika)/vimativinodani-tika/4. samathakkhandhako.xml</archivePath>
    <baseFileName>4. samathakkhandhako</baseFileName>
    <titlePath>4. Samathakkhandhako - Vimativinodanī-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">4. Samathakkhandhako</chapter>
    <subhead line="2">Sativinayakathādivaṇṇanā</subhead>
    <paragraph line="3" number="195"> Samathakkhandhake <pageBreak edition="M" number="2.0222" /><pageBreak edition="V" number="2.0210" /> khīṇāsavassa vipulasatiṃ nissāya dātabbo vinayo codanādiasāruppānaṃ vinayanupāyo <bold>sativinayo</bold>.</paragraph>
    <paragraph line="4" number="196"><bold>Cittavipariyāsakato</bold>ti katacittavipariyāso. <bold>Gaggaṃ bhikkhuṃ…pe… codentī</bold>ti ettha pana ummattakassa idaṃ <bold>ummattakaṃ,</bold> ajjhāciṇṇaṃ. Tadeva cittavipariyāsena katanti cittavipariyāsakataṃ. Tena ummattakena cittavipariyāsakatena ajjhāciṇṇena anācārena āpannāya āpattiyā gaggaṃ bhikkhuṃ codentīti evamattho daṭṭhabbo. Paṭhamaṃ mūḷho hutvā pacchā amūḷhabhāvaṃ upagatassa dātabbo vinayo <bold>amūḷhavinayo</bold>.</paragraph>
    <paragraph line="5" number="202"> Dhammavādīnaṃ yebhuyyabhāvasampādikā kiriyā <bold>yebhuyyasikā</bold>ti imasmiṃ atthe sa-kārāgamasahito ika-paccayantoyaṃ saddoti dassetuṃ āha <bold>‘‘yassā’’</bold>tiādi. Tattha <bold>yassā kiriyāyā</bold>ti gūḷhakavivaṭṭakādinā salākaggāhāpakakiriyāya. Yebhuyyabhāvaṃ nissitasamathakiriyā yebhuyyasikāti evaṃ yebhuyyasikāsaddassa attho gahetabbo. Evañhi ayaṃ adhikaraṇasamatho nāma hoti. Yathāvuttasalākaggāhena hi dhammavādīnaṃ yebhuyyabhāve siddhe pacchā taṃ yebhuyyabhāvaṃ nissāyeva adhikaraṇavūpasamo hoti, na dhammavādīnaṃ bahutarabhāvasādhakakiriyāmattena.</paragraph>
    <paragraph line="6" number="207"><bold>‘‘Sesamettha tajjanīyādīsu vuttanayamevā’’</bold>ti etena tajjanīyādisattakammāni viya idampi tassapāpiyasikākammaṃ asucibhāvādidosayuttassa, saṅghassa ca vinicchaye atiṭṭhamānassa kattabbaṃ visuṃ ekaṃ niggahakammanti dasseti. Etasmiñhi niggahakamme kate so puggalo ‘‘ahaṃ <pageBreak edition="V" number="2.0211" /> suddho’’ti attano suddhiyā sādhanatthaṃ saṅghamajjhaṃ otarituṃ, saṅgho cassa vinicchayaṃ dātuṃ na labhati, taṃ kammakaraṇamatteneva ca taṃ adhikaraṇaṃ vūpasantaṃ hoti.</paragraph>
    <paragraph line="7">Kathaṃ panetaṃ kammaṃ paṭippassambhatīti? Keci panettha ‘‘so tathā niggahito niggahitova hoti, osāraṇaṃ na labhati. Teneva pāḷiyaṃ <pageBreak edition="M" number="2.0223" /> osāraṇā na vuttā’’ti vadanti. Aññe pana ‘‘pāḷiyaṃ na upasampādetabbantiādinā sammāvattanassa vuttattā sammāvattitvā lajjidhamme okkantassa osāraṇā avuttāpi tajjanīyādīsu viya nayato kammavācaṃ yojetvā osāraṇā kātabbā evā’’ti vadanti, idaṃ yuttaṃ. Teneva aṭṭhakathāyaṃ vakkhati ‘‘sace sīlavā bhavissati, vattaṃ paripūretvā paṭippassaddhiṃ labhissati. No ce, tathānāsitakova bhavissatī’’ti (cūḷava. aṭṭha. 238). <bold>Tassapāpiyasikākamma</bold>nti ca aluttasamāsoyeva. Tenāha <bold>‘‘idaṃ hī’’</bold>ti ādi.</paragraph>
    <centered line="8">Sativinayakathādivaṇṇanā niṭṭhitā.</centered>
    <subhead line="9">Adhikaraṇakathāvaṇṇanā</subhead>
    <paragraph line="10" number="215"> Virūpato vipariṇāmaṭṭhena cittaṃ dukkhaṃ vipaccatīti āha <bold>‘‘cittadukkhatthaṃ vohāro’’</bold>tiādi. <bold>Upavadanā</bold>ti codanā. <bold>Tatthevā</bold>ti anuvadane.</paragraph>
    <paragraph line="11"><bold>Ādito paṭṭhāya ca tassa tassa kammassa viññātattā</bold>ti vitthārato āgatakammavaggassa ādito paṭṭhāya vaṇṇanāmukhena viññātattā vinicchayo bhavissatīti yojanā.</paragraph>
    <paragraph line="12" number="216"> Pāḷiyaṃ <bold>ajjhattaṃ vā</bold>ti attani vā attano parisāya vā. <bold>Bahiddhā vā</bold>ti parasmiṃ vā parassa parisāya vā. <bold>Anavassavāyā</bold>ti anuppādāya.</paragraph>
    <paragraph line="13" number="220"><bold>‘‘Vivādādhikaraṇaṃ kusalaṃ akusalaṃ abyākata’’</bold>nti idaṃ pucchāvacanaṃ. <bold>Vivādādhikaraṇaṃ siyā kusala</bold>ntiādi visajjanaṃ. Esa nayo sesesupi.</paragraph>
    <paragraph line="14" number="222"> Sammutisabhāvāyapi āpattiyā kāraṇūpacārena akusalābyākatabhāvena vuccamāne kusalassāpi āpattikāraṇattā tadupacārena ‘‘āpattādhikaraṇaṃ siyā kusala’’nti vattabbaṃ bhaveyya <pageBreak edition="V" number="2.0212" />, tathā <pageBreak edition="M" number="2.0224" /> avatvā ‘‘natthi āpattādhikaraṇaṃ kusala’’nti evaṃvacanassa kāraṇaṃ dassetuṃ <bold>‘‘ettha sandhāyabhāsitavasena attho veditabbo’’</bold>ti vuttaṃ. Ettha cāyamadhippāyo – yadi hi āpatti nāma paramatthadhammasabhāvā bhaveyya, tadā ‘‘āpattādhikaraṇaṃ siyā akusala’’ntiādivacanaṃ yujjeyya. Yasmā duṭṭhadosasikkhāpadaṭṭhakathādīsu dassitadosappasaṅgato paramatthasabhaāvatā na yuttā, ekantasammutisabhāvā eva sā hoti, tasmā ‘‘siyā akusalaṃ siyā abyākata’’ntipi nippariyāyato na vattabbā. Yadi pana akusalaabyākatadhammasamuṭṭhitattameva upādāya pariyāyato ‘‘siyā akusalaṃ siyā abyākata’’nti vuttaṃ. Tadā kusaladhammasamauṭṭhitattampi upādāya pariyāyato ‘‘āpattādhikaraṇaṃ siyā kusala’’ntipi vattabbaṃ bhaveyya. Yato cetaṃ vacanaṃ āpattiyā akusalābyākatūpacārārahattassa kusalūpacārānārahattassa visuṃ kāraṇasabbhāvaṃ sandhāya bhāsitaṃ, tasmā yaṃ taṃ kāraṇavisesaṃ sandhāya idaṃ bhāsitaṃ, tassa vasenevettha attho veditabbo.</paragraph>
    <paragraph line="15">Idāni pana yo aṅgappahonakacittameva sandhāya āpattiyā akusalādibhāvo vutto, nāññaṃ visesakāraṇaṃ sandhāyāti gaṇheyya, tassa gāhe dosaṃ dassento <bold>‘‘yasmiṃ hī’’</bold>tiādimāha. Tattha <bold>pathavīkhaṇanādike</bold>ti pathavīkhaṇanādinimitte paṇṇattivajje. <bold>Āpattādhikaraṇe kusalacittaṃ aṅga</bold>nti paṇṇattiṃ ajānitvā kusalacittena cetiyaṅgaṇādīsu bhūmisodhanādivasena pathavībhūtagāmavikopanādikāle kusalacittaṃ kāraṇaṃ hoti. <bold>Tasmiṃ satī</bold>ti tasmiṃ āpattādhikaraṇe vijjamāne kusalacittasamuṭṭhitattena kusalavohārārahāya āpattiyā vijjamānāyāti adhippāyo. <bold>Sāratthadīpaniyaṃ</bold> (sārattha. ṭī. cūḷavagga 3.222) pana ‘‘tasmiṃ satī’’ti imassa ‘‘tasmiṃ kusalacitte āpattibhāvena gahite’’ti attho vutto, taṃ na yujjati ‘‘yasmi’’nti ya-saddena parāmaṭṭhasseva āpattādhikaraṇassa ‘‘tasmi’’nti parāmasitabbato.</paragraph>
    <paragraph line="16"><bold>Na sakkā vattu</bold>nti yadi sammutisabhāvāyapi āpattiyā akusalādisamuṭṭhitattena akusalādivohāro karīyati, tadā kusalavohāropi kattabboti ‘‘natthi āpattādhikaraṇaṃ kusala’’nti na sakkā vattuṃ, aññathā akusalādibhāvopissa paṭikkhipitabboti adhippāyo. <bold>Tasmā</bold>ti <pageBreak edition="M" number="2.0225" /> yasmā kusalādīnaṃ tiṇṇaṃ samānepi āpattiyā aṅgappahonakatte kusalavohārova āpattiyā paṭikkhitto, na akusalādivohāro, tasmā <bold>nayidaṃ aṅgappahonakaṃ cittaṃ sandhāya vutta</bold>nti ‘‘āpattādhikaraṇaṃ siyā akusalaṃ siyā abyākataṃ, natthi āpattādhikaraṇaṃ kusala’’nti idaṃ āpattiyā samuṭṭhāpakattena aṅgappahonakaṃ kāraṇabhūtaṃ cittamattaṃ sandhāya na vuttaṃ <pageBreak edition="V" number="2.0213" />, aññathā ‘‘āpattādhikaraṇaṃ siyā kusala’’ntipi vattabbatoti adhippāyo. Etena āpattiyā akusalādibhāvopi kenaci nimittena pariyāyatova vutto, na paramatthatoti dasseti. Yathāha ‘‘yaṃ kusalacittena āpajjati, taṃ kusalaṃ, itarehi itara’’nti.</paragraph>
    <paragraph line="17"><bold>Idaṃ panā</bold>tiādīsu ayaṃ adhippāyo – ‘‘āpattādhikaraṇaṃ siyā akusalaṃ siyā abyākata’’nti idañhi yaṃ kiñci kadāci katthaci kāraṇaṃ bhavantaṃ aniyatakāraṇaṃ sandhāya vuttaṃ na hoti. Yaṃ pana sabbasikkhāpadesu āpattiyā kāraṇaṃ bhavitumarahati, idameva kāraṇaṃ sandhāya vuttaṃ. Akusalañhi paṇṇattiṃ ñatvā vītikkamantassa sabbāpattiyā kāraṇaṃ hoti, lokavajjāpattiyā pana paṇṇattiṃ ajānantassapi kāraṇaṃ hoti. Kevalaṃ paṇṇattivajjāpattīsu kusalābyākatacittapavattikkhaṇe eva akusalaṃ na vattati, tadaññattha sayameva pavattati. Abyākataṃ pana kāyavacībhūtaṃ kusalākusalādīnaṃ pavattikkhaṇe nirodhasamāpannassa sahaseyyāpattiyanti sabbāpattiyā aṅgameva hoti channaṃ āpattisamuṭṭhānānaṃ kāyavācaṅgavirahitattābhāvā. Tasmā imesaṃ akusalābyākatānaṃ sabbāpattimūlakattameva sandhāya idaṃ āpattiyā akusalattaṃ, abyākatattañca vuttaṃ. Yattha pana pathavīkhaṇanādīsu kusalampi āpattiyā kāraṇaṃ hoti, tatthāpi āpattiyā tadupacārena kusalattavohāro ayutto sāvajjānavajjānaṃ ekattavohārassa viruddhattā. Yadaggena aññamaññaṃ viruddhā, tadaggena kāraṇakāriyavohāropi nesaṃ ayutto. Tasmā tattha vijjamānampi kusalaṃ abbohārikaṃ, kāyavacīdvārameva āveṇikaṃ kāraṇanti.</paragraph>
    <paragraph line="18">Tattha <bold>ekantato akusalamevā</bold>ti akusalacittena samuṭṭhahanato kāraṇūpacārato evaṃ vuttaṃ. <bold>Tatthā</bold>ti lokavajje. <bold>Vikappo natthī</bold>ti siyā-saddassa vikappanatthataṃ dasseti. <bold>Akusalaṃ hotī</bold>ti akusalasamuṭṭhitāya kāraṇūpacārena akusalaṃ hoti. <bold>Sahaseyyādivasena āpajjanato</bold><pageBreak edition="M" number="2.0226" /><bold>abyākataṃ hotī</bold>ti itthiyādīhi saha piṭṭhipasāraṇavasappavattakāyadvārasaṅkhātarūpābyākatavaseneva āpajjitabbato kāraṇūpacāreneva āpatti abyākataṃ hoti. <bold>Tatthā</bold>ti tasmiṃ paṇṇattivajjāpattādhikaraṇe. <bold>Sañciccāsañciccavasenā</bold>ti paṇṇattiṃ ñatvā, aññatvā ca āpajjanavasena <bold>imaṃ vikappabhāvaṃ sandhāya</bold> akusalattaabyākatattasaṅkhātaṃ yathāvuttaṃ imaṃ vikappasabhāvaṃ sandhāya idaṃ vacanaṃ vuttaṃ.</paragraph>
    <paragraph line="19">Yadi evaṃ asañciccāpajjanapakkhe kusalenāpi āpajjanato tampi vikappaṃ sandhāya ‘‘āpattādhikaraṇaṃ siyā kusala’’ntipi kasmā na vuttanti āha <bold>‘‘sace panā’’</bold>tiādi. ‘‘Acittakāna’’nti <pageBreak edition="V" number="2.0214" /> vuttamevatthaṃ samuṭṭhānavasena vibhāvetuṃ <bold>‘‘eḷakalomapadasodhammādisamuṭṭhānānampī’’</bold>ti vuttaṃ. Acittakasamuṭṭhānānaṃ <bold>‘‘kusalacittaṃ āpajjeyyā’’</bold>ti etena sāvajjabhūtāya āpattiyā kāraṇūpacārenāpi anavajjabhūtakusalavohāro ayuttoti dasseti. <bold>‘‘Na ca tatthā’’</bold>tiādinā kusalassa āpattiyā kāraṇattaṃ vijjamānampi tathā voharituṃ ayuttanti paṭikkhipitvā kāyavācāsaṅkhātaṃ abyākatasseva kāraṇattaṃ dasseti. Tattha <bold>calitappavattāna</bold>nti calitānaṃ, pavattānañca. Calito hi kāyo, pavattā vācā. Ettha ca kāyavācānamaññatarameva aṅgaṃ. <bold>Tañca…pe… abyākata</bold>nti evaṃ abyākatassa āpattikāraṇabhāveneva vuttattā. ‘‘Āpattādhikaraṇaṃ siyā akusalaṃ siyā abyākata’’nti idaṃ kāraṇūpacārena pariyāyato vuttaṃ, na nippariyāyatoti sijjhati.</paragraph>
    <paragraph line="20">Yaṃ pana <bold>sāratthadīpaniyaṃ</bold> (sārattha. ṭī. cūḷava. 3.222) āpattiyā nippariyāyatova akusalādisabhāvataṃ samatthetuṃ bahuṃ papañcitaṃ, taṃ na sārato paccetabbaṃ duṭṭhadosasikkhāpadaṭṭhakathāyameva paṭikkhittattā. Tenevetthāpi ‘‘yaṃ cittaṃ āpattiyā aṅgaṃ hotī’’tiādinā akusalacittassāpi āpattiyā kāraṇattena bhinnatāva dassitā. Yaṃ panettha vattabbaṃ, taṃ heṭṭhā dassitamevāti idha na vitthārayimha. <bold>Evaṃ vītikkamato yo vītikkamo</bold>ti ettha akusalacittena ñatvā vītikkamantassa kāyavacīvītikkamasamuṭṭhitā āpattivītikkamoti vutto. Esa nayo abyākatavārepi.</paragraph>
    <centered line="21">Adhikaraṇakathāvaṇṇanā niṭṭhitā.</centered>
    <subhead line="22">Adhikaraṇavūpasamanasamathakathādivaṇṇanā</subhead>
    <paragraph line="23" number="228"> Pāḷiyaṃ <pageBreak edition="M" number="2.0227" /><bold>vivādādhikaraṇaṃ ekaṃ samathaṃ anāgammā</bold>tiādi pucchā. <bold>Siyā</bold>tiādi vissajjanaṃ. <bold>Siyātissa vacanīya</bold>nti eteneva vūpasamaṃ siyāti vattabbaṃ bhaveyyāti attho. <bold>Sammukhāvinayasmi</bold>nti sammukhāvinayattasminti bhāvappadhāno niddeso daṭṭhabbo. Evaṃ sabbavāresu. <bold>‘‘Kārako ukkoṭetī’’</bold>ti idaṃ upalakkhaṇamattaṃ, yassa kassaci ukkoṭentassa pācittiyameva. Ubbāhikāya khīyanake pācittiyaṃ na vuttaṃ tattha chandadānassa natthitāya.</paragraph>
    <paragraph line="24" number="235"><bold>Vaṇṇāvaṇṇāyo katvā</bold>ti khuddakamahantehi saññāṇehi yuttāyo katvā. Tenāha <bold>‘‘nimittasaññaṃ āropetvā’’</bold>ti.</paragraph>
    <paragraph line="25" number="242"><bold>Kiccādhikaraṇaṃ <pageBreak edition="V" number="2.0215" /> …pe… sammatī</bold>ti ettha sammukhāvinayena apalokanādikammaṃ sampajjatīti attho daṭṭhabbo.</paragraph>
    <centered line="26">Adhikaraṇavūpasamanasamathakathādivaṇṇanā niṭṭhitā.</centered>
    <centered line="27">Samathakkhandhakavaṇṇanānayo niṭṭhito.</centered>
  </content>
</document>