<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin07t.nrf24.xml</normativeSource>
    <source>roman/tika/vinayapitaka (tika)/vimativinodani-tika/9. campeyyakkhandhako.xml</source>
    <script>roman</script>
    <directory>/tika/vinayapitaka (tika)/vimativinodani-tika</directory>
    <basename>9. campeyyakkhandhako</basename>
    <titlePath>9. Campeyyakkhandhako - Vimativinodanī-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">9. Campeyyakkhandhako</chapter>
    <subhead line="2">Kassapagottabhikkhuvatthukathādivaṇṇanā</subhead>
    <paragraph line="3" number="380"> Campeyyakkhandhake <pageBreak edition="Myanmar" number="2.0205" /><pageBreak edition="Vipassana Research Institut" number="2.0193" /><bold>tantibaddho</bold>ti tanti vuccati byāpāro, tattha baddho, ussukkaṃ āpannoti attho. Tenāha <bold>‘‘tasmiṃ āvāse’’</bold>tiādi.</paragraph>
    <paragraph line="4" number="387-8"><bold>Hāpanaṃ vā aññathā karaṇaṃ vā natthī</bold>ti ñattikammassa ñattiyā ekattā hāpanaṃ na sambhavati, tassā ekattā eva pacchā ñattiṭhapanavasena, dvikkhattuṃ ṭhapanavasena ca aññathā karaṇaṃ natthi. <bold>Parato</bold>ti parivāre. <bold>Ta</bold>nti pabbājanīyakammaṃ, tassāti attho.</paragraph>
    <centered line="5">Kassapagottabhikkhuvatthukathādivaṇṇanā niṭṭhitā.</centered>
    <subhead line="6">Dvenissaraṇādikathāvaṇṇanā</subhead>
    <paragraph line="7" number="395"><bold>Esā</bold>ti ‘‘bālo’’tiādinā niddiṭṭhapuggalo, appattoti sambandho. Tattha kāraṇamāha <bold>‘‘yasmā’’</bold>tiādi. Tattha <bold>āveṇikena lakkhaṇenā</bold>ti pabbājanīyakammassa nimittabhāvena pāḷiyaṃ vuttattā asādhāraṇabhūtena kuladūsakabhāvena. Yadi hesa taṃ kammaṃ appatto, kathaṃ pana sunissāritoti āha <bold>‘‘yasmā panassa ākaṅkhamāno saṅgho pabbājanīyakammaṃ kareyyāti vuttaṃ, tasmā sunissārito’’</bold>ti. <bold>Tattha vutta</bold>nti kammakkhandhake (cūḷava. 27) vuttaṃ.</paragraph>
    <paragraph line="8">Ettha pana kuladūsakakammaṃ katvā pabbājanīyakammakatassa <bold>terasakakaṇḍakaṭṭhakathāyaṃ</bold> ‘‘yasmiṃ vihāre vasantena yasmiṃ gāme kuladūsakakammaṃ kataṃ hoti, tasmiṃ vihāre vā tasmiṃ gāme vā na vasitabba’’ntiādinā (pārā. aṭṭha. 2.433) yā sammāvattanā vuttā, sā itarenāpi <pageBreak edition="Vipassana Research Institut" number="2.0194" /> pūretabbā. Yaṃ pana paṭippassaddhakammassa kuladūsakassa tattheva <bold>aṭṭhakathāyaṃ</bold> ‘‘yesu kulesu kuladūsakakammaṃ kataṃ, tato paccayā na gahetabbā’’tiādi vuttaṃ, taṃ na pūretabbaṃ kulasaṅgahassa akatattā. Evaṃ sesakammesupi. Yadi evaṃ ‘‘tajjanīyakammārahassa <pageBreak edition="Myanmar" number="2.0206" /> niyasakammaṃ karoti…pe… evaṃ kho, upāli, adhammakammaṃ hotī’’tiādivacanaṃ (mahāva. 402) virujjhatīti? Na virujjhati saṅghasanniṭṭhānavasena tajjanīyādikammārahattassa sijjhanato. Yassa hi saṅgho ‘‘tajjanīyakammaṃ karomā’’ti sanniṭṭhānaṃ katvā kammavācaṃ sāvento pabbājanīyakammavācaṃ sāveti, tassa kammaṃ adhammakammaṃ hoti. Sace pana ‘‘tasseva pabbājanīyakammameva karomā’’ti sanniṭṭhānaṃ katvā tadeva karoti, tassa taṃ kammaṃ dhammakammanti veditabbaṃ.</paragraph>
    <paragraph line="9">Evamidha ‘‘nissāraṇa’’nti adhippetassa pabbājanīyakammassa vasena atthaṃ dassetvā idāni tadaññesaṃ tajjanīyādīnaṃ vasena nissāraṇe adhippete ‘‘appatto nissāraṇa’’nti imassa paṭipakkhavasena sampatto nissāraṇaṃ, ‘‘tañce saṅgho nissāreti. Sunissārito’’ti atthasambhavaṃ dassetuṃ puna <bold>‘‘tañce saṅgho nissāretīti sace saṅgho’’</bold>tiādi vuttaṃ. Tattha <bold>tatthā</bold>ti tajjanīyādikammavisaye, ekenāpi aṅgena nissāraṇā anuññātāti yojanā. Pāḷiyaṃ <bold>appatto nissāraṇa</bold>nti ettha āpanno āveṇikavasena tajjanīyādisaṅkhātaṃ nissāraṇaṃ pattoti attho gahetabbo.</paragraph>
    <centered line="10">Dvenissaraṇādikathāvaṇṇanā niṭṭhitā.</centered>
    <centered line="11">Campeyyakkhandhakavaṇṇanānayo niṭṭhito.</centered>
  </content>
</document>