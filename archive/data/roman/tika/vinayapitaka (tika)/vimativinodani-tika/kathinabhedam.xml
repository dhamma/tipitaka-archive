<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin07t.nrf52.xml</normativeSource>
    <source>roman/tika/vinayapitaka (tika)/vimativinodani-tika/kathinabhedam.xml</source>
    <script>roman</script>
    <directory>/tika/vinayapitaka (tika)/vimativinodani-tika</directory>
    <basename>kathinabhedam</basename>
    <titlePath>Kathinabhedaṃ - Vimativinodanī-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">Kathinabhedaṃ</chapter>
    <subhead line="2">Kathinaatthatādivaṇṇanā</subhead>
    <paragraph line="3" number="404"> Kathine <pageBreak edition="Myanmar" number="2.0303" /><bold>anāgatavasenā</bold>ti udakāharaṇādipayoge uppanne pacchā dhovanādipubbakaraṇassa uppattito tappayogassa anāgatavaseneva anantarapaccayo. Paccayattañcassa kāriyabhūtassa yasmā nipphādetabbataṃ nissāya paccayā pavattā, na vinā tena, tasmā tena pariyāyena vuttaṃ, na sabhāvato sabbattha. Tenāha <bold>‘‘payogassa hī’’</bold>tiādi. Tattha payogassa sattavidhampi pubbakaraṇaṃ paccayo hotīti sambandho. Kāraṇamāha <bold>‘‘yasmā’’</bold>tiādi. <bold>Pubbakaraṇassatthāyā</bold>ti pubbakaraṇassa nipphādanatthāya. <bold>Purejātapaccaye</bold>ti purejātapaccayassa <pageBreak edition="Vipassana Research Institut" number="2.0287" /> visaye. <bold>Esā</bold>ti payogo. Dhovanādidhammesu ekampi attano purejātapaccayabhūtaṃ dhammaṃ na labhati, attano uppattito purejātassa pubbakaraṇassa abhāvāti attho. <bold>Labhatī</bold>ti pacchājātapaccayaṃ pubbakaraṇaṃ labhati, pacchājātapaccayo hotīti attho.</paragraph>
    <paragraph line="4">Pāḷiyaṃ <bold>pannarasa dhammā sahajātapaccayena paccayo</bold>ti ettha pubbakaraṇassāti vā payogassāti vā aññassa kassaci paccayuppannassa aparāmaṭṭhattā pannarasa dhammā sayaṃ aññamaññasahajātapaccayena paccayoti evamattho gahetabbo, tehi saha uppajjanakassa aññassa abhāvā. Evaṃ upari sabbattha. Tenāha <bold>‘‘sahajātapaccayaṃ panā’’</bold>tiādi. <bold>Mātikā ca palibodhā cā</bold>ti ettha <bold>ca</bold>-saddena pañcānisaṃsāni gahitānīti daṭṭhabbaṃ. Evaṃ <bold>mātikānañca palibodhānañcā</bold>ti etthāpi. Tehipi attho anantarameva mātikādīhi saha jāyanti. Teneva ‘‘pannarasa dhammā sahajātapaccayena paccayo’’ti vuttā. <bold>Āsā</bold>ti cīvarāsā. <bold>Vatthū</bold>ti āsāya nimittabhūtaṃ anuppannacīvaraṃ. ‘‘Dassāma karissāmā’’ti hi dāyakehi paṭiññātacīvaraṃ nissāya anantaraṃ uppajjamānā cīvarāsā anantarapaccayādibhāvena vuttā. <bold>Āsānañca anāsānañcā</bold>ti labbhamānakacīvare uppajjanakacīvarāsānañceva alabbhamāne cīvare uppajjanakaanāsānañca, āsānaṃ, tabbigamānañcāti attho. Khaṇe khaṇe uppattibhedaṃ sandhāya <bold>‘‘āsāna’’</bold>nti bahuvacanaṃ kataṃ, āsāya <pageBreak edition="Myanmar" number="2.0304" />, anāsāya cāti attho. Tenāha <bold>‘‘āsā ca anāsā cā’’</bold>ti.</paragraph>
    <centered line="5">Kathinaatthatādivaṇṇanā niṭṭhitā.</centered>
    <subhead line="6">Pubbakaraṇanidānādivibhāgavaṇṇanā</subhead>
    <paragraph line="7" number="406-7"><bold>Cha cīvarānī</bold>ti khomādīsu chasu aññataraṃ sandhāya vuttaṃ. Sabbasaṅgāhikavasena pana <bold>‘‘cīvarānī’’</bold>ti bahuvacanaṃ kataṃ. Pāḷiyaṃ panettha <bold>vatthu, āsā ca anāsā cā</bold>tiādīsu atthate kathine ānisaṃsavasena uppajjanakapaccāsācīvaraṃ ‘‘vatthū’’ti vuttaṃ. Kathinacīvaraṃ hetupaccaya-saddehi vuttanti veditabbaṃ.</paragraph>
    <paragraph line="8" number="408"><bold>Paccuddhāro tīhi dhammehī</bold>tiādi kathinatthāratthāya ticīvarato aññaṃ vassikasāṭikādiṃ paccuddharituṃ, adhiṭṭhahitvā attharituñca na vaṭṭatīti dassanatthaṃ vuttaṃ. <bold>‘‘Vacībhedenā’’</bold>ti etena kevalaṃ kāyena kathinatthāro na ruhatīti dasseti.</paragraph>
    <centered line="9">Pubbakaraṇanidānādivibhāgavaṇṇanā niṭṭhitā.</centered>
    <subhead line="10">Kathinādijānitabbavibhāgavaṇṇanā</subhead>
    <paragraph line="11" number="412"><bold>Yesu</bold><pageBreak edition="Vipassana Research Institut" number="2.0288" /><bold>rūpādidhammesū</bold>ti ‘‘purimavassaṃvutthā bhikkhū, pañcahi anūno saṅgho, cīvaramāso, dhammena samena samuppannaṃ cīvara’’nti evamādīsu yesu rūpārūpadhammesu. <bold>Satī</bold>ti santesu. <bold>Missībhāvo</bold>ti saṃsaggatā samūhapaññattimattaṃ. Tenāha <bold>‘‘na paramatthato eko dhammo atthī’’</bold>ti.</paragraph>
    <paragraph line="12" number="416"><bold>Ekato uppajjantī</bold>ti kathinuddhārena saha uppajjamānārahā hontīti attho. Kathinatthārato hi pabhuti sabbe kathinuddhārā taṃ taṃ kāraṇantaramāgamma uppajjanti, tasmā sabbe <bold>ekuppādā</bold> nāma jātā. Tesu antarubbhārasahubbhārā dve eva taṃ vihāraṃ anatthatakathinavihārasadisaṃ karontā sayaṃ sakalena kathinatthārena saha nirujjhanti uddhārabhāvaṃ pāpuṇanti <pageBreak edition="Myanmar" number="2.0305" />. Avasesā pana taṃ taṃ pāṭipuggalikameva kathinatthāraṃ dvinnaṃ palibodhānaṃ upacchindanavasena nirodhentā sayaṃ uddhārabhāvaṃ pāpuṇanti, na sakalaṃ kathinatthāraṃ. Kathinuddhārānañca <bold>nirodho</bold> nāma taṃ taṃ kāraṇamāgamma uddhārabhāvappatti, evañca uppatti nāma kathinuddhāro eva. Tenāha <bold>‘‘sabbepi atthārena saddhiṃ ekato uppajjantī’’</bold>tiādi. Tattha <bold>purimā dve</bold>ti ‘‘ekuppādā ekanirodhā’’ti pāḷiyaṃ paṭhamaṃ vuttā antarubbhārasahubbhārā dve. <bold>Tesū</bold>ti pakkamanantikādīsu. <bold>Uddhārabhāvaṃ pattesū</bold>ti uddhārabhāvappattisaṅkhātanirodhaṃ pattesūti attho. <bold>Atthāro tiṭṭhatī</bold>ti katacīvaraṃ ādāya pakkantādipuggalaṃ ṭhapetvā tadavasesānaṃ palibodhasabbhāvato kathinatthāro tiṭṭhati.</paragraph>
    <centered line="13">Kathinādijānitabbavibhāgavaṇṇanā niṭṭhitā.</centered>
    <centered line="14">Paññattivaggavaṇṇanānayo niṭṭhito.</centered>
    <title line="15">Saṅgahavaggo</title>
  </content>
</document>