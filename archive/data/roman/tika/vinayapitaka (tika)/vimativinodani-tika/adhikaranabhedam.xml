<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin07t.nrf48.xml</normativeSource>
    <archivePath>roman/tika/vinayapitaka (tika)/vimativinodani-tika/adhikaranabhedam.xml</archivePath>
    <baseFileName>adhikaranabhedam</baseFileName>
    <titlePath>Adhikaraṇabhedaṃ - Vimativinodanī-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Adhikaraṇabhedaṃ</chapter>
    <subhead line="2">Ukkoṭanabhedādikathāvaṇṇanā</subhead>
    <paragraph line="3" number="341"><bold>‘‘Alaṃ</bold><pageBreak edition="M" number="2.0295" /><pageBreak edition="V" number="2.0280" /><bold>āvuso’’ti attapaccatthike saññāpetvā</bold>ti pattacīvarādiatthāya alaṃ bhaṇḍanādikaraṇanti vivādādīsu dosadassanamattena saññāpetvā aññamaññaṃ khamāpetvā vūpasamenti, na pana aññamaññaṃ āpattānāpattidassanavasenāti adhippāyo. Tenāha <bold>‘‘pāḷimuttakavinicchayenevā’’</bold>ti.</paragraph>
    <paragraph line="4">Visamāni kāyakammādīni nissito bhikkhu <bold>visamanissito</bold> nāma, micchādiṭṭhinissito <bold>gahananissito,</bold> balavante purise nissito <bold>balavanissito</bold> nāmāti dassento <bold>‘‘eko visamānī’’</bold>tiādimāha.</paragraph>
    <centered line="5">Ukkoṭanabhedādikathāvaṇṇanā niṭṭhitā.</centered>
    <subhead line="6">Adhikaraṇanidānādivaṇṇanā</subhead>
    <paragraph line="7" number="342"><bold>Āpattiṃ nissāya uppajjanakaāpattivasenā</bold>ti paresaṃ, attano ca āpattiṃ paṭicchādentānaṃ vajjapaṭicchādīnaṃ pārājikādiāpattimeva sandhāya vuttaṃ, na sabbāpattiyo. <bold>Kiccaṃ nissāya uppajjanakakiccāna</bold>nti ukkhepanīyādikammaṃ nissāya uppajjanakānaṃ tadanuvattikāya bhikkhuniyā yāvatatiyānussāvanānaṃ kiccānaṃ vasena, na sabbesaṃ kiccānaṃ vasenāti.</paragraph>
    <paragraph line="8" number="344"> Pāḷiyaṃ ‘‘katihi adhikaraṇehī’’ti pucchāya ‘‘ekena adhikaraṇena kiccādhikaraṇenā’’ti vuttaṃ. ‘‘Katisu ṭhānesū’’ti pucchāya ‘‘tīsu ṭhānesu saṅghamajjhe, gaṇamajjhe, puggalassa santike’’ti vuttaṃ. ‘‘Katihi samathehī’’ti pucchāya ‘‘tīhi samathehī’’ti vuttaṃ. Tīhipi etehi eko vūpasamanappakārova pucchito, vissajjito cāti veditabbo.</paragraph>
    <paragraph line="9" number="348"><bold>Vivādādhikaraṇaṃ</bold><pageBreak edition="V" number="2.0281" /><bold>hoti anuvādādhikaraṇa</bold>ntiādīsu vivādādhikaraṇameva anuvādādhikaraṇādipi hotīti pucchāya vivādādhikaraṇaṃ vivādādhikaraṇameva hoti, anuvādādayo na hotīti vissajjanaṃ.</paragraph>
    <centered line="10">Adhikaraṇanidānādivaṇṇanā niṭṭhitā.</centered>
    <subhead line="11">Sattasamathanānātthādivaṇṇanā</subhead>
    <paragraph line="12" number="354"> Adhikaraṇapucchāvissajjane <pageBreak edition="M" number="2.0296" /> pāḷiyaṃ <bold>vipaccayatāya vohāro</bold>ti virūpavipākāya aññamaññaṃ dukkhuppādanāya kāyavacīvohāro. <bold>Medhaga</bold>nti vuddhippatto kalaho.</paragraph>
    <paragraph line="13"><bold>Anusampavaṅkatā</bold>ti vipatticodanāya anu anu saṃyujjanavasena ninnatā.</paragraph>
    <paragraph line="14"><bold>Abbhussahanatā</bold>ti ativiya sañjātussāhatā. <bold>Anubalappadāna</bold>nti codakānampi upatthambhakaraṇaṃ. <bold>Kammasaṅgahābhāvenā</bold>ti saṅghasammukhatādimattassa sammukhāvinayassa saṅghādīhi kattabbakiccesu saṅgahābhāvā.</paragraph>
    <centered line="15">Sattasamathanānātthādivaṇṇanā niṭṭhitā.</centered>
    <centered line="16">Adhikaraṇabhedavaṇṇanānayo niṭṭhito.</centered>
    <title line="17">Dutiyagāthāsaṅgaṇikaṃ</title>
    <subhead line="18">Codanādipucchāvissajjanāvaṇṇanā</subhead>
    <paragraph line="19" number="359"> Dutiyagāthāsaṅgaṇikāya <pageBreak edition="M" number="2.0297" /> ‘‘codanā kimatthāyā’’tiādikā pucchā upālittherena katā. ‘‘Codanā sāraṇatthāyā’’tiādivissajjanaṃ bhagavatā vuttaṃ. Upālitthero sayameva pucchitvā vissajjanaṃ akāsītipi vadanti.</paragraph>
    <paragraph line="20"><bold>Mantaggahaṇa</bold>nti tesaṃ vicāraṇāgahaṇaṃ, suttantikattherānaṃ, vinayadharattherānañca adhippāyagahaṇanti <pageBreak edition="V" number="2.0282" /> attho. <bold>Pāṭekkaṃ vinicchayasanniṭṭhāpanattha</bold>nti tesaṃ paccekaṃ adhippāyaṃ ñatvā tehi samuṭṭhāpitanayampi gahetvā vinicchayapariyosāpanatthanti adhippāyo.</paragraph>
    <paragraph line="21"><bold>‘‘Mā kho turito abhaṇī’’</bold>tiādinā abhimukhe ṭhitaṃ kañci anuvijjakaṃ ovadantena viya therena anuvijjakavattaṃ kathitaṃ.</paragraph>
    <paragraph line="22"><bold>Anuyuñjanavatta</bold>nti anuyujjanakkamaṃ, taṃ pana yasmā sabbasikkhāpadavītikkamavisayepi taṃtaṃsikkhāpadānulomena kattabbaṃ, tasmā ‘‘sikkhāpadānulomika’’nti vuttaṃ. <bold>Attano gatiṃ nāsetī</bold>ti attano sugatigamanaṃ vināseti.</paragraph>
    <paragraph line="23">Anusandhita-saddo bhāvasādhanoti āha <bold>‘‘anusandhitanti kathānusandhī’’</bold>ti. <bold>Vattānusandhitenā</bold>ti etthāpi eseva nayo. <bold>Vattānusandhitenā</bold>ti ācārānusandhinā, ācārena saddhiṃ samentiyā paṭiññāyāti attho. Tenāha <bold>‘‘yā assa vattenā’’</bold>tiādi.</paragraph>
    <paragraph line="24">Pāḷiyaṃ <bold>sañcicca āpatti</bold>ntiādi alajjilajjilakkhaṇaṃ bhikkhubhikkhunīnaṃ vasena vuttaṃ tesaññeva sabbappakārato sikkhāpadādhikārattā. Sāmaṇerādīnampi sādhāraṇavasena pana sañcicca yathāsakaṃ sikkhāpadavītikkamanādikaṃ alajjilajjilakkhaṇaṃ veditabbaṃ.</paragraph>
    <paragraph line="25"><bold>Kathānusandhivacana</bold>nti cuditakaanuvijjakānaṃ kathāya anusandhiyuttaṃ vacanaṃ na jānāti, tehi ekasmiṃ kāraṇe vutte sayaṃ taṃ asallakkhetvā attano abhirucitameva asambandhitatthanti attho. <bold>Vinicchayānusandhivacanañcā</bold>ti anuvijjakena katassa āpattānāpattivinicchayassa anuguṇaṃ, sambandhavacanañca.</paragraph>
    <centered line="26">Codanādipucchāvissajjanāvaṇṇanā niṭṭhitā.</centered>
  </content>
</document>