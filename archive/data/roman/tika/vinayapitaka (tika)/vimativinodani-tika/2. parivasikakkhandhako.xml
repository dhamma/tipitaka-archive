<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin07t.nrf28.xml</normativeSource>
    <source>roman/tika/vinayapitaka (tika)/vimativinodani-tika/2. parivasikakkhandhako.xml</source>
    <script>roman</script>
    <directory>/tika/vinayapitaka (tika)/vimativinodani-tika</directory>
    <basename>2. parivasikakkhandhako</basename>
    <titlePath>2. Pārivāsikakkhandhako - Vimativinodanī-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">2. Pārivāsikakkhandhako</chapter>
    <subhead line="2">Pārivāsikavattakathāvaṇṇanā</subhead>
    <paragraph line="3" number="75"> Pārivāsikakkhandhake <pageBreak edition="Myanmar" number="2.0216" /><pageBreak edition="Vipassana Research Institut" number="2.0204" /><bold>antamaso mūlāyapaṭikassanārahādīnampī</bold>ti <bold>ādi</bold>-saddena mānattārahamānattacārikaabbhānārahe saṅgaṇhāti. Te hi pārivāsikānaṃ, pārivāsikā ca tesaṃ pakatattaṭṭhāne eva tiṭṭhanti. <bold>Adhotapādaṭṭhapanaka</bold>nti yattha ṭhatvā pāde dhovanti, tādisaṃ dāruphalakakhaṇḍādiṃ. <bold>Pādaghaṃsana</bold>nti sakkharakathalādiṃ. <bold>‘‘Vattaṃ karontī’’</bold>ti ettakamattasseva vuttattā saddhivihārikādīhipi abhivādanādiṃ kātuṃ na vaṭṭati.</paragraph>
    <paragraph line="4"><bold>‘‘Pārisuddhiuposathe kariyamāne’’</bold>ti idaṃ pavāraṇādivasesu saṅghe pavārente anupagatachinnavassādīhi kariyamānapārisuddhiuposathampi sandhāya vuttaṃ. <bold>Attano pāḷiyā</bold>ti navakānaṃ purato.</paragraph>
    <paragraph line="5"><bold>‘‘Pārivāsikassevā’’</bold>ti idaṃ abbhānārahapariyosāne sabbe garukaṭṭhe sandhāya vuttaṃ. Tesampi paccekaṃ oṇojanassa anuññātattā tadavasesā pakatattā eva taṃ na labhanti.</paragraph>
    <paragraph line="6"><bold>Catussālabhatta</bold>nti bhojanasālāya paṭipāṭiyā diyyamānabhattaṃ. <bold>Hatthapāse ṭhitenā</bold>ti dāyakassa hatthapāse paṭiggahaṇaruhanaṭṭhāneti adhippāyo. <bold>Mahāpeḷabhattepī</bold>ti mahantesu bhattapacchiādibhājanesu ṭhapetvā diyyamānabhattesupi.</paragraph>
    <paragraph line="7" number="76"><bold>Pāpiṭṭhatarāti pārājikāpattī</bold>ti ukkaṃsavasena vuttaṃ. Sañcarittādipaṇṇattivajjato pana sukkavissaṭṭhādikā lokavajjāva, tatthāpi saṅghabhedādikā pāpiṭṭhatarā eva.</paragraph>
    <paragraph line="8"><bold>‘‘Kammanti</bold><pageBreak edition="Vipassana Research Institut" number="2.0205" /><bold>pārivāsikakammavācā’’</bold>ti etena kammabhūtā vācāti kammavācā-saddassa atthopi siddhoti veditabbo. <bold>Savacanīya</bold>nti ettha ‘‘sadosa’’nti (sārattha. ṭī. cūḷavagga. 3.76) atthaṃ vadati. Attano vacane pavattanakammanti evamettha attho daṭṭhabbo, ‘‘mā pakkamāhī’’ti vā ‘‘ehi vinayadharānaṃ sammukhībhāva’’nti vā <pageBreak edition="Myanmar" number="2.0217" /> evaṃ attano āṇāya pavattanakakammaṃ na kātabbanti adhippāyo. Evañhi kenaci savacanīye kate anādarena atikkamituṃ na vaṭṭati, buddhassa saṅghassa āṇā atikkantā nāma hoti.</paragraph>
    <paragraph line="9"><bold>Rajohatabhūmī</bold>ti paṇṇasālāvisesanaṃ. <bold>Paccaya</bold>nti vassāvāsikacīvaraṃ. <bold>Senāsanaṃ na labhatī</bold>ti vassaggena na labhati.</paragraph>
    <paragraph line="10"><bold>Apaṇṇakapaṭipadā</bold>ti aviraddhapaṭipadā. <bold>Sace vāyamantopī</bold>ti ettha avisayabhāvaṃ ñatvā avāyamantopi saṅgayhati.</paragraph>
    <paragraph line="11" number="81"><bold>Avisesenā</bold>ti pārivāsikukkhittakānaṃ sāmaññena. <bold>Pañcavaṇṇacchadanabaddhaṭṭhānesū</bold>ti pañcappakāracchadanehi channaṭṭhānesu.</paragraph>
    <paragraph line="12"><bold>Obaddha</bold>nti uṭṭhānādibyāpārapaṭibaddhaṃ. Pīḷitanti attho. <bold>Mañce vā pīṭhe vā</bold>ti ettha <bold>vā</bold>-saddo samuccayattho, tena taṭṭikācammakhaṇḍādīsu dīghāsanesupi nisīdituṃ na vaṭṭatīti dīpitaṃ hoti.</paragraph>
    <paragraph line="13"><bold>Na vattabhedadukkaṭa</bold>nti vuḍḍhatarassa jānantassāpi vattabhede dukkaṭaṃ natthīti dasseti. <bold>‘‘Vattaṃ nikkhipāpetvā’’</bold>ti idaṃ pārivāsādimeva sandhāya vuttaṃ.</paragraph>
    <centered line="14">Pārivāsikavattakathāvaṇṇanā niṭṭhitā.</centered>
    <centered line="15">Pārivāsikakkhandhakavaṇṇanānayo niṭṭhito.</centered>
  </content>
</document>