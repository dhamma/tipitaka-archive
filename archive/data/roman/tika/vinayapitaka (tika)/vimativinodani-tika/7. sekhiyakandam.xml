<?xml version="1.0"?>
<document>
<metadata>
<normativeSource>http://tipitaka.org/romn/cscd/vin07t.nrf8.xml</normativeSource>
<archivePath>roman/tika/vinayapitaka (tika)/vimativinodani-tika/7. sekhiyakandam.xml</archivePath>
<titlePath>7. Sekhiyakaṇḍaṃ - Vimativinodanī-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">7. Sekhiyakaṇḍaṃ</chapter>
<subhead line="2">1. Parimaṇḍalavaggavaṇṇanā</subhead>
<paragraph line="3" number="576"> Sekhiyesu <pageBreak edition="M" number="2.0059" /><pageBreak edition="V" number="2.0057" /> yasmā <bold>vattakkhandhake</bold> (cūḷava. 356 ādayo) vuttavattānipi sikkhitabbattā sekhiyāneva, tasmā pārājikādīsu viyettha pāḷiyaṃ paricchedo na kato. Cārittanayadassanatthañca ‘‘yo pana bhikkhu olambento nivāseyya, dukkaṭa’’nti avatvā ‘‘sikkhā karaṇīyā’’ti sabbattha pāḷi āropitā. Padabhājane pana ‘‘āpatti dukkaṭassā’’ti vuttattā sabbattha anādariyakaraṇe dukkaṭaṃ veditabbaṃ.</paragraph>
<paragraph line="4"><bold>Aṭṭhaṅgulamatta</bold>nti <bold>matta</bold>-saddena tato kiñci adhikaṃ, ūnampi saṅgaṇhāti. Teneva nisinnassa caturaṅgulamattampi vuttaṃ. Na hi nisinnassa caturaṅgulappamāṇaṃ, ṭhitassa aṭṭhaṅgulamevāti sakkā niyametuṃ ūnādhikattasambhavato. Tasmā yathā sāruppaṃ hoti evaṃ aṭṭhaṅgulānusārena nivāsanaññeva adhippetanti gahetabbaṃ. Teneva vakkhati ‘‘yo pana bhikkhu sukkhajaṅgho vā’’tiādi. <bold>Kurundiyaṃ</bold> ‘‘ajānantassa anāpattī’’ti ādaraṃ katvā uggaṇhantassāpi ajānanaṃ sandhāya vuttaṃ. Tenāpi nirantaraṃ nivāsanapārupanavattaṃ sikkhitabbaṃ, asikkhito anādariyameva. Parimaṇḍalaggahaṇena ukkhipitvā nivāsanampi paṭikkhittanti āha <bold>‘‘ukkhipitvā vā otāretvā vā’’</bold>ti.</paragraph>
<paragraph line="5"><bold>Sacittaka</bold>nti vatthuvijānanacittena sacittakaṃ. <bold>Sāratthadīpaniyaṃ</bold> pana <bold>upatissattheravādanayena</bold> lokavajjattaṃ gahetvā ‘‘vatthuvijānanacittena, paṇṇattivijānanacittena ca sacittaka’’nti (sārattha. ṭī. sekhiyakaṇḍa 3.576) vuttaṃ. Tattha ca vatthuvijānanaṃ visuṃ na vattabbaṃ. Paṇṇattivijānanena tassāpi antogadhabhāvato idaṃ vatthuṃ evaṃ vītikkamantassa āpattīti vijānanto hi paṇṇattiṃ vijānātīti vuccati. <bold>Upatissattheravāde</bold> cettha paṇṇattiṃ ajānitvā aparimaṇḍalanivāsanādivatthumeva <pageBreak edition="V" number="2.0058" /> jānantassa paṇṇattivītikkamānādariyābhāvā sabbasekhiyesu anāpatti eva abhimatā, tañca na yuttaṃ <bold>kosambakkhandhake</bold> (mahāva. 451 ādayo) vaccakuṭiyaṃ udakāvasesaṃ ṭhapentassa paṇṇattivijānanābhāvepi āpattiyā vuttattā. Vuttañhi tattha ‘‘tena kho pana samayena aññataro bhikkhu āpattiṃ āpanno hoti <pageBreak edition="M" number="2.0060" />…pe… so aparena samayena tassā āpattiyā anāpattidiṭṭhi hotī’’tiādi (mahāva. 451). <bold>Aṭṭhakathāya</bold>ñcassa ‘‘tvaṃ ettha āpattibhāvaṃ na jānāsīti, āma na jānāmīti. Hotu āvuso, ettha āpattīti, sace hoti, desessāmīti. Sace pana te, āvuso, asañcicca asatiyā kataṃ, natthi āpattīti. So tassā āpattiyā anāpattidiṭṭhi ahosī’’ti (mahāva. aṭṭha. 451) vuttaṃ, tathā ‘‘adhammavādīti ukkhittānuvattakesu aññataro’’ti (mahāva. aṭṭha. 457-458) ca vuttaṃ. Khandhakavattānañhi sekhiyattā tattha vutto nayo imesaṃ, idha vutto ca tesaṃ sādhāraṇova hotīti. Teneva ‘‘asañcicca asatiyā kataṃ, natthi āpattī’’ti evaṃ idha vutto āpattinayo tatthāpi dassito. Tasmā <bold>phussadevattheravāde</bold> eva ṭhatvā vatthuvijānanacitteneva sabbasekhiyāni sacittakāni, na paṇṇattivijānanacittena. Bhiyyokamyatāyasūpabyañjanapaṭicchādanaujjhānasaññīti dve sikkhāpadāni lokavajjāni akusalacittāni, sesāni paṇṇattivajjāni, ticittāni, tivedanāni cāti gahaṇameva yuttataraṃ dissati. Tenevettha ‘‘asañciccāti purato vā pacchato vā olambetvā nivāsessāmīti evaṃ asañciccā’’tiādinā vatthuajānanavaseneva anāpattivaṇṇanā katā, na paṇṇattivijānanacittavasena.</paragraph>
<paragraph line="6">Apica ‘‘yassa sacittakapakkhe cittaṃ akusalameva hoti, taṃ lokavajja’’nti (kaṅkhā. aṭṭha. paṭhamapārājikavaṇṇanā) iminā lakkhaṇavacanenāpi cetaṃ sijjhati. Vatthuvijānanacittavaseneva hettha ‘‘sacittakapakkhe’’ti vuttaṃ. Itarathā paṇṇattivijānanacittavasena sabbasikkhāpadānampi sacittakapakkhe cittassa akusalattaniyamena lokavajjattappasaṅgato paṇṇattivajjameva na siyā, idañca vacanaṃ niratthakaṃ siyā iminā vacanena nivattetabbassa sikkhāpadassa abhāvā. Na ca sekhiyesu vatthuvijānanacittena sacittakapakkhe cittaṃ pāṇātipātādīsu viya akusalamevāti niyamo atthi, yenettha lokavajjatā pasajjeyya, ‘‘anādariyaṃ paṭiccā’’ti cetaṃ pāḷivacanaṃ vatthuṃ jānitvā tīhi cittehi vītikkamameva anādariyaṃ katvā vuttaṃ, na paṇṇattiṃ jānitvā akusalacitteneva vītikkamanti gahetabbaṃ. Aññathā <bold>khandhakapāḷiyā, aṭṭhakathāya</bold>ñca pubbāparañca virujjhanatoti amhākaṃ khanti. Yathā vā na virujjhati, tathā ettha adhippāyo gavesitabbo. Anādariyaṃ, anāpattikāraṇābhāvo <pageBreak edition="M" number="2.0061" />, aparimaṇḍalanivāsananti <pageBreak edition="V" number="2.0059" /> imānettha tīṇi aṅgāni. Yathā cettha, evaṃ sabbattha. Kevalaṃ tattha tattha vuttapaṭipakkhakaraṇavasena tatiyaṅgayojanameva viseso.</paragraph>
<paragraph line="7" number="577"> Dutiyādīsu <bold>gihipāruta</bold>nti setapaṭapārutādi. <bold>Vihārepī</bold>ti saṅghasannipātabuddhupaṭṭhānādikālaṃ sandhāya vuttaṃ.</paragraph>
<paragraph line="8" number="578"><bold>Gaṇṭhikaṃ paṭimuñcitvā</bold>tiādi paṭicchādanavidhidassanaṃ. <bold>Gīvaṃ paṭicchādetvā</bold>tiādinā vuttattā sañcicca gīvaṃ, maṇibandhanañca appaṭicchādentassa āpatti. Etthāpi parimaṇḍalasikkhāpadassa sādhāraṇattā jāṇumaṇḍalato heṭṭhā caturaṅgulamattaṃ otāretvā anolambetvā parimaṇḍalameva pārupitabbaṃ.</paragraph>
<paragraph line="9" number="579"><bold>Vivaritvā nisīdato</bold>ti vihāre viya ekaṃsapārupanaṃ sandhāya vuttaṃ. ‘‘Vāsatthāya upagatassā’’ti vuttattā vāsādhippāyaṃ vinā dhammadesanaparittabhaṇanādiatthāya sucirampi nisīdantena sabbaṃ antaragharavattaṃ pūrenteneva nisīditabbaṃ. Nisīdanapaṭisaṃyuttesu eva ca sikkhāpadesu ‘‘vāsūpagatassā’’ti anāpattiyā vuttattā vāsatthāya antaragharaṃ upagacchantenāpi suppaṭicchannatādisabbaṃ akopenteneva gantabbaṃ. ‘‘Vāsūpagatassā’’ti hi vuttaṃ, na pana upagacchamānassāti. Keci pana ‘‘ekekasmiṃ paṭhamaṃ gantvā vāsapariggahe kate tato aññehi yathāsukhaṃ gantuṃ vaṭṭatī’’ti vadanti. Apare pana ‘‘gehassāmikehi ‘yāva tumhe nivasissatha, tāva tumhākaṃ imaṃ gehaṃ demī’ti dinne aññehi avāsādhippāyehi antarārāme viya yathāsukhaṃ gantuṃ, nisīdituñca vaṭṭatī’’ti vadanti, taṃ sabbaṃ na gahetabbaṃ tathāvacanābhāvā, dānalakkhaṇābhāvā, tāvattakena vihārasaṅkhyānupagamanato ca. ‘‘Yāva nisīdissatha, tāva tumhākaṃ imaṃ gehaṃ demī’’ti dentopi hi tāvakālikameva deti vatthupariccāgalakkhaṇattā dānassa.</paragraph>
<paragraph line="10" number="582"><bold>Catuhatthappamāṇa</bold>nti vaḍḍhakīhatthaṃ sandhāya vuttanti vadanti.</paragraph>
<paragraph line="11" number="584"><bold>Ukkhittacīvaro</bold><pageBreak edition="M" number="2.0062" /><bold>hutvā</bold>ti kaṭito uddhaṃ kāyabandhanādidassanavasenevukkhipanaṃ sandhāya vuttaṃ piṇḍāya carato pattaggahaṇādimattassa anuññātattā. Teneva <bold>‘‘nisinnakāle pana dhamakaraṇa’’</bold>ntiādi vuttaṃ. Nisinnakāle hi khandhe laggapattatthavikādito dhamakaraṇaṃ nīharantassa kaṭito uddhampi dissati, tathā adassetvā nīharitabbanti adhippāyo. Āsane nisīdantassāpi <pageBreak edition="V" number="2.0060" /> ca pārupitacīvaraṃ kiñci ukkhipitvā saṅghāṭiṃ jaṅghapiṇḍehi anukkhipitvāva nisīditabbaṃ. Imasmiññeva pana sikkhāpade ‘‘vāsūpagatassā’’ti vuttattā nisīdanapaṭisaṃyuttesu chaṭṭhaaṭṭhamesu avuttattā vāsūpagatenāpi susaṃvutena okkhittacakkhunāva nisīditabbaṃ. Teneva <bold>mātikāṭṭhakathāya</bold>mpi tesaṃ visesaṃ avatvā idheva ‘‘vāsūpagatassa pana anāpattī’’ti (kaṅkhā. aṭṭha. ukkhittakasikkhāpadavaṇṇanā) vuttā.</paragraph>
<centered line="12">Parimaṇḍalavaggavaṇṇanā niṭṭhitā.</centered>
<subhead line="13">2. Ujjagghikavaggavaṇṇanā</subhead>
<paragraph line="14" number="586"> Dutiyavaggādiujjagghikaappasaddesu nisīdanapaṭisaṃyuttesupi vāsūpagatassa anāpatti na vuttā, kāyappacālakādīsu eva pana vuttā. Pāḷipotthakesu panetaṃ kesuci peyyālena byāmohitattā na suṭṭhu viññāyati. Yattha ca antaraghare dhammaṃ vā desentassa, pātimokkhaṃ vā uddisantassa mahāsaddena yāvaparisasāvanepi anāpatti evāti daṭṭhabbaṃ tathā ānandattheramahindattherādīhi ācaritattā.</paragraph>
<centered line="15">Ujjagghikavaggavaṇṇanā niṭṭhitā.</centered>
<subhead line="16">3. Khambhakatavaggavaṇṇanā</subhead>
<paragraph line="17" number="603"> Patte gahaṇasaññā assa atthīti pattasaññīti imamatthaṃ dassetuṃ <bold>‘‘patte saññaṃ katvā’’</bold>ti vuttaṃ.</paragraph>
<paragraph line="18" number="604"><bold>Oloṇī</bold>ti ekā byañjanavikati. Kañjikatakkādirasoti keci. Maṃsarasādīnīti <bold>ādi</bold>-saddena avasesā sabbāpi byañjanavikati saṅgahitā.</paragraph>
<paragraph line="19" number="605"><bold>Samabharita</bold>nti <pageBreak edition="M" number="2.0063" /> racitaṃ. <bold>Heṭṭhā orohatī</bold>ti samantā okāsasambhavato hatthena samaṃ kariyamānaṃ heṭṭhā bhassati. Pattamatthake ṭhapitāni pūvāni eva vaṭaṃsakākārena ṭhapitattā <bold>‘‘pūvavaṭaṃsaka’’</bold>nti vuttāni. Keci pana ‘‘pattaṃ gahetvā thūpīkataṃ piṇḍapātaṃ racitvā diyyamānameva gaṇhato āpatti, hatthagate eva pana patte diyyamāne thūpīkatampi gahetuṃ vaṭṭatī’’ti <pageBreak edition="V" number="2.0061" /> vadanti, taṃ na gahetabbameva ‘‘samatittika’’nti bhāvanapuṃsakavasena sāmaññato vuttattā.</paragraph>
<centered line="20">Khambhakatavaggavaṇṇanā niṭṭhitā.</centered>
<subhead line="21">4. Sakkaccavaggavaṇṇanā</subhead>
<paragraph line="22" number="608"> Catutthavaggādīsu <bold>sapadāna</bold>nti ettha dānaṃ vuccati avakhaṇḍanaṃ, apetaṃ dānato apadānaṃ, saha apadānena sapadānaṃ, avakhaṇḍanavirahitaṃ anupaṭipāṭiyāti vuttaṃ hoti. Tenāha <bold>‘‘tattha tattha odhiṃ akatvā’’</bold>tiādi.</paragraph>
<paragraph line="23" number="611"><bold>Viññattiya</bold>nti sūpodanaviññattisikkhāpadaṃ sandhāya vadati. <bold>‘‘Vattabbaṃ natthī’’</bold>ti iminā pāḷiyāva sabbaṃ viññāyatīti dasseti. Tattha pāḷiyaṃ <bold>asañciccā</bold>tiādīsu vatthumattaṃ ñatvā bhuñjanena āpattiṃ āpajjantasseva puna paṇṇattiṃ ñatvā mukhagataṃ chaḍḍetukāmassa yaṃ aruciyā paviṭṭhaṃ, taṃ asañcicca paviṭṭhaṃ nāma, tattha anāpatti. Tadeva puna aññavihitatāya vā aviññattamidantisaññāya vā bhuñjane <bold>‘‘asatiyā’’</bold>ti vuccati.</paragraph>
<paragraph line="24" number="613"><bold>‘‘Aññassatthāyā’’</bold>ti idamassa sikkhāpadassa attano atthāya viññāpetvā sayaṃ bhuñjane eva paññattattā iminā sikkhāpadena anāpattiṃ sandhāya vuttaṃ. Pañcasahadhammikānaṃ pana atthāya aññātakaappavāritaṭṭhāne viññāpento viññattikkhaṇe aṭṭhakathāsu suttānulomato vuttaakataviññattidukkaṭato na muccati. Sañcicca bhuñjanakkhaṇe sayañca aññe ca micchājīvato na muccantīti gahetabbaṃ.</paragraph>
<paragraph line="25" number="615"><bold>‘‘Kukkuṭaṇḍaṃ atikhuddaka’’</bold>nti idaṃ asāruppavasena vuttaṃ, atimahante eva āpattīti daṭṭhabbaṃ. Bhuñjantena pana corādibhayaṃ paṭicca mahantampi aparimaṇḍalampi <pageBreak edition="M" number="2.0064" /> katvā sīghaṃ bhuñjanavasenettha <bold>āpadā</bold>. Evamaññesupi yathānurūpaṃ daṭṭhabbaṃ.</paragraph>
<centered line="26">Sakkaccavaggavaṇṇanā niṭṭhitā.</centered>
<subhead line="27">5. Kabaḷavaggavaṇṇanā</subhead>
<paragraph line="28" number="617"> Anāhaṭe <pageBreak edition="V" number="2.0062" /> kabaḷe mukhadvāravivaraṇe pana payojanābhāvā ‘‘āpadāsū’’ti na vuttaṃ. Evamaññesupi īdisesu.</paragraph>
<paragraph line="29" number="618"><bold>Sabbaṃ hattha</bold>nti hatthekadesā aṅguliyo vuttā ‘‘hatthamuddā’’tiādīsu viya, tasmā ekaṅgulimpi mukhe pakkhipituṃ na vaṭṭati.</paragraph>
<centered line="30">Kabaḷavaggavaṇṇanā niṭṭhitā.</centered>
<subhead line="31">6. Surusuruvaggavaṇṇanā</subhead>
<paragraph line="32" number="627"> Pāḷiyaṃ <bold>sītīkato</bold>ti sītapīḷito. <bold>Silakabuddho</bold>ti parihāsavacanametaṃ. Silakañhi kiñci disvā ‘‘buddho aya’’nti voharanti.</paragraph>
<paragraph line="33" number="628"><bold>‘‘Aṅguliyo mukhe pavesetvā bhuñjituṃ vaṭṭatī’’</bold>ti iminā sabbaṃ hatthaṃ antomukhe pakkhipanasikkhāpadassapi paviṭṭhaṅgulinillehanena imassapi sikkhāpadassa anāpattiṃ dasseti. <bold>Eseva nayo</bold>ti ghanayāguādīsu pattaṃ hatthena, oṭṭhañca jivhāya nillehituṃ vaṭṭatīti atidisati. <bold>Tasmā</bold>ti yasmā ghanayāguādivirahitaṃ nillehituṃ na vaṭṭati.</paragraph>
<paragraph line="34" number="634"><bold>Vilīvacchatta</bold>nti veṇupesikāhi kataṃ. <bold>Maṇḍalabaddhānī</bold>ti dīghasalākāsu tiriyaṃ valayākārena salākaṃ ṭhapetvā suttehi baddhāni dīghañca tiriyañca ujukameva salākāyo ṭhapetvā daḷhabaddhāni ceva tiriyaṃ ṭhapetvā dīghadaṇḍakeheva saṅkocārahaṃ katvā sutteheva tiriyaṃ baddhāni. <bold>Tatthajātakadaṇḍakena kata</bold>nti saha daṇḍakena chinnatālapaṇṇādīhi kataṃ. <bold>Chattapādukāyā</bold>ti yasmiṃ chattadaṇḍakoṭiṃ pavesetvā chattaṃ ujukaṃ ṭhapetvā heṭṭhā chāyāya nisīdanti, tiṭṭhanti vā, tādise chattādhāre.</paragraph>
<paragraph line="35" number="637"><bold>Cāpo</bold>ti <pageBreak edition="M" number="2.0065" /> majjhe vaṅkakājadaṇḍasadisā dhanuvikati. <bold>Kodaṇḍo</bold>ti viddhadaṇḍā dhanuvikati.</paragraph>
<centered line="36">Surusuruvaggavaṇṇanā niṭṭhitā.</centered>
<subhead line="37">7. Pādukavaggavaṇṇanā</subhead>
<paragraph line="38" number="647"> Sattamavagge <pageBreak edition="V" number="2.0063" /><bold>rukkhato patito</bold>ti ekaṃ olambanasākhaṃ gahetvā patito. <bold>Pāḷiyā</bold>ti attano ācārappakāsakaganthassa. <bold>Dhīratthū</bold>ti dhī atthu, nindā hotūti attho. <bold>Vinipātanahetunā</bold>ti vinipātanassa hetubhāvena. <bold>Tva</bold>nti upayogatthe paccattavacanaṃ, taṃ icceva vā pāṭho. <bold>Asmā</bold>ti pāsāṇo.</paragraph>
<paragraph line="39" number="649"><bold>Na kathetabba</bold>nti therena attano kaṅkhāṭṭhānassa pucchitattā vuttaṃ. Daharassa atthakosallaṃ ñātuṃ pucchitena uccāsane nisinnassa ācariyassa anuyogadānanayena vattuṃ vaṭṭati.</paragraph>
<paragraph line="40" number="652"><bold>Kheḷena cettha siṅghāṇikāpi saṅgahitā</bold>ti ettha udakagaṇḍusakaṃ katvā ucchukacavarādiñca mukheneva harituṃ udakesu chaḍḍetuṃ vaṭṭatīti daṭṭhabbaṃ. Sesaṃ sabbattha uttānameva.</paragraph>
<centered line="41">Pādukavaggavaṇṇanā niṭṭhitā.</centered>
<centered line="42">Sekhiyavaṇṇanānayo niṭṭhito.</centered>
<paragraph line="43" number="655"> Adhikaraṇasamathesu ca idha vattabbaṃ natthi.</paragraph>
<centered line="44">Iti samantapāsādikāya vinayaṭṭhakathāya vimativinodaniyaṃ</centered>
<centered line="45">Bhikkhuvibhaṅgavaṇṇanānayo niṭṭhito.</centered>
<centered line="46"> Namo tassa bhagavato arahato sammāsambuddhassa</centered>
</body>
</document>