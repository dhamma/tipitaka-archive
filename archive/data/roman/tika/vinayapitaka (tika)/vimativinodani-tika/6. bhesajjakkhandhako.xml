<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin07t.nrf21.xml</normativeSource>
    <archivePath>roman/tika/vinayapitaka (tika)/vimativinodani-tika/6. bhesajjakkhandhako.xml</archivePath>
    <baseFileName>6. bhesajjakkhandhako</baseFileName>
    <titlePath>6. Bhesajjakkhandhako - Vimativinodanī-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">6. Bhesajjakkhandhako</chapter>
    <subhead line="2">Pañcabhesajjādikathāvaṇṇanā</subhead>
    <paragraph line="3" number="260"> Bhesajjakkhandhake <pageBreak edition="M" number="2.0186" /><pageBreak edition="V" number="2.0176" /><bold>pittaṃ koṭṭhabbhantaragataṃ hotī</bold>ti bahisarīre byāpetvā ṭhitaṃ abaddhapittaṃ koṭṭhabbhantaragataṃ hoti, tena pittaṃ kupitaṃ hotīti adhippāyo.</paragraph>
    <paragraph line="4" number="261-2"> Pāḷiyaṃ <bold>nacchādentī</bold>ti ruciṃ na uppādenti. <bold>Susukā</bold>ti samudde ekā macchajāti, kumbhilātipi vadanti. <bold>Saṃsaṭṭha</bold>nti parissāvitaṃ.</paragraph>
    <paragraph line="5" number="263"><bold>Piṭṭhehī</bold>ti pisitehi. <bold>Kasāvehī</bold>ti tacādīni udake tāpetvā gahitaūsarehi. <bold>Ubbhida</bold>nti ūsarapaṃsumayaṃ. <bold>Loṇabila</bold>nti loṇaviseso.</paragraph>
    <paragraph line="6" number="264-5"><bold>Chakaṇa</bold>nti gomayaṃ. <bold>Pākatikacuṇṇa</bold>nti apakkakasāvacuṇṇaṃ, gandhacuṇṇaṃ pana na vaṭṭati. Pāḷiyaṃ <bold>cuṇṇacālini</bold>nti udukkhale koṭṭitacuṇṇaparissāvaniṃ. <bold>Suvaṇṇageruko</bold>ti suvaṇṇatutthādi. Pāḷiyaṃ <bold>añjanūpapisana</bold>nti añjane upanetuṃ pisitabbabhesajjaṃ.</paragraph>
    <paragraph line="7" number="267-9"><bold>Kabaḷikā</bold>ti upanāhabhesajjaṃ. <bold>Gharadinnakābādho</bold> nāma gharaṇiyā dinnavasīkaraṇabhesajjasamuṭṭhitaābādho. <bold>Tāya chārikāya paggharitaṃ khārodaka</bold>nti parissāvane tacchārikaṃ pakkhipitvā udake abhisiñcite tato chārikato heṭṭhā paggharitaṃ khārodakaṃ. Pāḷiyaṃ <bold>akaṭayūsenā</bold>ti anabhisaṅkhatena muggayūsena. <bold>Kaṭākaṭenā</bold>ti mugge pacitvā acāletvā parissāvitena muggayūsenāti vadanti.</paragraph>
    <centered line="8">Pañcabhesajjādikathāvaṇṇanā niṭṭhitā.</centered>
    <subhead line="9">Guḷādianujānanakathāvaṇṇanā</subhead>
    <paragraph line="10" number="272-4"><bold>Guḷakaraṇa</bold>nti <pageBreak edition="M" number="2.0187" /><pageBreak edition="V" number="2.0177" /> ucchusālaṃ. <bold>Avissatthā</bold>ti sāsaṅkā.</paragraph>
    <paragraph line="11" number="276"><bold>Appamattakepi vārentī</bold>ti appamattake dinne dāyakānaṃ pīḷāti paṭikkhipanti. <bold>Paṭisaṅkhāpī</bold>ti ettakenapi yāpetuṃ sakkā, ‘‘avasesaṃ aññesaṃ hotū’’ti sallakkhetvāpi paṭikkhipanti.</paragraph>
    <paragraph line="12" number="279"><bold>Vatthipīḷana</bold>nti yathā vatthigatatelādi antosarīre ārohanti, evaṃ hatthena vatthimaddanaṃ. Sambādhe satthakammavatthikammānameva paṭikkhittattā dahanakammaṃ vaṭṭati eva.</paragraph>
    <centered line="13">Guḷādianujānanakathāvaṇṇanā niṭṭhitā.</centered>
    <subhead line="14">Yāgumadhugoḷakādikathāvaṇṇanā</subhead>
    <paragraph line="15" number="282-3"> Pāḷiyaṃ <bold>dasassa ṭhānānī</bold>ti assa paṭiggāhakassa dasa ṭhānāni kāraṇāni dhammenāti attho. <bold>Anuppavecchatī</bold>ti deti. Vātañca byapanetīti sambandho, vātañca anulometīti attho. <bold>Saggā te āraddhā</bold>ti tayā devalokā ārādhitā.</paragraph>
    <centered line="16">Yāgumadhugoḷakādikathāvaṇṇanā niṭṭhitā.</centered>
    <subhead line="17">Pāṭaligāmavatthukathāvaṇṇanā</subhead>
    <paragraph line="18" number="286"><bold>Pāṭaligāme nagaraṃ māpentī</bold>ti pāṭaligāmassa samīpe tasseva gāmakhettabhūte mahante araññappadese pāṭaliputtaṃ nāma nagaraṃ māpenti. <bold>Yāvatā ariyaṃ āyatana</bold>nti yattakaṃ ariyamanussānaṃ osaraṇaṭṭhānaṃ. <bold>Yāvatā vaṇippatho</bold>ti yattakaṃ vāṇijānaṃ bhaṇḍavikkīṇanaṭṭhānaṃ, vasanaṭṭhānaṃ vā, idaṃ tesaṃ sabbesaṃ agganagaraṃ bhavissatīti attho. <bold>Puṭabhedana</bold>nti sakaṭādīhi nānādesato āhaṭānaṃ bhaṇḍapuṭānaṃ vikkīṇanatthāya mocanaṭṭhānaṃ. <bold>Sara</bold>nti taḷākādīsupi vattati <pageBreak edition="V" number="2.0178" />, tannivattanatthaṃ <pageBreak edition="M" number="2.0188" /><bold>‘‘saranti idha nadī adhippetā’’</bold>ti vuttaṃ sarati sandatīti katvā. <bold>Vinā eva kullena tiṇṇā</bold>ti idaṃ appamattakaudakampi aphusitvā vinā kullena pārappattā.</paragraph>
    <centered line="19">Pāṭaligāmavatthukathāvaṇṇanā niṭṭhitā.</centered>
    <subhead line="20">Koṭigāmesaccakathāvaṇṇanā</subhead>
    <paragraph line="21" number="287"> Pāḷiyaṃ <bold>sandhāvita</bold>nti bhavato bhavaṃ paṭisandhiggahaṇavasena sandhāvanaṃ kataṃ. <bold>Saṃsarita</bold>nti tasseva vevacanaṃ. <bold>Mamañceva tumhākañcā</bold>ti mayā ca tumhehi ca, sāmivaseneva vā mama ca tumhākañca sandhāvanaṃ ahosīti attho gahetabbo. <bold>Saṃsarita</bold>nti saṃsari. Bhavataṇhā eva bhavato bhavaṃ netīti <bold>bhavanettī</bold>ti vuttā.</paragraph>
    <paragraph line="22" number="289"> ‘‘Nīlā hontī’’ti vuttamevatthaṃ vivarituṃ <bold>‘‘nīlavaṇṇā’’</bold>tiādi vuttaṃ. <bold>Nīlavaṇṇā</bold>ti nīlavilepanā. Esa nayo sabbattha. <bold>Paṭivaṭṭesī</bold>ti pahari. <bold>Ambakāyā</bold>ti ambāya. Upacāravacanañhetaṃ, mātugāmenāti attho. <bold>Upasaṃharathā</bold>ti upanetha, ‘‘īdisā tāvatiṃsā’’ti parikappethāti attho. Idañca bhikkhūnaṃ saṃvegajananatthaṃ vuttaṃ, na nimittaggāhatthaṃ. Licchavirājāno hi sabbe na cirasseva ajātasattunā vināsaṃ pāpuṇissanti.</paragraph>
    <centered line="23">Koṭigāmesaccakathāvaṇṇanā niṭṭhitā.</centered>
    <subhead line="24">Sīhasenāpativatthuādikathāvaṇṇanā</subhead>
    <paragraph line="25" number="290"><bold>Sandhāgāre</bold>ti rājakiccassa sandhāraṇatthāya nicchiddaṃ katvā vicāraṇatthāya katamahāsabhāya. <bold>Gamikābhisaṅkhāro</bold>ti gamane vāyāmo. <bold>Dhammassa ca anudhamma</bold>nti tumhehi vuttassa kāraṇassa anukāraṇaṃ, tumhehi vuttassa atthassa anurūpamevāti adhippāyo. <bold>Sahadhammiko vādānuvādo</bold>ti parehi vuttakāraṇena sakāraṇo hutvā tumhākaṃ vādo vā <pageBreak edition="M" number="2.0189" /> ito paraṃ tassa anuvādo vā. <bold>Koci</bold> appamattakopi <bold>gārayhaṃ ṭhānaṃ na āgacchatī</bold>ti kiṃ tava vāde gārayhakāraṇaṃ natthīti vuttaṃ hoti.</paragraph>
    <paragraph line="26" number="293"><bold>Anuviccakāra</bold>nti anuviditākāraṃ. Ratanattayassa saraṇagamanādikiriyaṃ karoti. Sahasā <pageBreak edition="V" number="2.0179" /> katvā mā pacchā vippaṭisārī ahosīti attho. <bold>Paṭākaṃ parihareyyu</bold>nti dhajapaṭākaṃ ukkhipitvā ‘‘īdiso amhākaṃ saraṇaṃ gato sāvako jāto’’ti nagare ghosentā āhiṇḍanti.</paragraph>
    <paragraph line="27" number="294"><bold>Nimittakammassā</bold>ti maṃsakhādananimittena uppannapāṇātipātakammassa.</paragraph>
    <centered line="28">Sīhasenāpativatthuādikathāvaṇṇanā niṭṭhitā.</centered>
    <subhead line="29">Kappiyabhūmianujānanakathāvaṇṇanā</subhead>
    <paragraph line="30" number="295"><bold>Anuppage evā</bold>ti pātova. <bold>Oravasadda</bold>nti mahāsaddaṃ. <bold>Taṃ pana avatvāpī</bold>ti <bold>pi</bold>-saddena tathāvacanampi anujānāti. <bold>Aṭṭhakathāsū</bold>ti andhakaṭṭhakathāvirahitāsu sesaṭṭhakathāsu. <bold>Sādhāraṇalakkhaṇa</bold>nti andhakaṭṭhakathāya saha sabbaṭṭhakathānaṃ samānaṃ.</paragraph>
    <paragraph line="31"><bold>Caya</bold>nti adhiṭṭhānauccavatthuṃ. <bold>Yato paṭṭhāyā</bold>ti yato iṭṭhakādito paṭṭhāya, yaṃ ādiṃ katvā bhittiṃ uṭṭhāpetukāmāti attho. <bold>‘‘Thambhā pana upari uggacchanti, tasmā vaṭṭantī’’</bold>ti etena iṭṭhakapāsāṇā heṭṭhā patiṭṭhāpitāpi yadi cayato, bhūmito vā ekaṅgulamattampi uggatā tiṭṭhanti, vaṭṭantīti siddhaṃ hoti.</paragraph>
    <paragraph line="32"><bold>Ārāmo</bold>ti upacārasīmāparicchinno sakalo vihāro. <bold>Senāsanānī</bold>ti vihārassa anto tiṇakuṭiādikāni saṅghassa nivāsagehāni. <bold>Vihāragonisādikā nāmā</bold>ti senāsanagonisādikā. Senāsanāni hi sayaṃ parikkhittānipi ārāmaparikkhepābhāvena ‘‘gonisādikānī’’ti vuttāni. <bold>‘‘Upaḍḍhaparikkhittopī’’</bold>ti iminā tato ūnaparikkhitto yebhuyyena aparikkhitto nāma, tasmā aparikkhittasaṅkhyameva gacchatīti dasseti. <bold>Etthā</bold>ti upaḍḍhādiparikkhitte. <bold>Kappiyakuṭiṃ laddhuṃ vaṭṭatī</bold>ti gonisādiyā <pageBreak edition="M" number="2.0190" /> abhāvena sesakappiyakuṭīsu tīsu yā kāci kappiyakuṭi kātabbāti attho.</paragraph>
    <paragraph line="33"><bold>Tesaṃ gehānī</bold>ti ettha bhikkhūnaṃ vāsatthāya katampi yāva na denti, tāva tesaṃ santakaṃyeva bhavissatīti daṭṭhabbaṃ. <bold>Vihāraṃ ṭhapetvā</bold>ti upasampannānaṃ vāsatthāya katagehaṃ ṭhapetvāti attho. <bold>Geha</bold>nti nivāsagehaṃ, tadaññaṃ pana uposathāgārādi sabbaṃ anivāsagehaṃ catukappiyabhūmivimuttā pañcamī kappiyabhūmi. Saṅghasantakepi hi etādise gehe suṭṭhu parikkhittārāmattepi <pageBreak edition="V" number="2.0180" /> abbhokāse viya antovutthādidoso natthi. Yena kenaci channe, paricchanne ca sahaseyyappahonake bhikkhusaṅghassa nivāsagehe antovutthādidoso, na aññattha. Tenāha <bold>‘‘yaṃ panā’’</bold>tiādi. Tattha <bold>‘‘saṅghikaṃ vā puggalikaṃ vā’’</bold>ti idaṃ kiñcāpi bhikkhunīnaṃ sāmaññato vuttaṃ, bhikkhūnaṃ pana saṅghikaṃ puggalikañca bhikkhunīnaṃ, tāsaṃ saṅghikaṃ puggalikañca bhikkhūnaṃ gihisantakaṭṭhāne tiṭṭhatīti veditabbaṃ.</paragraph>
    <paragraph line="34"><bold>Mukhasannidhī</bold>ti antosannihitadoso hi mukhappavesananimittaṃ āpattiṃ karoti, nāññathā. Tasmā ‘‘mukhasannidhī’’ti vutto.</paragraph>
    <paragraph line="35"><bold>Tattha tattha khaṇḍā hontī</bold>ti upaḍḍhato adhikaṃ khaṇḍā honti. <bold>Sabbasmiṃ chadane vinaṭṭhe</bold>ti tiṇapaṇṇādivassaparittāyake chadane vinaṭṭhe. Gopānasīnaṃ pana upari vallīhi baddhadaṇḍesu ṭhitesupi jahitavatthukā honti eva. <bold>Pakkhapāsakamaṇḍala</bold>nti ekasmiṃ passe tiṇṇaṃ gopānasīnaṃ upari ṭhitatiṇapaṇṇādicchadanaṃ vuccati.</paragraph>
    <paragraph line="36"><bold>Anupasampannassa dātabbo assā</bold>tiādinā akappiyakuṭiyaṃ vutthampi anupasampannassa dinne kappiyaṃ hoti, sāpekkhadānañcettha vaṭṭati, paṭiggahaṇaṃ viya na hotīti dasseti.</paragraph>
    <paragraph line="37" number="299"> Pāḷiyaṃ <bold>kantāre sambhāvesī</bold>ti appabhakkhakantāre sampāpuṇi.</paragraph>
    <centered line="38">Kappiyabhūmianujānanakathāvaṇṇanā niṭṭhitā.</centered>
    <subhead line="39">Keṇiyajaṭilavatthukathāvaṇṇanā</subhead>
    <paragraph line="40" number="300"><bold>Jaṭilo</bold>ti <pageBreak edition="M" number="2.0191" /> āharimajaṭādharo tāpasavesadhārako yaññayutto lokapūjito brāhmaṇo. <bold>Pavattāro</bold> pāvacanavasena vattāro. Yesaṃ santakamidaṃ, yehi vā idaṃ gītanti attho. <bold>Gītaṃ pavuttaṃ samihita</bold>nti aññamaññassa pariyāyavacanaṃ vuttanti attho. <bold>Tadanugāyantī</bold>ti taṃ tehi pubbe gītaṃ anugāyanti. Evaṃ sesesu ca.</paragraph>
    <paragraph line="41"><bold>Yāvakālikapakkāna</bold>nti pakke sandhāya vuttaṃ, āmāni pana anupasampannehi sītudake madditvā parissāvetvā dinnapānaṃ pacchābhattampi kappati eva. Ayañca attho mahāaṭṭhakathāyaṃ sarūpato <pageBreak edition="V" number="2.0181" /> avuttoti āha <bold>‘‘kurundiyaṃ panā’’</bold>tiādi. <bold>‘‘Ucchuraso nikasaṭo’’</bold>ti idaṃ pātabbasāmaññena yāmakālikakathāyaṃ vuttaṃ, taṃ pana sattāhakālikamevāti gahetabbaṃ. <bold>Ime cattāro rasā</bold>ti phalapattapupphaucchurasā cattāro.</paragraph>
    <paragraph line="42">Pāḷiyaṃ <bold>aggihuttamukhā</bold>ti aggijuhanapubbakā. <bold>Chandaso</bold>ti vedassa. <bold>Sāvittī mukhaṃ</bold> paṭhamaṃ sajjhāyitabbāti attho. <bold>Tapata</bold>nti vijotantānaṃ.</paragraph>
    <centered line="43">Keṇiyajaṭilavatthukathāvaṇṇanā niṭṭhitā.</centered>
    <subhead line="44">Rojamallādivatthukathāvaṇṇanā</subhead>
    <paragraph line="45" number="301"><bold>Bahukato buddhe vā</bold>ti buddhe katabahumānoti attho. So kho ahaṃ, bhante ānanda, ñātīnaṃ daṇḍabhayatajjito ahosinti seso. Evañhi sati ‘‘evāha’’nti puna ahaṃ-gahaṇaṃ yujjati. <bold>Vivarī</bold>ti ‘‘vivaratū’’ti cintāmattena vivari, na uṭṭhāya hatthena.</paragraph>
    <paragraph line="46" number="303"><bold>Aññataro</bold>ti subhaddo vuḍḍhapabbajito. <bold>Dve dārakā</bold>ti sāmaṇerabhūmiyaṃ ṭhitā dve puttā. <bold>Nāḷiyāvāpakenā</bold>ti nāḷiyā ceva thavikāya ca. <bold>Saṃharatha</bold> imehi bhājanehi taṇḍulādīni saṅkaḍḍhathāti attho. <bold>Bhusāgāre</bold>ti palālamaye agāre, palālapuñjaṃ abbhantarato palālaṃ saṅkaḍḍhitvā agāraṃ kataṃ hoti, tatthāti attho.</paragraph>
    <centered line="47">Rojamallādivatthukathāvaṇṇanā niṭṭhitā.</centered>
    <subhead line="48">Catumahāpadesakathāvaṇṇanā</subhead>
    <paragraph line="49" number="305"><bold>Parimaddantā</bold>ti <pageBreak edition="M" number="2.0192" /> upaparikkhantā. <bold>Dve paṭā desanāmeneva vuttā</bold>ti tesaṃ sarūpadassanapadametaṃ. Nāññanivattanapadaṃ pattuṇṇapaṭassāpi desanāmena vuttattā.</paragraph>
    <paragraph line="50"><bold>Tumbā</bold>ti bhājanāni. <bold>Phalatumbo</bold> nāma lābuādi. <bold>Udakatumbo</bold> udakaghaṭo. <bold>Kilañjacchatta</bold>nti veḷuvilīvehi vāyitvā katachattaṃ. <bold>Sambhinnarasa</bold>nti missībhūtarasaṃ.</paragraph>
    <centered line="51">Catumahāpadesakathāvaṇṇanā niṭṭhitā.</centered>
    <centered line="52">Bhesajjakkhandhakavaṇṇanānayo niṭṭhito.</centered>
  </content>
</document>