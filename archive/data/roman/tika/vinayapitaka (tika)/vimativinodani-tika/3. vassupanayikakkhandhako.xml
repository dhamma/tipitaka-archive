<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin07t.nrf18.xml</normativeSource>
    <archivePath>roman/tika/vinayapitaka (tika)/vimativinodani-tika/3. vassupanayikakkhandhako.xml</archivePath>
    <baseFileName>3. vassupanayikakkhandhako</baseFileName>
    <titlePath>3. Vassūpanāyikakkhandhako - Vimativinodanī-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">3. Vassūpanāyikakkhandhako</chapter>
    <subhead line="2">Vassūpanāyikaanujānanakathādivaṇṇanā</subhead>
    <paragraph line="3" number="184"> Vassūpanāyikakkhandhake <pageBreak edition="Myanmar" number="2.0175" /><pageBreak edition="Vipassana Research Institut" number="2.0165" /><bold>aparasmiṃ divase</bold>ti dutiye pāṭipadadivase.</paragraph>
    <paragraph line="4" number="185"><bold>Aññattha aruṇaṃ uṭṭhāpanena vā</bold>ti sāpekkhassa akaraṇīyena gantvā aññattha aruṇaṃ uṭṭhāpanena vā. <bold>Parihānī</bold>ti guṇaparihāni.</paragraph>
    <paragraph line="5" number="187"> Pāḷiyaṃ <bold>sattāhaṃ sannivatto kātabbo</bold>ti sakalaṃ sattāhaṃ bahi eva avītināmetvā sattāhapariyosānabhūtaṃ aruṇuṭṭhānakālaṃ puna vihāreva sambandhavasena sattāhaṃ vihāre sannivattaṃ kātabbaṃ. Sattāhapariyosānakālo hi idha sattāha-saddena vutto, tadapekkhāya ca ‘‘sannivatto’’ti pulliṅgena vuttaṃ. <bold>Tīṇi parihīnānī</bold>ti bhikkhunīnaṃ vaccakuṭiādīnaṃ paṭikkhittattā parihīnāni.</paragraph>
    <paragraph line="6" number="189"><bold>Na palujjatī</bold>ti aññesaṃ appaguṇattā, mama ca maraṇena na vinassati.</paragraph>
    <centered line="7">Vassūpanāyikaanujānanakathādivaṇṇanā niṭṭhitā.</centered>
    <subhead line="8">Pahiteyevaanujānanakathāvaṇṇanā</subhead>
    <paragraph line="9" number="199"><bold>Bhikkhūhi saddhiṃ vasanakapuriso</bold>ti anaññagatikoti dasseti. <bold>Gantabba</bold>nti saṅghakaraṇīyena appahitepi gantabbaṃ. Ettha ca anupāsakehipi sāsanabhāvaṃ ñātukāmehi pahite tesaṃ pasādavaḍḍhiṃ sampassantehipi sattāhakaraṇīyena gantuṃ vaṭṭatīti gahetabbaṃ.</paragraph>
    <paragraph line="10"><bold>Ratticchedavinicchayo</bold>ti <pageBreak edition="Vipassana Research Institut" number="2.0166" /> sattāhakaraṇīyena gantvā bahiddhā aruṇuṭṭhāpanasaṅkhātassa ratticchedassa vinicchayo. <bold>Gantuṃ vaṭṭatī</bold>ti antoupacārasīmāyaṃ ṭhiteneva sattāhakaraṇīyanimittaṃ sallakkhetvā iminā nimittena gantvā ‘‘antosattāhe āgacchissāmī’’ti ābhogaṃ katvā gantuṃ vaṭṭati. Purimakkhaṇe ābhogaṃ katvā gamanakkhaṇe vissaritvā gatepi doso <pageBreak edition="Myanmar" number="2.0176" /> natthi ‘‘sakaraṇīyo pakkamatī’’ti (mahāva. 207) vuttattā. Sabbathā pana ābhogaṃ akatvā gatassa vassacchedoti vadanti. Yo pana sattāhakaraṇīyanimittābhāvepi ‘‘sattāhabbhantare āgamissāmī’’ti ābhogaṃ katvā gantvā sattāhabbhantare āgacchati, tassa āpattiyeva, vassacchedo natthi sattāhassa sannivattattāti vadanti. Vīmaṃsitvā gahetabbaṃ. <bold>Bhaṇḍaka</bold>nti cīvarabhaṇḍaṃ. <bold>Sampāpuṇituṃ na sakkoti, vaṭṭatī</bold>ti tadaheva āgamane saussāhattā vassacchedo vā āpatti vā na hotīti adhippāyo. <bold>Ācariya</bold>nti agilānampi nissayācariyañca dhammācariyañca, pageva upasampadācariyaupajjhāyesu. <bold>Vadati, vaṭṭatī</bold>ti sattāhātikkame āpattiabhāvaṃ sandhāya vuttaṃ, vassacchedo pana hoti eva.</paragraph>
    <centered line="11">Pahiteyevaanujānanakathāvaṇṇanā niṭṭhitā.</centered>
    <subhead line="12">Antarāyeanāpattivassacchedakathāvaṇṇanā</subhead>
    <paragraph line="13" number="200"> Pāḷiyaṃ <bold>gaṇhiṃsū</bold>ti gahetvā khādiṃsu. <bold>Paripātiṃsū</bold>ti palāpesuṃ, anubandhiṃsūti attho.</paragraph>
    <paragraph line="14" number="201"><bold>Sattāhavārena aruṇo uṭṭhāpetabbo</bold>ti ettha chadivasāni bahiddhā vītināmetvā sattame divase purāruṇā eva antoupacārasīmāya pavisitvā aruṇaṃ uṭṭhāpetvā punadivase sattāhaṃ adhiṭṭhāya gantabbanti adhippāyo. Keci pana ‘‘sattame divase āgantvā aruṇaṃ anuṭṭhāpetvā tadaheva divasabhāgepi gantuṃ vaṭṭatī’’ti vadanti, taṃ na gahetabbaṃ ‘‘aruṇo uṭṭhāpetabbo’’ti vuttattā. Sattame divase tattha aruṇuṭṭhāpanameva hi sandhāya pāḷiyampi ‘‘sattāhaṃ sannivatto kātabbo’’ti vuttaṃ. Aruṇaṃ anuṭṭhāpetvā gacchanto anto appavisitvā bahiddhāva sattāhaṃ vītināmentena samucchinnavasso eva bhavissati aruṇassa bahi eva uṭṭhāpitattā. Itarathā ‘‘aruṇo uṭṭhāpetabbo’’ti vacanaṃ niratthakaṃ siyā ‘‘sattāhavārena antovihāre pavisitvā aruṇaṃ anuṭṭhāpetvāpi gantabba’’nti vattabbato. Aññesu ca ṭhānesu aruṇuṭṭhāpanameva <pageBreak edition="Vipassana Research Institut" number="2.0167" /> vuccati. Vakkhati hi <bold>cīvarakkhandhake</bold> ‘‘ekasmiṃ vihāre vasanto itarasmiṃ sattāhavārena aruṇameva uṭṭhāpetī’’ti (mahāva. aṭṭha. 364).</paragraph>
    <paragraph line="15">Athāpi <pageBreak edition="Myanmar" number="2.0177" /> yaṃ te vadeyyuṃ ‘‘sattame divase yadā kadāci paviṭṭhena taṃdivasanissito atītaaruṇo uṭṭhāpito nāma hotīti imamatthaṃ sandhāya <bold>aṭṭhakathāyaṃ</bold> vutta’’nti, taṃ saddagatiyāpi na sameti. Na hi uṭṭhite aruṇe pacchā paviṭṭho tassa payojako uṭṭhāpako bhavitumarahati. Yadi bhaveyya, vassaṃ upagantvā panassa aruṇaṃ anuṭṭhāpetvā tadaheva sattāhakaraṇīyena pakkantassāpīti ettha ‘‘aruṇaṃ anuṭṭhāpetvā’’ti vacanaṃ virujjheyya, tenapi taṃdivasasannissitassa aruṇassa uṭṭhāpitattā. Āraññakassāpi hi bhikkhuno sāyanhasamaye aṅgayuttaṃ araññaṭṭhānaṃ gantvā tadā eva nivattantassa aruṇo uṭṭhāpito dhutaṅgañca visodhitaṃ siyā, na cetaṃ yuttaṃ aruṇuggamanakāle eva aruṇuṭṭhāpanassa vuttattā. Vuttañhi ‘‘kālasseva pana nikkhamitvā aṅgayutte ṭhāne aruṇaṃ uṭṭhāpetabbaṃ. Sace aruṇuṭṭhānavelāyaṃ tesaṃ ābādho vaḍḍhati, tesaṃ eva kiccaṃ kātabbaṃ, na dhutaṅgavisuddhikena bhavitabba’’nti (visuddhi. 1.31). Tathā pārivāsikādīnampi aruṇaṃ anuṭṭhāpetvā vattaṃ nikkhipantānaṃ ratticchedo vutto. ‘‘Uggate aruṇe nikkhipitabba’’nti (cūḷava. 97) hi vuttaṃ. Sahaseyyasikkhāpadepi anupasampannehi saha nivutthabhāvaparimocanatthaṃ ‘‘purāruṇā nikkhamitvā’’tiādi vuttaṃ. Evaṃ cīvaravippavāsādīsu ca sabbattha rattipariyosāne āgāmiaruṇavaseneva aruṇuṭṭhāpanaṃ dassitaṃ, na atītāruṇavasena. Tasmā vuttanayenevettha aruṇuṭṭhāpanaṃ veditabbaṃ aññathā vassacchedattā.</paragraph>
    <paragraph line="16">Yaṃ pana vassaṃ upagatassa tadaheva aruṇaṃ anuṭṭhāpetvā sakaraṇīyassa pakkamanavacanaṃ, taṃ vassaṃ upagatakālato paṭṭhāya yadā kadāci nimitte sati gamanassa anuññātattā yuttaṃ, na pana sattāhavārena gatassa aruṇaṃ anuṭṭhāpetvā tadaheva gamanaṃ ‘‘aruṇo uṭṭhāpetabbo’’ti vuttattā eva. Yathā vā ‘‘sattāhaṃ anāgatāya pavāraṇāya sakaraṇīyo pakkamati, āgaccheyya vā so, bhikkhave, bhikkhu taṃ āvāsaṃ, na vā āgaccheyyā’’tiādinā (mahāva. 207) pacchimasattāhe anāgamane anuññātepi aññasattāhesu na vaṭṭati. Evaṃ paṭhamasattāhe aruṇaṃ anuṭṭhāpetvā gamane anuññātepi tato paresu sattāhesu āgatassa aruṇaṃ anuṭṭhāpetvā <pageBreak edition="Myanmar" number="2.0178" /> gamanaṃ na vaṭṭatīti niṭṭhamettha gantabbaṃ. <bold>Idha āhaṭa</bold>nti vihārato bahi āgataṭṭhāne ānītaṃ.</paragraph>
    <centered line="17">Antarāyeanāpattivassacchedakathāvaṇṇanā niṭṭhitā.</centered>
    <subhead line="18">Vajādīsu vassūpagamanakathāvaṇṇanā</subhead>
    <paragraph line="19" number="203"><bold>Upagantuṃ</bold> 68 <bold>na vaṭṭatī</bold>ti kuṭikādīnaṃ abhāvena ‘‘idha vassaṃ upemī’’ti evaṃ vacībhedaṃ katvā upagantuṃ na vaṭṭati.</paragraph>
    <paragraph line="20" number="204"> Pāḷiyaṃ <bold>pisācillikā</bold>ti pisācadārakā. <bold>Pavisanadvāraṃ yojetvā</bold>ti sakavāṭadvāraṃ katvā. <bold>Rukkhaṃ chinditvā</bold>ti susiraṭṭhānassa uparibhāgaṃ chinditvā. <bold>Khāṇumatthake</bold>ti susirakhāṇumatthake. <bold>Ṭaṅkitamañco</bold> nāma dīghe mañcapāde vijjhitvā aṭaniyo pavesetvā kato, so heṭṭhupariyavasena paññattopi purimasadisova hoti, taṃ susāne, devatāṭhāne ca ṭhapenti. Catunnaṃ pāsāṇānaṃ upari pāsāṇaphalake attharitvā katagehampi ‘‘ṭaṅkitamañco’’ti vuccati.</paragraph>
    <centered line="21">Vajādīsuvassūpagamanakathāvaṇṇanā niṭṭhitā.</centered>
    <subhead line="22">Adhammikakatikādikathāvaṇṇanā</subhead>
    <paragraph line="23" number="205"><bold>Mahāvibhaṅge</bold>ti catutthapārājikavaṇṇanāyaṃ. Parato senāsanakkhandhakepi adhammikaṃ katikavattaṃ āvi bhavissati eva.</paragraph>
    <paragraph line="24" number="207"> Yasmā nānāsīmāyaṃ dvīsu āvāsesu vassaṃ upagacchantassa ‘‘dutiye vasissāmī’’ti upacārato nikkhantamatte paṭhamo senāsanaggāho paṭippassambhati. Tasmā pāḷiyaṃ ‘‘tassa, bhikkhave, bhikkhuno purimikā ca na paññāyatī’’ti paṭhamaṃ senāsanaggāhaṃ sandhāya vuttaṃ. Dutiye senāsanaggāhe pana purimikā paññāyateva, tattheva temāsaṃ vasanto purimavassaṃvuttho <pageBreak edition="Myanmar" number="2.0179" /> eva hoti, tato vā pana dutiyadivasādīsu ‘‘paṭhamasenāsane vasissāmī’’ti upacārātikkame purimikāpi na paññāyatīti daṭṭhabbaṃ.</paragraph>
    <paragraph line="25" number="208"> Pāḷiyaṃ ‘‘so sattāhaṃ anāgatāya pavāraṇāya sakaraṇīyo pakkamatī’’ti vuttattā pavāraṇādivasepi sattāhakaraṇīyaṃ vinā gantuṃ na vaṭṭatīti veditabbaṃ. <bold>Komudiyā cātumāsiniyā</bold>ti <pageBreak edition="Vipassana Research Institut" number="2.0169" /> pacchima-kattikapuṇṇamāya. Sā hi tasmiṃ kāle kumudānaṃ atthitāya <bold>komudī,</bold> catunnaṃ vassikamāsānaṃ pariyosānattā <bold>cātumāsinī</bold>ti ca vuccati.</paragraph>
    <centered line="26"></centered>
    <centered line="27">Adhammikakatikādikathāvaṇṇanā niṭṭhitā.</centered>
    <centered line="28">Vassūpanāyikakkhandhakavaṇṇanānayo niṭṭhito.</centered>
  </content>
</document>