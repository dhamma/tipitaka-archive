<?xml version="1.0"?>
<document>
<metadata>
<normativeSource>http://tipitaka.org/romn/cscd/vin07t.nrf5.xml</normativeSource>
<archivePath>roman/tika/vinayapitaka (tika)/vimativinodani-tika/4. nissaggiyakando.xml</archivePath>
<titlePath>4. Nissaggiyakaṇḍo - Vimativinodanī-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">4. Nissaggiyakaṇḍo</chapter>
<title line="2">1. Cīvaravaggo</title>
<subhead line="3">1. Paṭhamakathinasikkhāpadavaṇṇanā</subhead>
<paragraph line="4" number="459"><bold>Samitāvinā</bold>ti <pageBreak edition="M" number="1.0310" /><pageBreak edition="V" number="1.0271" /> samitapāpena. <bold>Gotamakacetiyaṃ</bold> nāma gotamayakkhassa cetiyaṭṭhāne katavihāro vuccati.</paragraph>
<paragraph line="5" number="461"><bold>Navamaṃ vā dasamaṃ vā</bold>ti bhummatthe upayogavacanaṃ. <bold>Sace bhaveyyā</bold>ti sace kassaci kaṅkhā bhaveyya. <bold>Vuttasadisa</bold>nti dasamaṃ vāti vuttasadisaṃ paricchedasadisaṃ, ‘‘vuttasadisamevā’’tipi likhanti. <bold>Dhāretu</bold>nti ettha āhāti pāṭhaseso daṭṭhabbo.</paragraph>
<paragraph line="6" number="463"><bold>Sūciyā paṭisāmana</bold>nti sūcighare saṃgopanaṃ, idañca sūcikammassa sabbassa pariniṭṭhitabhāvadassanatthaṃ vuttaṃ. <bold>Eta</bold>nti naṭṭhacīvaraṃ. <bold>Etesampī</bold>ti naṭṭhacīvarādīni parāmasati, tena cīvarapalibodhābhāvaṃ dasseti. <bold>Dutiyassa palibodhassā</bold>ti āvāsapalibodhassa. Ettha ca niṭṭhitacīvarasmiṃ, ubbhatasmiṃ kathineti dvīhi padehi dvinnaṃ palibodhānaṃ abhāvadassanena atthatakathinassa pañcamāsabbhantare yāva cīvarapalibodhaāvāsapalibodhesu aññataraṃ na upacchijjati, tāva atirekacīvaraṃ dhāretuṃ vaṭṭatīti dīpeti. Pakkamanaṃ anto assāti <bold>pakkamanantikā,</bold> evaṃ sesāpi veditabbā. Vitthāro panettha āgataṭṭhāne āvi bhavissati.</paragraph>
<paragraph line="7"><bold>Dasāhaparamaṃ kāla</bold>nti accantasaṃyogavacanaṃ. <bold>Idañhi vuttaṃ hoti…pe… dasāhaparamabhāvo</bold>ti idaṃ dasāhaparamatāpadassa atthamattadassanaṃ, dasāhaparamabhāvoti idañhi vuttaṃ hotīti evamettha yojanā veditabbā. Ayamatthotiādi dasāhaparamapadasseva adhippetatthadassanavasena <pageBreak edition="V" number="1.0272" /> vuttaṃ. Tattha <bold>ettako kālo</bold>ti ‘‘dasāhaparamatā’’ti vutto yo kālo, so ettako kāloti attho.</paragraph>
<paragraph line="8"><bold>Khoma</bold>nti khomasuttehi vāyitaṃ khomapaṭacīvaraṃ, taṃ vākamayanti vadanti. Kappāsasuttehi vāyitaṃ <bold>kappāsikaṃ,</bold> evaṃ sesānipi. <bold>Kambala</bold>nti eḷakādīnaṃ lomamayasuttena vāyitapaṭaṃ. <bold>Bhaṅga</bold>nti khomasuttādīni sabbāni, ekaccāni vā missetvā vāyitaṃ cīvaraṃ. Bhaṅgampi vākamayamevāti keci. Dukūlaṃ pattuṇṇaṃ somārapaṭaṃ cīnapaṭaṃ iddhijaṃ devadinnanti imāni pana cha cīvarāni etesaññeva <pageBreak edition="M" number="1.0311" /> anulomānīti visuṃ na vuttāni. <bold>Dukūla</bold>ñhi sāṇassa anulomaṃ vākamayattā. <bold>‘‘Pattuṇṇaṃ</bold> koseyyaviseso’’ti <bold>abhidhānakose</bold> vuttaṃ. Somāradese, cīnadese ca jātavatthāni <bold>somāracīnapaṭāni</bold>. Pattuṇṇādīni tīṇi koseyyassa anulomāni pāṇakehi katasuttamayattā. <bold>Iddhija</bold>nti ehibhikkhūnaṃ puññiddhiyā nibbattacīvaraṃ. Kapparukkhe nibbattaṃ, <bold>devadinna</bold>ñca khomādīnaṃ aññataraṃ hotīti tesaṃ sabbesaṃ anulomāni. Manussānaṃ pakatividatthiṃ sandhāya <bold>‘‘dve vidatthiyo’’</bold>tiādi vuttaṃ. Iminā dīghato vaḍḍhakīhatthappamāṇaṃ vitthārato tato upaḍḍhappamāṇaṃ vikappanupaganti dasseti. Tathā hi ‘‘sugatavidatthi nāma idāni majjhimassa purisassa tisso vidatthiyo, vaḍḍhakīhatthena diyaḍḍho hattho hotī’’ti (pārā. aṭṭha. 2.348-349) <bold>kuṭikārasikkhāpadaṭṭhakathāyaṃ</bold> vuttaṃ, tasmā sugataṅgulena dvādasaṅgulā sugatavidatthi vaḍḍhakīhatthena diyaḍḍho hatthoti siddhaṃ. Evañca katvā ‘‘sugataṅgulena aṭṭhaṅgulaṃ vaḍḍhakīhatthappamāṇa’’nti āgataṭṭhānehi ca sameti.</paragraph>
<paragraph line="9"><bold>Taṃ atikkāmayato</bold>ti ettha <bold>ta</bold>nti cīvaraṃ, kālaṃ vā parāmasati. <bold>Tassa yo aruṇo</bold>ti cīvaruppādadivasassa yo atikkanto aruṇo. <bold>Cīvaruppādadivasena saddhi</bold>nti cīvaruppādadivasassa ādibhūtena atikkantaaruṇena saddhinti attho, idañca bhagavatā ‘‘dasāhaparama’’nti vatvā puna ‘‘ekādase aruṇuggamane’’ti vuttattā pubbāparasaṃsandanatthaṃ saddato gammamānampi ‘‘cīvaruppādadivasena saddhi’’nti evaṃ vuttaṃ. ‘‘Dasame aruṇe’’ti vutte eva hi dasāhaparamena saddhiṃ sameti. Divasapariyosānassa avadhibhūtaanāgatāruṇavasena hi divasaṃ atikkantaṃ nāma hoti, na pana divasassa ādibhūtāruṇavasena parivāsādīsu tathā aggahaṇato, idha pana bhagavatā divasassa ādiantaparicchedadassanavasena <bold>‘‘ekādase aruṇuggamane’’</bold>ti vuttaṃ, tasmā <bold>aṭṭhakathāyaṃ</bold> divasassa ādibhūtaṃ taṃdivasanissitampi aruṇaṃ gahetvā ‘‘ekādase aruṇuggamane nissaggiyaṃ hotī’’ti vuttaṃ. <bold>Aruṇo</bold>ti cettha sūriyuggamanassa purecaro vaḍḍhanaghanaratto pabhāvisesoti daṭṭhabbo.</paragraph>
<paragraph line="10"><bold>Vacanīyo</bold>ti <pageBreak edition="V" number="1.0273" /> saṅghāpekkho. <bold>Vacanabhedo</bold>ti ‘‘ñattiyaṃ dve āpattiyo saratī’’tiādinā vattabbanti adhippāyo.</paragraph>
<paragraph line="11" number="468"><bold>‘‘Na</bold><pageBreak edition="M" number="1.0312" /><bold>idha saññā rakkhatī’’</bold>ti idaṃ vematikañca anatikkantasaññañca sandhāya vuttaṃ. <bold>Yopi evaṃsaññī tassapī</bold>ti yo anatikkantasaññī, vematiko vā, tassapīti attho. Anaṭṭhato aviluttassa visesamāha <bold>‘‘pasayhāvahāravasenā’’</bold>ti. Theyyāvahāravasena gahitampi idha naṭṭhaṃ.</paragraph>
<paragraph line="12"><bold>Anāpatti aññena kataṃ paṭilabhitvā</bold>tiādi nisīdanasanthataṃ sandhāya vuttaṃ. Yena hi purāṇasanthatassa sāmantā sugatavidatthiṃ anādiyitvā navaṃ nisīdanasanthataṃ kataṃ, tassa taṃ nissaggiyampi tato aññassa paṭilabhitvā paribhuñjantassa anāpattikaranti sijjhanato ayamattho sabbanissaggiyesupi sijjhati.</paragraph>
<paragraph line="13" number="469"><bold>Ticīvaraṃ adhiṭṭhātu</bold>nti saṅghāṭiādināmena adhiṭṭhātuṃ. <bold>‘‘Na vikappetu’’</bold>nti iminā nāmena na vikappetuṃ, etena vikappitaticīvaro tecīvariko na hoti. Tassa tasmiṃ adhiṭṭhitaticīvare viya avippavāsādinā kattabbavidhi na kātabboti dasseti, na pana vikappane dosoti. <bold>Tato para</bold>nti catumāsato paraṃ vikappetvā paribhuñjituṃ anuññātanti keci vadanti, aññe pana ‘‘vikappetvā yāva āgāmivassānaṃ, tāva ṭhapetumeva vaṭṭatī’’ti vadanti, apare pana ‘‘vikappane na doso, tathā vikappitaṃ parikkhārādināmena adhiṭṭhahitvā paribhuñjitabba’’nti vadanti.</paragraph>
<paragraph line="14"><bold>Muṭṭhipañcaka</bold>nti muṭṭhiyā upalakkhitaṃ pañcakaṃ, catuhatthe minitvā pañcamaṃ hatthaṃ muṭṭhiṃ katvā minitabbanti adhippāyo. Keci pana ‘‘muṭṭhihatthānaṃ pañcakaṃ muṭṭhipañcakaṃ, tasmā pañcapi hatthe muṭṭhiṃ katvāva minitabbā’’ti vadanti. <bold>Muṭṭhittika</bold>nti etthāpi eseva nayo. Dvihatthena antaravāsakena timaṇḍalaṃ paṭicchādetuṃ sakkāti āha <bold>‘‘pārupanenā’’</bold>tiādi. <bold>Atireka</bold>nti sugatacīvarappamāṇato adhikaṃ. <bold>Ūnaka</bold>nti muṭṭhipañcakādito ūnakaṃ, tena ca tesu ticīvarādhiṭṭhānaṃ na ruhatīti dasseti.</paragraph>
<paragraph line="15"><bold>Imaṃ saṅghāṭiṃ paccuddharāmī</bold>ti imaṃ saṅghāṭiadhiṭṭhānaṃ ukkhipāmi pariccajāmīti attho. <bold>Kāyavikāraṃ karontenā</bold>ti hatthena cīvaraṃ parāmasantena, cālentena vā. <bold>Vācāya adhiṭṭhātabbā</bold>ti ettha <pageBreak edition="V" number="1.0274" /> kāyenapi cāletvā vācampi bhinditvā kāyavācāhi adhiṭṭhānampi saṅgahitanti veditabbaṃ ‘‘kāyena aphusitvā’’ti vuttattā. <bold>Duvidha</bold>nti ahatthapāsahatthapāsavasena duvidhaṃ. Tattha <bold>hatthapāso</bold> nāma aḍḍhateyyahattho vuccati. Dvādasahatthanti keci vadanti <pageBreak edition="M" number="1.0313" />, taṃ idha na sameti. <bold>‘‘Sāmantavihāre’’</bold>ti idaṃ ṭhapitaṭṭhānasallakkhaṇayogge ṭhitaṃ sandhāya vuttaṃ. Tato dūre ṭhitampi ṭhapitaṭṭhānaṃ sallakkhentena adhiṭṭhātabbameva. Tatthapi cīvarassa ṭhapitabhāvasallakkhaṇameva pamāṇaṃ. Na hi sakkā sabbathā ṭhānaṃ sallakkhetuṃ. Ekasmiṃ vihāre ṭhapetvā tato aññasmiṃ ṭhapitanti adhiṭṭhātuṃ na vaṭṭati. Keci pana ‘‘tathāpi adhiṭṭhite na doso’’ti vadanti, taṃ aṭṭhakathāya na sameti, vīmaṃsitabbaṃ. <bold>Adhiṭṭhahitvā ṭhapitavatthehī</bold>ti parikkhāracoḷanāmena adhiṭṭhahitvā ṭhapitavatthehi, teneva ‘‘imaṃ paccuddharāmī’’ti parikkhāracoḷassa paccuddhāraṃ dasseti. Etena ca tecīvaradhutaṅgaṃ pariharantena paṃsukūlādivasena laddhaṃ vatthaṃ dasāhabbhantare katvā rajitvā pārupituṃ asakkontena parikkhāracoḷavasena adhiṭṭhahitvāva dasāhaṃ atikkametabbaṃ, itarathā nissaggiyaṃ hotīti dasseti. Teneva ‘‘rajitakālato pana paṭṭhāya nikkhipituṃ na vaṭṭati, dhutaṅgacoro nāma hotī’’ti (visuddhi. 1.25) <bold>visuddhimagge</bold> vuttaṃ. <bold>‘‘Puna adhiṭṭhātabbānī’’</bold>ti idañca saṅghāṭiāditicīvaranāmena adhiṭṭhahitvā paribhuñjitukāmassa vasena vuttaṃ, itarassa pana purimādhiṭṭhānameva alanti veditabbaṃ. <bold>‘‘Puna adhiṭṭhātabba’’</bold>nti iminā kappabindupi dātabbanti dasseti.</paragraph>
<paragraph line="16">Baddhasīmāyaṃ avippavāsasīmāsammutisambhavato na tattha dupparihāratāti āha <bold>‘‘abaddhasīmāyaṃ dupparihāra’’</bold>nti.</paragraph>
<paragraph line="17">Atirittappamāṇāya chedanakaṃ pācittiyanti āha <bold>‘‘anatirittappamāṇā’’</bold>ti. <bold>Tato paraṃ paccuddharitvā vikappetabbā</bold>ti vassikamāsato paraṃ adhiṭṭhānaṃ paccuddharitvā vikappetabbā, iminā catunnaṃ vassikamāsānaṃ upari adhiṭṭhānaṃ tiṭṭhatīti viññāyati tato paccuddharāyogā. Yañca <bold>mātikāṭṭhakathāyaṃ</bold> ‘‘vassikasāṭikā vassānamāsātikkamenāpi, kaṇḍupaṭicchādi ābādhavūpasamenāpi adhiṭṭhānaṃ vijahatī’’ti (kaṅkhā. aṭṭha. kathinasikkhāpadavaṇṇanā) vuttaṃ, taṃ <bold>samantapāsādikāyaṃ</bold> natthi. <bold>Parivāraṭṭhakathāyañca</bold> ‘‘atthāpatti hemante āpajjati, no gimhe’’ti ettha idaṃ vuttaṃ ‘‘kattikapuṇṇamāsiyā pacchime pāṭipadadivase vikappetvā ṭhapitaṃ vassikasāṭikaṃ nivāsento hemante āpajjati, kurundiyaṃ pana ‘kattikapuṇṇamadivase apaccuddharitvā hemante āpajjatī’ti vuttaṃ, tampi suvuttaṃ, ‘catumāsaṃ adhiṭṭhātuṃ tato paraṃ vikappetu’nti <pageBreak edition="M" number="1.0314" /> hi vutta’’nti (pari. aṭṭha. 323). Tattha <bold>mahāaṭṭhakathāyaṃ</bold> nivāsanapaccayā dukkaṭaṃ <pageBreak edition="V" number="1.0275" /> vuttaṃ, <bold>kurundaṭṭhakathāyaṃ</bold> pana apaccuddhārapaccayā, tasmā kurundiyaṃ vuttanayenāpi vassikasāṭikā vassānamāsātikkamepi adhiṭṭhānaṃ na vijahatīti paññāyati. Adhiṭṭhānavijahanesu ca vassānamāsaābādhānaṃ vigamena vijahanaṃ <bold>mātikāṭṭhakathāyampi</bold> na uddhaṭaṃ, tasmā <bold>samantapāsādikāyaṃ</bold> āgatanayena yāva paccuddhārā adhiṭṭhānaṃ tiṭṭhatīti gahetabbaṃ. Nahānatthāya anuññātattā <bold>‘‘vaṇṇabhedamattarattāpi cesā vaṭṭatī’’</bold>ti vuttaṃ. <bold>‘‘Dve pana na vaṭṭantī’’</bold>ti iminā saṅghāṭiādīsu viya dutiye adhiṭṭhānaṃ na ruhati, atirekacīvaraṃ hotīti dasseti. <bold>Mahāpaccariyaṃ</bold> cīvaravasena paribhogakiccassa abhāvaṃ sandhāya anāpatti vuttā senāsanaparikkhāratthāya dinnapaccattharaṇe viya. Yaṃ pana ‘‘paccattharaṇampi adhiṭṭhātabba’’nti vuttaṃ, taṃ senāsanatthāyevāti niyamitaṃ na hoti navasu cīvaresu gahitattā, tasmā attano nāmena adhiṭṭhahitvā nidahitvā parikkhāracoḷaṃ viya yathā tathā viniyujjitabbamevāti gahetabbaṃ. <bold>Pāvāro kojavo</bold>ti imesampi paccattharaṇādīnaṃ lokepi voharaṇato senāsanaparikkhāratthāya dinnapaccattharaṇato visuṃ gahaṇaṃ kataṃ.</paragraph>
<paragraph line="18"><bold>‘‘Hīnāyāvattanenā’’</bold>ti idaṃ antimavatthuṃ ajjhāpajjitvā bhikkhupaṭiññāya ṭhitassa ceva titthiyapakkantassa ca bhikkhuniyā ca bhikkhunibhāve nirapekkhatāya gihiliṅgatitthiyaliṅgaggahaṇaṃ sandhāya vuttaṃ. Sikkhaṃ apaccakkhāya gihibhāvūpagamanaṃ sandhāya vuttanti keci vadanti, taṃ na yuttaṃ tadāpissa upasampannattā, cīvarassa ca tassa santakattāvijahanato. <bold>Pamāṇacīvarassā</bold>ti pacchimappamāṇaṃ sandhāya vuttaṃ. <bold>Dve cīvarāni pārupantassā</bold>ti gāmappavese diguṇaṃ katvā saṅghāṭiyo pārupanaṃ sandhāya vuttaṃ. <bold>‘‘Esa nayo’’</bold>ti iminā pamāṇayuttesu yattha katthaci chiddaṃ adhiṭṭhānaṃ vijahatītiādiatthaṃ saṅgaṇhāti.</paragraph>
<paragraph line="19"><bold>Aññaṃ pacchimappamāṇaṃ nāma natthī</bold>ti sutte āgataṃ natthīti adhippāyo. Idāni tameva vibhāvetuṃ <bold>‘‘yañhī’’</bold>tiādi vuttaṃ, taṃ na sameti, saṅghāṭiādīnaṃ muṭṭhipañcakādiheṭṭhimappamāṇassa sutte anāgatattāti adhippāyo.</paragraph>
<paragraph line="20"><bold>Mahantaṃ vā khuddakaṃ karotī</bold>ti ettha atimahantaṃ cīvaraṃ muṭṭhipañcakādipacchimappamāṇayuttaṃ katvā samantato chindanenāpi vicchindanakāle chijjamānaṭṭhānaṃ chiddasaṅkhyaṃ <pageBreak edition="M" number="1.0315" /> na gacchati adhiṭṭhānaṃ na vijahati evāti sijjhati, ‘‘ghaṭetvā chindati, na bhijjatī’’ti vacanena ca sameti. Parikkhāracoḷaṃ pana vikappanupagapacchimappamāṇato ūnaṃ katvā chinnaṃ adhiṭṭhānaṃ vijahati adhiṭṭhānassa anissayattā. Tāni puna baddhāni ghaṭitāni adhiṭṭhātabbamevāti veditabbaṃ <pageBreak edition="V" number="1.0276" />. Keci pana ‘‘vassikasāṭikacīvare dvidhā chinne yadipi ekekaṃ khaṇḍaṃ pacchimapacchimappamāṇaṃ pahoti, ekasmiṃyeva khaṇḍe adhiṭṭhānaṃ tiṭṭhati, na itare, ‘‘dve pana na vaṭṭantī’’ti vuttattā. Nisīdanakaṇḍuppaṭicchādīsupi eseva nayoti vadanti.</paragraph>
<paragraph line="21">Sammukhe pavattā <bold>sammukhā</bold>ti paccattavacanaṃ, tañca vikappanavisesanaṃ, tasmā ‘‘sammukhe’’ti bhummatthe nissakkavacanaṃ katvāpi atthaṃ vadanti, abhimukheti attho. Atha vā sammukhena attano vācāya eva vikappanā <bold>sammukhāvikappanā</bold>. Parammukhena vikappanā <bold>parammukhāvikappanā</bold>ti karaṇatthenāpi attho daṭṭhabbo, ayameva pāḷiyā sameti. <bold>Sannihitāsannihitabhāva</bold>nti āsannadūrabhāvaṃ. <bold>Ettāvatā nidhetuṃ vaṭṭatī</bold>ti ettakeneva vikappanākiccassa niṭṭhitattā, atirekacīvaraṃ na hotīti dasāhātikkame na nissaggiyaṃ janetīti adhippāyo. <bold>Paribhuñjituṃ…pe… na vaṭṭatī</bold>ti sayaṃ apaccuddharaṇaṃ paribhuñjane pācittiyaṃ, adhiṭṭhāne paresaṃ vissajjane dukkaṭañca sandhāya vuttaṃ.</paragraph>
<paragraph line="22"><bold>Paribhogādayopi vaṭṭantī</bold>ti paribhogavissajjanaadhiṭṭhānānipi. <bold>Api</bold>-saddena nidhetumpi vaṭṭatīti attho, etena ca paccuddhārepi kate cīvarampi vikappitacīvarameva hoti, na atirekacīvaraṃ. Taṃ pana ticīvarādināmena adhiṭṭhātukāmena adhiṭṭhahitabbaṃ, itarena vikappitacīvarameva katvā paribhuñjitabbanti dasseti. Keci pana ‘‘yaṃ vikappitacīvaraṃ, taṃ yāva aparibhogakālā apaccuddharāpetvāva nidahitabbaṃ, paribhogakāle pana sampatte paccuddharāpetvā adhiṭṭhahitvā paribhuñjitabbaṃ. Yadi hi tato purepi paccuddharāpeyya, paccuddhāreneva vikappanāya vigatattā atirekacīvaraṃ nāma hoti, dasāhātikkame ca nissaggiyaṃ pācittiyaṃ. Tasmā yaṃ aparibhuñjitvāva ṭhapetabbaṃ, tadeva vikappetabbaṃ, paccuddhāre ca kate antodasāheyeva adhiṭṭhātabbaṃ. Yañca aṭṭhakathāyaṃ ‘tato pabhuti paribhogādayopi vaṭṭantī’tiādi vuttaṃ, taṃ pāḷiyā virujjhatī’’ti vadanti, taṃ tesaṃ matimattameva. Pāḷiyañhi <pageBreak edition="M" number="1.0316" /> ‘‘antodasāhaṃ adhiṭṭheti, vikappetī’’ti (pārā. 469) ca ‘‘sāmaṃ cīvaraṃ vikappetvā apaccuddhāraṇaṃ paribhuñjeyya pācittiya’’nti (pāci. 373) ca ‘‘anāpatti so vā deti, tassa vā vissāsanto paribhuñjatī’’ti (pāci. 374) ca sāmaññato vuttattā, aṭṭhakathāyañca ‘‘imaṃ cīvaraṃ vā vikappanaṃ vā paccuddharāmī’’tiādinā paccuddhāraṃ adassetvā ‘‘mayhaṃ santakaṃ paribhuñja vā vissajjehi vā’’ti evaṃ attano santakattaṃ amocetvāva paribhogādivaseneva paccuddhārassa vuttattā, ‘‘tato pabhuti paribhogādayopi vaṭṭantī’’ti adhiṭṭhānaṃ vināpi visuṃ paribhogassa, nidahanassa ca vuttattā vikappanānantarameva paccuddharāpetvā anadhiṭṭhahitvā eva ticīvaravirahitaṃ <pageBreak edition="V" number="1.0277" /> vikappanārahaṃ cīvaraṃ paribhuñjituṃ, nidahituñca idaṃ pāṭekkaṃ vinayakammanti khāyati. Apica bahūnaṃ pattānaṃ vikappetuṃ, paccuddhāretuñca vuttattā paccuddhārena tesaṃ atirekapattatā dassitāti sijjhati tesu ekasseva adhiṭṭhātabbato. Tasmā aṭṭhakathāyaṃ āgatanayeneva gahetabbaṃ.</paragraph>
<paragraph line="23"><bold>Paññattikovido na hotī</bold>ti evaṃ vikappite ‘‘anantarameva evaṃ paccuddharitabba’’nti vinayakammaṃ na jānāti. Tenāha <bold>‘‘na jānāti paccuddharitu’’</bold>nti, imināpi cetaṃ veditabbaṃ ‘‘vikappanānantarameva paccuddhāro kātabbo’’ti.</paragraph>
<paragraph line="24"><bold>Avisesena vuttavacana</bold>nti ticīvarādīnaṃ sādhāraṇavacanena vuttavacanaṃ. Yaṃ panettha ‘‘viruddhaṃ viya dissatī’’ti vatvā taṃ virodhāsaṅkaṃ nivattetuṃ <bold>‘‘ticīvarasaṅkhepena…pe… vikappanāya okāso dinno hotī’’</bold>ti vuttaṃ, taṃ ‘‘adhiṭṭheti vikappetī’’ti sāmaññato vuttepi ticīvarampi vikappetīti ayamattho na sijjhati, ‘‘ticīvaraṃ adhiṭṭhātuṃ na vikappetu’’nti (mahāva. 358) visesetvā vuttattā. Yaṃ pana adhiṭṭhātabbaṃ, taṃ adhiṭṭhāti. Yaṃ ticīvaravirahitaṃ, taṃ vikappetabbaṃ, taṃ vikappetīti evamattho sijjhatīti. Tasmā ettha pubbāparavirodho na dissati sāmaññavacanassa vuttāvaseseyeva avatiṭṭhanato. Yaṃ panettha ticīvarassāpi vikappanavidhiṃ dassetuṃ <bold>‘‘ticīvaraṃ ticīvarasaṅkhepenā’’</bold>tiādi vuttaṃ. Tattha ticīvarasaṅkhepena parihariyamānesu ekampi paccuddharitvā vikappetuṃ na vaṭṭati, ticīvarato pana ekaṃ vā sakalameva vā apanetvā aparaṃ ticīvaraṃ ticīvarasaṅkhepena pariharitukāmassa vā ticīvarādhiṭṭhānaṃ muñcitvā parikkhāracoḷavaseneva sabbacīvaraṃ paribhuñjitukāmassa <pageBreak edition="M" number="1.0317" /> vā purimaṃ adhiṭṭhitacīvaraṃ paccuddharitvā vikappetuṃ vaṭṭatīti evamadhippāyena <bold>‘‘ticīvare ekena cīvarena vippavasitukāmo hotī’’</bold>tiādi vuttaṃ siyā, iccetaṃ pāḷiyā saddhiṃ sameti. Atha punapi tadeva ticīvarādhiṭṭhānena adhiṭṭhātukāmo hutvā vippavāsasukhatthaṃ paccuddharitvā vikappetīti iminā adhippāyena vuttaṃ siyā, taṃ ‘‘ticīvaraṃ adhiṭṭhātuṃ na vikappetu’’nti (mahāva. 358) iminā vacanena na sameti. Yadi hi sesacīvarāni viya ticīvarampi paccuddharitvā vikappetabbaṃ siyā, ‘‘ticīvaraṃ adhiṭṭhātuṃ na vikappetu’’nti idaṃ vacanameva niratthakaṃ siyā sesacīvarehi ticīvarassa visesābhāvā. Tasmā ‘‘vikappetī’’ti idaṃ ticīvaravirahitameva sandhāya vuttaṃ. Ticīvaraṃ pana vikappetuṃ na vaṭṭatīti viññāyati, teneva dutiyakathinasikkhāpadassa anāpattivāre ‘‘vikappetī’’ti idaṃ na vuttaṃ, vīmaṃsitvā yathā pāḷiyā saddhiṃ na virujjhati, tathā ettha adhippāyo gahetabbo.</paragraph>
<paragraph line="25"><bold>Tuyhaṃ</bold><pageBreak edition="V" number="1.0278" /><bold>demī</bold>tiādīsu pariccattattā manasā asampaṭicchantepi sampadānabhūtasseva santakaṃ hoti, so icchitakkhaṇe gahetuṃ labhati. <bold>Itthannāmassā</bold>ti parammukhe ṭhitaṃ sandhāya vadati. <bold>Yassa pana ruccatī</bold>tiādi ubhohipi pariccattatāya assāmikataṃ sandhāya vuttaṃ.</paragraph>
<paragraph line="26"><bold>‘‘Taṃ na yujjatī’’</bold>ti idaṃ antodasāhe eva vissāsaggahaṇaṃ sandhāya anāpattivārassa āgatattā, idha nissaggiyacīvarassa kappiyabhāvakaraṇatthaṃ lesena gahitattā ca vuttaṃ, keci pana ‘‘parehi sabhāgena acchinne, vissāsaggahite ca puna laddhe doso na dissatī’’ti vadanti. <bold>Anadhiṭṭhānenā</bold>ti kāyavācāhi kattabbassa akaraṇenāti adhippāyo. Cīvarassa attano santakatā, jātipamāṇayuttatā, chinnapalibodhabhāvo, atirekacīvaratā, dasāhātikkamoti imānettha pañca aṅgāni.</paragraph>
<centered line="27">Paṭhamakathinasikkhāpadavaṇṇanā niṭṭhitā.</centered>
<subhead line="28">2. Udositasikkhāpadavaṇṇanā</subhead>
<paragraph line="29" number="473"> Dutiye <bold>avippavāse</bold>ti avippavāse nipphādetabbe, vippavāsadosābhāve sādhetabbe kattabbā sammutīti attho.</paragraph>
<paragraph line="30" number="475"><bold>Paṭisiddhapariyāpannenā</bold>ti <pageBreak edition="M" number="1.0318" /> vippavasituṃ paṭisiddhesu tīsu cīvaresu antogadhena, ekena ca avayave samudāyopacāraṃ dasseti.</paragraph>
<paragraph line="31" number="478-9"><bold>Ettāvatā</bold>ti ‘‘parikkhitto’’ti iminā. ‘‘Sabhāyeti liṅgabyattayena sabhā vuttā’’ti vatvā puna sayampi <bold>‘‘sabhāye’’</bold>ti iminā voharanto sabhā-saddassa pariyāyo sabhāya-saddo napuṃsakaliṅgayutto atthīti dasseti. ‘‘Sabhāyanti liṅgabyattayena sabhā vuttā’’ti vā pāṭho. Liṅgabyattayena sabhāti ca liṅgantarayutto sabhāsaddapariyāyo sabhāyasaddoti attho.</paragraph>
<paragraph line="32"><bold>Sabhāyaṃ gacchatī</bold>ti sabhaṃ gacchati. <bold>Vasitabbaṃ natthī</bold>ti cīvarahatthapāseyeva vasitabbaṃ natthīti attho. <bold>Tassā</bold>ti vīthiyā. <bold>Sabhāyassa ca dvārassa ca hatthapāsā na vijahitabba</bold>nti ettha sabhāyadvārānamantare vīthi gehāpi gahitā eva honti ādipariyosānānaṃ gahitattā. Ettha ca dvāravīthigharesu vasantena gāmappavesanasahaseyyādidosaṃ pariharitvā supaṭicchannatādiyutteneva bhavitabbaṃ <pageBreak edition="V" number="1.0279" />, sabhā pana yadi sabbesaṃ vasanatthāya sālāsadisā katā, antarārāme viya yathāsukhaṃ vasituṃ vaṭṭatīti veditabbaṃ. Parikkhittatāya ca ekūpacārataṃ, aparikkhittatāya nānūpacāratañca nivesanādīsupi atidisanto āha <bold>‘‘etenevūpāyenā’’</bold>tiādi. Nivesanādīni bahigāmato sanniviṭṭhāni gahitāni antogāme ṭhitānaṃ gāmaggahaṇeneva gahitattā. <bold>Sabbatthā</bold>ti gāmanigamanivesanādīsu pannarasasu. <bold>Parikkhepādī</bold>ti <bold>ādi</bold>-saddena aparikkhepasseva gahaṇaṃ, na ekakulādīnampi tesaṃ ekūpacāratānānūpacāratānimittatābhāvā. Ettha ca satthassa katipāhaṃ katthaci niviṭṭhasseva parikkhepo hoti, na gacchantassa.</paragraph>
<paragraph line="33" number="482-7"> Gāmato bahi issarānaṃ samuddatīrādīsu katabhaṇḍasālā udositoti āha <bold>‘‘yānādīna’’</bold>ntiādi. <bold>Muṇḍacchadanapāsādo</bold>ti nātiucco candikaṅgaṇayutto sikharakūṭamālādivirahito pāsādo.</paragraph>
<paragraph line="34" number="489"><bold>Pariyādiyitvā</bold>ti ajjhottharitvā. <bold>Nadīparihāro</bold>ti visuṃgāmādīnaṃ viya nadīparihārassa avuttattā cīvarahatthapāso evāti vadanti, aññe pana ‘‘iminā aṭṭhakathāvacanena nadīparihāropi visuṃ siddho, nadiyā <pageBreak edition="M" number="1.0319" /> hatthapāso na vijahitabbo’’ti vadanti. <bold>Vihārasīma</bold>nti avippavāsasīmaṃ sandhāyāha. Ettha ca vihārassa nānākulasantakabhāvepi avippavāsasīmāparicchedabbhantare sabbattha cīvaraavippavāsasambhavato tassā padhānattā tattha satthaparihāro na labbhatīti <bold>‘‘vihāraṃ gantvā vasitabba’’</bold>nti vuttaṃ. <bold>‘‘Satthasamīpe’’</bold>ti idaṃ yathāvuttaṃ abbhantaraparicchedavasena vuttaṃ. Pāḷiyaṃ <bold>nānākulassa sattho hoti, satthe cīvaraṃ nikkhipitvā hatthapāsā na vijahitabba</bold>nti ettha satthahatthapāso gahito.</paragraph>
<paragraph line="35" number="490"><bold>Ekakulassa khette</bold>ti aparikkhittaṃ sandhāya vadati.</paragraph>
<paragraph line="36" number="491-4"><bold>Vihāro</bold> nāma upacārasīmā. Tattha <bold>yasmiṃ vihāre</bold>ti tassa antopariveṇādiṃ sandhāya vuttaṃ, ekakulādisantakatā cettha kārāpakānaṃ vasena. <bold>Chāyāya phuṭṭhokāsassā</bold>ti ujukaṃ avakkhittaleḍḍupātabbhantaraṃ sandhāya vadati.</paragraph>
<paragraph line="37"><bold>Agamanapathe</bold>ti tadaheva gantvā nivattetuṃ na sakkuṇeyyake samuddamajjhe ye dīpakā, tesūti yojanā. <bold>Itarasmi</bold>nti puratthimadisāya cīvare. <bold>‘‘Uposathakāle…pe… vaḍḍhatī’’</bold>ti iminā cīvaravippavāsasattabbhantarato samānasaṃvāsāya sattabbhantarasīmāya accantavisadisataṃ dasseti <pageBreak edition="V" number="1.0280" />. Tathā hi bahūsu bhikkhūsu ekato nisīditvā samantā sattabbhantaraparicchedesu yathāsakaṃ cīvaraṃ ṭhapetvā pariharantesu ekekassa bhikkhuno nisinnokāsato paṭṭhāya paccekaṃ sattabbhantarassa paricchedo aññamaññavisadiso anekavidho hoti, na eko parisapariyantato paṭṭhāya animitabbattā. Teneva tattha parisavasena vuḍḍhi, hāni vā na hoti, na evaṃ sattabbhantarasīmāya. Sā hi yojanikāyapi parisapariyantatova paṭṭhāya samantā sattabbhantarapaacchinnā ekāva hoti. Teneva sā parisavasena vaḍḍhati, hāyati ca, tasmā aññāva sattabbhantarasīmā añño sattabbhantarato paricchinno cīvaravippavāsaparihāro abbhokāsoti veditabbaṃ. Yañcettha vattabbaṃ, taṃ <bold>khandhake sīmākathāya</bold>meva (mahāva. 143) vakkhāma.</paragraph>
<paragraph line="38" number="495"><bold>Nadiṃ</bold><pageBreak edition="M" number="1.0320" /><bold>otaratī</bold>ti hatthapāsaṃ muñcitvā otarati. <bold>Bahigāme ṭhapetvā</bold>ti apārupitabbatāya vuttaṃ. <bold>Vinayakammaṃ kātabba</bold>nti uttarāsaṅge ca bahigāme ṭhapitasaṅghāṭiyañca paṭhamaṃ vinayakammaṃ katvā pacchā uttarāsaṅgaṃ nivāsetvā antaravāsake kātabbaṃ. Ettha ca bahigāme ṭhapitassāpi vinayakammavacanato parammukhāpi ṭhitaṃ vissajjituṃ, nissaṭṭhaṃ dātuñca vaṭṭatīti veditabbaṃ. Daharānaṃ gamane saussāhattā <bold>‘‘nissayo pana na paṭippassambhatī’’</bold>ti vuttaṃ. <bold>Muhuttaṃ…pe… paṭippassambhatī</bold>ti saussāhatte gamanassa upacchinnattā vuttaṃ. Tesaṃ pana purāruṇāva uṭṭhahitvā saussāhena gacchantānaṃ aruṇe antarā uṭṭhitepi na paṭippassambhati <bold>‘‘yāva aruṇuggamanā sayantī’’</bold>ti vuttattā. Teneva <bold>‘‘gāmaṃ pavisitvā…pe… na paṭippassambhatī’’</bold>ti vuttaṃ. <bold>Aññamaññassa vacanaṃ aggahetvā</bold>tiādimhi saussāhattā gamanakkhaṇe paṭippassaddhi na vuttā. <bold>Dhenubhayenā</bold>ti taruṇavacchagāvīnaṃ abhidhāvitvā siṅgena paharaṇabhayena. <bold>Nissayo ca paṭippassambhatī</bold>ti ettha dhenubhayādīhi ṭhitānaṃ yāva bhayavūpasamā ṭhātabbato ‘‘antoaruṇeyeva gamissāmī’’ti niyametuṃ asakkuṇeyyattā vuttaṃ. Yattha pana evaṃ niyametuṃ sakkā, tattha antarāruṇe uggatepi nissayo na paṭippassambhati bhesajjatthāya gāmappaviṭṭhadaharānaṃ viya. <bold>Antosīmāyaṃ gāma</bold>nti avippavāsasīmāsammutito pacchā patiṭṭhāpitagāmaṃ sandhāya vadati gāmañca gāmūpacārañca ṭhapetvā sammannitabbato. <bold>Paviṭṭhāna</bold>nti ācariyantevāsikānaṃ visuṃ visuṃ gatānaṃ avippavāsasīmattā neva cīvarāni nissaggiyāni honti, saussāhatāya nissayo na paṭippassambhati. <bold>Antarāmagge</bold>ti dhammaṃ sutvā āgacchantānaṃ antarāmagge.</paragraph>
<paragraph line="39"><bold>‘‘Idha apaccuddharaṇa’’</bold>nti iminā adhiṭṭhānavikappanāni viya paccuddharaṇampi kāyena vā vācāya vā kattabbanti dasseti. Kāyavācāhi kattabbassa akaraṇatoti idaṃ kāyavācāsamuṭṭhānaṃ <pageBreak edition="V" number="1.0281" /> vuttaṃ. Adhiṭṭhitaticīvaratā, anatthatakathinatā, aladdhasammutitā, rattivippavāsoti imānettha cattāri aṅgāni.</paragraph>
<centered line="40">Udositasikkhāpadavaṇṇanā niṭṭhitā.</centered>
<subhead line="41">3. Tatiyakathinasikkhāpadavaṇṇanā</subhead>
<paragraph line="42" number="497"> Tatiye <pageBreak edition="M" number="1.0321" /> pāḷiyaṃ <bold>cīvarapaccāsā nikkhipitu</bold>nti cīvarapaccāsāya satiyā nikkhipitunti attho. <bold>Niṭṭhitacīvarasmiṃ bhikkhunā</bold>ti ettha dutiyakathine viya sāmivaseneva karaṇavacanassa attho veditabbo.</paragraph>
<paragraph line="43" number="499-500"><bold>Tuyhaṃ dammīti dinna</bold>nti ‘‘tuyhaṃ, bhante, akālacīvaraṃ dammī’’ti evaṃ dinnaṃ, etampi kāle ādissa dinnaṃ nāma hotīti adhippāyo. Idaṃ pana aṭṭhakathāvacanaṃ, pāḷiyaṃ ‘‘kālepi ādissa dinna’’nti idañca ‘‘akālacīvara’’nti vacanasāmaññato labbhamānaṃ sabbampi dassetuṃ atthuddhāravasena vuttaṃ paṭhamaaniyate sotassa raho viya. Saṅghassa hi kālepi ādissa dinnaṃ akāle uppannacīvaraṃ viya sammukhībhūtehi vutthavassehi, avutthavassehi ca sabbehipi bhājetabbatāsāmaññena akālacīvaraṃ nāma hotīti dassanatthaṃ atthuddhāravasena pāḷiyaṃ ‘‘kālepi ādissa dinna’’nti vuttaṃ, na pana ‘‘tato bhājetvā laddhacīvarampi akāle laddhacīvarampi vutthavassānaṃ ekamāsaparihāraṃ, pañcamāsaparihāraṃ vā na labhati, paccāsācīvare asati dasāhaparihārameva labhatī’’ti dassanatthaṃ vuttaṃ, aṭṭhakathāyampi ‘‘ādissa dinna’’nti vacanasāmaññato labbhamānaṃ sabbaṃ atthuddhāravasena dassetuṃ ‘‘ekapuggalassa vā idaṃ tuyhaṃ dammīti dinna’’nti vuttaṃ, na pana tathāladdhaṃ vā akāle laddhaṃ vā anatthatakathinānaṃ dasāhabbhantare adhiṭṭhātabbanti dassetunti veditabbaṃ itarathā pāḷiaṭṭhakathāhi virujjhanato. Tathā hi <bold>accekacīvarasikkhāpade</bold> akāle uppannampi accekacīvaraṃ ‘‘yāvacīvarakālasamayaṃ nikkhipitabba’’nti (pārā. 648) vuttaṃ, tassa aṭṭhakathāyañca ‘‘pavāraṇamāsassa juṇhapakkhapañcamiyaṃ uppannassa accekacīvarassa anatthate kathine ekādasadivasādhiko māso, atthate kathine ekādasadivasādhikā pañca māsā ca parihāro vutto, tameva parihāraṃ sandhāya ‘chaṭṭhito paṭṭhāya pana uppannaṃ anaccekacīvarampi paccuddharitvā ṭhapitacīvarampi etaṃ parihāraṃ labhatiyevā’ti (pārā. aṭṭha. 2.646-649) vuttaṃ. Tasmā kālepi akālepi ca yathātathā laddhaṃ <pageBreak edition="V" number="1.0282" /> atirekacīvaraṃ vutthavassānaṃ ekamāsaṃ, pañcamāsaṃ vā yathārahaṃ parihāraṃ labhati evāti gahetabbaṃ.</paragraph>
<paragraph line="44">Evaṃ pana avatvā padabhājanaṃ vuttanti sambandho. Tattha <bold>eva</bold>nti yaṃ aṭṭhakathāyaṃ ‘‘tato ce uttarī’’ti imassa māsaparamato uttarīti <pageBreak edition="M" number="1.0322" /> attho vutto, taṃ parāmasati. Padabhājaniyaṃ evamatthaṃ avatvā aññathā attho vuttoti adhippāyo. <bold>Tāva uppannaṃ paccāsācīvara</bold>nti paccattavacanaṃ. <bold>‘‘Mūlacīvara’’</bold>nti idaṃ upayogavacanaṃ. <bold>Attano gatikaṃ karotī</bold>ti anantarā dutiyadivasādīsu uppannaṃ paccāsācīvaraṃ māsaparamaṃ mūlacīvaraṃ ṭhapetuṃ adatvā attano dasāhaparamatāya eva patiṭṭhāpetīti attano gatikaṃ karotīti. <bold>Tato uddhaṃ mūlacīvara</bold>nti ettha pana <bold>mūlacīvara</bold>nti paccattavacanaṃ. Tañhi vīsatimadivasato uddhaṃ dvāvīsatimadivasādīsu uppannaṃ paccāsācīvaraṃ attanā saddhiṃ ekato sibbetvā ghaṭitaṃ dasāhaparamaṃ gantuṃ adatvā navāhaparamatādivasena attano gatikaṃ karoti, ekato asibbetvā visuṃ ṭhapitaṃ pana paccāsācīvaraṃ dasāhaparamameva.</paragraph>
<paragraph line="45">Pāḷiyaṃ <bold>dasāhā</bold>ti dasāhena. <bold>Ekādase uppanne</bold>tiādīsu ekādasāhe uppannetiādinā attho, ayameva vā pāṭho gahetabbo. <bold>Ekavīse uppanne…pe… navāhā kāretabba</bold>ntiādi paccāsācīvarassa uppannadivasaṃ ṭhapetvā vuttaṃ. Teneva <bold>‘‘tiṃse…pe… tadaheva adhiṭṭhātabba’’</bold>nti vuttaṃ. <bold>‘‘Aññaṃ paccāsācīvaraṃ…pe… kāretabba’’</bold>nti idaṃ satiyā eva paccāsāya vuttaṃ. Sace pana ‘‘ito paṭṭhāya cīvaraṃ na labhissāmī’’ti icchitaṭṭhānato paccāsāya upacchinnāya aññatthāpi yena kenaci upāyena paccāsaṃ uppādeti, mūlacīvaraṃ na adhiṭṭhātabbaṃ, sabbathā paccāsāya upacchinnāya dasāhātikkantaṃ mūlacīvaraṃ tadaheva adhiṭṭhātabbaṃ. <bold>Paccāsācīvarampi parikkhāracoḷaṃ adhiṭṭhātabba</bold>nti paṭhamataraṃ uppannaṃ visabhāgaṃ sandhāya vadati. <bold>Aññamañña</bold>nti aññaṃ aññaṃ, ayameva vā pāṭho. Aṅgaṃ panettha paṭhamakathine vuttasadisameva. Kevalañhi tattha dasāhātikkamo, idha māsātikkamoti ayaṃ viseso.</paragraph>
<centered line="46">Tatiyakathinasikkhāpadavaṇṇanā niṭṭhitā.</centered>
<subhead line="47">4. Purāṇacīvarasikkhāpadavaṇṇanā</subhead>
<paragraph line="48" number="503-5"> Catutthe pāḷiyaṃ <bold>bhattavissagga</bold>nti bhattassa udare vissajjanaṃ, pavesanaṃ ajjhoharaṇaṃ <pageBreak edition="V" number="1.0283" /> bhattakiccanti attho, bhojanapariyosānena bhattassa vissajjanantipi <pageBreak edition="M" number="1.0323" /> vadanti. <bold>Tattha nāma tva</bold>nti so nāma tvaṃ, tāya nāma tvanti vā attho. Pitā ca mātā ca pitaro, pitūnaṃ pitā ca mātā ca <bold>pitāmahā,</bold> te eva yugaḷaṭṭhena <bold>yugo,</bold> tasmā yāva sattamā pitāmahayugā pitāmahāvaṭṭāti evamettha attho daṭṭhabbo. Evañhi pitāmahaggahaṇena mātāmaho ca pitāmahī mātāmahī ca gahitāva honti. Sattamayugato paraṃ ‘‘aññātakā’’ti veditabbaṃ. <bold>Yā</bold>ti bhikkhunī. Pitu mātā <bold>pitāmahī,</bold> mātu pitā <bold>mātāmaho</bold>.</paragraph>
<paragraph line="49"><bold>Payoge payoge bhikkhussa dukkaṭa</bold>nti ‘‘dhovā’’ti āṇāpanavācāya ekāya eva tadanuguṇassa sabbassāpi payogassa āṇattattā vuttaṃ.</paragraph>
<paragraph line="50" number="506"> Tadavinābhāvato dhovanassa <bold>‘‘kāyavikāraṃ katvā’’</bold>ti ca <bold>‘‘antodvādasahatthe’’</bold>ti ca vuttattā kāyena dhovāpetukāmataṃ appakāsetvā dānakhipanapesanādiṃ karontassa ca dvādasahatthaṃ upacāraṃ muñcitvā bahi ṭhatvā kāyavācāhi āṇāpetvā khipanapesanādiṃ karontassa ca anāpatti eva.</paragraph>
<paragraph line="51"><bold>Ekena vatthunā</bold>ti paṭhamakatena. Pañcasatāni pamāṇaṃ etāsanti <bold>pañcasatā</bold>. Bhikkhubhāvato parivattaliṅgāpi bhikkhunī bhikkhūnaṃ santike ekatoupasampannā eva.</paragraph>
<paragraph line="52" number="507"><bold>Tāvakālikaṃ gahetvā</bold>ti attanā katipāhaṃ pārupanādiatthāya tāvakālikaṃ yācitvā. Purāṇacīvaratā, upacāre ṭhatvā aññātikāya bhikkhuniyā āṇāpanaṃ, tassā dhovāpanādīni cāti imānettha tīṇi aṅgāni.</paragraph>
<centered line="53">Purāṇacīvarasikkhāpadavaṇṇanā niṭṭhitā.</centered>
<subhead line="54">5. Cīvarapaṭiggahaṇasikkhāpadavaṇṇanā</subhead>
<paragraph line="55" number="508"> Pañcame <pageBreak edition="M" number="1.0324" /><bold>apaññatte sikkhāpade</bold>ti <bold>gaṇamhā ohīyanasikkhāpade</bold> (pāci. 691-692) apaññatte. <bold>Koṭṭhāsasampattī</bold>ti kesādipañcakoṭṭhāsānaṃ kalyāṇatā. <bold>Hatthataleyeva dassetvā</bold>ti hatthatalato sesakāyassa adassanaṃ dīpeti.</paragraph>
<paragraph line="56" number="510"><bold>Vihatthatāyā</bold>ti <pageBreak edition="V" number="1.0284" /> vihatatāya, amissitatāya apaṭisaraṇatāyāti attho. Tenāha <bold>‘‘samabhitunnattā’’</bold>ti, byadhitattāti attho. Parivattetabbaṃ parivattaṃ, tadeva <bold>pārivattakaṃ,</bold> parivattetvā diyyamānanti attho.</paragraph>
<paragraph line="57"><bold>Purimasikkhāpade</bold> viya idha dvādasahattho upacāraniyamo natthīti āha <bold>‘‘upacāraṃ muñcitvā’’</bold>ti. <bold>Aññatra pārivattakā</bold>ti yaṃ antamaso harīṭakakhaṇḍampi datvā vā ‘‘dassāmī’’ti ābhogaṃ katvā vā parivattakaṃ gaṇhāti, taṃ ṭhapetvā. <bold>‘‘Taṃ acittakabhāvena na sametī’’</bold>ti iminā ñātibhāvājānanādīsu viya bhikkhunībhāvājānanādivasenāpi acittakataṃ pakāseti.</paragraph>
<paragraph line="58" number="513-4"> Tikañca taṃ pācittiyañcāti <bold>tikapācittiyaṃ,</bold> pācittiyatikanti attho. <bold>Pattatthavikādī</bold>ti anadhiṭṭhānupagaṃ sandhāya vadati. <bold>Ko pana vādo pattatthavikādīsū</bold>ti mahatiyāpi tāva bhisicchaviyā anadhiṭṭhānupagattā anāpatti, vikappanupagapacchimappamāṇavirahitatāya anadhiṭṭhātabbesu kimeva vattabbanti dasseti. Pattatthavikādīni pana vikappanupagapacchimāni gaṇhituṃ na vaṭṭati eva. Paṭiggahaṇaṃ <bold>kiriyā,</bold> aparivattanaṃ <bold>akiriyā</bold>. Vikappanupagacīvaratā, pārivattakābhāvo, aññātikāya hatthato gahaṇanti imānettha tīṇi aṅgāni.</paragraph>
<centered line="59">Cīvarapaṭiggahaṇasikkhāpadavaṇṇanā niṭṭhitā.</centered>
<subhead line="60">6. Aññātakaviññattisikkhāpadavaṇṇanā</subhead>
<paragraph line="61" number="515"> Chaṭṭhe <pageBreak edition="M" number="1.0325" /> paṭu eva <bold>paṭṭo</bold>. Pāḷiyaṃ <bold>dhammanimantanā</bold>ti samaṇesu vattabbācāradhammamattavasena nimantanā, dātukāmatāya katanimantanā na hotīti attho. Teneva <bold>‘‘viññāpessatī’’</bold>ti vuttaṃ. Aññātakaappavāritato hi viññatti nāma hoti.</paragraph>
<paragraph line="62" number="517"> ‘‘Tiṇena vā paṇṇena vā paṭicchādetvā āgantabba’’nti iminā bhūtagāmavikopanaṃ anuññātanti āha <bold>‘‘neva bhūtagāmapātabyatāyā’’</bold>tiādi. Paṭhamaṃ suddhacittena liṅgaṃ gahetvā pacchā laddhiṃ gaṇhantopi titthiyapakkantako evāti āha <bold>‘‘nivāsetvāpi laddhi na gahetabbā’’</bold>ti.</paragraph>
<paragraph line="63"><bold>Yaṃ āvāsaṃ paṭhamaṃ upagacchatī</bold>ti etthāpi vihāracīvarādiatthāya pavisantenapi tiṇādīhi paṭicchādetvāva <pageBreak edition="V" number="1.0285" /> gantabbaṃ, na tveva naggena āgantabbanti sāmaññato dukkaṭassa vuttattā. <bold>Cimilikāhī</bold>ti paṭapilotikāhi. <bold>Paribhogenevā</bold>ti aññaṃ cīvaraṃ alabhitvā paribhuñjanena. <bold>Paribhogajiṇṇa</bold>nti yathā taṃ cīvaraṃ paribhuñjiyamānaṃ obhaggavibhaggatāya asāruppaṃ hoti, evaṃ jiṇṇaṃ.</paragraph>
<paragraph line="64" number="521"><bold>Aññassatthāyā</bold>ti etthāpi ‘‘ñātakānaṃ pavāritāna’’nti idaṃ anuvattati evāti āha <bold>‘‘attano ñātakapavārite’’</bold>tiādi. Idha pana aññassa acchinnanaṭṭhacīvarassa atthāya aññātakaappavārite viññāpentassa nissaggiyena anāpattīti attho gahetabbo, itarathā ‘‘ñātakānaṃ pavāritāna’’nti iminā viseso na bhaveyya. Teneva anantarasikkhāpade vakkhati ‘‘aṭṭhakathāsu pana ñātakaparivātaṭṭhāne…pe… pamāṇameva vaṭṭatīti vuttaṃ, taṃ pāḷiyā na sametī’’ti (pārā. aṭṭha. 2.526) ca ‘‘yasmā panidaṃ sikkhāpadaṃ aññassatthāya viññāpanavatthusmiṃyeva paññattaṃ, tasmā idha ‘aññassatthāyā’ti na vutta’’nti (pārā. aṭṭha. 2.526) ca. Vikappanupagacīvaratā, samayābhāvo, aññātakaviññatti, tāya paṭilābhoti imānettha cattāri aṅgāni.</paragraph>
<centered line="65">Aññātakaviññattisikkhāpadavaṇṇanā niṭṭhitā.</centered>
<subhead line="66">7. Tatuttarisikkhāpadavaṇṇanā</subhead>
<paragraph line="67" number="522-524"> Sattame <pageBreak edition="M" number="1.0326" /> pāḷiyaṃ <bold>paggāhikasāla</bold>nti dussāpaṇaṃ. Tañhi vāṇijakehi dussāni paggahetvā dassanaṭṭhānatāya ‘‘paggāhikasālā’’ti vuccati. <bold>Assa cīvarassā</bold>ti sāditabbacīvarassa. <bold>‘‘Ticīvarikenā’’</bold>ti iminā acchinnaticīvarato aññassa vihārādīsu nihitassa cīvarassa abhāvaṃ dasseti. Yadi bhaveyya, viññāpetuṃ na vaṭṭeyya. Tāvakālikaṃ nivāsetvā attano cīvaraṃ gāhetabbaṃ, tāvakālikampi alabhantassa bhūtagāmavikopanaṃ katvā tiṇapaṇṇehi chadanaṃ viya viññāpanampi vaṭṭati eva. <bold>Aññenā</bold>ti acchinnaasabbacīvarena. <bold>Dve naṭṭhānī</bold>ti adhikārato vuttaṃ <bold>‘‘dve sāditabbānī’’</bold>ti.</paragraph>
<paragraph line="68" number="526"><bold>Pāḷiyā na sametī</bold>ti ‘‘anāpatti ñātakānaṃ pavāritāna’’nti imāya pāḷiyā na sameti tatuttariviññāpanaāpattippasaṅge eva vuttattā. <bold>‘‘Aññassatthāyāti na vutta’’</bold>nti idaṃ aññassatthāya tatuttari viññāpane nissaggiyaṃ pācittiyaṃ hotīti imamatthaṃ dīpeti, tañca pācittiyaṃ yesaṃ atthāya viññāpeti, tesaṃ vā siyā, viññāpakasseva vā, na tāva tesaṃ tehi <pageBreak edition="V" number="1.0286" /> aviññāpitattā, nāpi viññāpakassa attānaṃ uddissa aviññāpitattā. Tasmā aññassatthāya viññāpentassāpi nissaggiyaṃ pācittiyaṃ na dissati. Pāḷiyaṃ pana imassa sikkhāpadassa attano sādiyanapaṭibaddhatāvasena pavattattā ‘‘aññassatthāyā’’ti anāpattivāre na vuttanti vadanti, tañca yuttaṃ viya dissati, vīmaṃsitvā gahetabbaṃ. Tatuttaricīvaratā, acchinnādikāraṇatā, aññātakaviññatti, tāya ca paṭilābhoti imānettha cattāri aṅgāni.</paragraph>
<centered line="69">Tatuttarisikkhāpadavaṇṇanā niṭṭhitā.</centered>
<subhead line="70">8. Paṭhamaupakkhaṭasikkhāpadavaṇṇanā</subhead>
<paragraph line="71" number="528-531"> Aṭṭhame <bold>yo kattā</bold>ti dāyakaṃ sandhāya vuttaṃ. Paṭo eva <bold>paṭako. ‘‘Appagghaṃ cetāpetī’’</bold>ti idaṃ nissaggiyapācittiyā anāpattiṃ sandhāya vuttaṃ, viññattipaccayā pana dukkaṭameva. ‘‘Pubbe appavārito’’ti hi sutte <pageBreak edition="M" number="1.0327" /> viññattikāraṇaṃ vuttaṃ. <bold>Mātikāṭṭhakathāyampi</bold> ‘‘cīvare bhiyyokamyatā, aññātakaviññatti, tāya ca paṭilābhoti imānettha tīṇi aṅgānī’’ti (kaṅkhā. aṭṭha. upakkhaṭasikkhāpada) aññātakaviññattitā pakāsitā, keci pana ‘‘dāyakena dātukāmomhīti attano santike avuttepi yadagghanakaṃ so dātukāmo, tadagghanakaṃ āharāpetuṃ vaṭṭati evā’’ti vadanti, taṃ <bold>rājasikkhāpadaṭṭhakathāyapi</bold> na sameti, dūtena vā dāyakena vā ‘‘āyasmantaṃ uddissa cīvaracetāpannaṃ ābhata’’nti ārocitepi mukhavevaṭiyakappiyakārakādīnaṃ santikā āharāpanassa tattha paṭikkhittattā. Vuttañhi tattha ‘‘ime dve aniddiṭṭhakappiyakārakā nāma, etesu aññātakaappavāritesu viya paṭipajjitabbaṃ…pe… na kiñci vattabbā. Desanāmattameva cetaṃ ‘dūtena cīvaracetāpannaṃ pahiṇeyyā’ti sayaṃ āharitvāpi piṇḍapātādīnaṃ atthāya dadantesupi eseva nayo’’ti. Mukhavevaṭiyakappiyakārakādayo hi dāyakena pariccattepi vatthumhi ‘‘asukassa santike cīvarapiṇḍapātādiṃ gaṇhathā’’ti aniddiṭṭhattā eva ‘‘na kiñci vattabbā’’ti vuttaṃ, na pana tassa vatthuno mukhavevaṭiyādīnaṃ santakattā, tasmā idhāpi dāyakena vā dūtena vā ‘‘yaṃ icchatha, taṃ vadathā’’ti appavāritassa vadato dukkaṭameva. <bold>Agghavaḍḍhanaka</bold>nti cīvare agghavaḍḍhanakaṃ nissāya pavattaṃ idaṃ sikkhāpadaṃ, na piṇḍapātādīsu tesu agghavaḍḍhanassa dukkaṭamattattā, paṇītapiṇḍapāte suddhikapācittiyattā cāti gahetabbaṃ. Teneva ‘‘cīvare bhiyyokamyatā’’ti aṅgaṃ vuttaṃ.</paragraph>
<centered line="72">Paṭhamaupakkhaṭasikkhāpadavaṇṇanā niṭṭhitā.</centered>
<subhead line="73">9. Dutiyaupakkhaṭasikkhāpadavaṇṇanā</subhead>
<paragraph line="74" number="533"> Navame <pageBreak edition="V" number="1.0287" /> pāḷiyaṃ <bold>paccekacīvaracetāpannā</bold>ti paccekaṃ niyametvā cīvaracetāpannā, ekekena visuṃ visuṃ niyamitā cīvaracetāpannāti attho. <bold>Ubhova santā ekenā</bold>ti ubho ekatova santā, ubho ekato hutvāti attho.</paragraph>
<centered line="75">Dutiyaupakkhaṭasikkhāpadavaṇṇanā niṭṭhitā.</centered>
<subhead line="76">10. Rājasikkhāpadavaṇṇanā</subhead>
<paragraph line="77" number="537"> Dasame <pageBreak edition="M" number="1.0328" /> ‘‘ajjaṇho’’ti ‘‘ajja no’’ti vattabbe ha-kārāgamaṃ, na-kārassa ca ṇa-kāraṃ katvā vuttoti āha <bold>‘‘ajja ekadivasaṃ amhāka’’</bold>nti.</paragraph>
<paragraph line="78" number="538-9"> Yaṃ vuttaṃ <bold>mātikāṭṭhakathāyaṃ</bold> (kaṅkhā. aṭṭha. rājasikkhāpadavaṇṇanā) ‘‘iminā cīvaracetāpannena cīvaraṃ cetāpetvā itthannāmaṃ bhikkhuṃ cīvarena acchādehīti idaṃ āgamanasuddhiṃ dassetuṃ vuttaṃ, sace hi ‘idaṃ itthannāmassa bhikkhuno dehī’ti peseyya, āgamanassa asuddhattā akappiyavatthuṃ ārabbha bhikkhunā kappiyakārakopi niddisitabbo na bhaveyyā’’ti, taṃ nissaggiyavatthudukkaṭavatthubhūtaṃ akappiyacīvaracetāpannaṃ ‘‘asukassa bhikkhuno dehī’’ti evaṃ āgamanasuddhiyā asati, sikkhāpade āgatanayena dūtavacane ca asuddhe sabbathā paṭikkhepo eva kātuṃ vaṭṭati, na pana ‘‘cīvarañca kho mayaṃ paṭiggaṇhāmā’’ti vattuṃ, tadanusārena na veyyāvaccakarañca niddisituṃ āgamanadūtavacanānaṃ ubhinnaṃ asuddhattā. Pāḷiyaṃ āgatanayena pana āgamanasuddhiyā sati dūtavacane asuddhepi sikkhāpade āgatanayena sabbaṃ kātuṃ vaṭṭatīti dassanatthaṃ vuttaṃ. Tena ca yathā dūtavacanāsuddhiyampi āgamane suddhe veyyāvaccakarampi niddisituṃ vaṭṭati, evaṃ āgamanāsuddhiyampi dūtavacane suddhe vaṭṭati evāti ayamattho atthato siddhova hoti, ubhayasuddhiyaṃ vattabbameva natthīti ubhayāsuddhipakkhameva sandhāya <bold>mātikāṭṭhakathāyaṃ</bold> (kaṅkhā. aṭṭha. rājasikkhāpadavaṇṇanā) ‘‘kappiyakārakopi niddisitabbo na bhaveyyā’’ti vuttanti veditabbaṃ.</paragraph>
<paragraph line="79">Yaṃ panettha <bold>sāratthadīpaniyaṃ</bold> (sārattha. ṭī. 2.537-539) ‘‘āgamanassa suddhiyā vā asuddhiyā vā visesappayojanaṃ na dissatī’’tiādi vuttaṃ, taṃ mātikāṭṭhakathāvacanassa adhippāyaṃ <pageBreak edition="V" number="1.0288" /> asallakkhetvā vuttaṃ yathāvuttanayena āgamanasuddhiādinā sappayojanattā. Yo panettha ‘‘mūlasāmikena kappiyavohāravasena, pesitassa dūtassa akappiyavohāravasena ca vadatopi kappiyakārako niddisitabbo bhaveyyā’’ti aniṭṭhappasaṅgo vutto, so aniṭṭhappasaṅgo eva na hoti abhimatattā. Tathā hi <bold>sikkhāpade</bold> eva ‘‘paṭiggaṇhātu āyasmā cīvaracetāpanna’’nti akappiyavohārena vadato dūtassa kappiyena <pageBreak edition="M" number="1.0329" /> kammena veyyāvaccakaro niddisitabbo vutto āgamanassa suddhattā, āgamanassāpi asuddhiyaṃ pana kappiyenāpi kammena veyyāvaccakaro na niddisitabboti attheva āgamanassa suddhiasuddhīsu payojanaṃ. Kathaṃ pana dūtavacanena āgamanasuddhi viññāyatīti? Nāyaṃ bhāro. Dūtena hi akappiyavohāreneva vutte eva āgamanasuddhi gavesitabbā, na itarathā, tattha ca tassa vacanakkamena pucchitvā ca yuttiādīhi ca sakkā viññātuṃ. Idhāpi hi <bold>sikkhāpade</bold> ‘‘cīvaracetāpannaṃ ābhata’’nti dūtavacaneneva cīvaraṃ kiṇitvā dātuṃ pesitabhāvo viññāyati. Yadi hi sabbathā āgamanasuddhi na viññāyati, paṭikkhepo eva kattabboti.</paragraph>
<paragraph line="80"><bold>Pāḷiya</bold>ñca ‘‘cīvarañca kho mayaṃ paṭiggaṇhāmā’’tiādi dūtavacanassa akappiyattepi āgamanasuddhiyā sati paṭipajjanavidhidassanatthaṃ vuttaṃ. ‘‘Eso kho…pe… na vattabbo ‘tassa dehī’’’tiādi akappiyavatthusādiyanaparimocanatthaṃ vuttaṃ. ‘‘Saññatto’’tiādi ‘‘evaṃ dūtena puna vutte eva codetuṃ vaṭṭati, na itarathā’’ti dassanatthaṃ vuttaṃ. ‘‘Na vattabbo ‘dehi me cīvaraṃ…pe… cetāpehi me cīvara’’’nti idaṃ dūtenābhatarūpiyaṃ paṭiggahetuṃ attanā niddiṭṭhakappiyakārakattāva ‘‘dehi me cīvaraṃ…pe… cetāpehi me cīvara’’nti vadanto rūpiyassa pakatattā tena rūpiyena parivattetvā ‘‘dehi cetāpehī’’ti rūpiyasaṃvohāraṃ samāpajjanto nāma hotīti taṃ dosaṃ dūrato parivajjetuṃ vuttaṃ rūpiyapaṭiggahaṇena saṅghamajjhe nissaṭṭharūpiye viya. Vuttañhi tattha ‘‘na vattabbo imaṃ vā imaṃ vā āharā’’ti. Tasmā na idaṃ viññattidosaṃ parivajjetuṃ vuttanti veditabbaṃ, ‘‘attho me, āvuso, cīvarenā’’tipi avattabbatāpasaṅgato, teneva dūtaniddiṭṭhesu rūpiyasaṃvohārasaṅkābhāvato aññaṃ kappiyakārakaṃ ṭhapetvāpi āharāpetabbanti vuttaṃ. Tatthāpi ‘‘dūtena ṭhapitarūpiyena cetāpetvā cīvaraṃ āharāpehī’’ti avatvā kevalaṃ ‘‘cīvaraṃ āharāpehī’’ti evaṃ āharāpetabbanti adhippāyo gahetabbo. <bold>Ṭhānaṃ bhañjatī</bold>ti ettha <bold>ṭhāna</bold>nti ṭhitiyā ca kāraṇassa ca nāmaṃ, tasmā āsane nisīdanena ṭhānampi kuppati, āgatakāraṇampi tesaṃ na viññāyati. Ṭhitaṃ pana akopetvā āmisapaṭiggahaṇādīsu āgatakāraṇameva bhañjati, na ṭhānaṃ. Tenāha <bold>‘‘āgatakāraṇaṃ bhañjatī’’</bold>ti <pageBreak edition="V" number="1.0289" />. Keci pana ‘‘āmisapaṭiggahaṇādinā ṭhānampi bhañjatī’’ti vadanti, taṃ aṭṭhakathāya na sameti.</paragraph>
<paragraph line="81"><bold>Yatassa</bold><pageBreak edition="M" number="1.0330" /><bold>cīvaracetāpanna</bold>ntiādi yena attanā veyyāvaccakaro niddiṭṭho, cīvarañca anipphāditaṃ, tassa kattabbavidhidassanaṃ. Evaṃ bhikkhunā vatthusāmikānaṃ vutte te codetvā denti, vaṭṭati ‘‘sāmikā codetvā dentī’’ti anāpattiyaṃ vuttattā. Tena ca yo sayaṃ acodetvā upāsakādīhi pariyāyena vatvā codāpeti, tesu sattakkhattumpi codetvā cīvaraṃ dāpentesu tassa anāpatti siddhā hoti sikkhāpadassa anāṇattikattā.</paragraph>
<paragraph line="82">Kenaci aniddiṭṭho attano mukheneva byāvaṭabhāvaṃ veyyāvaccakarattaṃ patto <bold>mukhavevaṭiko. ‘‘Avicāretukāmatāyā’’</bold>ti iminā vijjamānampi dātuṃ anicchantā ariyāpi vañcanādhippāyaṃ vinā vohārato natthīti vadantīti dasseti. <bold>Bhesajjakkhandhake</bold> meṇḍakaseṭṭhivatthumhi (mahāva. 299) vuttaṃ ‘‘santi, bhikkhave’’tiādivacanameva (mahāva. 299) <bold>meṇḍakasikkhāpadaṃ</bold> nāma. <bold>Kappiyakārakānaṃ hatthe</bold>ti dūtena niddiṭṭhakappiyakārake sandhāya vuttaṃ, na pana bhikkhunā niddiṭṭhe, aniddiṭṭhe vāti. Tenāha <bold>‘‘ettha ca codanāya pamāṇaṃ natthī’’</bold>tiādi.</paragraph>
<paragraph line="83">Sayaṃ āharitvā dadantesūti sambandho. <bold>‘‘Piṇḍapātādīnaṃ atthāyā’’</bold>ti iminā cīvaratthāyeva na hotīti dasseti. <bold>‘‘Eseva nayo’’</bold>ti iminā vatthusāminā niddiṭṭhakappiyakārakabhedesupi piṇḍapātādīnampi atthāya dinne ca ṭhānacodanādi sabbaṃ heṭṭhā vuttanayeneva kātabbanti dasseti.</paragraph>
<paragraph line="84"><bold>‘‘Saṅghaṃ vā…pe… anāmasitvā’’</bold>ti vuttattā ‘‘saṅghassa vihāratthāya demā’’tiādinā āmasitvā vadantesu paṭikkhipitabbameva. <bold>‘‘Saṅgho sampaṭicchatī’’</bold>ti idaṃ ukkaṭṭhavasena vuttaṃ, gaṇādīsupi saṅghassatthāya sampaṭicchantesupi paṭiggahaṇepi paribhogepi dukkaṭameva. <bold>Sāratthadīpaniyaṃ</bold> ‘‘paṭiggahaṇe pācittiya’’nti (sārattha. ṭī. 2.537-539) vuttaṃ, taṃ na yuttaṃ saṅghacetiyādīnaṃ atthāya dukkaṭassa vuttattā. <bold>Codetī</bold>ti tassa dosābhāvaṃ ñatvāpi kodhena vā lobhena vā bhaṇḍadeyyanti codeti. So eva hi musāvādādipaccayā pācittiyadukkaṭādiāpattīhi sāpattiko hoti, gīvātisaññāya pana vatvā niddosabhāvaṃ ñatvā viramantassa natthi āpatti.</paragraph>
<paragraph line="85">Taḷākaṃ <pageBreak edition="M" number="1.0331" /><pageBreak edition="V" number="1.0290" /> khette paviṭṭhattā ‘‘na sampaṭicchitabba’’nti vuttaṃ. <bold>Cattāro paccaye saṅgho paribhuñjatūti deti, vaṭṭatī</bold>ti ettha ‘‘bhikkhusaṅghassa catupaccayaparibhogatthāya taḷākaṃ dammī’’ti vā ‘‘bhikkhusaṅgho cattāro paccaye paribhuñjituṃ taḷākaṃ dammī’’ti vā ‘‘ito taḷākato uppanne cattāro paccaye dammī’’ti vā vattumpi vaṭṭati, idañca saṅghassa paribhogatthāya diyyamānaññeva sandhāya vuttaṃ, puggalassa pana evampi dinnaṃ taḷākakhettādi na vaṭṭati. Suddhacittassa pana udakaparibhogatthaṃ kūpapokkharaṇīādayo vaṭṭanti. ‘‘Saṅghassa taḷākaṃ atthi, taṃ katha’’nti hi ādinā sabbattha saṅghavaseneva vuttaṃ. <bold>Hatthe</bold>ti vase.</paragraph>
<paragraph line="86"><bold>‘‘Ṭhapethāti vutte’’</bold>ti idaṃ sāmīcivasena vuttaṃ, avuttepi ṭhapentassa doso natthi. Tenāha <bold>‘‘udakaṃ vāretuṃ labbhatī’’</bold>ti. Sassakālepi tāsetvā muñcituṃ vaṭṭati, amuñcato pana bhaṇḍadeyyaṃ. <bold>Puna detī</bold>ti acchinditvā puna deti, evampi vaṭṭatīti sambandho. Iminā ‘‘yena kenaci issarena ‘pariccattamidaṃ bhikkhūhi, assāmika’ntisaññāya attanā gahetvā dinnaṃ vaṭṭatī’’ti dasseti. Kappiyavohārepi vinicchayaṃ vakkhāmāti pāṭhaseso.</paragraph>
<paragraph line="87"><bold>Udakavasenā</bold>ti udakaparibhogatthaṃ. <bold>‘‘Suddhacittāna’’</bold>nti idaṃ sahatthena ca akappiyavohārena ca karonte sandhāya vuttaṃ. Sassasampādanatthanti evaṃ asuddhacittānampi pana sayaṃ akatvā kappiyavohārena āṇāpetuṃ vaṭṭati eva. <bold>‘‘Kappiyakārakaṃ ṭhapetuṃ na vaṭṭatī’’</bold>ti idaṃ sahatthādinā katataḷākattā ‘‘asāruppa’’nti vuttaṃ, ṭhapentassa, pana taṃ paccayaṃ paribhuñjantassapi vā saṅghassa āpatti na viññāyati, aṭṭhakathāpamāṇena vā ettha āpatti gahetabbā. <bold>Lajjibhikkhunā</bold>ti lajjināpi, pageva alajjinā mattikuddharaṇādīsu kārāpitesūti adhippāyo. <bold>Navasasse</bold>ti akatapubbe kedāre. <bold>‘‘Kahāpaṇe’’</bold>ti iminā dhaññuṭṭhāpane tasseva akappiyanti dasseti, dhaññuṭṭhāpane cassa payogepi dukkaṭameva, na kahāpaṇuṭṭhāpane viya.</paragraph>
<paragraph line="88"><bold>‘‘Kasatha vapathā’’</bold>ti vacane sabbesampi akappiyaṃ siyāti āha <bold>‘‘avatvā’’</bold>ti. <bold>Ettako nāma bhāgo</bold>ti ettha ettako kahāpaṇoti idampi sandhāya vadati. Tathā vuttepi hi tadā kahāpaṇānaṃ avijjamānattā <pageBreak edition="M" number="1.0332" /> āyatiṃ uppannaṃ aññesaṃ vaṭṭati eva. Tenāha <bold>‘‘tasseva taṃ akappiya’’</bold>nti. Tassa pana sabbapayogesu, paribhogesupi dukkaṭaṃ. Keci pana ‘‘dhaññaparibhoge eva āpatti, na pubbapayoge’’ti vadanti, taṃ na yuttaṃ, yena minanarakkhaṇādipayogena pacchā dhaññaparibhoge āpatti hoti, tassa payogassa karaṇe anāpattiyā ayuttattā. Pariyāyakathāya pana sabbattha anāpatti. Teneva <bold>‘‘ettakehi vīhīhi idañcidañca āharathā’’</bold>ti niyamavacane akappiyaṃ <pageBreak edition="V" number="1.0291" /> vuttaṃ, kahāpaṇavicāraṇepi eseva nayo. Vatthu ca evarūpaṃ nāma saṃvijjati, kappiyakārako natthīti vattabbantiādivacanañcettha sādhakaṃ.</paragraph>
<paragraph line="89"><bold>Vanaṃ dammi…pe… vaṭṭatī</bold>ti ettha nivāsaṭṭhānattā puggalassāpi suddhacittena gahetuṃ vaṭṭati. <bold>Sīmaṃ demā</bold>ti vihārasīmādisādhāraṇavacanena vuttattā <bold>‘‘vaṭṭatī’’</bold>ti vuttaṃ.</paragraph>
<paragraph line="90"><bold>‘‘Veyyāvaccakara’’</bold>ntiādinā vuttepi puggalassapi dāsaṃ gahetuṃ vaṭṭati ‘‘anujānāmi, bhikkhave, ārāmika’’nti (pārā. 619; mahāva. 270) visesetvā anuññātattā, tañca kho pilindavacchena gahitaparibhuttakkamena, na gahaṭṭhānaṃ dāsaparibhogakkamena. Khettādayo pana sabbe saṅghasseva vaṭṭanti <bold>pāḷiyaṃ</bold> puggalikavasena gahetuṃ ananuññātattāti daṭṭhabbaṃ. <bold>Vihārassa demā</bold>ti saṅghikavihāraṃ sandhāya vuttaṃ, ‘‘khettavatthupaṭiggahaṇā paṭivirato hotī’’tiādinā (dī. ni. 1.10, 194) suttantesu āgatapaṭikkhepo bhagavatā āpattiyāpi hetubhāvena katoti bhagavato adhippāyaṃ jānantehi saṅgītimahātherehi khettapaṭiggahaṇādinissito ayaṃ sabbopi pāḷimuttavinicchayo vuttoti gahetabbo. Kappiyakārakassa niddiṭṭhabhāvo, dūtena appitatā, tatuttari vāyāmo, tena paṭilābhoti imānettha cattāri aṅgāni.</paragraph>
<centered line="91">Rājasikkhāpadavaṇṇanā niṭṭhitā.</centered>
<centered line="92">Niṭṭhito cīvaravaggo paṭhamo.</centered>
<title line="93">2. Kosiyavaggo</title>
<subhead line="94">1. Kosiyasikkhāpadavaṇṇanā</subhead>
<paragraph line="95" number="542"> Dutiyassa <pageBreak edition="M" number="1.0333" /><pageBreak edition="V" number="1.0292" /> paṭhame pāḷiyaṃ <bold>kosiyakārake</bold>ti kosakārakapāṇānaṃ kosato nibbattattā kosiyena suttena vatthādiṃ karonte. <bold>Saṅghāta</bold>nti vināsaṃ.</paragraph>
<paragraph line="96" number="544"><bold>‘‘Avāyima’’</bold>nti vuttattā vāyitvā karaṇe anāpatti. <bold>Missetvā</bold>ti eḷakalomehi missetvā. <bold>Paṭilābhenā</bold>ti pariniṭṭhānena ‘‘pariyosāpeti, nissaggiya’’nti (pārā. 545) vuttattā, kosiyamissakatā, attano atthāya santhatassa karaṇakārāpanaṃ, paṭilābho cāti imānettha tīṇi aṅgāni.</paragraph>
<centered line="97">Kosiyasikkhāpadavaṇṇanā niṭṭhitā.</centered>
<paragraph line="98" number="547-552"> Dutiyañca tatiyañca uttānameva. Tattha pana odātādimissakasaññāya suddhakāḷakānaññeva santhatassa karaṇavasena cettha dvebhāgato adhikesu suddhakāḷakesu anadhikasaññāya santhatassa karaṇavasena ca acittakatā veditabbā.</paragraph>
<subhead line="99">4. Chabbassasikkhāpadavaṇṇanā</subhead>
<paragraph line="100" number="557"> Catutthe <bold>hada</bold> karīsussagge, <bold>miha</bold> secaneti dhātuatthaṃ sandhāyāha <bold>‘‘vaccampi passāvampi karontī’’</bold>ti. Ūnakachabbassesu atirekachabbassasaṅkitādivasenettha acittakatā veditabbā.</paragraph>
<centered line="101">Chabbassasikkhāpadavaṇṇanā niṭṭhitā.</centered>
<subhead line="102">5. Nisīdanasanthatasikkhāpadavaṇṇanā</subhead>
<paragraph line="103" number="565"> Pañcame <pageBreak edition="V" number="1.0293" /><pageBreak edition="M" number="1.0334" /><bold>tattha sandississatī</bold>ti sakāya katikāya ayuttakāritāvasena viññūhi sandississatīti attho. Araññakaṅgādīni tīṇi pāḷiyaṃ senāsanādipaccayattayassa ādiaṅgavasena vuttāni, sesānipi te samādiyiṃsu evāti veditabbaṃ.</paragraph>
<paragraph line="104" number="566"><bold>Pihayantā</bold>ti patthayantā. Santhatassa avāyimattā, senāsanaparikkhārattā ca cīvaratā, adhiṭṭhātabbatā ca natthīti āha <bold>‘‘catutthacīvarasaññitāyā’’</bold>ti, vipallāsasaññāyāti attho. Keci pana ‘‘idaṃ nisīdanasanthataṃ nāma navasu cīvaresu nisīdanacīvarameva, nāññaṃ. <bold>Nisīdanasikkhāpadepi</bold> (pāci. 531 ādayo) imasmiṃ sikkhāpade viya ‘nisīdanaṃ nāma sadasaṃ vuccatī’ti ca aṭṭhakathāyañcassa ‘santhatasadisaṃ santharitvā ekasmiṃ ante sugatavidatthiyā vidatthimatte padese dvīsu ṭhānesu phāletvā tisso dasā karīyanti, tāhi dasāhi sadasaṃ nāma vuccatī’ti (pāci. aṭṭha. 531) ca vuttattā’’ti vadanti, taṃ na yuttaṃ idha pamāṇaniyamassa avuttattā, santhatassa ca avāyimacīvarattā, adhiṭṭhānupagattābhāvā aṭṭhakathāyaṃ avuttattā ca. Nisīdanacīvaraṃ pana channaṃ cīvarānaṃ khaṇḍapilotikāni pamāṇayuttameva santharitvā santhataṃ viya karonti. Teneva ‘‘santhatasadisa’’nti sadisaggahaṇaṃ kataṃ, tasmā tadeva cīvaraṃ adhiṭṭhānupagañca, na idanti gahetabbaṃ.</paragraph>
<paragraph line="105" number="567"> Sugatavidatthikaṃ anādāya ādiyantisaññāya, sugatavidatthiūne anūnantisaññāya ca vasenettha acittakatā veditabbā. Vitānādīnaññeva atthāya karaṇe anāpattivacanato nipajjanatthāya karotopi āpatti eva. <bold>Paribhuñjituṃ na vaṭṭatī</bold>ti kosiyesu suddhakāḷakānañca vatthūnaṃ akappiyattā vuttaṃ. Teneva <bold>pāḷiyaṃ</bold> ‘‘aññena kataṃ paṭilabhitvā paribhuñjati, āpatti dukkaṭassā’’ti (pārā. 545, 550) tattha tattha vuttaṃ, itaresu pana dvīsu ‘‘anāpattī’’ti vuttaṃ. Tattha catutthe aññassatthāya karaṇepi anāpatti, pañcame tattha dukkaṭanti daṭṭhabbaṃ. Nissaṭṭhadānavacanato pana gahaṇe doso natthi, paribhuñjane ca vijaṭetvā kappiyavasena kate na doso.</paragraph>
<centered line="106">Nisīdanasanthatasikkhāpadavaṇṇanā niṭṭhitā.</centered>
<subhead line="107">6. Eḷakalomasikkhāpadavaṇṇanā</subhead>
<paragraph line="108" number="572"> Chaṭṭhe <pageBreak edition="V" number="1.0294" /><pageBreak edition="M" number="1.0335" /> pāḷiyaṃ <bold>‘‘addhānamaggappaṭipannassā’’</bold>ti idaṃ vatthuvasena vuttaṃ. Nivāsaṭṭhāne laddhānipi tiyojanato paraṃ harituṃ na vaṭṭati eva. <bold>Asante hārake</bold>ti anurūpato vuttaṃ. Santepi hārake harato natthi doso. <bold>Āpattiyevā</bold>ti anāṇattena haṭattā. Pakkhadvayassapi kāraṇamāha <bold>‘‘saussāhattā’’</bold>ti, anuparatagamanicchattāti attho. Suddhacittapakkhasseva kāraṇamāha <bold>‘‘acittakattā’’</bold>ti. <bold>Na sametī</bold>ti ‘‘anāpatti, aññaṃ harāpetī’’ti ettakasseva pariharaṇe vuttattā. <bold>Agacchante</bold>ti ṭhite. <bold>Heṭṭhā</bold>ti bhūmiyā.</paragraph>
<paragraph line="109" number="575"><bold>Taṃ harantassā</bold>ti paṭhamaṃ paṭilābhaṭṭhānato paṭṭhāya tiyojanato uddhaṃ harantassāti attho. Tathā harantassa hi corehi acchinditvā puna dinnaṭṭhānato tiyojanaṃ harituṃ vaṭṭati. Keci pana <bold>‘‘mātikāṭṭhakathāyaṃ</bold> aṅgesu ‘paṭhamappaṭilābho’ti vuttattā dutiyapaṭilābhaṭṭhānato tiyojanātikkamepi anāpattī’’ti vadanti, taṃ na yuttaṃ, dutiyapaṭilābhassāpi paṭilābhaṭṭhāne pavisanato vāsatthāya gamanaṭṭhānato puna gamane viya. <bold>Kāyabandhanādīna</bold>nti dvipaṭalakāyabandhanādīnaṃ antare pakkhittaṃ pasibbake pakkhittasadisaṃ, na katabhaṇḍanti vuttaṃ, tathā <bold>nidhānamukha</bold>nti. Akatabhaṇḍatā, paṭhamappaṭilābho, tiyojanātikkamanaṃ, āharaṇapaccāharaṇaṃ, avāsādhippāyatāti imānettha pañca aṅgāni.</paragraph>
<centered line="110">Eḷakalomasikkhāpadavaṇṇanā niṭṭhitā.</centered>
<subhead line="111">7. Eḷakalomadhovāpanasikkhāpadavaṇṇanā</subhead>
<paragraph line="112" number="581"> Sattame pāḷiyaṃ anāpattivāre <bold>aparibhuttaṃ katabhaṇḍaṃ dhovāpetī</bold>ti ettha paribhuttassa kambalādikatabhaṇḍassa dhovāpanaṃ purāṇacīvaradhovāpanasikkhāpadena āpattikaranti tannivattanatthaṃ <bold>‘‘aparibhuttaṃ katabhaṇḍa’’</bold>nti vuttaṃ. Sesamettha uttānatthameva.</paragraph>
<centered line="113">Eḷakalomadhovāpanasikkhāpadavaṇṇanā niṭṭhitā.</centered>
<subhead line="114">8. Rūpiyasikkhāpadavaṇṇanā</subhead>
<paragraph line="115" number="583-4"> Aṭṭhame <pageBreak edition="M" number="1.0336" /><pageBreak edition="V" number="1.0295" /> suvaṇṇamayakahāpaṇena kahāpaṇopi rajate eva saṅgayhatīti āha <bold>‘‘sovaṇṇamayo vā’’</bold>ti. <bold>Rūpiyamayo vā</bold>ti rajatena rūpaṃ samuṭṭhapetvā katakahāpaṇo. <bold>Pākatiko</bold> nāma etarahi pakatikahāpaṇo.</paragraph>
<paragraph line="116"><bold>Iccetaṃ sabbampī</bold>ti sikkhāpadena, vibhaṅgena ca vuttaṃ sabbampi nidasseti. Tassa catubbidhaṃ nissaggiyavatthūti imināva sambandho, na pana anantarena ‘‘rajata’’nti padena. Idāni taṃ catubbidhaṃ nissaggiyavatthuṃ sarūpato dassento <bold>‘‘rajata’’</bold>ntiādimāha. Tattha kiñcāpi heṭṭhā rajatamāsakova vutto, na kevalaṃ rajataṃ, tathāpi sikkhāpade ‘‘jātarūparajata’’nti padeneva vuttanti tampi dassetuṃ ‘‘rajata’’nti idaṃ visuṃ vuttaṃ. Padabhājane pana mātikāpadeneva siddhattā taṃ avatvā tena saha saṅgayhamānameva dassetuṃ ‘‘rajataṃ nāma kahāpaṇo’’tiādi vuttanti veditabbaṃ. <bold>Jātarūpamāsako</bold>ti suvaṇṇamayakahāpaṇo. <bold>Vuttappabhedo</bold>ti ‘‘rūpiyamayo vā pākatiko vā’’tiādinā vuttappabhedo. Paṭova <bold>paṭako,</bold> vatthaṃ. <bold>Dukkaṭamevā</bold>ti paṭiggāhakasseva paṭiggahaṇapaccayā dukkaṭaṃ, paribhoge pana pañcasahadhammikehi paṭiggahitānaṃ dhaññavirahitamuttādīnaṃ kāraṇā uppannapaccayaṃ paribhuñjantānaṃ sabbesampi dukkaṭameva. Keci pana ‘‘dhaññampi pañcasahadhammikehi paṭiggahitaṃ muttādikhettādi viya sabbesampi paribhuñjituṃ na vaṭṭati, kevalaṃ saṅghikabhūmiyaṃ kappiyavohārena ca uppannassa dhaññassa vicāraṇameva sandhāya ‘tassevetaṃ akappiya’nti vutta’’nti vadanti.</paragraph>
<paragraph line="117"><bold>Eko sataṃ vā sahassaṃ vā</bold>tiādi rūpiye heṭṭhimakoṭiyā pavattanākāraṃ dassetuṃ vuttaṃ, na pana ‘‘evaṃ paṭipajjitabbamevā’’ti dassetuṃ. ‘‘Idha nikkhipāhī’’ti vutte uggaṇhāpanaṃ hotīti āha <bold>‘‘idha nikkhipāhīti na vattabba’’</bold>nti. <bold>Kappiyañca…pe… hotī</bold>ti yasmā asāditattā tato uppannapaccayā vaṭṭanti, tasmā kappiyaṃ nissāya ṭhitaṃ. Yasmā pana dubbicāraṇāya sati tato uppannampi na kappati, tasmā akappiyaṃ nissāya ṭhitanti veditabbaṃ.</paragraph>
<paragraph line="118"><bold>‘‘Na tena kiñci kappiyabhaṇḍaṃ cetāpita’’</bold>nti iminā cetāpitaṃ ce, natthi paribhogūpāyo uggahetvā anissaṭṭharūpiyena cetāpitattā. Īdisañhi saṅghamajjhe nissajjanaṃ katvāva chaḍḍetvā pācittiyaṃ desetabbanti dasseti. Keci <pageBreak edition="M" number="1.0337" /> pana ‘‘yasmā nissaggiyavatthuṃ paṭiggahetvāpi cetāpitaṃ <pageBreak edition="V" number="1.0296" /> kappiyabhaṇḍaṃ saṅghe nissaṭṭhaṃ kappiyakārakehi nissaṭṭharūpiyaṃ parivattetvā ānītakappiyabhaṇḍasadisaṃ hoti, tasmā vināva upāyaṃ bhājetvā paribhuñjituṃ vaṭṭatī’’ti vadanti, taṃ <bold>pattacatukkādikathāya</bold> (pārā. aṭṭha. 2.589) na sameti. Tattha rūpiyena parivattitapattassa aparibhogova dassito, na nissajjanavidhānanti. <bold>Upanikkhepaṃ ṭhapetvā</bold>ti kappiyakārakehi vaḍḍhiyā payojanaṃ sandhāya vuttaṃ. <bold>Akappiya</bold>nti tena vatthunā gahitattā vuttaṃ.</paragraph>
<paragraph line="119" number="585"><bold>‘‘Patitokāsaṃ asamannāharantenā’’</bold>ti idaṃ nirapekkhabhāvadassanaparanti veditabbaṃ. <bold>Asantasambhāvanāyā</bold>ti pariyāyādinā abhūtārocanaṃ sandhāya vuttaṃ. <bold>Theyyaparibhogo</bold>ti paccayasāminā bhagavatā ananuññātattā vuttaṃ. <bold>Iṇaparibhogo</bold>ti bhagavatā anuññātampi kattabbaṃ akatvā paribhuñjanato vuttaṃ, tena ca paccayasannissitasīlaṃ vipajjatīti dasseti. <bold>Paribhoge paribhoge</bold>ti kāyato mocetvā mocetvā paribhoge. Pacchimayāmesu paccavekkhitabbanti yojanā. <bold>Iṇaparibhogaṭṭhāne tiṭṭhatī</bold>ti ettha ‘‘hiyyo yaṃ mayā cīvaraṃ paribhutta’’ntiādināpi atītapaccavekkhaṇā vaṭṭatīti vadanti. <bold>Paribhoge paribhoge</bold>ti udakapatanaṭṭhānato antopavesanesu, nisīdanasayanesu ca. <bold>Satipaccayatā vaṭṭatī</bold>ti paccavekkhaṇasatiyā paccayattaṃ laddhuṃ vaṭṭati. Paṭiggahaṇe ca paribhoge ca paccavekkhaṇāsati avassaṃ laddhabbāti dasseti. Tenāha <bold>‘‘satiṃ katvā’’</bold>tiādi. Keci pana ‘‘satipaccayatā paccaye sati bhesajjaparibhogassa kāraṇe satī’’ti evampi atthaṃ vadanti, tesampi paccaye satīti paccayasabbhāvasallakkhaṇe satīti evamattho gahetabbo paccayasabbhāvamattena sīlassa asujjhanato. <bold>‘‘Paribhoge akarontasseva āpattī’’</bold>ti iminā pātimokkhasaṃvarasīlassa bhedo dassito, na paccayasannisssisīlassa, tassa atītapaccavekkhaṇāya visujjhanato. Etasmiṃ, pana sesapaccayesu ca iṇaparibhogādivacanena paccayasannissitasīlasseva bhedoti evamimesaṃ nānākaraṇaṃ veditabbaṃ.</paragraph>
<paragraph line="120">Evaṃ paccayasannissitasīlassa visuddhiṃ dassetvā teneva pasaṅgena sabbāpi visuddhiyo dassetuṃ <bold>‘‘catubbidhā hi suddhī’’</bold>tiādimāha. Tattha sujjhati <pageBreak edition="M" number="1.0338" /> desanādīhi, sodhīyatīti vā suddhi, catubbidhasīlaṃ. Tenāha <bold>‘‘desanāya sujjhanato’’</bold>tiādi. Ettha desanāggahaṇena vuṭṭhānampi chinnamūlānaṃ abhikkhutāpaṭiññāpi saṅgahitā. Chinnamūlānampi hi pārājikāpattivuṭṭhānena heṭṭhā parirakkhitaṃ bhikkhusīlaṃ visuddhaṃ nāma hoti, tena tesaṃ maggapaṭilābhopi sampajjati.</paragraph>
<paragraph line="121">Dātabbaṭṭhena dāyaṃ, taṃ ādiyantīti <bold>dāyādā</bold>. <bold>Sattannaṃ sekkhāna</bold>nti ettha kalyāṇaputhujjanāpi saṅgahitā tesaṃ āṇaṇyaparibhogassa dāyajjaparibhoge saṅgahitattāti veditabbaṃ <pageBreak edition="V" number="1.0297" />. <bold>Dhammadāyādasutta</bold>nti ‘‘dhammadāyādā me, bhikkhave, bhavatha, mā āmisadāyādā’’tiādinā (ma. ni. 1.29) pavattaṃ suttaṃ. Tattha mā me āmisadāyādāti evaṃ me-saddaṃ ānetvā attho gahetabbo. Evañhi tathā vuttatthasādhakaṃ hoti.</paragraph>
<paragraph line="122"><bold>Lajjinā saddhiṃ paribhogo</bold>ti dhammāmisavasena missabhāvo. <bold>Alajjinā saddhi</bold>nti etthāpi eseva nayo. <bold>‘‘Ādito paṭṭhāya hi alajjī nāma natthī’’</bold>ti iminā diṭṭhadiṭṭhesu āsaṅkā nāma na kātabbā, diṭṭhasutādikāraṇe sati eva kātabbāti dasseti. <bold>Attano bhārabhūtā</bold> saddhivihārikādayo. <bold>Sace na oramatī</bold>ti agatigamanena dhammāmisaparibhogato na oramati. <bold>‘‘Āpatti nāma natthī’’</bold>ti idaṃ alajjīnaṃ dhammena uppannapaccayaṃ, dhammakammañca sandhāya vuttaṃ. Tesampi hi kuladūsanādisamuppannapaccayaṃ paribhuñjantānaṃ, vaggakammādiṃ karontānañca āpatti eva.</paragraph>
<paragraph line="123"><bold>‘‘Dhammiyādhammiyaparibhogo paccayavasena veditabbo’’</bold>ti vuttattā heṭṭhā lajjiparibhogo paccayavasena ca ekakammādivasena ca vutto evāti veditabbaṃ. Teneva <bold>duṭṭhadosasikkhāpadaṭṭhakathāyaṃ</bold> codakacuditakabhāve ṭhitā dve alajjino dhammaparibhogampi sandhāya ‘‘ekasambhogaparibhogā hutvā jīvathā’’ti (pārā. aṭṭha. 2.385-386) vuttā tesaṃ aññamaññaṃ dhammāmisaparibhoge virodhābhāvā. Lajjīnameva hi alajjinā saha tadubhayaparibhogā na vaṭṭantīti.</paragraph>
<paragraph line="124"><bold>Dhammaparibhogo</bold>ti ‘‘ekakammaṃ ekuddeso’’tiādinā (pārā. 55, 92, 172) vuttasaṃvāso ceva nissayaggahaṇadānādiko sabbo nirāmisaparibhogo ca veditabbo <pageBreak edition="M" number="1.0339" />. <bold>‘‘Na so āpattiyā kāretabbo’’</bold>ti vuttattā lajjino alajjipaggahe āpattīti veditabbaṃ. <bold>Itaropī</bold>ti lajjīpi. Tassāpi attānaṃ paggaṇhantassa alajjino, iminā ca lajjino vaṇṇabhaṇanādilābhaṃ paṭicca āmisagarukatāya vā gehasitapemena vā taṃ alajjiṃ paggaṇhanto lajjī sāsanaṃ antaradhāpeti nāmāti dasseti. Evaṃ gahaṭṭhādīsu upatthambhito alajjī balaṃ labhitvā pesale abhibhavitvā nacirasseva sāsanaṃ uddhammaṃ ubbinayaṃ karotīti.</paragraph>
<paragraph line="125"><bold>‘‘Dhammaparibhogopi tattha vaṭṭatī’’</bold>ti iminā āmisaparibhogato dhammaparibhogova garuko, tasmā ativiya alajjivivekena kātabboti dasseti. <bold>‘‘Dhammānuggahena uggaṇhituṃ vaṭṭatī’’</bold>ti vuttattā alajjussannatāya sāsane osakkante, lajjīsu ca appahontesu alajjimpi pakatattaṃ gaṇapūrakaṃ <pageBreak edition="V" number="1.0298" /> gahetvā upasampadādikaraṇena ceva keci alajjino dhammāmisaparibhogena saṅgahetvā sesālajjigaṇassa niggahena ca sāsanaṃ paggaṇhituṃ vaṭṭati eva.</paragraph>
<paragraph line="126">Keci pana ‘‘koṭiyaṃ ṭhito ganthoti vuttattā ganthapariyāpuṇanameva dhammaparibhogo, na ekakammādi. Tasmā alajjīhipi saddhiṃ uposathādikaṃ kammaṃ kātuṃ vaṭṭati, āpatti natthī’’ti vadanti, taṃ na yuttaṃ, ekakammādīsu bahūsu dhammaparibhogesu alajjināpi saddhiṃ kattabbāvatthāyuttaṃ dhammaparibhogaṃ dassetuṃ idha nidassanavasena ganthasseva samuddhaṭattā. Na hi ekakammādiko vidhi dhammaparibhogo na hotīti sakkā vattuṃ anāmisattā dhammāmisesu apariyāpannassa kassaci abhāvā. Teneva <bold>aṭṭhasāliniyaṃ</bold> dhammapaṭisandhārakathāyaṃ (dha. sa. aṭṭha. 1351)‘‘kammaṭṭhānaṃ kathetabbaṃ, dhammo vācetabbo…pe… abbhānavuṭṭhānamānattaparivāsā dātabbā, pabbajjāraho pabbājetabbo, upasampadāraho upasampādetabbo…pe… ayaṃ dhammapaṭisandhāro nāmā’’ti evaṃ saṅghakammādipi dhammakoṭṭhāse dassitaṃ. Tesu pana dhammakoṭṭhāsesu yaṃ gaṇapūraṇādivasena alajjino apekkhitvā uposathādi vā tesaṃ santikā dhammuggahaṇanissayaggahaṇādi vā karīyati, taṃ dhammo ceva paribhogo cāti dhammaparibhogoti vuccati, etaṃ tathārūpapaccayaṃ vinā kātuṃ na vaṭṭati, karontassa alajjiparibhogo ca hoti dukkaṭañca. Yaṃ pana alajjisataṃ anapekkhitvā tajjanīyādiniggahakammaṃ <pageBreak edition="M" number="1.0340" /> vā parivāsādiupakārakammaṃ vā uggahaparipucchādānādi vā karīyati, taṃ dhammo eva, no paribhogo. Etaṃ anurūpānaṃ kātuṃ vaṭṭati, āmisadānaṃ viya āpatti natthi. Nissayadānampi terasasammutidānādi ca vattapaṭivattasādiyanādiparibhogassāpi hetuttā na vaṭṭati.</paragraph>
<paragraph line="127">Yo pana mahāalajjī uddhammaṃ ubbinayaṃ satthu sāsanaṃ karoti, tassa saddhivihārikādīnaṃ upasampadādiupakārakammampi uggahaparipucchādānādi ca kātuṃ na vaṭṭati, āpatti eva hoti, niggahakammameva kātabbaṃ. Teneva alajjipaggahopi paṭikkhitto. Dhammāmisaparibhogavivajjanenāpi hi dummaṅkūnaṃ puggalānaṃ niggaho adhippeto, so ca pesalānaṃ phāsuvihārasaddhammaṭṭhitivinayānuggahādiatthāya etadatthattā sikkhāpadapaññattiyā. Tasmā yaṃ yaṃ dummaṅkūnaṃ upatthambhāya pesalānaṃ aphāsuvihārāya saddhammaparihānādiatthāya hoti, taṃ sabbampi paribhogo vā hotu aparibhogo vā kātuṃ na vaṭṭati, evaṃ karontā sāsanaṃ antaradhāpenti, āpattiñca āpajjanti. Dhammāmisaparibhogesu cettha alajjīhi ekakammādidhammaparibhogo eva pesalānaṃ aphāsuvihārasaddhammaparihānādiatthāya hoti, na tathā āmisaparibhogo. Na hi alajjīnaṃ paccayaparibhogamattena pesalānaṃ aphāsuvihārādi hoti, yathāvuttadhammaparibhogena pana hoti <pageBreak edition="V" number="1.0299" />, tapparivajjanena ca phāsuvihārādayo. Tathā hi katasikkhāpadavītikkamā alajjipuggalā uposathādīsu paviṭṭhā ‘‘tumhe kāyadvāre, vacīdvāre ca vītikkamaṃ karothā’’tiādinā bhikkhūhi vattabbā honti, yathā vinayañca atiṭṭhantā saṅghato bahikaraṇādivasena suṭṭhu niggahetabbā, tathā akatvā tehi saha saṃvasantāpi alajjinova honti ‘‘ekopi alajjī alajjisatampi karotī’’tiādivacanato (pārā. aṭṭha. 2.585). Yadi hi te evaṃ na niggahitā siyuṃ, saṅghe kalahādiṃ vaḍḍhetvā uposathādisāmaggīkammapaṭibāhanādinā pesalānaṃ aphāsuṃ katvā kamena te devadattavajjiputtakādayo viya parisaṃ vaḍḍhetvā attano vippaṭipattiṃ dhammato vinayato dīpentā saṅghabhedādimpi katvā nacirasseva sāsanaṃ antaradhāpeyyuṃ, tesu pana saṅghato bahikaraṇādivasena niggahitesu sabbopāyaṃ upaddavo na hoti. Vuttañhi –</paragraph>
<indent line="128">‘‘Dussīlapuggale <pageBreak edition="M" number="1.0341" /> nissāya uposatho na tiṭṭhati, pavāraṇā na tiṭṭhati, saṅghakammāni nappavattanti, sāmaggī na hoti…pe… dussīlesu pana niggahitesu sabbopi ayaṃ upaddavo na hoti, tato pesalā bhikkhū phāsu viharantī’’ti (pārā. aṭṭha. 1.39).</indent>
<paragraph line="129">Tasmā ekakammādidhammaparibhogova āmisaparibhogatopi ativiya alajjivivekena kātabbo, āpattikaro ca saddhammaparihānihetuttāti veditabbaṃ.</paragraph>
<paragraph line="130">Apica uposatho na tiṭṭhati, pavāraṇā na tiṭṭhati, saṅghakammāni nappavattantīti evaṃ alajjīhi saddhiṃ saṅghakammākaraṇassa aṭṭhakathāyaṃ pakāsitattāpi cetaṃ sijjhati, tathā parivattaliṅgassa bhikkhuno bhikkhunupassayaṃ gacchantassa <bold>paṭipattikathāyaṃ</bold> ‘‘ārādhikā ca honti saṅgāhikā lajjiniyo, tā kopetvā aññattha na gantabbaṃ. Gacchati ce, gāmantaranadīpārarattivippavāsagaṇaohīyanāpattīhi na muccati…pe… alajjiniyo honti, saṅgahaṃ pana karonti, tāpi pariccajitvā aññattha gantuṃ labbhatī’’ti evaṃ alajjinīsu dutiyikāgahaṇādīsu saṃvāsāpattiparihārāya nadīpāragamanādigarukāpattiṭṭhānānaṃ anuññātattā tatopi alajjisaṃvāsāpatti eva saddhammaparihānihetuto garukatarāti viññāyati. Na hi lahukāpattiṭṭhānaṃ, anāpattiṭṭhānaṃ vā pariharituṃ garukāpattiṭṭhānavītikkamaṃ ācariyā anujānanti, tathā <bold>asaṃvāsapadassa aṭṭhakathāyaṃ</bold> ‘‘sabbehipi lajjipuggalehi samaṃ sikkhitabbabhāvato samasikkhātā nāma. Ettha yasmā sabbepi lajjino etesu kammādīsu saha <pageBreak edition="V" number="1.0300" /> vasanti, na ekopi tato bahiddhā sandissati, tasmā tāni sabbānipi gahetvā eso saṃvāso nāmā’’ti evaṃ lajjīheva ekakammādisaṃvāso vaṭṭatīti pakāsito.</paragraph>
<paragraph line="131">Yadi evaṃ, kasmā asaṃvāsikesu alajjī na gaṇitoti? Nāyaṃ virodho, ye gaṇapūrake katvā kataṃ kammaṃ kuppati, tesaṃ pārājikādiapakatattānaññeva asaṃvāsikatte gahitattā. Alajjino pana pakatattabhūtāpi santi, te ce gaṇapūraṇā hutvā kammaṃ sādhenti, kevalaṃ katvā agatigamanena karontānaṃ āpattikarā honti sabhāgāpattiāpannā <pageBreak edition="M" number="1.0342" /> viya aññamaññaṃ. Yasmā alajjitañca lajjitañca puthujjanānaṃ cittakkhaṇapaṭibaddhaṃ, na sabbakālikaṃ. Sañcicca hi vītikkamacitte uppanne alajjino ‘‘na puna īdisaṃ karissāmī’’ti cittena lajjino ca honti, tesu ca ye pesalehi ovadiyamānāpi na oramanti, punappunaṃ vītikkamanti, te eva asaṃvasitabbā, na itare lajjidhamme okkantattā. Tasmāpi alajjino asaṃvāsikesu agaṇetvā tapparivajjanatthaṃ sodhetvāva uposathādikaraṇaṃ anuññātaṃ. Tathā hi ‘‘pārisuddhiṃ āyasmanto ārocetha, pātimokkhaṃ uddisissāmī’’tiādinā (mahāva. 134) aparisuddhāya parisāya uposathakaraṇassa ayuttatā pakāsitā, ‘‘yassa siyā āpatti so āvikareyya…pe… phāsu hotī’’ti (mahāva. 134) evaṃ alajjimpi lajjidhamme patiṭṭhāpetvā uposathakaraṇappakāro ca vutto, ‘‘kaccittha parisuddhā…pe… parisuddhetthāyasmanto’’ti (pārā. 442, 458, 662; pāci. 551, 575, 655) ca pārisuddhiuposathe ‘‘parisuddho ahaṃ bhante, parisuddhoti maṃ dhārethā’’ti (mahāva. 168) ca evaṃ uposathaṃ karontānaṃ parisuddhatā ca pakāsitā, vacanamattena anoramantānañca uposathapavaāraṇaṭṭhapanavidhi ca vuttā, sabbathā lajjidhammaṃ anokkamantehi saṃvāsassa ayuttatāya nissayadānaggahaṇapaṭikkhepo, tajjanīyādiniggahakammakaraṇañca ukkhepanīyakammakaraṇena sānuvattakaparisassa alajjissa asaṃvāsikattapāpanavidhi ca vuttā. Tasmā yathāvuttehi suttanayehi, aṭṭhakathāvacanehi ca pakatattehipi apakatattehipi sabbehi alajjīhi ekakammādisaṃvāso na vaṭṭati, karontānaṃ āpatti eva dummaṅkūnaṃ puggalānaṃ niggahatthāyeva sabbasikkhāpadānaṃ paññattattāti niṭṭhamettha gantabbaṃ. Teneva dutiyasaṅgītiyaṃ pakatattāpi alajjino vajjiputtakā yasattherādīhi mahantena vāyāmena saṅghato viyojitā. Na hi tesu pārājikādiasaṃvāsikā atthi tehi dīpitānaṃ <bold>dasannaṃ vatthūnaṃ</bold> (cūḷava. 452) lahukāpattivisayattā.</paragraph>
<paragraph line="132"><bold>Tassa pana santike</bold>ti mahārakkhitattherassa santike. <bold>Kharapatta</bold>nti kharasaṅkhātaṃ suvaṇṇapatirūpakaṃ <pageBreak edition="V" number="1.0301" /> vatthu. Dāyakehi asatiyā dinnaṃ rūpiyaṃ tehi puna sakasaññāya gaṇhante adātuṃ, nissaggiyavatthuṃ gaṇhāhīti dātuñca <pageBreak edition="M" number="1.0343" /> na vaṭṭatīti āha <bold>‘‘tava coḷakaṃ passāhī’’</bold>ti. Evaṃ vatvāpi pana naṭṭhavatthusmiṃ viya nissajjitabbābhāvepi āpatti desetabbāva. Asatiyāpi hi taṃ vatthuṃ vatthādinā sahatthena gahetvā ‘‘idaṃ demī’’ti dinnaṃ, tadā pariccāgasabbhāvato dānameva hoti ‘‘appagghaṃ dassāmī’’ti mahagghassa dāne viya. Paṭiggaṇhantassa ca asatiyā diyyamānatte ñātepi adinnādānaṃ na hoti dāyakehi dinnattā, tasmā rūpiyaṃ nissaggiyameva hoti. Keci pana ‘‘īdisaṃ nāma na hoti, teneva cettha ‘tava coḷakaṃ passā’ti vutta’’nti vadanti, taṃ no nakkhamati, vīmaṃsitabbaṃ.</paragraph>
<paragraph line="133" number="586"><bold>Ekaparicchedānī</bold>ti siyā kiriyattaṃ, siyā akiriyattañca sandhāya vuttaṃ. Jātarūparajatabhāvo, attuddesikatā, gahaṇādīsu aññatarabhāvoti imānettha tīṇi aṅgāni.</paragraph>
<centered line="134">Rūpiyasikkhāpadavaṇṇanā niṭṭhitā.</centered>
<subhead line="135">9. Rūpiyasaṃvohārasikkhāpadavaṇṇanā</subhead>
<paragraph line="136" number="587"> Navame jātarūpādicatubbidhanissaggiyavatthu idha rūpiyaggahaṇeneva gahitanti āha <bold>‘‘jātarūparajataparivattana’’</bold>nti. <bold>Paṭiggahitaparivattane</bold>ti kappiyavohārena, akappiyavohārena vā paṭiggahitassa rūpiyassa parivattane.</paragraph>
<paragraph line="137" number="589"> Pāḷiyaṃ <bold>ghanakata</bold>nti iṭṭhakādi. <bold>Rūpiyaṃ nāma satthuvaṇṇo</bold>tiādīsu kiñcāpi kevalaṃ rajataṃ na gahitaṃ, tathāpi rūpiyapadeneva taṃ gahitanti daṭṭhabbaṃ. Suddho rūpiyasaṃvohāro eva vuttoti ajjhāharitabbaṃ. <bold>Rūpiye rūpiyasaññī</bold>tiādimhi vinicchayaṃ vakkhāmāti pāṭhaseso.</paragraph>
<paragraph line="138" number="591"> Pāḷiyaṃ <bold>rūpiye rūpiyasaññī</bold>ti attanā diyyamānaṃ sakasantakaṃ sandhāya vuttaṃ. <bold>Rūpiyaṃ cetāpetī</bold>ti parasantakaṃ. Esa nayo sesesupi. Tattha arūpiya-saddena dukkaṭavatthumpi saṅgaṇhāti. Pacchime pana tike ‘‘arūpiye rūpiyasaññī arūpiyaṃ cetāpeti, āpatti dukkaṭassā’’ti iminā nayena sabbattha yojanā veditabbā. Imasmiñca tike arūpiya-saddena kappiyavatthuyeva gahitaṃ, na muttādidukkaṭavatthu ante ‘‘pañcannaṃ saha anāpattī’’ti <pageBreak edition="M" number="1.0344" /> vuttattā. Kiñcāpi <pageBreak edition="V" number="1.0302" /> dukkaṭavatthu na gahitaṃ, tathāpi dukkaṭavatthunā dukkaṭavatthuṃ, kappiyavatthunā dukkaṭavatthuñca parivattayato dukkaṭaṃ, nayato siddhameva hoti. Tañca dukkaṭavatthumhi tathasaññāya vā atathasaññāya vā vimatiyā vā parivattentassapi hotiyeva acittakattā imassa sikkhāpadassa. <bold>Pañcannaṃ sahā</bold>ti pañcahi sahadhammikehi saha.</paragraph>
<paragraph line="139">Idāni ‘‘nissaggiyavatthunā dukkaṭavatthuṃ vā’’tiādinā vuttassa atthassa pāḷiyaṃ sarūpena anāgatattepi nayato labbhamānataṃ dassetuṃ <bold>‘‘yo hi aya’’</bold>ntiādi vuttaṃ. Ettha ca yasmā rūpiyena parivattitaṃ arūpiyaṃ nissaṭṭhampi sabbesampi akappiyattā nissaggiyameva na hoti nissajjitvā paribhuñjitabbasseva nissajjitabbato, kevalaṃ pana idaṃ chaḍḍetvā pācittiyameva parivattakena desetabbaṃ, tasmā ‘‘rūpiye rūpiyasaññī arūpiyaṃ cetāpeti, nissaggiyaṃ pācittiya’’ntiādi tiko bhagavatā na vutto, tīsupi padesu parivattiyamānassa arūpiyattena nissaggiyavacanāyogā rūpiyasseva nissajjitabbato. Rūpiyasseva hi nissaṭṭhassa ārāmikādīhi paṭipajjanavidhi pāḷiyaṃ dassito, na arūpiyassa. Tasmā pācittiyamattasambhavadassanatthameva panettha aṭṭhakathāyaṃ ‘‘avuttopi ayaṃ…pe… tiko veditabbo’’ti vuttaṃ, na pana tassa vatthuno nissaggiyatādassanatthaṃ. Teneva pattacatukke ‘‘na sakkā kenaci upāyena kappiyaṃ kātu’’ntiādi vuttaṃ. Ayaṃ amhākaṃ khanti. <bold>Attano vā hī</bold>tiādi dutiyatikānulomeneva tatiyattikassa sijjhanappakāraṃ samatthetuṃ vuttaṃ. Tatrāyaṃ adhippāyo – yasmā hi yathā attano arūpiyena parassa rūpiyaṃ cetāpentassa ekasmiṃ ante rūpiyasambhavato ‘‘rūpiyasaṃvohāro kato eva hotī’’ti dutiyattiko vutto, evaṃ attano rūpiyena parassa arūpiyaṃ cetāpentassāpi hotīti tatiyo tiko vattabbo bhaveyya, so pana dutiyattikeneva ekato rūpiyapakkhasāmaññena sijjhatīti pāḷiyaṃ na vuttoti. Tattha <bold>ekantena rūpiyapakkhe</bold>ti ekena antena rūpiyapakkhe, ‘‘ekato rūpiyapakkhe’’ti vā pāṭho.</paragraph>
<paragraph line="140">Idāni dutiyattike arūpiyapadassa atthabhūtesu dukkaṭavatthukappiyavatthūsu dukkaṭavatthunā rūpiyādiparivattane āpattibhedaṃ dassetuṃ <bold>‘‘dukkaṭavatthunā’’</bold>tiādi <pageBreak edition="M" number="1.0345" /> āraddhaṃ. <bold>Dukkaṭavatthunā dukkaṭavatthu</bold>ntiādi pana dukkaṭavatthunā parivattanappasaṅge pāḷiyaṃ avuttassāpi atthassa nayato labbhamānataṃ dassetuṃ vuttaṃ. Tattha <bold>iminā</bold>ti rūpiyasaṃvohārasikkhāpadena, tena ca dukkaṭassa acittakatampi dasseti. <bold>Aññatra sahadhammikehī</bold>ti ‘‘pañcannaṃ saha anāpattī’’ti vacanato vuttaṃ, tenāpi kayavikkayasikkhāpadassa kappiyavatthunissitataṃ eva sādheti. Imaṃ…pe… rūpiyacetāpanañca <pageBreak edition="V" number="1.0303" /> sandhāya vuttanti pakatena sambandho. <bold>Idhā</bold>ti imasmiṃ sikkhāpade. <bold>Tatthā</bold>ti kayavikkayasikkhāpade (pārā. 593).</paragraph>
<paragraph line="141">Evaṃ dukkaṭavatthunā rūpiyādiparivattane āpattibhedaṃ dassetvā idāni kappiyavatthunāpi dassetuṃ <bold>‘‘kappiyavatthunā panā’’</bold>tiādi āraddhaṃ. Tattha <bold>tenevā</bold>ti kappiyavatthunā eva. <bold>‘‘Rūpiyaṃ uggaṇhitvā’’</bold>ti idaṃ ukkaṭṭhavasena vuttaṃ. Muttādidukkaṭavatthumpi uggahetvā kāritampi pañcannampi na vaṭṭati eva. <bold>Samuṭṭhāpetī</bold>ti sayaṃ gantvā, ‘‘imaṃ kahāpaṇādiṃ kammakārānaṃ datvā bījaṃ samuṭṭhāpehī’’ti evaṃ aññaṃ āṇāpetvā vā samuṭṭhāpeti. <bold>Mahāakappiyo</bold>ti attanāva bījato paṭṭhāya dūsitattā aññassa mūlasāmikassa abhāvato vuttaṃ. So hi corehi acchinnopi puna laddho jānantassa kassacipi na vaṭṭati. Yadi hi vaṭṭeyya, taḷākādīsu viya acchinno vaṭṭatīti ācariyā vadeyyuṃ. <bold>Na sakkā kenaci upāyenā</bold>ti saṅghe nissajjanena, corādiacchindanādinā ca kappiyaṃ kātuṃ na sakkā, idañca tena rūpena ṭhitaṃ, tammūlikena vatthumuttādirūpena ṭhitañca sandhāya vuttaṃ. Dukkaṭavatthumpi hi tammūlikakappiyavatthuñca na sakkā kenaci upāyena tena rūpena kappiyaṃ kātuṃ. Yadi pana so bhikkhu tena kappiyavatthudukkaṭavatthunā puna rūpiyaṃ cetāpeyya, taṃ rūpiyaṃ nissajjāpetvā aññesaṃ kappiyaṃ kātumpi sakkā bhaveyyāti daṭṭhabbaṃ.</paragraph>
<paragraph line="142"><bold>Pattaṃ kiṇātī</bold>ti ettha ‘‘iminā kahāpaṇādinā kammārakulato pattaṃ kiṇitvā ehī’’ti ārāmikādīhi kiṇāpanampi saṅgahitanti veditabbaṃ. Teneva <bold>rājasikkhāpadaṭṭhakathāyaṃ</bold> ‘‘ettakehi kahāpaṇehi sāṭake āhara, ettakehi yāguādīni sampādehīti vadati, yaṃ te āharanti, sabbesaṃ akappiyaṃ. Kasmā? Kahāpaṇānaṃ vicāritattā’’ti (pārā. aṭṭha. 2.538-539) vuttaṃ <pageBreak edition="M" number="1.0346" />. Iminā pana vacanena yaṃ <bold>mātikāṭṭhakathāyaṃ</bold> rūpiyasaṃvohārasikkhāpadaṃ ‘‘anāṇattika’’nti vuttaṃ, taṃ na sameti. Na kevalañca iminā, pāḷiyāpi taṃ na sameti. Pāḷiyañhi nissaṭṭharūpiyena ārāmikādīhi sappiyādiṃ parivattāpetuṃ ‘‘so vattabbo ‘āvuso, imaṃ jānāhī’ti. Sace so bhaṇati ‘iminā kiṃ āharīyatū’ti, na vattabbo ‘imaṃ vā imaṃ vā āharā’ti. Kappiyaṃ ācikkhitabbaṃ ‘sappi vā’’’tiādinā rūpiyasaṃvohāraṃ parimocetvāva vuttaṃ. ‘‘Iminā rūpiyena kiṃ āharīyatū’’ti pucchanto ‘‘imaṃ āharā’’ti vuttepi adhikārato ‘‘iminā rūpiyena imaṃ āharā’’ti bhikkhūhi āṇatto eva hotīti taṃ rūpiyasaṃvohāraṃ parivajjetuṃ ‘‘na vattabbo ‘imaṃ vā imaṃ vā āharā’’’ti paṭikkhepo kato, anāpattivārepi ‘‘kappiyakārakassa <pageBreak edition="V" number="1.0304" /> ācikkhatī’’ti na vuttaṃ. <bold>Kayavikkayasikkhāpade</bold> (pārā. 595) pana tathā vuttaṃ, tasmā idaṃ sāṇattikaṃ kayavikkayameva anāṇattikanti gahetabbaṃ.</paragraph>
<paragraph line="143"><bold>Mūlassa anissaṭṭhattā</bold>ti yena uggahitamūlena patto kīto, tassa mūlassa saṅghamajjhe anissaṭṭhattā, etena rūpiyameva nissajjitabbaṃ, na tammūlikaṃ arūpiyanti dasseti. Yadi hi tena rūpiyena aññaṃ rūpiyaṃ cetāpeyya, taṃ rūpiyasaṃvohārasikkhāpade āgatanayeneva nissajjāpetvā sesehi paribhuñjitabbaṃ bhaveyyāti. <bold>‘‘Mūlassa asampaṭicchitattā’’</bold>ti iminā mūlassa gihisantakattaṃ, teneva pattassa rūpiyasaṃvohārānuppannatañca dasseti. Pañcasahadhammikasantakeneva hi rūpiyasaṃvohāradoso. Tattha ca attano santake pācittiyaṃ, itarattha dukkaṭaṃ.</paragraph>
<paragraph line="144"><bold>Nissajjī</bold>ti dānavasena vuttaṃ, na vinayakammavasena. Teneva <bold>‘‘sappissa pūretvā’’</bold>ti vuttaṃ. Yaṃ attano dhanena parivatteti, tassa vā dhanassa rūpiyabhāvo, parivattanaparivattāpanesu aññatarabhāvo cāti imānettha dve aṅgāni.</paragraph>
<centered line="145">Rūpiyasaṃvohārasikkhāpadavaṇṇanā niṭṭhitā.</centered>
<subhead line="146">10. Kayavikkayasikkhāpadavaṇṇanā</subhead>
<paragraph line="147" number="593-5"> Dasame <pageBreak edition="M" number="1.0347" /> pāḷiyaṃ <bold>jānāhī</bold>ti idāneva upadhārehi, idaṃ pacchā chaḍḍetuṃ na sakkāti adhippāyo. <bold>Iminā</bold>ti bhikkhunā diyyamānaṃ vuttaṃ. <bold>Ima</bold>nti parena paṭidiyyamānaṃ. Sesañātakesu saddhādeyyavinipātasambhavato tadabhāvaṭṭhānampi dassetuṃ <bold>‘‘mātaraṃ pana pitaraṃ vā’’</bold>ti vuttaṃ. <bold>Na sakkā taṃ paṭikkhipitu</bold>nti ettha yathā rūpiyaṃ bhatakānaṃ datvā assāmikabhūmiyaṃ ayobījasamuṭṭhāpane bhatiyā khaṇantānaṃ santikā gahitabhaṇḍakabhāvepi pācittiyaṃ hoti, evamidhāpīti keci vadanti, taṃ na yuttaṃ. Yañhi assāmikabhūmiṃ khaṇitvā samuṭṭhāpitaṃ ayobījaṃ, taṃ bhatakānaṃ santakaṃ nāma hoti, tadatthañca tesaṃ rūpiyaṃ dentassa rūpiyasaṃvohārova hoti akappiyavohārena rajanacchalliādīnaṃ āharāpane kayavikkayo viya, tādisampi parabhaṇḍaṃ idha vatthadhovanādīsu natthi, tasmā aṭṭhakathāpamāṇenevettha pācittiyaṃ gahetabbaṃ.</paragraph>
<paragraph line="148" number="597"><bold>Puññaṃ</bold><pageBreak edition="V" number="1.0305" /><bold>bhavissatīti detī</bold>ti ettha sace bhikkhu attano bhaṇḍassa appagghataṃ ñatvāpi akathetvā ‘‘idāneva upaparikkhitvā gaṇha, mā pacchā vippaṭisārī hohī’’ti vadati, itaro ca attano diyyamānassa mahagghataṃ ajānanto ‘‘ūnaṃ vā adhikaṃ vā tumhākamevā’’ti datvā gacchati, bhikkhussa anāpatti upanandassa viya paribbājakavatthuggahaṇe. Vippaṭisārissa puna sakasaññāya āgatassa yaṃ adhikaṃ gahitaṃ, taṃ dātabbaṃ. Yena yaṃ parivatteti, tesaṃ ubhinnaṃ kappiyavatthutā, asahadhammikatā, kayavikkayāpajjanañcāti imānettha tīṇi aṅgāni.</paragraph>
<centered line="149">Kayavikkayasikkhāpadavaṇṇanā niṭṭhitā.</centered>
<centered line="150">Niṭṭhito kosiyavaggo dutiyo.</centered>
<title line="151">3. Pattavaggo</title>
<subhead line="152">1. Pattasikkhāpadavaṇṇanā</subhead>
<paragraph line="153" number="602"> Tatiyavaggassa <pageBreak edition="V" number="1.0306" /> paṭhame <bold>aḍḍhaterasapalā</bold>ti māgadhikāya mānatulāya aḍḍhaterasapalaparimitaṃ udakaṃ gaṇhantaṃ sandhāya vuttaṃ, tathā <pageBreak edition="M" number="1.0348" /> parimitaṃ yavamāsādiṃ gaṇhantiṃ sandhāyāti keci. <bold>Ācariyadhammapālattherena</bold> pana ‘‘pakaticatumuṭṭhikaṃ kuḍuvaṃ, catukuḍuvaṃ nāḷi, tāya nāḷiyā soḷasa nāḷiyo doṇaṃ, taṃ pana magadhanāḷiyā dvādasa nāḷiyo hontīti vadantī’’ti vuttaṃ. <bold>Damiḷanāḷī</bold>ti purāṇanāḷiṃ sandhāya vuttaṃ. Sā ca catumuṭṭhikehi kuḍuvehi aṭṭha kuḍuvā, tāya nāḷiyā dve nāḷiyo magadhanāḷiṃ gaṇhāti. Purāṇā pana ‘‘sīhaḷanāḷi tisso nāḷiyo gaṇhātī’’ti vadanti, tesaṃ matena magadhanāḷi idāni pavattamānāya catukuḍuvāya damiḷanāḷiyā catunāḷikā hoti, tato magadhanāḷito upaḍḍhañca purāṇadamiḷanāḷisaṅkhātaṃ patthaṃ nāma hoti, etena ca ‘‘omako nāma patto patthodanaṃ gaṇhātī’’ti pāḷivacanañca sameti, lokiyehipi –</paragraph>
<gatha1 line="154">‘‘Lokiyaṃ magadhañceti, patthadvayamudāhaṭaṃ;</gatha1>
<gathalast line="155">Lokiyaṃ soḷasapalaṃ, māgadhaṃ diguṇaṃ mata’’nti. –</gathalast>
<unindented line="156">Evaṃ loke nāḷiyā magadhanāḷi diguṇāti dassitā, evañca gayhamāne omakapattassa ca yāpanamattodanagāhikā ca siddhā hoti. Na hi sakkā aṭṭhakuḍuvato ūnodanagāhinā pattena athūpīkataṃ piṇḍapātaṃ pariyesitvā yāpetuṃ. Teneva <bold>verañjakaṇḍaṭṭhakathāyaṃ</bold> ‘‘pattho nāma nāḷimattaṃ hoti ekassa purisassa alaṃ yāpanāya. Vuttampi hetaṃ ‘patthodano nālamayaṃ duvinna’’’nti (jā. 2.21.192) vuttaṃ, ‘‘ekekassa dvinnaṃ tiṇṇaṃ pahotī’’ti ca āgahaṃ, tasmā idha vuttanayānusāreneva gahetabbaṃ.</unindented>
<paragraph line="157"><bold>Ālopassa</bold><pageBreak edition="V" number="1.0307" /><bold>anurūpa</bold>nti ettha ‘‘byañjanassa mattā nāma odanato catutthabhāgo’’ti (ma. ni. aṭṭha. 2.387) <bold>brahmāyusuttaṭṭhakathāyaṃ</bold> vuttattā ālopassa catutthabhāgameva byañjanaṃ anurūpanti daṭṭhabbaṃ. <bold>Odanagatikānevā</bold>ti odanassa anto eva pavisanasīlāni siyuṃ, attano okāsaṃ na gavesantīti attho. <bold>Nāmamatte</bold>ti ‘‘majjhimo patto majjhimomako’’tiādināmamatte.</paragraph>
<paragraph line="158" number="607-8"><bold>Evaṃ payoge payoge</bold>ti pariyosānālopajjhoharaṇapayoge payoge, ālope ālopeti attho. <bold>Katvā</bold>ti pākapariyosānaṃ katvā. <bold>Pacitvā ṭhapessāmī</bold>ti kāḷavaṇṇapākaṃ sandhāya <pageBreak edition="M" number="1.0349" /> vuttaṃ. <bold>Chidda</bold>nti mukhavaṭṭito dvaṅgulassa heṭṭhāchiddaṃ vuttaṃ. Sesaṃ paṭhamakathine vuttanayameva.</paragraph>
<centered line="159">Pattasikkhāpadavaṇṇanā niṭṭhitā.</centered>
<subhead line="160">2. Ūnapañcabandhanasikkhāpadavaṇṇanā</subhead>
<paragraph line="161" number="609-613"> Dutiye pāḷiyaṃ ahaṃ pattena te bhikkhū santapessāmīti seso. <bold>‘‘Apatto’’</bold>ti iminā adhiṭṭhānavijahanampi dasseti. Pañcabandhanepi patte aparipuṇṇapāke patte viya adhiṭṭhānaṃ na ruhati. <bold>‘‘Tipupaṭṭakena vā’’</bold>ti vuttattā tambalohādīhi kappiyalohehi ayopattassa chiddaṃ chādetuṃ vaṭṭati. Teneva <bold>‘‘lohamaṇḍalakenā’’</bold>ti vuttaṃ. Imasmiṃ sikkhāpade akāḷavaṇṇampi kappiyapattaṃ viññāpentassa āpatti evāti daṭṭhabbaṃ. Adhiṭṭhānupagapattassa ūnapañcabandhanatā, attuddesikatā, akataviññatti, tāya ca paṭilābhoti imānettha cattāri aṅgāni.</paragraph>
<centered line="162">Ūnapañcabandhanasikkhāpadavaṇṇanā niṭṭhitā.</centered>
<subhead line="163">3. Bhesajjasikkhāpadavaṇṇanā</subhead>
<paragraph line="164" number="618-621"> Tatiye pāḷiyaṃ pilindavacchattherena ‘‘na kho, mahārāja, bhagavatā ārāmiko anuññāto’’ti paṭhamaṃ paṭikkhipitvā ‘‘anujānāmi, bhikkhave, ārāmika’’nti puggalānampi ārāmikanāmena dāsaggahaṇe anuññāte eva ārāmikānaṃ gahitattā khettavatthādīni kappiyavohārenapi puggalānaṃ gahetuṃ na vaṭṭati, tathā ananuññātattāti viññāyati. ‘‘Khettavatthupaṭiggahaṇā paṭivirato hotī’’tiādinā (dī. ni. 1.10, 194) hi <pageBreak edition="V" number="1.0308" /> paṭikkhittesu ekasseva puggalikavasena gahaṇe anuññāte itarītarānaṃ tathā na gahetabbatā siddhāva hoti. Yañca pilindavacchattherena dāyakakulassa dārikāya suvaṇṇamālāvasena tiṇaṇḍupakassa nimmānaṃ, taṃ ‘‘anāpatti, bhikkhave, iddhimassa iddhivisaye’’ti (pārā. 159) vacanato kulasaṅgahādi na hotīti katanti daṭṭhabbaṃ, keci pana ‘‘khīṇāsavānaṃ lābhicchāya abhāvato kulasaṅgahepi <pageBreak edition="M" number="1.0350" /> ājīvakopo natthī’’ti vadanti, taṃ na yuttaṃ khīṇāsavānampi ājīvavipattihetūnaṃ piṇḍapātādīnaṃ parivajjetabbato. Vuttañhi dhammasenāpatinā ‘‘neva bhindeyyamājīvaṃ, cajamānopi jīvita’’nti (mi. pa. 6.1.5). Bhagavatā ca ‘‘gāthābhigītaṃ me abhojanīya’’ntiādi vuttaṃ (su. ni. 81, 484; mi. pa. 4.5.9; saṃ. ni. 1.197).</paragraph>
<paragraph line="165" number="622"><bold>Uggahitaka</bold>nti paribhogatthāya sayaṃ gahitaṃ. <bold>Sayaṃ karotī</bold>ti pacitvā karoti. <bold>Purebhatta</bold>nti tadahupurebhattameva vaṭṭati savatthukapaṭiggahitattā. <bold>Sayaṃkata</bold>nti khīranavanītaṃ pacitvā kataṃ. <bold>Nirāmisamevā</bold>ti tadahupurebhattaṃ sandhāya vuttaṃ. Ajja sayaṃkataṃ nirāmisameva bhuñjantassa kasmā sāmapāko na hotīti āha <bold>‘‘navanītaṃ tāpentassā’’</bold>tiādi. <bold>Paṭiggahitehī</bold>ti khīradadhīni sandhāya vuttaṃ. Uggahitakehi kataṃ abbhañjanādīsu upanetabbanti yojanā. <bold>Eseva nayo</bold>ti nissaggiyāpattiṃ sandhāya vuttaṃ. <bold>Akappiyamaṃsasappimhī</bold>ti hatthiādīnaṃ sappimhi.</paragraph>
<paragraph line="166"><bold>Ettha panā</bold>ti navanīte viseso atthīti attho. <bold>Dhotaṃ vaṭṭatī</bold>ti dhotameva paṭiggahitumpi na vaṭṭati, itarathā savatthukapaṭiggahitaṃ hotīti therānaṃ adhippāyo.</paragraph>
<paragraph line="167">Mahāsivattherassa pana vatthuno viyojitattā dadhiguḷikādīhi yuttatāmattena savatthukapaṭiggahitaṃ nāma na hoti, tasmā takkato uddhaṭamattameva paṭiggahetvā dhovitvā, pacitvā vā nirāmisameva katvā paribhuñjiṃsūti adhippāyo, na pana dadhiguḷikādīhi saha vikāle bhuñjiṃsu. Tenāha <bold>‘‘tasmā navanītaṃ paribhuñjantena…pe… savatthukapaṭiggahitaṃ nāma na hotī’’</bold>ti. Tattha adhotaṃ paṭiggahetvāpi taṃ navanītaṃ paribhuñjantena dadhiādīni apanetvā paribhuñjitabbanti attho. <bold>Khayaṃ gamissatī</bold>ti nirāmisaṃ hoti, tasmā vikālepi vaṭṭatīti attho. <bold>Ettāvatā</bold>ti navanīte laggamattena visuṃ dadhiādivohāraṃ aladdhena appamattena dadhiādināti attho, etena visuṃ paṭiggahitadadhiādīhi saha pakkaṃ savatthukapaṭiggahitasaṅkhyameva gacchatīti dasseti. <bold>Tasmimpī</bold>ti nirāmisabhūtepi. Kukkuccakānaṃ pana ayaṃ adhippāyo – paṭiggahaṇe tāva dadhiādīhi asambhinnarasattā bhattena sahitena guḷapiṇḍādi <pageBreak edition="V" number="1.0309" /> viya savatthukapaṭiggahitaṃ nāma na hoti, taṃ <pageBreak edition="M" number="1.0351" /> pana pacantena dhovitvāva pacitabbaṃ, itarathā pacanakkhaṇe paccamānadadhiguḷikādīhi sambhinnarasatāya sāmaṃpakkaṃ jātaṃ, tesu khīṇesu sāmaṃpakkameva hoti, tasmā nirāmisameva pacitabbanti. Teneva <bold>‘‘āmisena saha pakkattā’’</bold>ti kāraṇaṃ vuttaṃ.</paragraph>
<paragraph line="168">Ettha cāyaṃ vicāraṇā – savatthukapaṭiggahitattābhāve āmisena saha bhikkhunā pakkassa sayaṃpākadoso vā parisaṅkīyati yāvakālikatā vā, tattha na tāva sayaṃpākadoso ettha sambhavati sattāhakālikattā. Yañhi tattha dadhiādi āmisagataṃ, taṃ parikkhīṇanti. Atha paṭiggahitadadhiguḷikādinā saha attanā pakkattā savatthukapakkaṃ viya bhaveyyāti parisaṅkīyati, tadā āmisena saha paṭiggahitattāti kāraṇaṃ vattabbaṃ, na pana pakkattāti. Tathā ca upaḍḍhattherānaṃ matameva aṅgī kataṃ siyā. Tattha ca sāmaṇerādīhi pakkampi yāvakālikameva siyā paṭiggahitakhīrādiṃ pacitvā anupasampannehi katasappiādi viya ca, na ca taṃ yuttaṃ, bhikkhācārena laddhanavanītādīnaṃ takkādiāmisasaṃsaggasambhavena aparibhuñjitabbatāpasaṅgato. Na hi gahaṭṭhā dhovitvā, sodhetvā vā patte ākirantīti niyamo atthi, aṭṭhakathāyañca ‘‘yathā tattha patitataṇḍulakaṇādayo na paccanti, evaṃ…pe… puna pacitvā deti, purimanayeneva sattāhaṃ vaṭṭatī’’ti iminā vacanenapetaṃ virujjhati, tasmā idha kukkuccakānaṃ kukkuccuppattiyā nimittameva na dissati. Yathā cettha, evaṃ ‘‘lajjī sāmaṇero yathā tattha patitataṇḍulakaṇādayo na paccanti, evaṃ sāmisapākaṃ mocento aggimhi vilīyāpetvā…pe… vaṭṭatī’’ti vacanassāpi nimittaṃ na dissati. Yadi hi etaṃ yāvakālikasaṃsaggaparihārāya vuttaṃ siyā, attanāpi tathā kātabbaṃ bhaveyya. Gahaṭṭhehi dinnasappiādīsu ca āmisasaṃsaggasaṅkā na vigaccheyya. Na hi gahaṭṭhā evaṃ vilīyāpetvā pana taṇḍulādiṃ apanetvā puna pacanti, apica bhesajjehi saddhiṃ khīrādiṃ pakkhipitvā yathā khīrādi khayaṃ gacchati, evaṃ parehi pakkabhesajjatelādipi yāvakālikameva siyā, na ca tampi yuttaṃ dadhiādikhayakaraṇatthaṃ ‘‘puna pacitvā detī’’ti vuttattā. Tasmā mahāsivattheravāde kukkuccaṃ akatvā adhotampi navanītaṃ tadahupi punadivasādīsupi pacituṃ, taṇḍulādimissaṃ sappiādiṃ attanāpi aggimhi vilīyāpetvā parissāvetvā puna takkādikhayatthaṃ pacituñca vaṭṭati.</paragraph>
<paragraph line="169">Tattha <pageBreak edition="M" number="1.0352" /> vijjamānassapi paccamānakkhaṇe sambhinnarasassa yāvakālikassa abbohārikattena savatthukapaṭiggahitapurepaṭiggahitānampi abbohārikatoti niṭṭhamettha gantabbanti. Teneva <bold>‘‘ettāvatā</bold><pageBreak edition="V" number="1.0310" /><bold>savatthukapaṭiggahitaṃ nāma na hotī’’</bold>ti vuttaṃ. Visuṃ paṭiggahitena pana khīrādiāmisena navanītādiṃ missetvā bhikkhunā vā aññehi vā pakkatelādibhesajjaṃ savatthukapaṭiggahitasaṅkhyameva gacchati, tattha paviṭṭhayāvakālikassa abbohārikattābhāvā. Yaṃ pana purepariggahitabhesajjehi appaṭiggahitaṃ khīrādiṃ pakkhipitvā pakkatelādikaṃ anupasampanneheva pakkampi savatthukapaṭiggahitampi sannidhipi na hoti, tattha pakkhittakhīrādikassapi tasmiṃ khaṇe sambhinnarasatāya purepaṭiggahitattāpattito. Sace pana appaṭiggahiteheva, aññehi vā pakkatelādīsupi sace āmisaraso paññāyati, taṃ yāvakālikameva hotīti veditabbaṃ. <bold>Uggahetvā</bold>ti sayameva gahetvā.</paragraph>
<paragraph line="170"><bold>Parissāvetvā gahita</bold>nti taṇḍulādivigamatthaṃ parissāvetvā, takkādivigamatthaṃ puna pacitvā gahitanti attho. <bold>Paṭiggahetvā ṭhapitabhesajjehī</bold>ti atirekasattāhapaṭiggahitehi, etena tehi yuttampi sappiādi atirekasattāhapaṭiggahitaṃ na hotīti dasseti. <bold>Vaddalisamaye</bold>ti vassakālasamaye, anātapakāleti attho.</paragraph>
<paragraph line="171"><bold>Nibbaṭṭitattā</bold>ti yāvakālikavatthuto vivecitattā, etena tele sabhāvato yāvakālikattābhāvaṃ, bhikkhuno savatthukapaṭiggahaṇena yāvakālikattupagamanañca dasseti. <bold>Ubhayampī</bold>ti attanā, aññehi ca kataṃ.</paragraph>
<paragraph line="172" number="623"><bold>Acchavasa</bold>nti dukkaṭavatthūnaññeva upalakkhaṇanti āha <bold>‘‘ṭhapetvā manussavasa’’</bold>nti. <bold>Saṃsaṭṭha</bold>nti parissāvitaṃ. <bold>Tiṇṇaṃ dukkaṭāna</bold>nti ajjhohāre ajjhohāre tīṇi dukkaṭāni sandhāya vuttaṃ. Kiñcāpi paribhogatthāya vikāle paṭiggahaṇapacanaparissāvanādīsu pubbapayogesu pāḷiyaṃ, aṭṭhakathāyañca āpatti na vuttā, tathāpi ettha āpattiyā eva bhavitabbaṃ paṭikkhittassa karaṇato āhāratthāya vikāle yāmakālikādīnaṃ paṭiggahaṇe viya. Yasmā khīrādiṃ pakkhipitvā pakkabhesajjatele kasaṭaṃ āmisagatikaṃ, tena saha telaṃ paṭiggahetuṃ, pacituṃ vā bhikkhuno na vaṭṭati. Tasmā vuttaṃ <bold>‘‘pakkatelakasaṭe viya kukkuccāyatī’’</bold>ti. Sace vasāya saha pakkattā na vaṭṭati, idaṃ kasmā na vaṭṭatīti pucchantā <bold>‘‘bhante</bold><pageBreak edition="M" number="1.0353" /><bold>…pe… vaṭṭatī’’</bold>ti āhaṃsu. Thero atikukkuccatāya ca <bold>‘‘etampi, āvuso, na vaṭṭatī’’</bold>ti āha. Roganiggahatthāya eva vasāya anuññātattaṃ sallakkhetvā pacchā <bold>‘‘sādhū’’</bold>ti sampaṭicchi.</paragraph>
<paragraph line="173"><bold>‘‘Madhukarīhi nāma madhumakkhikāhī’’</bold>ti idaṃ khuddakabhamarānaṃ dvinnaṃ eva visesananti keci vadanti <pageBreak edition="V" number="1.0311" />, aññe pana ‘‘daṇḍakesu madhukārikā madhukarīmakkhikā nāma, tāhi saha tisso madhumakkhikājātiyo’’ti vadanti. <bold>Bhamaramakkhikā</bold>ti mahāpaṭalakārikā. <bold>Silesasadisa</bold>nti sukkhatāya vā pakkatāya vā ghanībhūtaṃ. <bold>Itara</bold>nti tanukamadhu.</paragraph>
<paragraph line="174"><bold>Ucchurasaṃ upādāyā</bold>ti nikkasaṭarasassapi sattāhakālikataṃ dasseti ‘‘ucchumhā nibbatta’’nti pāḷiyaṃ sāmaññato vuttattā. Yaṃ pana <bold>suttantaṭṭhakathāyaṃ</bold> ‘‘ucchu ce, yāvakāliko. Ucchuraso ce, yāmakāliko. Phāṇitaṃ ce, sattāhakālikaṃ. Taco ce, yāvajīvako’’ti vuttaṃ, taṃ ambaphalarasādimissatāya yāmakālikattaṃ sandhāya vuttanti gahetabbaṃ, avinayavacanattā taṃ appamāṇanti. Teneva <bold>‘‘purebhattaṃ paṭiggahitena aparissāvitaucchurasenā’’</bold>tiādi vuttaṃ. <bold>Nirāmisameva vaṭṭati</bold> tattha paviṭṭhayāvakālikassa abbohārikattāti idaṃ guḷe kate tattha vijjamānampi kasaṭaṃ pākena sukkhatāya yāvajīvikattaṃ bhajatīti vuttaṃ. Tassa yāvakālikatte hi sāmaṃpākena purebhattepi anajjhoharaṇīyaṃ siyāti. <bold>‘‘Savatthukapaṭiggahitattā’’</bold>ti idaṃ ucchurase cuṇṇavicuṇṇaṃ hutvā ṭhitakasaṭaṃ sandhāya vuttaṃ, tena ca aparissāvitena appaṭiggahitena anupasampannehi kataṃ sattāhaṃ vaṭṭatīti dasseti. <bold>Jhāmaucchuphāṇita</bold>nti aggimhi ucchuṃ tāpetvā kataṃ. <bold>Koṭṭitaucchuphāṇita</bold>nti khuddānukhuddakaṃ chinditvā koṭṭetvā nippīḷetvā pakkaṃ.</paragraph>
<paragraph line="175">Taṃ tattha vijjamānampi kasaṭaṃ pakkakāle yāvakālikattaṃ vijahatīti āha <bold>‘‘taṃ yutta’’</bold>nti. <bold>Sītodakena kata</bold>nti madhukapupphāni sītodakena madditvā parissāvetvā pacitvā kataṃ, amadditvā katanti keci, tattha kāraṇaṃ na dissati. <bold>Khīrajallika</bold>nti khīrapheṇaṃ. <bold>Madhukapupphaṃ panā</bold>tiādi yāvakālikarūpena ṭhitassapi avaṭṭanakamerayabījavatthuṃ dassetuṃ āraddhaṃ.</paragraph>
<paragraph line="176"><bold>Sabbānipī</bold>ti <pageBreak edition="M" number="1.0354" /> sappiādīni pañcapi. Āhārakiccaṃ karontāni etāni kasmā evaṃ paribhuñjitabbānīti codanāparihārāya bhesajjodissaṃ dassentena tappasaṅgena sabbānipi odissakāni ekato dassetuṃ <bold>‘‘sattavidhaṃ hī’’</bold>tiādi vuttaṃ. Apakatibhesajjattā vikaṭāni virūpāni visaharaṇato mahāvisayattā mahantāni cāti <bold>mahāvikaṭāni. Upasampadādīnī</bold>ti <bold>ādi</bold>-saddena gaṇaṅgaṇūpāhanādiṃ saṅgaṇhāti.</paragraph>
<paragraph line="177"><bold>Adhiṭṭhetī</bold>ti bāhiraparibhogatthametanti cittaṃ uppādeti, evaṃ paribhoge anapekkhatāya paṭiggahaṇaṃ vijahatīti adhippāyo. Evaṃ aññesupi kālikesu anajjhoharitukāmatāya suddhacittena <pageBreak edition="V" number="1.0312" /> bāhiraparibhogatthāya niyamepi paṭiggahaṇaṃ vijahatīti idampi visuṃ ekaṃ paṭiggahaṇavijahanakāraṇanti daṭṭhabbaṃ.</paragraph>
<paragraph line="178" number="625"><bold>Sace dvinnaṃ…pe… na vaṭṭatī</bold>ti ettha pāṭho gaḷito, evaṃ panettha pāṭho veditabbo ‘‘sace dvinnaṃ santakaṃ ekena paṭiggahitaṃ avibhattaṃ hoti, sattāhātikkame dvinnampi anāpatti, paribhuñjituṃ pana na vaṭṭatī’’ti. Aññathā hi saddappayogopi na saṅgahaṃ gacchati. <bold>‘‘Gaṇṭhipade</bold>pi ca ayameva pāṭho dassito’’ti (sārattha. ṭī. 2.625) <bold>sāratthadīpaniyaṃ</bold> vuttaṃ. <bold>Dvinnampi anāpattī</bold>ti avibhattattā vuttaṃ. <bold>‘‘Paribhuñjituṃ pana na vaṭṭatī’’</bold>ti idaṃ ‘‘sattāhaparamaṃ sannidhikārakaṃ paribhuñjitabba’’nti vacanato vuttaṃ. <bold>‘‘Yena paṭiggahitaṃ, tena vissajjitattā’’</bold>ti iminā upasampannassa dānampi sandhāya ‘‘vissajjetī’’ti idaṃ vuttanti dasseti. Upasampannassa nirapekkhadinnavatthumhi paṭiggahaṇassa avigatattepi sakasantakatā vigatāva hoti, tena nissaggiyaṃ na hoti. Attanāva paṭiggahitattaṃ, sakasantakattañcāti imehi dvīhi kāraṇehi nissaggiyaṃ hoti, na ekena. Anupasampannassa nirapekkhadāne pana tadubhayampi vijahati, paribhogopettha vaṭṭati, na sāpekkhadāne dānalakkhaṇābhāvato. ‘‘Vissajjetī’’ti etasmiñca pāḷipade kassaci adatvā anapekkhatāya chaḍḍanampi saṅgahitanti veditabbaṃ. <bold>‘‘Anapekkho datvā’’</bold>ti idañca paṭiggahaṇavijahanavidhidassanatthameva vuttaṃ. Paṭiggahaṇe hi vijahite puna paṭiggahetvā paribhogo sayameva vaṭṭissati, tabbijahanañca vatthuno sakasantakatāpariccāgena hotīti, etena ca vatthumhi ajjhoharaṇāpekkhāya sati paṭiggahaṇavissajjanaṃ nāma visuṃ na labbhatīti sijjhati. Itarathā hi ‘‘paṭiggahaṇe anapekkhova <pageBreak edition="M" number="1.0355" /> paṭiggahaṇaṃ vissajjetvā puna paṭiggahetvā bhuñjatī’’ti vattabbaṃ siyā. <bold>‘‘Appaṭiggahitattā’’</bold>ti iminā ekassa santakaṃ aññena paṭiggahitampi nissaggiyaṃ hotīti dasseti.</paragraph>
<paragraph line="179"><bold>Eva</bold>nti ‘‘puna gahessāmī’’ti apekkhaṃ akatvā suddhacittena pariccattataṃ parāmasati. <bold>Paribhuñjantassa anāpattidassanattha</bold>nti nissaggiyamūlikāhi pācittiyādiāpattīhi anāpattidassanatthanti adhippāyo. <bold>Paribhoge anāpattidassanattha</bold>nti ettha pana nissaṭṭhapaṭiladdhassa kāyikaparibhogādīsu yā dukkaṭāpatti vuttā, tāya anāpattidassanatthanti adhippāyo. Sappiādīnaṃ paṭiggahitabhāvo, attano santakatā, sattāhātikkamoti imānettha tīṇi aṅgāni.</paragraph>
<centered line="180">Bhesajjasikkhāpadavaṇṇanā niṭṭhitā.</centered>
<subhead line="181">4. Vassikasāṭikasikkhāpadavaṇṇanā</subhead>
<paragraph line="182" number="628"> Catutthe <pageBreak edition="V" number="1.0313" /><bold>jeṭṭhamūlapuṇṇamāsiyā…pe… karaṇakkhettañcā</bold>ti paṭhamaddhamāsampi karaṇakkhettaṃ vuttaṃ. Taṃ ‘‘katvā nivāsetabba’’nti imassa purimaddhamāse vā pacchimaddhamāse vā katvā pacchimamāseva nivāsetabbanti evamatthaṃ gahetvā vuttaṃ nivāsaneyeva āpattiyā vuttattāti. Yaṃ pana <bold>mātikāṭṭhakathāyaṃ</bold> ‘‘gimhānaṃ pacchimo māso pariyesanakkhettaṃ, pacchimo addhamāso karaṇanivāsanakkhettampī’’ti (kaṅkhā. aṭṭha. vassikasāṭikasikkhāpadavaṇṇanā) vuttaṃ, taṃ tasmiṃyeva addhamāse katvā nivāsetabbanti evamatthaṃ gahetvā vuttaṃ. Idha vuttanayeneva atthe gahite virodho natthi.</paragraph>
<paragraph line="183"><bold>‘‘Vattabhede dukkaṭa’’</bold>nti idaṃ vassikasāṭikaadinnapubbe sandhāya vuttaṃ. Tenāha <bold>‘‘ye manussā’’</bold>tiādi. <bold>Pakatiyā vassikasāṭikadāyakā</bold> nāma saṅghaṃ vā attānaṃ vā appavāretvāva anusaṃvaccharaṃ dāyakā.</paragraph>
<paragraph line="184" number="630"><bold>‘‘Cha māse parihāraṃ labhatī’’</bold>ti etena antovassepi yāva vassānassa pacchimadivasā akatā parihāraṃ labhatīti dīpitaṃ hoti. <bold>Ekamāsa</bold>nti hemantassa pacchimuposathena saha gaṇetvā vuttaṃ. Tasmiṃ uposathadivase <pageBreak edition="M" number="1.0356" /> eva hi taṃ mūlacīvaraṃ kātabbaṃ, itarathā hi nissaggiyato. <bold>Ekāhadvīhādivasena…pe… laddhā ceva niṭṭhitā cā</bold>ti ettha ekāhānāgatāya vassūpanāyikāya laddhā ceva niṭṭhitā ca dvīhānāgatāya…pe… dasāhānāgatāya vassūpanāyikāya laddhā ceva niṭṭhitā ca, antovasse vā laddhā ceva niṭṭhitā cāti evamattho daṭṭhabbo. Tattha āsaḷhīmāsassa juṇhapakkhapuṇṇamiyaṃ laddhā, tadaheva rajanakappapariyosānehi niṭṭhitā ca vassikasāṭikā ‘‘ekāhānāgatāya vassūpanāyikāya laddhā ceva niṭṭhitā cā’’ti vuccati. Eteneva nayena juṇhapakkhassa chaṭṭhiyaṃ laddhā, niṭṭhitā ca ‘‘dasāhānāgatāya vassūpanāyikāya laddhā ceva niṭṭhitā cā’’ti vuccati. Yāva paṭhamakattikatemāsipuṇṇamā, tāva laddhā, niṭṭhitā ca ‘‘antovasse laddhā ceva niṭṭhitā cā’’ti vuccati. Paṭhamakattikatemāsipuṇṇamito paraṃ laddhā ceva niṭṭhitā ca yāva cīvarakālo nātikkamati, tāva anadhiṭṭhahitvāpi ṭhapetuṃ vaṭṭatīti adhippāyo.</paragraph>
<paragraph line="185">Ettha ca ‘‘tasmiṃyeva antodasāhe adhiṭṭhātabbā’’ti avisesena vuttepi vassānato pubbe ekāhadvīhādivasena anāgatāya vassūpanāyikāya laddhā tehi divasehi dasāhaṃ anatikkamantena <pageBreak edition="V" number="1.0314" /> vassūpanāyikadivasato paṭṭhāya adhiṭṭhānakkhettaṃ sampattā eva adhiṭṭhātabbā, tato pana pubbe dasāhātikkamena niṭṭhitāpi na adhiṭṭhātabbā adhiṭṭhānassa akhettattā. Tādisā pana vassūpanāyikadivase eva adhiṭṭhātabbā, anadhiṭṭhahato aruṇuggamanena nissaggiyaṃ hoti. Yadi evaṃ ‘‘dasāhānāgatāyā’’ti iminā kiṃ payojananti ce? Vassānato pubbe eva dasāhe atikkante niṭṭhitā vassūpanāyikadivase eva adhiṭṭhātabbāti dassanatthaṃ vuttaṃ. Tenevāha <bold>‘‘dasāhātikkame niṭṭhitā tadaheva adhiṭṭhātabbā’’</bold>ti.</paragraph>
<paragraph line="186"><bold>Dasāhe appahonte cīvarakālaṃ nātikkametabbā</bold>ti temāsabbhantare dasāhe appahonte navāhānāgatāya kattikatemāsipuṇṇamāya sattamito paṭṭhāya laddhā, niṭṭhitā ca cīvarakālaṃ nātikkametabbāti attho. Tathā hi ‘‘māso seso gimhānanti bhikkhunā vassikasāṭikacīvaraṃ pariyesitabba’’nti pariyesanakkhettaṃ vatvā ‘‘vassikasāṭikaṃ vassānaṃ cātumāsaṃ adhiṭṭhātu’’nti (mahāva. 358) vuttattā katāyapi akatāyapi <pageBreak edition="M" number="1.0357" /> māsamattaṃ anadhiṭṭhātabbatā siddhā. Yasmā ca akatā vassikasāṭikasaṅkhyaṃ na gacchati, akaraṇañca kenaci vekallena, na anādarena, tasmā cātumāsaṃ akatattā eva parihāraṃ labhati, katā pana adhiṭṭhānakkhette, akatā ca cīvarakāle dasāhaparamasikkhāpadeneva parihāraṃ labhatīti ayamattho labbhati. <bold>Kasmā</bold>ti attano matiyā kāraṇapucchā. <bold>Tasmā</bold>ti vassāneyeva vassikasāṭikāya adhiṭṭhātabbatāvacanato. <bold>‘‘Ticīvaraṃ adhiṭṭhātu’’</bold>nti suttaṃ panettha sesacīvarānaṃ evaṃ kālaniyamābhāvaṃ sādhetuṃ uddhaṭaṃ. Na hi tenettha aññaṃ payojanaṃ atthi.</paragraph>
<paragraph line="187"><bold>Kadā adhiṭṭhātabbā</bold>tiādikurundivacanenāpi ‘‘yadā vā tadā vā adhiṭṭhātuṃ vaṭṭatī’’ti idaṃ paṭikkhipitvā dasāhabbhantare eva katāya adhiṭṭhātabbataṃ dasseti.</paragraph>
<paragraph line="188">Pāḷiyaṃ <bold>acchinnacīvarassā</bold>tiādīsu acchinnasesacīvarassa naṭṭhasesacīvarassa. Etesañhi asamaye pariyesananivāsanāpattiyā eva anāpatti vuttā. Teneva <bold>mātikāṭṭhakathāyaṃ</bold> ‘‘acchinnacīvarassa vā naṭṭhacīvarassa vā anivatthaṃ corā harantīti evaṃ āpadāsu vā nivāsayato ummattakādīnañca anāpattī’’ti (kaṅkhā. aṭṭha. vassikasāṭikasikkhāpadavaṇṇanā) vuttaṃ, idha pana samantapāsādikāyaṃ ayaṃ nissaggiyā anāpatti pāḷito sayameva sijjhatīti imaṃ adassetvā asijjhamānaṃ naggassa nhāyato dukkaṭāpattiyā eva anāpattiṃ dassetuṃ <bold>‘‘acchinnacīvarassā’’</bold>tiādi vuttanti gahetabbaṃ. Na hi esā anāpatti avutte sijjhatīti. Vassikasāṭikāya attuddesikatā, asamaye pariyesanatā, tāya ca paṭilābhoti imāni <pageBreak edition="V" number="1.0315" /> tāva pariyesanāpattiyā tīṇi aṅgāni. Nivāsanāpattiyā pana sacīvaratā, āpadābhāvo, vassikasāṭikāya sakabhāvo, asamaye nivāsananti cattāri aṅgāni.</paragraph>
<centered line="189">Vassikasāṭikasikkhāpadavaṇṇanā niṭṭhitā.</centered>
<subhead line="190">5. Cīvaraacchindanasikkhāpadavaṇṇanā</subhead>
<paragraph line="191" number="631"> Pañcame <pageBreak edition="M" number="1.0358" /><bold>yampi…pe… acchindī</bold>ti ettha yaṃ te ahaṃ cīvaraṃ adāsiṃ, taṃ ‘‘mayā saddhiṃ pakkamissatī’’ti saññāya adāsiṃ, na aññathāti kupito acchindīti evaṃ ajjhāharitvā yojetabbaṃ.</paragraph>
<paragraph line="192" number="633"><bold>Ekaṃ dukkaṭa</bold>nti yadi āṇatto avassaṃ acchindati, āṇattikkhaṇe pācittiyameva. Yadi na acchindati, tadā eva dukkaṭanti daṭṭhabbaṃ. <bold>Ekavācāya sambahulā āpattiyo</bold>ti yadi āṇatto anantarāyena acchindati, āṇattikkhaṇeyeva vatthugaṇanāya pācittiyaāpattiyo payogakaraṇakkhaṇeyeva āpattiyā āpajjitabbato, cīvaraṃ pana acchinneyeva nissaggiyaṃ hoti. Yadi so na acchindati, āṇattikkhaṇe ekameva dukkaṭanti daṭṭhabbaṃ. Evaṃ aññatthāpi īdisesu nayo ñātabbo.</paragraph>
<paragraph line="193" number="635"><bold>Upajjhaṃ gaṇhissatī</bold>ti sāmaṇerassa dānaṃ dīpeti, tena ca sāmaṇerakāle datvā upasampannakāle acchindatopi pācittiyaṃ dīpeti. ‘‘Bhikkhussa sāmaṃ cīvaraṃ datvā’’ti idaṃ ukkaṭṭhavasena vuttaṃ. <bold>Āharāpetuṃ pana vaṭṭatī</bold>ti kamme akate bhatisadisattā vuttaṃ. Vikappanupagapacchimacīvaratā, sāmaṃ dinnatā, sakasaññitā, upasampannatā, kodhavasena acchindanaṃ vā acchindāpanaṃ vāti imānettha pañca aṅgāni.</paragraph>
<centered line="194">Cīvaraacchindanasikkhāpadavaṇṇanā niṭṭhitā.</centered>
<subhead line="195">6. Suttaviññattisikkhāpadavaṇṇanā</subhead>
<paragraph line="196" number="636"> Chaṭṭhe vītavītaṭṭhānaṃ yasmiṃ caturassadārumhi paliveṭhenti, tassa <bold>turī</bold>ti nāmaṃ. Vāyantā <pageBreak edition="V" number="1.0316" /> tiriyaṃ suttaṃ pavesetvā yena ākoṭentā vatthe ghanabhāvaṃ āpādenti, taṃ <bold>‘‘vema’’</bold>nti vuccati.</paragraph>
<paragraph line="197"><bold>‘‘Itarasmiṃ tatheva dukkaṭa’’</bold>nti iminā vāyituṃ āraddhakālato paṭṭhāya yathāvuttaparicchedaniṭṭhiteyeva dukkaṭampi hoti, na tato pubbe vāyanapayogesūti dasseti.</paragraph>
<paragraph line="198"><bold>Tante</bold><pageBreak edition="M" number="1.0359" /><bold>ṭhitaṃyeva adhiṭṭhātabba</bold>nti ettha ekavāraṃ adhiṭṭhite pacchā vītaṃ adhiṭṭhitagatikameva hoti, puna adhiṭṭhānakiccaṃ natthi. Sace pana antarantarā dasā ṭhapetvā visuṃ visuṃ saparicchedaṃ vītaṃ hoti, paccekaṃ adhiṭṭhātabbamevāti daṭṭhabbaṃ. Ettha ca kappiyasuttaṃ gahetvā aññātakaappavāritenāpi akappiyatantavāyena ‘‘suttamatthi, vāyanto natthī’’tiādipariyāyamukhena vāyāpentassa anāpatti. Teneva <bold>mātikāṭṭhakathāyaṃ</bold> (kaṅkhā. aṭṭha. suttaviññattisikkhāpadavaṇṇanā) ‘‘vāyāpeyyā’’ti padassa ‘‘cīvaraṃ me, āvuso, vāyathāti akappiyaviññattiyā vāyāpeyyā’’ti attho vutto, evaṃ vadanto akappiyatantavāyena vāyāpeti nāma, nāññathā.</paragraph>
<paragraph line="199" number="640"><bold>Anāpatti cīvaraṃ sibbetu</bold>ntiādīsu iminā sikkhāpadeneva anāpatti, akataviññattipaccayā pana dukkaṭamevāti vadanti. Akappiyasuttatā, attuddesikatā, akappiyatantavāyena akappiyaviññattiyā vāyāpananti imānettha tīṇi aṅgāni.</paragraph>
<centered line="200">Suttaviññattisikkhāpadavaṇṇanā niṭṭhitā.</centered>
<subhead line="201">7. Mahāpesakārasikkhāpadavaṇṇanā</subhead>
<paragraph line="202" number="642"> Sattame <bold>‘‘kiñcimattaṃ anupadajjeyyā’’</bold>ti idaṃ payogabhedadassanaṃ, dānaṃ panettha aṅgaṃ na hoti. Teneva tassa <bold>vibhaṅge</bold> ‘‘antamaso dhammampi bhaṇatī’’ti vuttaṃ. Sesamettha uttānameva. Aññātakaappavāritānaṃ tantavāye upasaṅkamitvā vikappamāpajjanatā, cīvarassa attuddesikatā, tassa vacanena suttavaḍḍhanaṃ, cīvarapaṭilābhoti imānettha cattāri aṅgāni.</paragraph>
<centered line="203">Mahāpesakārasikkhāpadavaṇṇanā niṭṭhitā.</centered>
<subhead line="204">8. Accekacīvarasikkhāpadavaṇṇanā</subhead>
<paragraph line="205" number="646"> Aṭṭhame <pageBreak edition="M" number="1.0360" /><pageBreak edition="V" number="1.0317" /> chaṭṭhiyaṃ uppannacīvarassa ekādasamāruṇo cīvarakāle uṭṭhātīti āha <bold>‘‘chaṭṭhito paṭṭhāyā’’</bold>tiādi, tena ca ‘‘dasāhānāgata’’nti vuttattā pañcamito paṭṭhāya puṇṇamito pubbe dasasu aruṇesu uṭṭhitesupi cīvaraṃ nissaggiyaṃ na hoti. Puṇṇamiyā saha ekādasa divasā labbhantīti ettakameva iminā sikkhāpadena laddhaṃ, chaṭṭhito paṭṭhāya uppannaṃ sabbacīvaraṃ paṭhamakathinasikkhāpadavaseneva yāva cīvarakālaṃ nissaggiyaṃ na hotīti dasseti.</paragraph>
<paragraph line="206" number="650"> Idāni paṭhamakathinādisikkhāpadehi tassa tassa cīvarassa labbhamānaṃ parihāraṃ idheva ekato sampiṇḍetvā dassento <bold>‘‘atirekacīvarassā’’</bold>tiādimāha. ‘‘Anatthate kathine ekādasadivasādhiko māso, atthate kathine ekādasadivasādhikā pañca māsā’’ti ayameva pāṭho pāḷiyā sameti. Keci pana ‘‘dasadivasādhiko māso, dasadivasādhikā pañca māsāti pāṭhena bhavitabba’’nti vadanti, taṃ na yuttaṃ, aññathā ‘‘navāhānāgata’’nti vattabbato. Yaṃ panettha <bold>mātikāṭṭhakathāya</bold>ñca ‘‘kāmañcesa ‘dasāhaparamaṃ atirekacīvaraṃ dhāretabba’nti imināva siddho, aṭṭhuppattivasena pana apubbaṃ viya atthaṃ dassetvā sikkhāpadaṃ ṭhapita’’nti (kaṅkhā. aṭṭha. accekacīvarasikkhāpadavaṇṇanā) likhanti, taṃ pamādalikhitaṃ ‘‘pavāraṇamāsassa juṇhapakkhapañcamito paṭṭhāya uppannassa cīvarassa nidhānakālo dassito hotī’’ti (kaṅkhā. aṭṭha. accekacīvarasikkhāpadavaṇṇanā) vuttattā. Imameva ca pamādalikhitaṃ gahetvā <bold>bhadantabuddhadattācariyena</bold> ca ‘‘parihārekamāsova, dasāhaparamo mato’’tiādi vuttanti gahetabbaṃ.</paragraph>
<paragraph line="207"><bold>Accekacīvarasadise aññasmi</bold>nti pubbe adhiṭṭhite uppannakālākārādi sādisena accekacīvarasadise aññasmiṃ cīvare accekacīvarasaññāya cīvarakālaṃ atikkametīti attho. Tenevettha dukkaṭaṃ, anāpatti ca vuttā, itarathā tīsupi padesu pācittiyasseva vattabbato. Anaccekacīvarampi hi cīvarakālaṃ atikkamayato pācittiyameva accekacīvarattike viyāti daṭṭhabbaṃ. Vikappanupagapacchimappamāṇassa accekacīvarassa attano santakatā <pageBreak edition="M" number="1.0361" />, dasāhānāgatāya kattikatemāsipuṇṇamāya uppannabhāvo, anadhiṭṭhitaavikappitatā, cīvarakālātikkamoti imānettha cattāri aṅgāni.</paragraph>
<paragraph line="208">Accekacīvarasikkhāpadavaṇṇanā niṭṭhitā.</paragraph>
<subhead line="209">9. Sāsaṅkasikkhāpadavaṇṇanā</subhead>
<paragraph line="210" number="652-3"> Navame <pageBreak edition="V" number="1.0318" /> antarantarā gharametthāti <bold>antaraghara</bold>nti gāmo vuttoti āha <bold>‘‘antogāme’’</bold>ti. ‘‘Paṭhamaṃ jhānaṃ upasampajja viharatī’’ti (vibha. 624) imassa vibhaṅge ‘‘upasampajja’’nti sānusāraṃ uddhaṭaṃ. Taṃ sandhāyāha <bold>‘‘upasampajjantiādīsu viyā’’</bold>ti. <bold>Tassāpī</bold>ti ‘‘vutthavassāna’’nti vibhaṅgapadassapi. <bold>Vutthavassāna</bold>nti ca niddhāraṇe sāmivacanaṃ, etena ca purimasikkhāpade anatthatakathinānaṃ kathinamāsepi asamādānacāro na labbhatīti siddhaṃ hoti, itarathā sikkhāpadasseva niratthakattāti daṭṭhabbaṃ.</paragraph>
<paragraph line="211"><bold>Parikkhepārahaṭṭhānato</bold>ti ettha gāmapariyante ṭhitagharūpacārato paṭṭhāya eko leḍḍupāto parikkhepārahaṭṭhānaṃ nāma. <bold>Visuddhimagge</bold>pi ‘‘aparikkhittassa paṭhamaleḍḍupātato paṭṭhāyā’’ti (visuddhi. 1.31) vuttaṃ. <bold>Ta</bold>nti taṃ paṭhamasenāsanādiṃ. <bold>Majjhimanikāyaṭṭhakathāyaṃ</bold> pana vihārassapi gāmasseva upacāraṃ nīharitvā ubhinnaṃ leḍḍupātānaṃ antarā minitabbanti vuttaṃ.</paragraph>
<paragraph line="212">‘‘Kosambiyaṃ aññataro bhikkhu gilāno hotī’’ti āgatattā <bold>‘‘kosambakasammuti anuññātā’’</bold>ti vuttaṃ. <bold>‘‘Ayañca pacchimadisaṃ gato hotī’’</bold>ti iminā antaraghare cīvaraṃ nikkhipitvā tasmiṃ vihāre vasantassa sakalampi cīvaramāsaṃ vippavasituṃ vaṭṭati, tato aññattha gamanakicce sati vihārato bahi chārattaṃ vippavāso anuññātoti dīpeti. Tenāha <bold>‘‘senāsanaṃ āgantvā sattamaṃ aruṇaṃ uṭṭhāpetu’’</bold>ntiādi. <bold>Vasitvā</bold>ti aruṇaṃ uṭṭhāpetvā. <bold>Tatthevā</bold>ti tasmiññeva gataṭṭhāne. Aṅgāni panettha aṭṭhakathāyameva vuttāni.</paragraph>
<centered line="213">Sāsaṅkasikkhāpadavaṇṇanā niṭṭhitā.</centered>
<subhead line="214">10. Pariṇatasikkhāpadavaṇṇanā</subhead>
<paragraph line="215" number="660"> Dasame <pageBreak edition="M" number="1.0362" /><bold>ropitamālavacchato</bold>ti kenaci niyametvā ropitaṃ sandhāya vuttaṃ. Anocitaṃ milāyamānaṃ ocinitvā yattha katthaci pūjetuṃ vaṭṭati. <bold>Ṭhitaṃ disvā</bold>ti sesakaṃ gahetvā ṭhitaṃ disvā. <bold>Yattha icchatha, tattha dethā</bold>ti ettha niyametvā ‘‘asukassa dehī’’ti vuttepi <pageBreak edition="V" number="1.0319" /> doso natthi ‘‘tumhākaṃ ruciyā’’ti vuttattā. Saṅghe pariṇatabhāvo, taṃ ñatvā attano pariṇāmanaṃ, paṭilābhoti imānettha tīṇi aṅgāni.</paragraph>
<centered line="216">Pariṇatasikkhāpadavaṇṇanā niṭṭhitā.</centered>
<centered line="217">Niṭṭhito pattavaggo tatiyo.</centered>
<centered line="218">Iti samantapāsādikāya vinayaṭṭhakathāya vimativinodaniyaṃ</centered>
<centered line="219">Tiṃsakavaṇṇanānayo niṭṭhito.</centered>
<centered line="220">Paṭhamo bhāgo niṭṭhito.</centered>
<centered line="221"> Namo tassa bhagavato arahato sammāsambuddhassa</centered>
<nikaya line="222">Vinayapiṭake</nikaya>
<book line="223">Vimativinodanī-ṭīkā (dutiyo bhāgo)</book>
</body>
</document>