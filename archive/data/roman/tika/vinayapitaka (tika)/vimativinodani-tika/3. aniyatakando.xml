<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin07t.nrf4.xml</normativeSource>
    <source>roman/tika/vinayapitaka (tika)/vimativinodani-tika/3. aniyatakando.xml</source>
    <script>roman</script>
    <directory>/tika/vinayapitaka (tika)/vimativinodani-tika</directory>
    <basename>3. aniyatakando</basename>
    <titlePath>3. Aniyatakaṇḍo - Vimativinodanī-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">3. Aniyatakaṇḍo</chapter>
    <subhead line="2">1. Paṭhamaaniyatasikkhāpadavaṇṇanā</subhead>
    <paragraph line="3" number="443"> Puttasaddena <pageBreak edition="Vipassana Research Institut" number="1.0267" /><pageBreak edition="Myanmar" number="1.0305" /> sāmaññaniddesato, ekasesanayena vā puttīpi gahitāti āha <bold>‘‘bahū dhītaro cā’’</bold>ti. <bold>Tadanantara</bold>nti bhikkhūnaṃ bhojanānantaraṃ.</paragraph>
    <paragraph line="4" number="444-5"><bold>Taṃ kamma</bold>nti taṃ methunādiajjhācārakammaṃ. Pāḷiyaṃ <bold>‘‘sotassa raho’’</bold>ti idaṃ atthuddhāravasena vuttaṃ, upari sikkhāpade ‘‘na heva kho pana paṭicchanna’’ntiādinā (pārā. 454) etassa sikkhāpadassa visayaṃ paṭikkhipitvā ‘‘alañca kho hoti mātugāmaṃ duṭṭhullāhi vācāhi obhāsitu’’nti visayantarabhūtasotarahassa visuṃ vakkhamānattā, idha pana cakkhurahova adhippeto ‘‘paṭicchanne āsane’’tiādivacanato, ‘‘sakkā hoti methunaṃ dhammaṃ paṭisevitu’’nti vuttattā ca. Tenāha <bold>‘‘kiñcāpī’’</bold>tiādi. <bold>Paricchedo</bold>ti rahonisajjāpattiyā vavatthānaṃ.</paragraph>
    <paragraph line="5">Idāni cakkhuraheneva āpattiṃ paricchinditvā dassento <bold>‘‘sacepi hī’’</bold>tiādimāha. <bold>‘‘Pihitakavāṭassā’’</bold>ti iminā paṭicchannabhāvato cakkhussa rahova adhippeto, na sotassa rahoti dasseti. Tenāha <bold>‘‘apihitakavāṭassa…pe… anāpatti’’</bold>nti. Na hi kavāṭapidahanena sotassa raho vigacchati, cakkhussa raho eva pana vigacchati. <bold>‘‘Antodvādasahatthepī’’</bold>ti idaṃ dutiyasikkhāpade āgatasotassa rahena āpajjitabbaduṭṭhullavācāpattiyā sabbathā anāpattibhāvaṃ dassetuṃ vuttaṃ. Dvādasahatthato bahi nisinno hi tattha sotassa rahasabbhāvato duṭṭhullavācāpattiyā anāpattiṃ na karoti, tathā ca ‘‘anāpattiṃ na karotī’’ti sāmaññato na vattabbaṃ siyā, ‘‘methunakāyasaṃsaggāpattīhi anāpattiṃ karotī’’ti visesetvā vattabbaṃ bhaveyya. Tasmā tathā taṃ avatvā sabbathā anāpattiṃ dassetumeva ‘‘dvādasahatthe’’ti vuttanti gahetabbaṃ. Yadi hi cakkhusseva <pageBreak edition="Vipassana Research Institut" number="1.0268" /> rahabhāvaṃ sandhāya vadeyya, ‘‘antodvādasahatthe’’ti na vadeyya appaṭicchanne tato dūre nisinnepi cakkhussa rahāsambhavato <pageBreak edition="Myanmar" number="1.0306" />. Yasmā nisīditvā niddāyanto kapimiddhapareto kiñci kālaṃ cakkhūni ummīleti, kiñci kālaṃ nimmīleti. Tasmā <bold>‘‘niddāyantopi anāpattiṃ karotī’’</bold>ti vuttaṃ.</paragraph>
    <paragraph line="6"><bold>Paṭiladdhasotāpattiphalā</bold>ti antimaparicchedato vuttaṃ. <bold>Nisajjaṃ paṭijānamāno</bold>ti methunakāyasaṃsaggādivasena raho nisajjaṃ paṭijānamānoti attho. Tenāha <bold>‘‘pārājikena vā’’</bold>tiādi. <bold>Na appaṭijānamāno</bold>ti alajjīpi appaṭijānamāno āpattiyā na kāretabbova. So hi yāva dosaṃ na paṭijānāti, tāva ‘‘neva suddho, nāsuddho’’ti vā vattabbo, vattānusandhinā pana kāretabbo. Vuttañhetaṃ –</paragraph>
    <gatha1 line="7">‘‘Paṭiññā lajjīsu katā, alajjīsu evaṃ na vijjati;</gatha1>
    <gathalast line="8">Bahumpi alajjī bhāseyya, vattānusandhitena kāraye’’ti. (pari. 359);</gathalast>
    <paragraph line="9"><bold>Nisajjādīsu…pe… paṭijānamānova tena so bhikkhu kāretabbo</bold>ti ettha <bold>paṭijānamāno</bold>ti pāḷiyaṃ anāgatampi adhikārato āgatamevāti katvā vuttaṃ.</paragraph>
    <paragraph line="10"><bold>Vadāpethā</bold>ti tassa iddhiyā vigatāsaṅkopi taṃ ovadanto āha, anupaparikkhitvā adese nisinnā ‘‘mātugāmena saddhiṃ ekāsane thero raho nisinno’’ti evaṃ mādisehipi tumhe tumhākaṃ avaṇṇaṃ vadāpetha kathāpayittha, mā puna evaṃ karitthāti adhippāyo. <bold>Evamakāsi</bold>nti nigūhitabbampi imaṃ visesādhigamaṃ pakāsento taṃ saddhāpetumeva evamakāsinti attho. <bold>Rakkheyyāsima</bold>nti imaṃ uttarimanussadhammaṃ aññesaṃ mā pakāsayi.</paragraph>
    <paragraph line="11" number="451"><bold>Nisajjāya pācittiya</bold>nti rahonisajjassāde vattamāne pācittiyaṃ. Sace pana so rahonisajjassādaṃ paṭivinodetvā kammaṭṭhānamanasikārādinā aññavihito, niddūpagato vā anāpatti eva. Tenāha <bold>‘‘assāde uppanne’’</bold>ti. <bold>‘‘Nisinnāya itthiyā’’</bold>ti iminā nisīdanakkhaṇe assādābhāvaṃ dasseti. Yadi hi nisīdanakkhaṇe assādo uppajjeyya, tena uṭṭhātabbaṃ. Itarathā āpatti eva itthiyā uṭṭhāyuṭṭhāya punappunaṃ nisīdane viya, tatthāpi bhikkhussa <pageBreak edition="Myanmar" number="1.0307" /> uṭṭhahato anāpatti, tena rahonisajjāpatti akiriyasamuṭṭhānāpi hotīti vadanti. Idaṃ pana aniyatasikkhāpadaṃ, anantarañcāti dvepi visuṃ āpattipaññāpanavasena paññattāni na <pageBreak edition="Vipassana Research Institut" number="1.0269" /> honti rahonisajjādīsu āpattiyā sikkhāpadantaresu paññattattā. Pārājikādiāpattīhi pana kenaci coditassa anuvijjakehi vinicchayakāraṇanayadassanatthaṃ evaṃ vatthuvasena dvidhā vibhajitvā paññattāni, imāneva ca yasmā bhikkhunīnampi vinicchayanayaggahaṇāya alaṃ, tasmā tāsaṃ visuṃ na vuttānīti veditabbaṃ. Yaṃ pana āpattiṃ paṭijānāti, tassa vasenettha aṅgabhedo veditabbo. Teneva ‘‘ayaṃ dhammo aniyato’’ti vuttaṃ.</paragraph>
    <paragraph line="12">Idha aniyatavasena vuttānaṃ pārājikasaṅghādisesapācittiyānaṃ tiṇṇampi aññamaññaṃ sadisasamuṭṭhānāditāya vuttaṃ <bold>‘‘samuṭṭhānādīni paṭhamapārājikasadisānevā’’</bold>ti.</paragraph>
    <centered line="13">Paṭhamaaniyatasikkhāpadavaṇṇanā niṭṭhitā.</centered>
    <subhead line="14">2. Dutiyaaniyatasikkhāpadavaṇṇanā</subhead>
    <paragraph line="15" number="452"> ‘‘Na labhati mātugāmena saddhiṃ eko ekāya…pe… nisajjaṃ kappetu’’nti avatvā ‘‘paṭikkhittaṃ mātugāmenā’’tiādinā vuttattā ‘‘eko’’ti paccattapadaṃ paṭikkhittapadena na sameti, ‘‘ekassā’’ti vattabboti sādhento āha <bold>‘‘itarathā hī’’</bold>tiādi.</paragraph>
    <paragraph line="16" number="453"><bold>Pariveṇaṅgaṇādī</bold>ti pariveṇassa māḷakaṃ. <bold>Ādi</bold>-saddena pākārādiparikkhittaṃ cetiyamāḷakādiṃ saṅgaṇhāti. <bold>Antogadha</bold>nti appaṭicchannaṭṭhāne eva pariyāpannaṃ. Idha itthīpi anāpattiṃ karotīti sambandho. Kasmā pana itthī idheva anāpattiṃ karoti, na purimasikkhāpadeti? Imassa sikkhāpadassa methunaṃ vinā duṭṭhullavācāya vasena āgatattā. Methunameva hi itthiyo aññamaññaṃ paṭicchādenti mahāvane dvāraṃ vivaritvā <bold>niddūpagatamhi bhikkhumhi</bold> viya. Duṭṭhullaṃ pana na paṭicchādenti, teneva duṭṭhullavācāsikkhāpade ‘‘yā tā itthiyo hirimanā, tā nikkhamitvā bhikkhū ujjhāpesu’’nti (pārā. 283) vuttaṃ, tasmā <pageBreak edition="Myanmar" number="1.0308" /><bold>‘‘itthīpi anāpattiṃ karotī’’</bold>ti vuttaṃ, ‘‘appaṭicchannaṭṭhānattā’’tipi kāraṇaṃ vadanti.</paragraph>
    <paragraph line="17">Kāyenāpi duṭṭhullobhāsasambhavato imasmiṃ sikkhāpade cakkhussa raho, sotassa raho ca adhippetoti āha <bold>‘‘anandho abadhiro’’</bold>tiādi. Keci pana <bold>vibhaṅge</bold> ‘‘nālaṃ kammaniyanti na sakkā hoti methunaṃ dhammaṃ paṭisevitu’nti (pārā. 454) ettakameva vatvā ‘na sakkā hoti kāyasaṃsaggaṃ samāpajjitu’nti avuttattā appaṭicchannepi ṭhāne raho aññesaṃ abhāvaṃ disvā ekāya <pageBreak edition="Vipassana Research Institut" number="1.0270" /> itthiyā kāyasaṃsaggopi sakkā āpajjitunti antodvādasahatthe savanūpacāre ṭhito abadhiropi andho kāyasaṃsaggassāpi sabbhāvābhāvaṃ na jānātīti kāyena duṭṭhullobhāsanasabbhāvaṃ amanasikatvāpi kāyasaṃsaggāpattiyāpi parihārāya anandho abadhirotiādi vutta’’nti vadanti. Yaṃ pana <bold>sāratthadīpaniyaṃ</bold> ‘‘kāyasaṃsaggavasena anandho vutto’’ti (sārattha. ṭī. 2.453) vuttaṃ, taṃ pana kāyena duṭṭhullobhāsanasambhavaṃ amanasikatvā vuttaṃ, kāyasaṃsaggavasenāpīti gahetabbaṃ. Teneva ‘‘imasmiṃ sikkhāpade sotassa raho eva adhippeto…pe… kenaci pana ‘dvepi rahā idha adhippetā’ti vuttaṃ, taṃ na gahetabba’’nti vuttaṃ. Yaṃ pana cakkhussa rahābhāvasādhanatthaṃ ‘‘na hi appaṭicchanne okāse cakkhussa raho sambhavatī’’tiādi vuttaṃ, taṃ na yuttaṃ atidūratare ṭhitassa kāyena obhāsanampi hatthaggāhādīnipi sallakkhetuṃ asakkuṇeyyattā. Teneva pāḷiyaṃ ‘‘cakkhussa raho’’ti vuttaṃ, aṭṭhakathāyaṃ appaṭikkhittaṃ. Na kevalañca appaṭikkhittaṃ, atha kho ‘‘anandho badhiroti ca andho vā abadhiropi na karotī’’ti ca vuttaṃ, tasmā dvepi rahā idha gahetabbā. <bold>‘‘Antodvādasahatthe’’</bold>tiiminā sotassa raho dvādasahatthena paricchinnoti idaṃ dasseti. Cakkhussa raho pana yattha ṭhitassa kāyavikārādayo na paññāyanti, tena paricchinditabboti daṭṭhabbaṃ. <bold>Badhiro pana cakkhumāpī</bold>ti duṭṭhullavācāsaṅghādisesaṃ sandhāya vuttaṃ. <bold>Duṭṭhullāpatti vuttā</bold>ti purimasikkhāpade vuttehi adhikavasena duṭṭhullāpatti ca vuttāti evamattho gahetabbo, na pana duṭṭhullāpatti evāti kāyasaṃsaggassāpi idha gahetabbato. Teneva <bold>‘‘pārājikāpattiñca parihāpetvā’’</bold>ti <pageBreak edition="Myanmar" number="1.0309" /> ettakameva vuttaṃ, itarathā ‘‘kāyasaṃsaggañcā’’ti vattabbaṃ bhaveyya.</paragraph>
    <paragraph line="18"><bold>Tisamuṭṭhāna</bold>ntiādi pana purimasikkhāpade āgatehi adhikassa duṭṭhullavācāsaṅghādisesassa vasena vuttaṃ kāyasaṃsaggādīnampi purimasikkhāpade eva vuttattā, idha pana na vuttantipi vadanti, vīmaṃsitvā gahetabbaṃ.</paragraph>
    <centered line="19">Dutiyaaniyatasikkhāpadavaṇṇanā niṭṭhitā.</centered>
    <centered line="20">Niṭṭhito aniyatavaṇṇanānayo.</centered>
  </content>
</document>