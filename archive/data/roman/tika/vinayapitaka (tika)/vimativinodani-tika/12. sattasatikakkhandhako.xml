<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin07t.nrf38.xml</normativeSource>
    <source>roman/tika/vinayapitaka (tika)/vimativinodani-tika/12. sattasatikakkhandhako.xml</source>
    <script>roman</script>
    <directory>/tika/vinayapitaka (tika)/vimativinodani-tika</directory>
    <basename>12. sattasatikakkhandhako</basename>
    <titlePath>12. Sattasatikakkhandhako - Vimativinodanī-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">12. Sattasatikakkhandhako</chapter>
    <subhead line="2">Dasavatthukathāvaṇṇanā</subhead>
    <paragraph line="3" number="446"> Sattasatikakkhandhake <pageBreak edition="Myanmar" number="2.0268" /><pageBreak edition="Vipassana Research Institut" number="2.0255" /><bold>bhikkhaggenā</bold>ti bhikkhugaṇanāya. <bold>Mahī</bold>ti himaṃ.</paragraph>
    <paragraph line="4" number="447"><bold>Avijjānivutā</bold>ti avijjānīvaraṇena nivutā paṭicchannā. <bold>Aviddasū</bold>ti aññāṇino. <bold>Upakkilesā vuttā</bold>ti tesaṃ samaṇabrāhmaṇānaṃ ete surāpānādayo upakkilesāti vuttā. Nettiyā taṇhāya sahitā <bold>sanettikā</bold>.</paragraph>
    <paragraph line="5" number="450-1"><bold>Ahogaṅgo</bold>ti tassa pabbatassa nāmaṃ. <bold>Paṭikacceva gaccheyya</bold>nti yattha naṃ adhikaraṇaṃ vūpasamituṃ bhikkhū sannipatissanti, tatthāhaṃ paṭhamameva gaccheyyaṃ. <bold>Sambhāvesu</bold>nti sampāpuṇiṃsu.</paragraph>
    <paragraph line="6" number="452"><bold>Aloṇika</bold>nti loṇarahitaṃ bhattaṃ, byañjanaṃ vā. <bold>Āsutā</bold>ti sabbasambhārasajjitā, ‘‘asuttā’’ti vā pāṭho.</paragraph>
    <paragraph line="7" number="453"><bold>Ujjaviṃsū</bold>ti nāvāya paṭisotaṃ gacchiṃsu. <bold>Pācīnakā</bold>ti puratthimadisāya jātattā vajjiputtake sandhāya vuttaṃ. <bold>Pāveyyakā</bold>ti pāveyyadesavāsino.</paragraph>
    <paragraph line="8" number="454"><bold>Nanu tvaṃ, āvuso, vuḍḍho</bold>ti nanu tvaṃ thero nissayamutto, kasmā taṃ thero paṇāmesīti bhedavacanaṃ vadanti. <bold>Garunissayaṃ gaṇhāmā</bold>ti nissayamuttāpi mayaṃ ekaṃ sambhāvanīyagaruṃ nissayabhūtaṃ gahetvāva vasissāmāti adhippāyo.</paragraph>
    <paragraph line="9" number="455"><bold>Mūlādāyakā</bold>ti paṭhamaṃ dasavatthūnaṃ dāyakā, āvāsikāti attho. <bold>Pathabyā saṅghatthero</bold>ti <pageBreak edition="Vipassana Research Institut" number="2.0256" /> loke sabbabhikkhūnaṃ tadā upasampadāya vuḍḍho. <bold>Suññatāvihārenā</bold>ti suññatāmukhena adhigataphalasamāpattiṃ sandhāya vadati.</paragraph>
    <paragraph line="10" number="457"><bold>Suttavibhaṅge</bold>ti padabhājanīye. Idañca ‘‘yo pana bhikkhu sannidhikārakaṃ khādanīyaṃ vā bhojanīyaṃ vā’’ti (pāci. 253) sutte yāvakālikasseva parāmaṭṭhattā <pageBreak edition="Myanmar" number="2.0269" /> siṅgīloṇassa yāvajīvikassa sannidhikatassa āmisena saddhiṃ paribhoge pācittiyaṃ vibhaṅganayeneva sijjhatīti vuttaṃ, taṃ pana pācittiyaṃ vibhaṅge āgatabhāvaṃ sādhetuṃ <bold>‘‘kathaṃ suttavibhaṅge’’</bold>tiādi vuttaṃ. Tattha hi loṇamettha sannidhikataṃ, na khādanīyaṃ bhojanīyanti loṇamissabhojane vajjiputtakā anavajjasaññino ahesuṃ. Tathāsaññīnampi nesaṃ āpattidassanatthaṃ ‘‘sannidhikāre asannidhikārasaññī’’ti idaṃ suttavibhaṅgaṃ uddhaṭanti veditabbaṃ.</paragraph>
    <paragraph line="11"><bold>Tena saddhi</bold>nti purepaṭiggahitaloṇena saddhiṃ. <bold>Dukkaṭenettha bhavitabba</bold>nti ‘‘yāvakālikena, bhikkhave, yāvajīvikaṃ paṭiggahita’’nti avatvā ‘‘tadahupaṭiggahita’’nti vacanasāmatthiyato purepaṭiggahitaṃ yāvajīvikaṃ yāvakālikena saddhiṃ sambhinnarasaṃ kālepi na kappatīti sijjhati, tattha dukkaṭena bhavitabbanti adhippāyo. <bold>Dukkaṭenapi na bhavitabba</bold>nti yadi hi sannidhikārapaccayā dukkaṭaṃ maññatha, yāvajīvikassa loṇassa sannidhidosābhāvā dukkaṭena na bhavitabbaṃ, atha āmisena sambhinnarasassa tassa āmisagatikattā dukkaṭaṃ mā maññatha. Tadā ca hi pācittiyeneva bhavitabbaṃ āmisattupagamanatoti adhippāyo. <bold>Na hi ettha yāvajīvika</bold>ntiādināpi dukkaṭābhāvaṃ samattheti.</paragraph>
    <paragraph line="12">Pāḷiyaṃ <bold>rājagahe suttavibhaṅge</bold>tiādīsu sabbattha sutte ca vibhaṅge cāti attho gahetabbo. Tassa tassa vikālabhojanādino suttepi paṭikkhittattā vinayassa atisaraṇaṃ atikkamo <bold>vinayātisāro</bold>. <bold>‘‘Nisīdanaṃ nāma sadasaṃ vuccatīti āgata’’</bold>nti idaṃ vibhaṅge ca āgatadassanatthaṃ vuttaṃ. <bold>Taṃ pamāṇaṃ karontassā</bold>ti sugatavidatthiyā vidatthittayappamāṇaṃ karontassa, dasāya pana vidatthidvayappamāṇaṃ kataṃ. Adasakampi nisīdanaṃ vaṭṭati evāti adhippāyo. Sesamidha heṭṭhā sabbattha suviññeyyameva.</paragraph>
    <centered line="13">Dasavatthukathāvaṇṇanā niṭṭhitā.</centered>
    <centered line="14">Sattasatikakkhandhakavaṇṇanānayo niṭṭhito.</centered>
    <centered line="15">Iti samantapāsādikāya vinayaṭṭhakathāya vimativinodaniyaṃ</centered>
    <centered line="16">Cūḷavaggavaṇṇanānayo niṭṭhito.</centered>
    <centered line="17"> Namo tassa bhagavato arahato sammāsambuddhassa</centered>
  </content>
</document>