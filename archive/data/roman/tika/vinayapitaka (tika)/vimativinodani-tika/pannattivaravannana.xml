<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin07t.nrf40.xml</normativeSource>
    <archivePath>roman/tika/vinayapitaka (tika)/vimativinodani-tika/pannattivaravannana.xml</archivePath>
    <baseFileName>pannattivaravannana</baseFileName>
    <titlePath>Paññattivāravaṇṇanā - Vimativinodanī-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Paññattivāravaṇṇanā</chapter>
    <paragraph line="2" number="1"> Visuddhaparivārassa <pageBreak edition="M" number="2.0271" /><pageBreak edition="V" number="2.0257" /> sīlakkhandhādidhammakkhandhasarīrassa bhagavato vinayapariyattisāsane khandhakānaṃ anantaraṃ parivāroti yo vinayo saṅgahaṃ samāruḷho, tassa dāni anuttānatthavaṇṇanaṃ karissāmīti yojanā.</paragraph>
    <paragraph line="3"><bold>Samantacakkhunā</bold>ti sabbaññutaññāṇena. <bold>Ativisuddhena maṃsacakkhunā</bold>ti rattindivaṃ samantā yojanappamāṇe atisukhumānipi rūpāni passanato ativiya parisuddhena pasādacakkhunā. ‘‘Atthi tattha paññattī’’tiādīsu atthi nu kho tattha paññattītiādinā attho gahetabboti āha <bold>‘‘tattha paññatti…pe… kenābhatanti pucchā’’</bold>ti.</paragraph>
    <paragraph line="4" number="2"><bold>Pucchāvissajjane</bold>ti <pageBreak edition="V" number="2.0258" /> pucchāya vissajjane. <bold>Vinītakathā</bold>ti vinītavatthukathā, ayameva vā pāṭho.</paragraph>
    <paragraph line="5"><bold>Dvaṅgikena ekena samuṭṭhānenā</bold>ti aṅgadvayasamudāyabhūtena ekena. Aṅgadvayavimuttassa samuṭṭhānassa abhāvepi tesu ekenaṅgena vinā ayaṃ āpatti na hotīti dassanatthameva ‘‘ekena samuṭṭhānenā’’ti vuttaṃ. Idāni tesu dvīsu aṅgesu padhānaṅgaṃ dassetumāha <bold>‘‘ettha hi cittaṃ aṅgaṃ hotī’’</bold>tiādi. Yasmā pana maggenamaggappaṭipattisaṅkhātāya kāyaviññattiyā sevanacitteneva sambhave sati ayaṃ taṃ aṅgadvayaṃ upādāya bhagavatā paññattā āpattisammuti hoti, nāsati. Tasmā taṃ cittaṃ kāyaviññattisaṅkhātassa kāyassa aṅgaṃ kāraṇaṃ hoti, na āpattiyā. Tassa pana taṃsamuṭṭhitakāyo eva aṅgaṃ abyavahitakāraṇaṃ, cittaṃ pana kāraṇakāraṇanti adhippāyo. Evaṃ uparipi sabbattha cittaṅgayuttasamuṭṭhānesu adhippāyo <pageBreak edition="M" number="2.0272" /> veditabbo. ‘‘Ekena samuṭṭhānena samuṭṭhātī’’tiādiparivāravacaneneva āpattiyā akusalādiparamatthasabhāvatā pāḷiaṭṭhakathāsu pariyāyatova vuttā, sammutisabhāvā eva āpattīti sijjhati samuṭṭhānasamuṭṭhitānaṃ bhedasiddhitoti gahetabbaṃ. <bold>Imamatthaṃ sandhāyā</bold>ti āpannāya pārājikāpattiyā kehicipi samathehi anāpattibhāvāpādanassa asakkuṇeyyattasaṅkhātamatthaṃ sandhāya.</paragraph>
    <paragraph line="6" number="3"><bold>Porāṇakehi mahātherehī</bold>ti saṅgītittayato pacchā potthakasaṅgītikārakehi chaḷabhiññāpaasambhidādiguṇasamujjalehi mahātherehi. Catutthasaṅgītisadisā hi <bold>potthakārohasaṅgīti</bold>.</paragraph>
    <paragraph line="7" number="188"><bold>Mahāvibhaṅge</bold>ti bhikkhuvibhaṅge. <bold>Soḷasa vārā dassitā</bold>ti yehi vārehi ādibhūtehi upalakkhitattā ayaṃ sakalopi parivāro soḷasaparivāroti voharīyati, te sandhāya vadati.</paragraph>
    <centered line="8">Paññattivāravaṇṇanā niṭṭhitā.</centered>
  </content>
</document>