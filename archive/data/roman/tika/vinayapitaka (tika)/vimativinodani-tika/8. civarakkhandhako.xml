<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin07t.nrf23.xml</normativeSource>
    <source>roman/tika/vinayapitaka (tika)/vimativinodani-tika/8. civarakkhandhako.xml</source>
    <script>roman</script>
    <directory>/tika/vinayapitaka (tika)/vimativinodani-tika</directory>
    <basename>8. civarakkhandhako</basename>
    <titlePath>8. Cīvarakkhandhako - Vimativinodanī-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">8. Cīvarakkhandhako</chapter>
    <subhead line="2">Jīvakavatthukathādivaṇṇanā</subhead>
    <paragraph line="3" number="329"> Cīvarakkhandhake <pageBreak edition="Myanmar" number="2.0197" /><pageBreak edition="Vipassana Research Institut" number="2.0186" /><bold>kammavipāka</bold>nti kammapaccayautucittāhārasamuṭṭhitaṃ appaṭibāhiyarogaṃ sandhāya vuttaṃ kammajassa rogassa abhāvā.</paragraph>
    <paragraph line="4" number="330"> Pāḷiyaṃ <bold>saṃyamassā</bold>ti saṅgahaṇassa. Avisajjanassāti attho ‘‘yo saṃyamo so vināso’’tiādīsu (pe. va. 237) viya. Etassa saṃyamassa phalaṃ upajānāmāti yojanā. Tameva phalaṃ dassentī āha <bold>‘‘varametaṃ…pe… āsitta’’</bold>nti. Keci pana ‘‘saṃyamassāti ānisaṃsassa, upayogatthe cetaṃ sāmivacana’’nti (sārattha. ṭī. mahāvagga 3.329-330) atthaṃ vadanti.</paragraph>
    <paragraph line="5" number="336"><bold>Ussannadoso</bold>ti sañjātapittādidoso. <bold>Sabbatthā</bold>ti sakalasarīre.</paragraph>
    <paragraph line="6" number="337"><bold>Mahāpiṭṭhiyakojava</bold>nti hatthipiṭṭhiyaṃ attharitabbatāya ‘‘mahāpiṭṭhiya’’nti laddhasamaññaṃ uṇṇāmayattharaṇaṃ.</paragraph>
    <paragraph line="7" number="338-9"><bold>Upaḍḍhakāsinaṃ khamamāna</bold>nti aḍḍhakāsiagghanakaṃ. Pāḷiyaṃ <bold>kiṃ nu kho</bold>ti katamaṃ nu kho.</paragraph>
    <paragraph line="8" number="340-342"><bold>Upacāre</bold>ti susānassa āsanne padese. <bold>Chaḍḍetvā gatā</bold>ti kiñci avatvā eva chaḍḍetvā gatā, etena ‘‘bhikkhū gaṇhantū’’ti chaḍḍite eva akāmā bhāgadānaṃ vihitaṃ, kevalaṃ chaḍḍite pana katikāya asati ekato bahūsu paviṭṭhesu yena gahitaṃ, tena akāmabhāgo na <pageBreak edition="Vipassana Research Institut" number="2.0187" /> dātabboti dasseti. Samānā disā puratthimādibhedā etesanti sadisāti āha <bold>‘‘ekadisāya vā okkamiṃsū’’</bold>ti. <bold>Dhuravihāraṭṭhāne</bold>ti vihārassa sammukhaṭṭhāne.</paragraph>
    <centered line="9">Jīvakavatthukathādivaṇṇanā niṭṭhitā.</centered>
    <subhead line="10">Bhaṇḍāgārasammutiādikathāvaṇṇanā</subhead>
    <paragraph line="11" number="343"><bold>Vihāramajjhe</bold>ti <pageBreak edition="Myanmar" number="2.0198" /> sabbesaṃ jānanatthāya vuttaṃ. <bold>Vaṇṇāvaṇṇaṃ katvā</bold>ti paṭivīsappahonakatājānanatthaṃ haliddiyādīhi khuddakamahantavaṇṇehi yutte same koṭṭhāse katvā. Tenāha <bold>‘‘same paṭivīse ṭhapetvā’’</bold>ti. <bold>Ida</bold>nti sāmaṇerānaṃ upaḍḍhapaṭivīsadānaṃ. <bold>Phātikamma</bold>nti pahonakakammaṃ. Yattakena vinayāgatena sammuñjanībandhanādihatthakammena vihārassa ūnakatā na hoti, tattakaṃ katvāti attho. <bold>Sabbesa</bold>nti tatruppādavassāvāsikaṃ gaṇhantānaṃ sabbesaṃ bhikkhūnaṃ, sāmaṇerānañca. <bold>Bhaṇḍāgārikacīvarepī</bold>ti akālacīvaraṃ sandhāya vuttaṃ. <bold>Eta</bold>nti ukkuṭṭhiyā katāya samabhāgadānaṃ. <bold>Virajjhitvā karontī</bold>ti kattabbakālesu akatvā yathārucitakkhaṇe karonti.</paragraph>
    <paragraph line="12"><bold>Ettakena mama cīvaraṃ pahotī</bold>ti dvādasagghanakeneva mama cīvaraṃ paripuṇṇaṃ hoti, na tato ūnenāti sabbaṃ gahetukāmoti attho.</paragraph>
    <centered line="13">Bhaṇḍāgārasammutiādikathāvaṇṇanā niṭṭhitā.</centered>
    <subhead line="14">Cīvararajanakathādivaṇṇanā</subhead>
    <paragraph line="15" number="344"><bold>Evañhi kate</bold>ti vaṭṭādhārassa anto rajanodakaṃ, bahi challikañca katvā viyojane kate. <bold>Na uttaratī</bold>ti kevalaṃ udakato pheṇuṭṭhānābhāvā na uttarati. <bold>Rajanakuṇḍa</bold>nti pakkarajanaṭṭhapanakaṃ mahāghaṭaṃ.</paragraph>
    <paragraph line="16" number="345"><bold>Anuvātādīnaṃ dīghapattāna</bold>nti āyāmato, vitthārato ca anuvātaṃ. <bold>Ādi</bold>-saddena dvinnaṃ khandhānaṃ antarā mātikākārena ṭhapitapattañca ‘‘dīghapatta’’nti daṭṭhabbaṃ. <bold>Āgantukapatta</bold>nti diguṇacīvarassa upari aññaṃ paṭṭaṃ appenti, taṃ sandhāya vuttaṃ. Taṃ kira idāni na karonti.</paragraph>
    <paragraph line="17" number="346"> Pāḷiyaṃ <pageBreak edition="Vipassana Research Institut" number="2.0188" /><bold>nandimukhiyā</bold>ti tuṭṭhimukhiyā, pasannadisāmukhāyāti attho.</paragraph>
    <paragraph line="18" number="348"><bold>Acchupeyya</bold>nti patiṭṭhapeyyaṃ. <bold>Hatavatthakāna</bold>nti purāṇavatthānaṃ. <bold>Anuddharitvāvā</bold>ti aggaḷe viya dubbalaṭṭhānaṃ anapanetvāva.</paragraph>
    <paragraph line="19" number="349-351"> Visākhavatthumhi <pageBreak edition="Myanmar" number="2.0199" /><bold>kallakāyā</bold>ti akilantakāyā. <bold>Gatī</bold>ti ñāṇagati adhigamo. <bold>Abhisamparāyo</bold>ti ‘‘sakideva imaṃ lokaṃ āgantvā dukkhassantaṃ karotī’’tiādinā (saṃ. ni. 5.1048) vutto ñāṇābhisamparāyo, maggañāṇayuttehi gantabbagativisesoti attho. Taṃ bhagavā byākarissati. <bold>‘‘Dadāti dāna’’</bold>nti idaṃ annapānavirahitānaṃ sesapaccayānaṃ dānavasena vuttaṃ. <bold>Sovaggika</bold>nti saggasaṃvattanikaṃ.</paragraph>
    <paragraph line="20" number="359"><bold>Aṭṭhapadakacchannenā</bold>ti aṭṭhapadakasaṅkhātajūtaphalakalekhāsaṇṭhānena.</paragraph>
    <paragraph line="21" number="362"> Pāḷiyaṃ <bold>nadīpāraṃ gantu</bold>nti bhikkhuno nadīpāragamanaṃ hotīti attho. <bold>Aggaḷaguttiyeva pamāṇa</bold>nti imehi catūhi nikkhepakāraṇehi ṭhapentenapi aggaḷaguttivihāre eva ṭhapetuṃ vaṭṭatīti adhippāyo. <bold>Nissīmāgata</bold>nti vassānasaṅkhātaṃ kālasīmaṃ atikkantaṃ, taṃ vassikasāṭikacīvaraṃ na hotīti attho.</paragraph>
    <centered line="22">Cīvararajanakathādivaṇṇanā niṭṭhitā.</centered>
    <subhead line="23">Saṅghikacīvaruppādakathāvaṇṇanā</subhead>
    <paragraph line="24" number="363"><bold>Pañca māse</bold>ti accantasaṃyoge upayogavacanaṃ. <bold>Vaḍḍhiṃ payojetvā ṭhapitaupanikkhepato</bold>ti vassāvāsikassatthāya dāyakehi vaḍḍhiṃ payojetvā ṭhapitaupanikkhepato. <bold>‘‘Idha vassaṃvutthasaṅghassā’’</bold>ti idaṃ abhilāpamattaṃ. Idha-saddaṃ pana vinā ‘‘vassaṃvutthasaṅghassa demā’’ti vuttepi so eva nayo. <bold>Anatthatakathinassāpi pañca māse pāpuṇātī</bold>ti vassāvāsikalābhavasena uppannattā anatthatakathinassāpi vutthavassassa pañca māse pāpuṇāti. Vakkhati hi ‘‘cīvaramāsato paṭṭhāya yāva hemantassa pacchimo divaso, tāva vassāvāsikaṃ demāti vutte kathinaṃ atthataṃ vā hotu anatthataṃ vā, atītavassaṃvutthānameva pāpuṇātī’’ti (mahāva. aṭṭha. 379). <bold>Tato para</bold>nti pañcamāsato paraṃ, gimhānassa paṭhamadivasato paṭṭhāyāti <pageBreak edition="Vipassana Research Institut" number="2.0189" /> attho. <bold>‘‘Kasmā? Piṭṭhisamaye uppannattā’’</bold>ti idaṃ ‘‘udāhu anāgatavasse’’ti <pageBreak edition="Myanmar" number="2.0200" /> imassānantaraṃ daṭṭhabbaṃ. Potthakesu pana ‘‘anatthatakathinassāpi pañca māse pāpuṇātī’’ti imassānantaraṃ ‘‘kasmā piṭṭhisamaye uppannattā’’ti idaṃ likhanti, taṃ pamādalikhitaṃ piṭṭhisamaye uppannaṃ sandhāya ‘‘anatthatakathinassāpī’’ti vattabbato. Vutthavasse hi sandhāya ‘‘anatthatakathinassāpī’’ti vuttaṃ, na ca piṭṭhisamaye uppannaṃ vutthavassasseva pāpuṇātīti sammukhībhūtānaṃ sabbesampi pāpuṇanato. Teneva vakkhati ‘‘sace pana gimhānaṃ paṭhamadivasato paṭṭhāya evaṃ vadati, tatra sammukhībhūtānaṃ sabbesaṃ pāpuṇāti. Kasmā? Piṭṭhisamaye uppannattā’’ti (mahāva. aṭṭha. 179).</paragraph>
    <paragraph line="25"><bold>Duggahitānī</bold>ti aggahitāni. Saṅghikānevāti attho. <bold>Itovā</bold>ti therānaṃ dātabbatova, idānevāti vā attho.</paragraph>
    <centered line="26">Saṅghikacīvaruppādakathāvaṇṇanā niṭṭhitā.</centered>
    <subhead line="27">Upanandasakyaputtavatthukathāvaṇṇanā</subhead>
    <paragraph line="28" number="364"><bold>‘‘Sattāhavārena aruṇameva uṭṭhāpetī’’</bold>ti idaṃ nānāsīmāvihāresu kattabbanayena ekasmimpi vihāre dvīsu senāsanesu nivutthabhāvadassanatthaṃ vuttaṃ, aruṇuṭṭhāpaneneva tattha vuttho hoti, na pana vassacchedaparihārāya. Antoupacārasīmāyapi yattha katthaci aruṇaṃ uṭṭhāpento attanā gahitasenāsanaṃ appaviṭṭhopi vutthavasso eva hoti, gahitasenāsane pana nivuttho nāma na hoti, tattha ca aruṇuṭṭhāpane pana sati hoti. Tenāha <bold>‘‘purimasmiṃ bahutaraṃ nivasati nāmā’’</bold>ti, etena ca itarasmiṃ sattāhavārenāpi aruṇuṭṭhāpane sati eva appakataraṃ nivasati nāma hoti, nāsatīti dīpitaṃ hoti. <bold>Nānālābhehī</bold>ti visuṃ visuṃ nibaddhavassāvāsikalābhehi. <bold>Nānūpacārehī</bold>ti nānāparikkhepanānādvārehi. <bold>Ekasīmāvihārehī</bold>ti dvinnaṃ vihārānaṃ ekena pākārena parikkhittattā ekāya upacārasīmāya antogatehi dvīhi vihārehi. <bold>Senāsanaggāho paṭippassambhatī</bold>ti paṭhamaṃ gahito paṭippassambhati. <bold>Tatthā</bold>ti yattha senāsanaggāho paṭippassaddho, tattha.</paragraph>
    <centered line="29">Upanandasakyaputtavatthukathāvaṇṇanā niṭṭhitā.</centered>
    <subhead line="30">Gilānavatthukathāvaṇṇanā</subhead>
    <paragraph line="31" number="365-6"><bold>Bhūmiyaṃ</bold><pageBreak edition="Myanmar" number="2.0201" /><pageBreak edition="Vipassana Research Institut" number="2.0190" /><bold>paribhaṇḍaṃ akāsī</bold>ti gilānena nipannabhūmiyaṃ kiliṭṭhaṭṭhānaṃ dhovitvā haritūpalittaṃ kāresīti attho. <bold>Bhesajjaṃ yojetuṃ asamattho</bold>ti parehi vuttavidhimpi kātuṃ asamattho. Pāḷiyaṃ gilānupaṭṭhākānaṃ cīvaradāne sāmaṇerānaṃ ticīvarādhiṭṭhānābhāvā ‘‘cīvarañca pattañcā’’tiādi sabbattha vuttaṃ. Sacepi sahassaṃ agghati, gilānupaṭṭhākānaññeva dātabbanti sambandho.</paragraph>
    <centered line="32">Gilānavatthukathāvaṇṇanā niṭṭhitā.</centered>
    <subhead line="33">Matasantakakathādivaṇṇanā</subhead>
    <paragraph line="34" number="369"><bold>Añña</bold>nti cīvarapattato aññaṃ. <bold>Appaggha</bold>nti atijiṇṇādibhāvena nihīnaṃ. <bold>Tato</bold>ti avasesaparikkhārato. <bold>Sabba</bold>nti pattaṃ, ticīvarañca.</paragraph>
    <paragraph line="35"><bold>Tattha tattha saṅghassevā</bold>ti tasmiṃ tasmiṃ vihāre saṅghasseva. Pāḷiyaṃ <bold>avissajjikaṃ avebhaṅgika</bold>nti āgatānāgatassa cātuddisassa saṅghasseva santakaṃ hutvā kassaci avissajjikaṃ avebhaṅgikaṃ bhavituṃ anujānāmīti attho.</paragraph>
    <paragraph line="36" number="371-2"><bold>Akkanāḷamaya</bold>nti akkadaṇḍamayaṃ. <bold>Akkadussānī</bold>ti akkavākena katadussāni, potthakagatikāni dukkaṭavatthukānīti attho. <bold>Dupaṭṭacīvarassa vā majjhe</bold>ti yaṃ niṭṭhite tipaṭṭacīvaraṃ hoti, tassa majjhe paṭalaṃ katvā dātabbānīti attho.</paragraph>
    <paragraph line="37" number="374"><bold>‘‘Sante patirūpe gāhake’’</bold>ti vuttattā gāhake asati adatvā bhājitepi subhājitamevāti daṭṭhabbaṃ.</paragraph>
    <paragraph line="38" number="376"><bold>Dakkhiṇodakaṃ pamāṇa</bold>nti ‘‘ettakāni cīvarāni dassāmī’’ti paṭhamaṃ udakaṃ pātetvā pacchā denti. Taṃ yehi gahitaṃ, te bhāginova hontīti <pageBreak edition="Myanmar" number="2.0202" /> adhippāyo. <bold>Parasamudde</bold>ti jambudīpe. Tambapaṇṇidīpañhi upādāyesa evaṃ vutto.</paragraph>
    <centered line="39">Matasantakakathādivaṇṇanā niṭṭhitā.</centered>
    <subhead line="40">Aṭṭhacīvaramātikākathāvaṇṇanā</subhead>
    <paragraph line="41" number="379"><bold>Puggalādhiṭṭhānanayena <pageBreak edition="Vipassana Research Institut" number="2.0191" /> vutta</bold>nti ‘‘sīmāya dāna’’ntiādinā vattabbe ‘‘sīmāya detī’’tiādi puggalādhiṭṭhānena vuttaṃ. <bold>‘‘Apicā’’</bold>tiādinā paṭhamaleḍḍupātabhūtaparikkhepārahaṭṭhānato bahi dutiyaleḍḍupātopi upacārasīmā evāti dasseti. Dhuvasannipātaṭṭhānādikampi pariyante ṭhitameva gahetabbaṃ. Loke gāmasīmādayo viya lābhasīmā nāma visuṃ pasiddhā nāma natthi, kenāyaṃ anuññātāti āha <bold>‘‘neva sammāsambuddhenā’’</bold>tiādi. Etena nāyaṃ sāsanavohārasiddhā, lokavohārasiddhā evāti dasseti. <bold>‘‘Janapadaparicchedo’’</bold>ti idaṃ lokapasiddhasīmāsaddatthavasena vuttaṃ. Paricchedabbhantaraṃ pana sabbaṃ janapadasīmāti gahetabbaṃ, janapado eva janapadasīmā. Evaṃ raṭṭhasīmādīsupi. Tenāha <bold>‘‘āṇāpavattiṭṭhāna’’</bold>ntiādi.</paragraph>
    <paragraph line="42"><bold>Pathavīvemajjhe gatassā</bold>ti yāva udakapariyantā khaṇḍasīmattā vuttaṃ, upacārasīmādīsu pana abaddhasīmāsu heṭṭhāpathaviyaṃ sabbattha ṭhitānaṃ na pāpuṇāti, kūpādipavesārahaṭṭhāne ṭhitānaññeva pāpuṇātīti heṭṭhā sīmākathāyaṃ vuttanayena taṃtaṃsīmaṭṭhabhāvo veditabbo. Cakkavāḷasīmāya pana dinnaṃ pathavīsandhārakaudakaṭṭhānepi ṭhitānaṃ pāpuṇāti sabbattha cakkavāḷavohārattā.</paragraph>
    <paragraph line="43"><bold>Buddhādhivuttho</bold>ti buddhena bhagavatā nivuttho. <bold>Pākavaṭṭa</bold>nti nibaddhadānaṃ. <bold>Vattatī</bold>ti pavattati. <bold>Tehī</bold>ti yesaṃ sammukhe esa deti, tehi bhikkhūhi. <bold>Dutiyabhāge pana therāsanaṃ āruḷhe</bold>ti yāva saṅghanavakā ekavāraṃ sabbesaṃ bhāgaṃ datvā cīvare aparikkhīṇe puna sabbesaṃ dātuṃ dutiyabhāge therassa dinneti attho. <bold>Paṃsukūlikānampi vaṭṭatī</bold>ti ettha ‘‘tuyhaṃ demā’’ti avuttattāti kāraṇaṃ vadanti. Yadi evaṃ ‘‘saṅghassa demā’’ti vuttepi <pageBreak edition="Myanmar" number="2.0203" /> vaṭṭeyya, ‘‘bhikkhūnaṃ dema, therānaṃ dema, saṅghassa demā’’ti (mahāva. aṭṭha. 379) vacanato bhedo na dissati. Vīmaṃsitabbamettha kāraṇaṃ.</paragraph>
    <paragraph line="44"><bold>Pārupituṃ vaṭṭatī</bold>ti paṃsukūlikānaṃ vaṭṭati. <bold>Bhikkhusaṅghassa ca bhikkhunīnañca dammīti vutte pana na majjhe bhinditvā dātabba</bold>nti ettha yasmā bhikkhunipakkhe saṅghassa paccekaṃ aparāmaṭṭhattā bhikkhunīnaṃ gaṇanāya bhāgo dātabboti dāyakassa adhippāyoti sijjhati, tathā dānañca bhikkhūpi gaṇetvā dinne eva yujjati. Itarathā hi kittakaṃ bhikkhūnaṃ dātabbaṃ, kittakaṃ bhikkhunīnanti na viññāyati, tasmā ‘‘bhikkhusaṅghassā’’ti vuttavacanampi ‘‘bhikkhūna’’nti vuttavacanasadisamevāti āha <bold>‘‘bhikkhū ca bhikkhuniyo ca gaṇetvā dātabba’’</bold>nti. Tenāha <bold>‘‘puggalo</bold><pageBreak edition="Vipassana Research Institut" number="2.0192" /><bold>…pe… bhikkhusaṅghaggahaṇena aggahitattā’’</bold>ti. Bhikkhusaṅgha-saddena bhikkhūnaññeva gahitattā, puggalassa pana ‘‘tuyhañcā’’ti visuṃ gahitattā ca tatthassa aggahitatā daṭṭhabbā, ‘‘bhikkhūnañca bhikkhunīnañca tuyhañcā’’ti vuttaṭṭhānasadisattāti adhippāyo. Puggalappadhāno hettha saṅgha-saddo daṭṭhabbo. Keci pana ‘‘bhikkhusaṅghaggahaṇena gahitattā’’ti (sārattha. ṭī. mahāvagga 3.379) pāṭhaṃ likhanti, taṃ na sundaraṃ tassa visuṃ lābhaggahaṇe kāraṇavacanattā. Tathā hi visuṃ saṅghaggahaṇena gahitattāti visuṃ puggalassapi bhāgaggahaṇe kāraṇaṃ vuttaṃ. Yathā cettha puggalassa aggahaṇaṃ, evaṃ upari ‘‘bhikkhusaṅghassa ca tuyhañcā’’tiādīsupi saṅghādi-saddehi puggalassa aggahaṇaṃ daṭṭhabbaṃ. Yadi hi gahaṇaṃ siyā, saṅghatopi, visumpīti bhāgadvayaṃ labheyya ubhayattha gahitattā.</paragraph>
    <paragraph line="45"><bold>Pūjetabba</bold>ntiādi gihikammaṃ na hotīti dassanatthaṃ vuttaṃ. <bold>‘‘Bhikkhusaṅghassa harā’’</bold>ti idaṃ piṇḍapātaharaṇaṃ sandhāya vuttaṃ. Tenāha <bold>‘‘bhuñjituṃ vaṭṭatī’’</bold>ti. <bold>‘‘Antohemante’’</bold>ti iminā anatthate kathine vassānaṃ pacchime māse dinnaṃ purimavassaṃvutthānaññeva pāpuṇāti, tato paraṃ hemante dinnaṃ pacchimavassaṃvutthānampi vutthavassattā pāpuṇāti. Hemantato pana paraṃ piṭṭhisamaye ‘‘vassaṃvutthasaṅghassā’’ti evaṃ vatvā dinnaṃ anantare vasse vā tato paresu vā yattha katthaci tasmiṃ vutthavassānaṃ sabbesaṃ pāpuṇāti. Ye pana sabbathā avutthavassā, tesaṃ na pāpuṇātīti dasseti. <bold>Sabbesampī</bold>ti hi tasmiṃ bhikkhubhāve vutthavassānaṃ sabbesampīti attho <pageBreak edition="Myanmar" number="2.0204" /> daṭṭhabbo. <bold>‘‘Vassaṃvutthasaṅghassā’’</bold>ti vuttattā <bold>sammukhībhūtānaṃ sabbesa</bold>nti etthāpi eseva nayo. <bold>Atītavassa</bold>nti anantarātītavassaṃ.</paragraph>
    <paragraph line="46"><bold>Uddesaṃ gahetuṃ āgato</bold>ti uddese aggahitepi antevāsikovāti vuttaṃ. <bold>Gahetvā gacchanto</bold>ti pariniṭṭhitauddeso hutvā gacchanto. <bold>‘‘Vattaṃ katvā uddesaparipucchādīni gahetvā vicarantāna’’</bold>nti idaṃ ‘‘uddesantevāsikāna’’nti imasseva visesanaṃ, tena uddesakāle āgantvā uddesaṃ gahetvā gantvā aññattha nivasante anibaddhacārike nivatteti.</paragraph>
    <centered line="47">Aṭṭhacīvaramātikākathāvaṇṇanā niṭṭhitā.</centered>
    <centered line="48">Cīvarakkhandhakavaṇṇanānayo niṭṭhito.</centered>
  </content>
</document>