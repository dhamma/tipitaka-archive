<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin07t.nrf56.xml</normativeSource>
    <archivePath>roman/tika/vinayapitaka (tika)/vimativinodani-tika/pancavaggo.xml</archivePath>
    <baseFileName>pancavaggo</baseFileName>
    <titlePath>Pañcavaggo - Vimativinodanī-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Pañcavaggo</chapter>
    <subhead line="2">Kammavaggavaṇṇanā</subhead>
    <paragraph line="3" number="483"> Kammavagge <pageBreak edition="M" number="2.0314" /><pageBreak edition="V" number="2.0297" /> ṭhapitauposathapavāraṇānaṃ kattikamāse sāmaggiyā katāya sāmaggīpavāraṇaṃ muñcitvā uposathaṃ kātuṃ na vaṭṭatīti āha <bold>‘‘ṭhapetvā kattikamāsa’’</bold>nti. Sace pana tesaṃ nānāsīmāsu mahāpavāraṇāya visuṃ pavāritānaṃ kattikamāsabbhantare sāmaggī hoti, sāmaggīuposatho eva tehi kattabbo, na pavāraṇā. Ekasmiṃ vasse katapavāraṇānaṃ puna pavāraṇāya avihitattā. <bold>Sāmaggīdivaso</bold>ti anuposathadivase sāmaggīkaraṇaṃ sandhāya vuttaṃ. Sace pana cātuddasiyaṃ, pannarasiyaṃ vā saṅgho sāmaggiṃ karoti, tadā sāmaggīuposathadivaso na hoti, cātuddasīpannarasīuposathova hoti. Upari pavāraṇāyapi eseva nayo.</paragraph>
    <paragraph line="4"><bold>Paccukkaḍḍhitvā ṭhapitadivaso</bold>ti bhaṇḍanakārakehi upaddutā vā kenacideva karaṇīyena pavāraṇāsaṅgahaṃ vā katvā ṭhapito kāḷapakkhacātuddasīdivasova. <bold>Dve ca puṇṇamāsiyo</bold>ti pubba-kattikapuṇṇamā, pacchimakattikapuṇṇamā cāti dve puṇṇamāsiyo. <bold>Evaṃ catubbidhampī</bold>ti puṇṇamāsīdvayena saddhiṃ sāmaggīpavāraṇaṃ, cātuddasīpavāraṇañca sampiṇḍetvā vuttaṃ. Idañca pakaticārittavasena vuttaṃ. Tathārūpapaccaye pana sati ubhinnaṃ puṇṇamāsīnaṃ purimā dve cātuddasiyopi kāḷapakkhacātuddasiyā anantarā pannarasīpīti imepi tayo divasā pavāraṇādivasā evāti imaṃ sattavidhampi pavāraṇādivasaṃ ṭhapetvā aññasmiṃ divase pavāretuṃ na vaṭṭati.</paragraph>
    <paragraph line="5" number="484"><bold>Anussāvanakammaṃ katvā</bold>ti paṭhamaṃ anussāvanaṃ sāvetvā ‘‘esā ñattī’’ti anussāvanānantarameva sakalaṃ ñattiṃ vatvā, pariyosāne ‘‘esā ñattī’’ti vatvāti adhippāyo.</paragraph>
    <paragraph line="6" number="485"><bold>Yvāya</bold>nti <pageBreak edition="V" number="2.0298" /> byañjanappabhedo adhippeto. <bold>Dasadhā byañjanabuddhiyā pabhedo</bold>ti ettha dasadhā dasavidhena byañjanānaṃ pabhedoti yojetabbaṃ. Kenāyaṃ pabhedoti āha <bold>‘‘byañjanabuddhiyā’’</bold>ti. Yathādhippetatthabyañjanato byañjanasaṅkhātānaṃ akkharānaṃ janikā buddhi byañjanabuddhi, tāya byañjanabuddhiyā <pageBreak edition="M" number="2.0315" />, akkharasamuṭṭhāpakacittabhedenevāti attho. Yaṃ vā saṃyogaparaṃ katvā vuccati, idampi garukanti yojanā.</paragraph>
    <paragraph line="7">Tattha <bold>āyasmato</bold>tiādīsu yāni anantaritāni <bold>sa</bold>-kāra<bold>ma</bold>-kārādibyañjanāni ‘‘saṃyogo’’ti vuccanti, so saṃyogo paro yassa <bold>a</bold>-kārādino, so <bold>saṃyogaparo</bold> nāma. <bold>Rassa</bold>nti akārādibyañjanarahitaṃ saraṃ. <bold>Asaṃyogapara</bold>nti ‘‘yassa nakkhamatī’’tiādīsu <bold>ya</bold>-kāra <bold>na</bold>-kārādibyañjanasahitasaraṃ sandhāya vuttaṃ. <bold>Ta</bold>-kārassa <bold>tha</bold>-kāraṃ akatvā vaggantare sithilameva katvā ‘‘suṇāṭu me’’tiādiṃ vadantopi duruttaṃ karotiyeva ṭhapetvā anurūpaṃ ādesaṃ. Yañhi ‘‘saccikatthaparamatthenā’’ti vattabbe ‘‘saccikaṭṭhaparamaṭṭhenā’’ti ca ‘‘atthakathā’’ti vattabbe ‘‘aṭṭhakathā’’ti ca tattha tattha vuccati, tādisaṃ pāḷiaṭṭhakathāsu diṭṭhapayogaṃ, tadanurūpañca vattuṃ vaṭṭati, tato aññaṃ na vaṭṭati. Tenāha <bold>‘‘anukkamāgataṃ paveṇiṃ avināsentenā’’</bold>tiādi.</paragraph>
    <paragraph line="8"><bold>Dīghe vattabbe rassa</bold>ntiādīsu ‘‘bhikkhūna’’nti vattabbe ‘‘bhikkhuna’’nti vā ‘‘bahūsū’’ti vattabbe ‘‘bahusū’’ti vā ‘‘nakkhamatī’’ti vattabbe ‘‘na khamatī’’ti vā ‘‘upasampadāpekkho’’ti vattabbe ‘‘upasampadāpekho’’ti vā evaṃ anurūpaṭṭhānesu eva dīgharassādi rassadīghādivasena parivattetuṃ vaṭṭati, na pana ‘‘nāgo’’ti vattabbe ‘‘nago’’ti vā ‘‘saṅgho’’ti vattabbe ‘‘sagho’’ti vā ‘‘tisso’’ti vattabbe ‘‘tiso’’ti vā ‘‘yācatī’’ti vattabbe ‘‘yācantī’’ti vā evaṃ ananurūpaṭṭhānesu vattuṃ. Sambandhaṃ, pana vavatthānañca sabbathāpi vaṭṭatīti gahetabbaṃ.</paragraph>
    <paragraph line="9" number="486"><bold>Sesasīmāsupī</bold>ti atimahatīādīsu dasasupi.</paragraph>
    <paragraph line="10" number="488"><bold>Catuvaggakaraṇe</bold>ti catuvaggena saṅghena kattabbe. <bold>Anissāritā</bold>ti uposathaṭṭhapanādinā vā laddhinānāsaṃvāsakabhāvena vā na bahikatā. Aṭṭhakathāyañhi ‘‘apakatattassāti ukkhittakassa vā, yassa vā uposathapavāraṇā ṭhapitā hontī’’ti (pari. aṭṭha. 425) vuttattā ṭhapitauposathapavāraṇo bhikkhu apakatatto evāti gahetabbaṃ. <bold>Parisuddhasīlā</bold>ti pārājikaṃ anāpannā adhippetā. Parivāsādikammesu pana garukaṭṭhāpi apakatattā evāti gahetabbaṃ <pageBreak edition="V" number="2.0299" />. <bold>Avasesā…pe… chandārahāva hontī</bold>ti saṅghato <pageBreak edition="M" number="2.0316" /> hatthapāsaṃ vijahitvā ṭhite sandhāya vuttaṃ. Avijahitvā ṭhitā pana chandārahā na honti, tepi catuvaggādito adhikā hatthapāsaṃ vijahitvāva chandārahā honti. Tasmā saṅghato hatthapāsaṃ vijahitvā ṭhiteneva chando vā pārisuddhi vā dātabbā.</paragraph>
    <centered line="11">Kammavaggavaṇṇanā niṭṭhitā.</centered>
    <subhead line="12">Apalokanakammakathāvaṇṇanā</subhead>
    <paragraph line="13" number="496"><bold>Etarahi sacepi sāmaṇero</bold>tiādīsu buddhādīnaṃ avaṇṇabhāsanampi akappiyādiṃ kappiyādibhāvena dīpanampi diṭṭhivipattiyaññeva pavisati. Teneva vakkhati ‘‘taṃ laddhiṃ nissajjāpetabbo’’ti. Bhikkhūnampi eseva nayo. <bold>Micchādiṭṭhiko</bold>ti buddhavacanādhippāyaṃ viparītato gaṇhanto, <bold>so eva antaggāhikāya diṭṭhiyā samannāgato</bold>ti ca vutto. Keci pana ‘‘sassatucchedānaṃ aññataradiṭṭhiyā samannāgato’’ti vadanti, taṃ na yuttaṃ, sassatucchedaggāhassa sāmaṇerānaṃ liṅganāsanāya kāraṇattena heṭṭhā <bold>aṭṭhakathāya</bold>meva (mahāva. aṭṭha. 108) vuttattā, idha ca daṇḍakammanāsanāya eva adhippetattā.</paragraph>
    <paragraph line="14"><bold>Tassāpi dātabbo</bold>ti vijjamānaṃ mukharādibhāvaṃ nissāya appaṭipucchitvāpi paṭiññaṃ aggahetvāpi āpattiṃ anāropetvāpi desitāyapi āpattiyā khuṃsanādito anoramantassa dātabbova. Oramantassa pana khamāpentassa na dātabbo.</paragraph>
    <paragraph line="15"><bold>Brahmadaṇḍassa dāna</bold>nti kharadaṇḍassa ukkaṭṭhadaṇḍassa dānaṃ. Tajjanīyādikamme hi kate ovādānusāsanippadānapaṭikkhepo natthi. Dinnabrahmadaṇḍe pana tasmiṃ saddhiṃ tajjanīyādikammakatehi paṭikkhittampi kātuṃ na vaṭṭati, ‘‘neva vattabbo’’tiādinā ālāpasallāpādimattassāpi nakārena paṭikkhittattā. Tañhi disvā bhikkhū gīvaṃ parivattetvā olokanamattampi na karonti, evaṃ vivajjetabbaṃ nimmadanakaraṇatthameva tassa daṇḍassa anuññātattā. Teneva channattheropi ukkhepanīyādikammakatopi abhāyitvā brahmadaṇḍe dinne ‘‘saṅghenāhaṃ sabbathā vivajjito’’ti mucchito papati. Yo pana brahmadaṇḍakatena saddhiṃ ñatvā saṃsaṭṭho avivajjetvā viharati, tassa dukkaṭamevāti gahetabbaṃ aññathā brahmadaṇḍavidhānassa <pageBreak edition="M" number="2.0317" /> niratthakatāpasaṅgato. <bold>Tenā</bold>ti brahmadaṇḍakatena. Yathā tajjanīyādikammakatehi, evameva tato adhikampi <pageBreak edition="V" number="2.0300" /> saṅghaṃārādhentena sammāvattitabbaṃ. Tañca ‘‘sorato nivātavuttī’’tiādinā sarūpato dassitameva. Tenāha <bold>‘‘sammāvattitvā khamāpentassa brahmadaṇḍo paṭippassambhetabbo’’</bold>ti.</paragraph>
    <paragraph line="16">Yaṃ taṃ bhagavatā avandiyakammaṃ anuññātanti sambandho. <bold>‘‘Tassa bhikkhuno daṇḍakammaṃ kātu’’</bold>nti sāmaññato anuññātappakāraṃ dassetvā puna visesato anuññātappakāraṃ dassetuṃ <bold>‘‘atha kho’’</bold>tiādipāḷi uddhaṭāti veditabbaṃ. <bold>Imassa apalokanakammassa ṭhānaṃ hotī</bold>ti apalokanakammassa sāmaññassa pavattiṭṭhānaṃ hotīti. Visesabyatirekena avijjamānampi tadaññattha appavattiṃ dassetuṃ visesanissitaṃ viya voharīyati. <bold>‘‘Kammaññeva lakkhaṇa’’</bold>nti iminā osāraṇādivasena gahitāvasesānaṃ sabbesaṃ apalokanakammassa sāmaññalakkhaṇavasena gahitattā kammaññeva lakkhaṇamassāti kammalakkhaṇanti nibbacanaṃ dasseti. Idañca vuttāvasesānaṃ kammānaṃ niṭṭhānaṭṭhānaṃ, saṅkhārakkhandhadhammāyatanāni viya vuttāvasesakhandhāyatanānanti daṭṭhabbaṃ. Teneva vakkhati ‘‘ayaṃ panettha pāḷimuttakopi kammalakkhaṇavinicchayo’’tiādi (pari. aṭṭha. 495-496). Yathā cettha, evaṃ upari ñattikammādīsupi kammalakkhaṇaṃ vuttanti veditabbaṃ. <bold>Tassa karaṇa</bold>nti avandiyakammassa karaṇavidhānaṃ.</paragraph>
    <paragraph line="17"><bold>‘‘Na vanditabbo’’</bold>ti iminā vandantiyā dukkaṭanti dassetīti daṭṭhabbaṃ. Saṅghena kataṃ katikaṃ ñatvā maddanaṃ viya hi saṅghasammutiṃ anādarena atikkamantassa āpatti eva hoti.</paragraph>
    <paragraph line="18"><bold>Bhikkhusaṅghassāpi panetaṃ labbhatiyevā</bold>ti avandiyakammassa upalakkhaṇamattena gahitattā bhikkhusaṅghassāpi kammalakkhaṇaṃ labbhati eva.</paragraph>
    <paragraph line="19">Salākadānaṭṭhānaṃ <bold>salākaggaṃ</bold> nāma. Yāgubhattānaṃ bhājanaṭṭhānāni <bold>yāgaggabhattaggāni</bold> nāma. Etesupi hi ṭhānesu sabbo saṅgho uposathe viya sannipatito, kammañca vaggakammaṃ na hoti, ‘‘mayametaṃ na jānimhā’’ti pacchā khiyyantāpi na honti. Khaṇḍasīmāya pana kate khiyyanti. Saṅghikapaccayañhi acchinnacīvarādīnaṃ dātuṃ apalokentehi upacārasīmaṭṭhānaṃ sabbesaṃ <pageBreak edition="M" number="2.0318" /> anumatiṃ gahetvāva kātabbaṃ. Yo pana visabhāgapuggalo dhammikaṃ apalokanaṃ paṭibāhati, taṃ upāyena bahiupacārasīmāgataṃ vā katvā khaṇḍasīmaṃ vā pavisitvā kātuṃ vaṭṭati.</paragraph>
    <paragraph line="20">Yaṃ sandhāya ‘‘apalokanakammaṃ karotī’’ti sāmaññato dasseti, taṃ apalokanakammaṃ sarūpato <pageBreak edition="V" number="2.0301" /> dassetumāha <bold>‘‘acchinnacīvaraṃ’’</bold>iccādi. Yadi apaloketvāva cīvaraṃ dātabbaṃ, kiṃ pana appamattakavissajjakasammutiyāti āha <bold>‘‘appamattakavissajjanakena panā’’</bold>tiādi. <bold>Nāḷi vā upaḍḍhanāḷi vā</bold>ti divase divase apaloketvā dātabbassa pamāṇadassanaṃ. Tena yāpanamattameva apaloketabbaṃ, na adhikanti dasseti. <bold>Ekadivasaṃyeva vā</bold>tiādi dasavīsatidivasānaṃ ekasmiṃ divaseyeva dātabbaparicchedadassanaṃ, tena yāva jīvanti vā yāva rogā vuṭṭhahatīti vā evaṃ apaloketuṃ na vaṭṭatīti dasseti. <bold>Iṇapalibodha</bold>nti iṇavatthuṃ dātuṃ vaṭṭatīti sambandho. Tañca iṇāyikehi palibuddhassa lajjipesalassa sāsanupakārakassa pamāṇayuttameva kappiyabhaṇḍaṃ niyametvā apaloketvā dātabbaṃ, na pana sahassaṃ vā satasahassaṃ vā mahāiṇaṃ. Tādisañhi bhikkhācariyavattena sabbehi bhikkhūhi tādisassa bhikkhuno pariyesitvā dātabbaṃ.</paragraph>
    <paragraph line="21"><bold>Upanikkhepato</bold>ti cetiyapaṭijagganatthāya vaḍḍhiyā payojetvā kappiyakārakehi ṭhapitavatthuto. <bold>Saṅghikenapī</bold>ti na kevalañca tatruppādato paccayadāyakehi catupaccayatthāya saṅghassa dinnavatthunāpīti attho.</paragraph>
    <paragraph line="22"><bold>Saṅghabhattaṃ kātuṃ na vaṭṭatī</bold>ti mahādānaṃ dentehipi kariyamānaṃ saṅghabhattaṃ viya kāretuṃ na vaṭṭatīti adhippāyo.</paragraph>
    <paragraph line="23"><bold>‘‘Yathāsukhaṃ paribhuñjituṃ ruccatī’’</bold>ti vuttattā attano paribhogappahonakaṃ appaṃ vā bahuṃ vā gahetabbaṃ, adhikaṃ pana gahetuṃ na labhati. <bold>Uposathadivase</bold>ti nidassanamattaṃ, yasmiṃ kismiñci divasepi kataṃ sukatameva hoti. Karontena ‘‘yaṃ imasmiṃ vihāre antosīmāya saṅghasantakaṃ…pe… yathāsukhaṃ paribhuñjituṃ mayhaṃ ruccatī’’ti evaṃ katikā kātabbā, tathā dvīhi tīhipi ‘‘āyasmantānaṃ ruccatī’’ti vacanameva hettha viseso. <bold>Tesampī</bold>ti rukkhānaṃ. <bold>Sā eva katikā</bold>ti visuṃ katikā na kātabbāti attho.</paragraph>
    <paragraph line="24"><bold>Tesa</bold>nti <pageBreak edition="M" number="2.0319" /> rukkhānaṃ. Saṅgho sāmīti sambandho. <bold>Purimavihāre</bold>ti purime yathāsukhaṃ paribhogatthāya katakatike vihāre. <bold>Pariveṇāni katvā jaggantī</bold>ti yattha arakkhiyamāne phalāphalāni, rukkhā ca vinassanti, tādisaṃ ṭhānaṃ sandhāya vuttaṃ, tattha saṅghassa katikā na pavattīti adhippāyo. Ye pana rukkhā bījāni ropetvā ādito paṭṭhāya paṭijaggitā, tepi dasamabhāgaṃ datvā ropakeheva paribhuñjitabbā. <bold>Tehī</bold>ti jaggakehi.</paragraph>
    <paragraph line="25"><bold>Tatthā</bold>ti <pageBreak edition="V" number="2.0302" /> tasmiṃ vihāre. <bold>Mūle</bold>ti ādikāle, pubbeti attho. <bold>Dīghā katikā</bold>ti aparicchinnakālā yathāsukhaṃ paribhogatthāya katikā. <bold>Nikkukkuccenā</bold>ti ‘‘abhājitamida’’nti kukkuccaṃ akatvāti attho. <bold>Khiyyanamattameveta</bold>nti tena khiyyanena bahuṃ khādantānaṃ doso natthi attano paribhogappamāṇasseva gahitattā, khiyyantepi attano pahonakaṃ gahetvā khāditabbanti adhippāyo.</paragraph>
    <paragraph line="26"><bold>Gaṇhathāti na vattabbā</bold>ti tathāvutte teneva bhikkhunā dinnaṃ viya maññeyyuṃ, taṃ nissāya micchājīvasambhavo hotīti vuttaṃ. Tenāha <bold>‘‘anuvicaritvā’’</bold>tiādi. <bold>Upaḍḍhabhāgo</bold>ti ekabhikkhuno paṭivīsato upaḍḍhabhāgo. Dentena ca ‘‘ettakaṃ dātuṃ saṅgho anuññāsī’’ti evaṃ attānaṃ parimocetvā yathā te saṅghe eva pasīdanti, evaṃ vatvā dātabbaṃ.</paragraph>
    <paragraph line="27"><bold>Apaccāsīsantenā</bold>ti gilānagamikissarādīnaṃ anuññātapuggalānampi attano santakaṃ dentena apaccāsīsanteneva dātabbaṃ, ananuññātapuggalānaṃ pana apaccāsīsantenāpi dātuṃ na vaṭṭatīti. Saṅghikameva yathākatitāya dāpetabbaṃ. Attano santakampi paccayadāyakādī sayameva vissāsena gaṇhanti, na vāretabbā, laddhakappiyanti tuṇhī bhavitabbaṃ. <bold>Pubbe vuttamevā</bold>ti ‘‘kuddho hi so rukkhepi chindeyyā’’tiādinā tuṇhībhāve kāraṇaṃ pubbe vuttameva. Tehi kataanatthābhāvepi kāruññena tuṇhī bhavituṃ vaṭṭati, ‘‘gaṇhathā’’tiādi pana vattuṃ na vaṭṭati.</paragraph>
    <paragraph line="28"><bold>Garubhaṇḍattā…pe… na dātabba</bold>nti jīvarukkhānaṃ ārāmaṭṭhānīyattā, dārūnañca gehasambhārānupagatattā ‘‘sabbaṃ tvameva gaṇhā’’ti dātuṃ na vaṭṭatīti vuttaṃ. <bold>Akatāvāsaṃ vā katvā</bold>ti pubbe avijjamānaṃ senāsanaṃ katvā jaggitakāle phalavāre sampatte.</paragraph>
    <centered line="29">Apalokanakammakathāvaṇṇanā niṭṭhitā.</centered>
    <subhead line="30">Atthavasavaggādivaṇṇanā</subhead>
    <paragraph line="31" number="498"><bold>Vipākadukkhasaṅkhātānaṃ</bold><pageBreak edition="M" number="2.0320" /><bold>samparāyikaverāna</bold>nti ettha pāṇātipātādiverena nibbattattā, verappattiyā hetuttā ca ‘‘vipākadukkhavedanā’’ti vuttā. Pāṇātipātādipañcaveravinimuttānampi akusalānaṃ verehi saha ekato saṅgaṇhanatthaṃ <bold>‘‘dasaakusalakammapathappabhedāna’’</bold>nti puna vuttaṃ.</paragraph>
    <paragraph line="32" number="499-500"><bold>Taṃ</bold><pageBreak edition="V" number="2.0303" /><bold>kamma</bold>nti tajjanīyādikammameva, sattā āpattikkhandhā paññattaṃ nāmāti sambandho. <bold>Antarā kenaci apaññatte sikkhāpade</bold>ti imasmiṃ kappe ādito paṭṭhāya yāva amhākaṃ bhagavato abhisambodhi, tāva antarākāle kakusandhādiṃ ṭhapetvā kenaci apaññatte sikkhāpadeti attho. <bold>Vinītakathā sikkhāpada</bold>nti vinītavatthūni eva. Tāni hi taṃtaṃsikkhākoṭṭhāsānaṃ pakāsanato ‘‘sikkhāpada’’nti ca āpattianāpattīnaṃ anupaññāpanato ‘‘anupaññatta’’nti ca vuccanti.</paragraph>
    <centered line="33">Atthavasavaggādivaṇṇanā niṭṭhitā.</centered>
    <centered line="34">Saṅgahavaggavaṇṇanānayo niṭṭhito.</centered>
    <paragraph line="35">Iti mahāvaggo, paññattivaggo, saṅgahavaggoti tīhi mahāvaggehi paṭimaṇḍito <bold>parivāro</bold>ti veditabbo.</paragraph>
    <centered line="36">Iti samantapāsādikāya vinayaṭṭhakathāya vimativinodaniyaṃ</centered>
    <centered line="37">Parivāravaṇṇanānayo niṭṭhito.</centered>
    <subhead line="38">Nigamanakathāvaṇṇanā</subhead>
    <paragraph line="39">Avasānagāthāsu <pageBreak edition="M" number="2.0321" /> ubhatovibhaṅga-khandhaka-parivārehi vibhattattā vibhāgapaṭidesanā yasmiṃ vinayapiṭake. So ubhatovibhaṅga-khandhaka-parivāravibhattadesano āhāti yojanā. <bold>Tassā</bold>ti vinayapiṭakassa.</paragraph>
    <paragraph line="40"><bold>Satthu mahābodhī</bold>ti dakkhiṇasākhaṃ sandhāya vadati. Yaṃ padhānagharaṃ nāma pariveṇaṃ, tattha cārupākārena sañcitaṃ parikkhittaṃ yaṃ pāsādaṃ kārayi, tatra tasmiṃ mahānigamasāmino pāsāde vasatāti yojetabbā.</paragraph>
    <paragraph line="41">Buddhasiriṃ uddisitvā nissāya, tassa vā ajjhesanampi paṭicca yā iddhā paripuṇṇavinicchayatāya samiddhā vinayasaṃvaṇṇanā āraddhāti yojanā.</paragraph>
    <paragraph line="42"><bold>Sirinivāsassā</bold>ti siriyā nivāsanaṭṭhānabhūtassa <bold>siripāla</bold>nāmakassa rañño. <bold>Jayasaṃvacchare</bold>ti vijayayutte saṃvacchare. Āraddhakāladassanatthaṃ puna ‘‘jayasaṃvacchare ayaṃ āraddhā’’ti vuttaṃ.</paragraph>
    <paragraph line="43"><bold>Kāle</bold><pageBreak edition="V" number="2.0304" /><bold>vassa</bold>nti yuttakāle vassanasīlo. <bold>Devo</bold>ti megho.</paragraph>
    <centered line="44">Nigamanakathāvaṇṇanā niṭṭhitā.</centered>
    <subhead line="45">Nigamanakathā</subhead>
    <gatha1 line="46">Ettāvatā <pageBreak edition="M" number="2.0322" /> ca āraddhā, vinayaṭṭhakathāya yā;</gatha1>
    <gathalast line="47">Vaṇṇanā nātivitthiṇṇā, paripuṇṇavinicchayā.</gathalast>
    <gatha1 line="48">Paññāsabhāṇavārāya, tantiyā parimāṇato;</gatha1>
    <gathalast line="49">Samijjhaniṭṭhiparamā, yā <bold>vimativinodanī</bold>.</gathalast>
    <gatha1 line="50">Anantarāyena katā, ayaṃ niṭṭhamupāgatā;</gatha1>
    <gathalast line="51">Yaṃ taṃ niṭṭhaṃ tathā sabbe, pāṇino samanorathā.</gathalast>
    <gatha1 line="52">Therehi vinayaññūhi, sucisallekhavuttihi;</gatha1>
    <gathalast line="53">Avissatthātivitthiṇṇa-ganthabhīrū hipatthitaṃ.</gathalast>
    <gatha1 line="54">Karontena mayā evaṃ, vinayaatthavaṇṇanaṃ;</gatha1>
    <gathalast line="55">Yaṃ pattaṃ kusalaṃ tena, patvā sambodhimuttamaṃ.</gathalast>
    <gatha1 line="56">Vinayatthaṃ pakāsetvā, yo sopāyena lakkhaṇaṃ;</gatha1>
    <gathalast line="57">Sopāyaṃ vimaticcheda-ñāṇacakkhupadāyakaṃ.</gathalast>
    <gatha1 line="58">Viraddhatthavipallāsa-ganthavitthārahāniyā;</gatha1>
    <gathalast line="59">Visuddhiṃ pāpayissāmi, satte saṃsāradukkhato.</gathalast>
    <gatha1 line="60">Lokiyehi ca bhogehi, guṇehi nikhilā pajā;</gatha1>
    <gathalast line="61">Sabbehi sahitā hontu, ratā sambuddhasāsaneti.</gathalast>
    <centered line="62">Vimativinodanīṭīkā niṭṭhitā.</centered>
  </content>
</document>