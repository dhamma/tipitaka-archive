<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin07t.nrf13.xml</normativeSource>
    <archivePath>roman/tika/vinayapitaka (tika)/vimativinodani-tika/4. pacittiyakandam.xml</archivePath>
    <baseFileName>4. pacittiyakandam</baseFileName>
    <titlePath>4. Pācittiyakaṇḍaṃ - Vimativinodanī-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">4. Pācittiyakaṇḍaṃ</chapter>
    <title line="2">1. Lasuṇavaggo</title>
    <subhead line="3">1. Paṭhamalasuṇādisikkhāpadavaṇṇanā</subhead>
    <paragraph line="4" number="797"> Pācittiyesu <pageBreak edition="M" number="2.0076" /><pageBreak edition="V" number="2.0074" /> lasuṇavaggassa paṭhame <bold>badarasāḷavaṃ</bold> nāma badaraphalāni sukkhāpetvā tehi kattabbabyañjanavikati. Āmakamāgadhalasuṇañceva, ajjhoharaṇañcāti dve aṅgāni.</paragraph>
    <paragraph line="5" number="799-812"> Dutiyādīni uttānatthāni.</paragraph>
    <paragraph line="6" number="815"> Chaṭṭhe pāḷiyaṃ <bold>āsumbhitvā</bold>ti pātetvā.</paragraph>
    <paragraph line="7" number="817"><bold>Dadhimatthū</bold>ti dadhimhi pasannodakaṃ. <bold>Rasakhīrādīna</bold>nti maṃsarasakhīrādīnaṃ. Bhuñjantassa bhikkhuno hatthapāse ṭhānaṃ, pānīyassa vā vidhūpanassa vā gahaṇanti dve aṅgāni.</paragraph>
    <paragraph line="8" number="822"> Sattame <bold>aviññattiyā laddha</bold>nti attano viññattiṃ vinā laddhaṃ. <bold>Pubbāparaviruddha</bold>nti sayaṃ karaṇe pācittiyanti idaṃ kārāpane dukkaṭavacanena virujjhanaṃ sandhāya vuttaṃ. Tenāha <bold>‘‘na hī’’</bold>tiādi, ‘‘aviññattiyā laddha’’ntiādivacanena vā virujjhanaṃ sandhāya vuttaṃ. Aññāya viññattipi hi imissā aviññattiyā laddhamevāti. Āmakadhaññaviññāpanādi, taṃ bhajjanādinā ajjhoharaṇanti dve aṅgāni.</paragraph>
    <paragraph line="9" number="824"> Aṭṭhame <bold>nibbiṭṭho</bold>ti laddho. <bold>Keṇī</bold>ti rañño dātabbo āyo, āyuppattiṭṭhānanti attho <pageBreak edition="V" number="2.0075" />. Tenāha <bold>‘‘ekaṃ ṭhānantara’’</bold>ntiādi. <bold>Ṭhānantara</bold>nti ca gāmajanapadāṇāyattaṃ. Vaḷañjiyamānatirokuṭṭāditā, anapaloketvā uccārādīnaṃ chaḍḍanādīti dve aṅgāni.</paragraph>
    <paragraph line="10" number="830"> Navame <bold>‘‘matthakacchinnanāḷikerampī’’</bold>ti vuttattā haritūpari chaḍḍanameva paṭikkhittaṃ. Tenāha <bold>‘‘anikkhittabījesū’’</bold>tiādi. Yattha ca chaḍḍetuṃ vaṭṭati, tattha harite vaccādiṃ kātumpi vaṭṭati eva. <bold>Sabbesa</bold>nti bhikkhubhikkhunīnaṃ.</paragraph>
    <paragraph line="11" number="836-7"> Dasame <pageBreak edition="M" number="2.0077" /><bold>tesaṃyevā</bold>ti yesaṃ niccaṃ passati. <bold>Ārāme ṭhatvā</bold>ti ṭhitanisannaṭṭhāne eva ṭhatvā samantato gīvaṃ parivattetvāpi passati, anāpatti. Ṭhitaṭṭhānato gantvā passituṃ na vaṭṭati. Keci pana ‘‘vaṭṭatī’’ti vadanti. Taṃ pana ‘‘dassanāya gaccheyya, pācittiya’’nti sāmaññato gamanassa paṭikkhittattā, anāpattiyampi gamanāya avuttattā ca na gahetabbaṃ. Naccāditā, ananuññātakāraṇā gamanaṃ, dassanādi cāti tīṇi aṅgāni.</paragraph>
    <centered line="12">Niṭṭhito lasuṇavaggo paṭhamo.</centered>
    <title line="13">2. Andhakāravaggo</title>
    <subhead line="14">1. Paṭhamādisikkhāpadavaṇṇanā</subhead>
    <paragraph line="15" number="841"> Dutiyavaggassa paṭhame <bold>dāne vā</bold>ti dānanimittaṃ. Rattandhakāre purisassa hatthapāse ṭhānādi, rahopekkhā, sahāyābhāvoti tīṇi aṅgāni.</paragraph>
    <paragraph line="16" number="842-850"> Dutiyādīni uttānāni.</paragraph>
    <paragraph line="17" number="854"> Pañcame <bold>pallaṅkassa anokāse</bold>ti ūrubaddhāsanassa appahonake. Purebhattaṃ antaraghare pallaṅkappahonakāsane nisajjā, ananuññātakāraṇā anāpucchā vuttaparicchedātikkamoti dve aṅgāni.</paragraph>
    <paragraph line="18" number="860-879"> Chaṭṭhādīni <pageBreak edition="V" number="2.0076" /> uttānāni.</paragraph>
    <centered line="19">Niṭṭhito andhakāravaggo dutiyo.</centered>
    <title line="20">3. Naggavaggo</title>
    <subhead line="21">1. Paṭhamādisikkhāpadavaṇṇanā</subhead>
    <paragraph line="22" number="883-887"> Tatiyavaggassa paṭhamadutiyāni uttānāni.</paragraph>
    <paragraph line="23" number="893"> Tatiye <bold>visibbetvā</bold>ti vijaṭetvā. <bold>Dhuraṃ nikkhittamatte</bold>ti visibbanadivasato pañca divase atikkāmetvā dhuraṃ nikkhittamatte. Antopañcāhe pana dhuranikkhepepi anāpatti eva ‘‘aññatra catūhapañcāhā’’ti vuttattā <pageBreak edition="M" number="2.0078" />. Upasampannāya cīvaraṃ sibbanatthāya visibbetvā pañcahātikkamo, ananuññātakāraṇā dhuranikkhepoti dve aṅgāni.</paragraph>
    <paragraph line="24" number="900"> Catutthe pañcannaṃ cīvarānaṃ aparivattanaṃ, ananuññātakāraṇā pañcāhātikkamoti dve aṅgāni.</paragraph>
    <paragraph line="25" number="903"> Pañcamaṃ uttānameva.</paragraph>
    <paragraph line="26" number="909"> Chaṭṭhe vikappanupagassa saṅghe pariṇatatā, vinā ānisaṃsadassanena antarāyakaraṇanti dve aṅgāni.</paragraph>
    <paragraph line="27" number="911"> Sattamaṃ uttānameva.</paragraph>
    <paragraph line="28" number="916"> Aṭṭhame <bold>kumbhathūṇaṃ</bold> nāma kumbhasaddo, tena kīḷantīti <bold>kumbhathūṇikā</bold>. Tenāha <bold>‘‘ghaṭakena kīḷanakā’’</bold>ti. <bold>Dīghanikāyaṭṭhakathāyaṃ</bold> pana ‘‘caturassaambaṇakatāḷa’’nti vuttaṃ. Tañhi rukkhasārādimayaṃ antochiddaṃ catūsu passesu cammonaddhaṃ vāditabhaṇḍaṃ, yaṃ ‘‘bimbisaka’’ntipi vuccati, taṃ vādentāpi kumbhathūṇikā. Tenāha <bold>‘‘bimbisakavāditakātipi vadantī’’</bold>ti.</paragraph>
    <paragraph line="29" number="918"> Pāḷiyaṃ <pageBreak edition="V" number="2.0077" /><bold>kappakata</bold>nti kappakataṃ nivāsanapārupanūpagaṃ. Samaṇacīvaratā, ananuññātānaṃ dānanti dve aṅgāni.</paragraph>
    <paragraph line="30" number="921-931"> Navamadasamāni uttānāneva.</paragraph>
    <centered line="31">Niṭṭhito naggavaggo tatiyo.</centered>
    <title line="32">4. Tuvaṭṭavaggo</title>
    <subhead line="33">10. Dasamasikkhāpadavaṇṇanā</subhead>
    <paragraph line="34" number="976"> Tuvaṭṭavaggassa dasame cārikāya apakkamanaṃ paṇṇattivajjameva. Paṇṇattivijānanacittena sacittakataṃ sandhāya panettha <bold>‘‘lokavajja’’</bold>nti daṭṭhabbaṃ. Sesaṃ sabbattha uttānameva.</paragraph>
    <centered line="35">Niṭṭhito tuvaṭṭavaggo catuttho.</centered>
    <title line="36">5. Cittāgāravaggo</title>
    <subhead line="37">1. Paṭhamādisikkhāpadavaṇṇanā</subhead>
    <paragraph line="38" number="978"> Cittāgāravaggassa <pageBreak edition="M" number="2.0079" /> paṭhame <bold>pāṭekkā āpattiyo</bold>ti gīvāya parivattanappayogagaṇanāya.</paragraph>
    <paragraph line="39" number="1015"> Navame hatthiādīsu <bold>sippa</bold>-saddo paccekaṃ yojetabbo, tathā āthabbaṇādīsu <bold>manta</bold>-saddo. Tattha <bold>āthabbaṇamanto</bold> nāma āthabbaṇavedavihito parūpaghātakaro manto. <bold>Khīlanamanto</bold> nāma verimāraṇatthāya sāradārumayaṃ khīlaṃ mantetvā pathaviyaṃ ākoṭanamanto. <bold>Agadappayogo</bold> visappayojanaṃ. <bold>Nāgamaṇḍala</bold>nti sappānaṃ pavesanivāraṇatthaṃ maṇḍalabandhamanto. Sesaṃ sabbattha uttānameva.</paragraph>
    <centered line="40">Niṭṭhito cittāgāravaggo pañcamo.</centered>
    <paragraph line="41" number="1025-1116"> Ārāmavagge <pageBreak edition="V" number="2.0078" />, gabbhinivagge ca sabbaṃ uttānameva.</paragraph>
    <title line="42">8. Kumāribhūtavaggo</title>
    <subhead line="43">1. Paṭhamādisikkhāpadavaṇṇanā</subhead>
    <paragraph line="44" number="1119"> Aṭṭhamavaggassa paṭhame <bold>sabbapaṭhamā dve mahāsikkhamānā</bold>ti gabbhinivagge (pāci. 1067 ādayo) sabbapaṭhamaṃ vuttā dve. <bold>Sikkhamānā icceva vattabbā</bold>ti sammutikammādīsu aññathā vutte kammaṃ kuppatīti adhippāyo.</paragraph>
    <paragraph line="45" number="1167"> Ekādasame <bold>pārivāsiyena chandadānenā</bold>ti parivutthena navikappavutthena vigatena chandadānenāti attho, chandavissajjanamattena vā.</paragraph>
    <paragraph line="46" number="1168"><bold>‘‘Vuṭṭhitāyā’’</bold>ti etena ‘‘idāni kammaṃ na karissāmā’’ti dhuraṃ nikkhipitvā kāyena avuṭṭhahitvā nisinnāyapi parisāya kammaṃ kātuṃ na vaṭṭatīti dasseti. Tenāha <bold>‘‘chandaṃ avissajjetvā avuṭṭhitāyā’’</bold>ti. Pāḷiyaṃ pana ‘‘anāpatti avuṭṭhitāya parisāyā’’ti sāmaññato vuttattā <pageBreak edition="M" number="2.0080" />, <bold>uposathakkhandhake</bold> ca ‘‘na, bhikkhave, pārivāsikapārisuddhidānena uposatho kātabbo aññatra avuṭṭhitāya parisāyā’’ti (mahāva. 183) vuttattā, <bold>tadaṭṭhakathāya</bold>mpi ‘‘pārivāsiyapārisuddhidānaṃ nāma parisāya vuṭṭhitakālato paṭṭhāya na vaṭṭati, avuṭṭhitāya pana vaṭṭatī’’ti (mahāva. aṭṭha. 183) vuttattā ca ‘‘kammaṃ na karissāmī’’ti dhuraṃ nikkhipitvā nisinnāyapi kammaṃ kātuṃ vaṭṭatīti gahetabbaṃ. Sesaṃ uttānameva.</paragraph>
    <centered line="47">Niṭṭhito kumāribhūtavaggo aṭṭhamo.</centered>
    <paragraph line="48" number="1181"> Chattavaggo uttāno eva.</paragraph>
    <centered line="49">Khuddakavaṇṇanānayo niṭṭhito.</centered>
  </content>
</document>