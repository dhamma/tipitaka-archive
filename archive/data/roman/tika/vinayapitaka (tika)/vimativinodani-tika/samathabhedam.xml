<?xml version="1.0"?>
<document>
<metadata>
<normativeSource>http://tipitaka.org/romn/cscd/vin07t.nrf43.xml</normativeSource>
<archivePath>roman/tika/vinayapitaka (tika)/vimativinodani-tika/samathabhedam.xml</archivePath>
<title>Samathabhedaṃ - Vimativinodanī-ṭīkā - Vinayapiṭaka (ṭīkā) - Tīkā</title>
</metadata>
<body>
<chapter line="1">Samathabhedaṃ</chapter>
<subhead line="2">Adhikaraṇapariyāyavāravaṇṇanā</subhead>
<paragraph line="3" number="293">Chaṭṭhe <pageBreak edition="M" number="2.0279" />pariyāyavāre <bold>alobho pubbaṅgamo</bold>tiādi sāsanaṭṭhitiyā aviparītato dhammavādissa vivādaṃ sandhāya vuttaṃ. <bold>Aṭṭhārasa bhedakaravatthūni ṭhānānī</bold>ti dhammādīsu adhammotiādinā gahetvā dīpanāni idheva bhedakaravatthūni, tāni eva kāyakalahādivivādassa kāraṇattā <bold>ṭhānāni,</bold>okāsattā <bold>vatthūni,</bold>ādhārattā <bold>bhūmiyo</bold>ti ca vuttāni. <bold>Abyākatahetū</bold>ti asekkhānaṃ vivādaṃ sandhāya vuttaṃ. <bold>Dvādasa mūlānī</bold>ti kodho upanāho, makkho palāso, issā macchariyaṃ, māyā sāṭheyyaṃ, pāpicchatā mahicchatā, sandiṭṭhiparāmāsitā ādhānaggāhīduppaṭinissajjitānīti imesaṃ channaṃ yugaḷānaṃ vasena cha dhammā ceva lobhādayo cha hetū cāti dvādasa dhammā vivādādhikaraṇassa mūlāni.</paragraph>
<paragraph line="4" number="294"><bold>Cuddasa mūlānī</bold>ti tāneva dvādasa kāyavācāhi saddhiṃ cuddasa anuvādādhikaraṇassa mūlāni.</paragraph>
<paragraph line="5" number="295">Pathavīkhaṇanādīsu paṇṇattivajjesu kusalābyākatacittamūlikā āpatti hotīti dassetuṃ <bold>‘‘alobho pubbaṅgamo’’</bold>tiādi vuttaṃ. <bold>Satta āpattikkhandhā ṭhānānī</bold>tiādi sattannaṃ āpattikkhandhānaṃ <pageBreak edition="V" number="2.0265" />paṭicchādanapaccayā āpattisambhavato vuttaṃ. ‘‘Āpattādhikaraṇapaccayā catasso āpattiyo āpajjatī’’ti (pari. 290) hi vuttaṃ. <bold>‘‘Cha hetū’’</bold>ti idaṃ kusalānaṃ āpattihetuvohārassa ayuttatāya vuttaṃ, na pana kusalahetūnaṃ abhāvato. ‘‘Alobho pubbaṅgamo’’ti hi ādi vuttaṃ. Āpattihetavo eva hi pubbaṅgamanāmena vuttā.</paragraph>
<paragraph line="6" number="296"><bold>Cattāri kammāni ṭhānānī</bold>tiādīsu apalokanavācā, ñattiādivācāyo ca kammānīti vuttaṃ. Tā eva hi ekasīmāyaṃ sāmaggimupagatānaṃ kammappattānaṃ anumatiyā sāvanakiriyānipphattisaṅkhātassa saṅghagaṇakiccasabhāvassa kiccādhikaraṇassa adhiṭṭhānābhāvena ‘‘ṭhānavatthubhūmiyo’’ti vuccanti. <bold>Ekaṃ mūlaṃ saṅgho</bold>ti yebhuyyavasena vuttaṃ. Gaṇañattiapalokanānañhi <pageBreak edition="M" number="2.0280" />gaṇopi mūlanti. <bold>Ñattito vā</bold>ti ñattiñattidutiyañatticatutthakammavācānaṃ ñattirūpattā, ñattipubbakattā ca vuttaṃ. Kammañattikammavācāñattivasena hi duvidhāsu ñattīsu anussāvanāpi kammamūlakantveva saṅgayhanti. Ñattivibhāgo cāyaṃ upari āvi bhavissati.</paragraph>
<paragraph line="7"><bold>‘‘Ime satta samathā…pe… pariyāyenā’’</bold>ti idaṃ pucchāvacanaṃ. <bold>‘‘Siyā’’</bold>ti idaṃ visajjanaṃ. <bold>‘‘Kathañca siyā’’</bold>ti idaṃ puna pucchā. <bold>Vivādādhikaraṇassa dve samathā</bold>tiādi puna visajjanaṃ. Tattha <bold>‘‘vatthuvasenā’’</bold>ti idaṃ ‘‘satta samathā dasa samathā hontī’’ti imassa kāraṇavacanaṃ. <bold>‘‘Pariyāyenā’’</bold>ti idaṃ ‘‘dasa samathā satta samathā hontī’’ti imassa kāraṇavacanaṃ. Catubbidhādhikaraṇasaṅkhātavatthuvasena ca desanākkamasaṅkhātapariyāyavasena cāti attho.</paragraph>
<centered line="8">Adhikaraṇapariyāyavāravaṇṇanā niṭṭhitā.</centered>
<subhead line="9">Sādhāraṇavārādivaṇṇanā</subhead>
<paragraph line="10" number="297">Sattame sādhāraṇavāre <bold>sādhāraṇā</bold>ti vivādādhikaraṇassa vūpasamanakiccasādhāraṇā. Evaṃ sabbattha.</paragraph>
<paragraph line="11" number="298">Aṭṭhame tabbhāgiyavāre <bold>tabbhāgiyā</bold>ti vivādādhikaraṇassa vūpasamanato tappakkhikā.</paragraph>
<centered line="12">Sādhāraṇavārādivaṇṇanā niṭṭhitā.</centered>
<subhead line="13">Samathāsamathassasādhāraṇavāravaṇṇanā</subhead>
<paragraph line="14" number="299">Navame <pageBreak edition="V" number="2.0266" />samathāsamathasādhāraṇavāre ‘‘sabbe samathā ekatova adhikaraṇaṃ samenti udāhu nānā’’ti pucchantena <bold>‘‘samathā samathassa sādhāraṇā, samathā samathassa asādhāraṇā’’</bold>ti vuttaṃ. Vivādādiadhikaraṇakkamena tabbūpasamahetubhūte samathe uddharanto <bold>‘‘yebhuyyasikā’’</bold>tiādimāha. Sammukhāvinayaṃ vinā kassaci samathassa asambhavā sesā chapi samathā sammukhāvinayassa sādhāraṇā vuttā, tesaṃ <pageBreak edition="M" number="2.0281" />pana channaṃ aññamaññāpekkhābhāvato te aññamaññaṃ asādhāraṇā vuttā. Tabbhāgiyavārepi eseva nayo.</paragraph>
<centered line="15">Samathāsamathassasādhāraṇavāravaṇṇanā niṭṭhitā.</centered>
<subhead line="16">Samathasammukhāvinayavārādivaṇṇanā</subhead>
<paragraph line="17" number="301-3">Ekādasamavārepi <bold>sammukhāvinayo</bold>tiādi pucchā. <bold>Yebhuyyasikā sativinayo</bold>tiādi visajjanaṃ. Evaṃ vinayavāre kusala-vāre tato paresupi pucchāvisajjanaparicchedo veditabbo.</paragraph>
<paragraph line="18">Tattha <bold>sammukhāvinayo siyā kusalo</bold>tiādīsu tasmiṃ tasmiṃ vinayakamme, vivādādimhi ca niyuttapuggalānaṃ samuppajjanakakusalādīnaṃ vasena sammukhāvinayādīnaṃ, vivādādīnañca kusalādibhāvo tena tena upacārena vutto. Yasmā panetassa sammukhāvinayo nāma saṅghasammukhatādayo honti, tesañca anavajjasabhāvattā akusale vijjamānepi akusalattūpacāro na yutto āpattādhikaraṇassa akusalattūpacāro viya, tasmā natthi sammukhāvinayo akusaloti attho.</paragraph>
<paragraph line="19" number="304">Tato paresu <bold>yattha yebhuyyasikā labbhati, tattha sammukhāvinayo labbhatī</bold>tiādi sammukhāvinayassa itarehi samathehi niyamena saṃsaṭṭhataṃ, itaresaṃ pana channaṃ aññamaññaṃ saṃsaggābhāvañca dassetuṃ vuttaṃ.</paragraph>
<centered line="20">Samathasammukhāvinayavārādivaṇṇanā niṭṭhitā.</centered>
<subhead line="21">Saṃsaṭṭhavārādivaṇṇanā</subhead>
<paragraph line="22" number="306"><bold>Adhikaraṇanti</bold><pageBreak edition="V" number="2.0267" /><bold>vā samathāti vā ime dhammā saṃsaṭṭhā</bold>tiādi samathānaṃ adhikaraṇesu eva yathārahaṃ pavattiṃ, adhikaraṇāni vinā tesaṃ visuṃ aṭṭhānañca dassetuṃ vuttaṃ. <bold>Vinibbhujitvā nānākaraṇaṃ paññāpetu</bold>nti adhikaraṇato samathehi viyojetvā asaṃsaṭṭhe katvā nānākaraṇaṃ aññamaññaṃ asaṃsaṭṭhatāya ṭhitabhāvasaṅkhātaṃ nānattaṃ paññāpetuṃ adhikaraṇavūpasamakkhaṇe eva tesaṃ asaṃsaggaṃ paññāpetuṃ kiṃ sakkāti pucchati.</paragraph>
<paragraph line="23"><bold>Adhikaraṇa</bold>ntiādi <pageBreak edition="M" number="2.0282" />gārayhavādadassanaṃ. <bold>So mā heva</bold>nti yo evaṃ vadati, so ‘‘mā evaṃ vadā’’ti vacanīyo assa, na ca labbhati samathānaṃ aññatra adhikaraṇā vūpasamalakkhaṇanti pahānāvatthānasaṅkhātaṃ nānākaraṇaṃ paṭikkhipati. Lakkhaṇato pana adhikaraṇehi samathānaṃ nānākaraṇaṃ atthevāti daṭṭhabbaṃ. <bold>Samathā adhikaraṇehi sammantī</bold>ti apalokanādīhi catūhi kiccādhikaraṇehi sabbepi samathā niṭṭhānaṃ gacchanti, nāññehīti imamatthaṃ sandhāya vuttaṃ. Teneva vakkhati ‘‘sammukhāvinayo vivādādhikaraṇena na sammati. Anuvāda…pe… āpattādhikaraṇena na sammati, kiccādhikaraṇena sammatī’’tiādi (pari. 311).</paragraph>
<paragraph line="24" number="307-313"><bold>Vivādādhikaraṇaṃ katihi samathehi sammatī</bold>tiādiko sammativāro. Tadanantaro sammatinasammativāro ca adhikaraṇehi samathānaṃ saṃsaṭṭhataṃ, visaṃsaṭṭhatañca dassetuṃ vutto. <bold>Samathā samathehi sammantī</bold>tiādiko samathādhikaraṇavāro samathānaṃ aññamaññaṃ, adhikaraṇehi ca adhikaraṇānañca aññamaññaṃ, samathehi ca vūpasamāvūpasamaṃ dassetuṃ vutto.</paragraph>
<paragraph line="25" number="314">Samuṭṭhāpetivāro pana adhikaraṇehi adhikaraṇānaṃ uppattippakāradassanatthaṃ vutto. <bold>Na katamaṃ adhikaraṇa</bold>nti attano sambhavamattena ekampi adhikaraṇaṃ na samuṭṭhāpetīti attho. Kathañcarahi samuṭṭhāpetīti āha <bold>‘‘api cā’’</bold>tiādi. Tattha <bold>jāyantī</bold>ti anantarameva anuppajjitvā paramparapaccayā jāyantīti adhippāyo. <bold>‘‘Dhammo adhammo’’</bold>tiādinā ubhinnaṃ puggalānaṃ vivādapaccayā aññamaññakhemabhaṅgā honti, tappaccayā tesaṃ pakkhaṃ pariyesanena kalahaṃ vaḍḍhantānaṃ vivādo kañci mahāparisaṃ saṅghapariṇāyakaṃ lajjiṃ āgamma vūpasamaṃ gacchati. Tathā avūpasamante pana vivādo kamena vaḍḍhitvā sakalepi saṅghe vivādaṃ samuṭṭhāpeti, tato anuvādādīnīti evaṃ paramparakkamena vūpasamakāraṇābhāve cattāri adhikaraṇāni jāyanti. Taṃ sandhāyāha <pageBreak edition="V" number="2.0268" /><bold>‘‘saṅgho vivadati vivādādhikaraṇa’’</bold>nti. Saṅghassa vivadato yo vivādo, taṃ vivādādhikaraṇaṃ hotīti attho. Esa nayo sesesupi.</paragraph>
<centered line="26">Saṃsaṭṭhavārādivaṇṇanā niṭṭhitā.</centered>
<subhead line="27">Bhajativāravaṇṇanā</subhead>
<paragraph line="28" number="318">Tadanantaravāre <pageBreak edition="M" number="2.0283" />pana <bold>vivādādhikaraṇaṃ catunnaṃ adhikaraṇāna</bold>ntiādi adhikaraṇānaṃ vuttanayena aññamaññapaccayattepi saṃsaggabhāvadassanatthaṃ vuttaṃ. <bold>Vivādādhikaraṇaṃ catunnaṃ adhikaraṇānaṃ vivādādhikaraṇaṃ bhajatī</bold>tiādīsu vivādādhikaraṇaṃ catūsu adhikaraṇesu vivādādhikaraṇabhāvameva bhajati, nāññādhikaraṇabhāvaṃ, catūsu adhikaraṇesu vivādādhikaraṇattameva nissitaṃ vivādādhikaraṇameva pariyāpannaṃ vivādādhikaraṇabhāveneva saṅgahitanti evamattho gahetabbo.</paragraph>
<paragraph line="29" number="319"><bold>Vivādādhikaraṇaṃ sattannaṃ samathānaṃ kati samathe bhajatī</bold>tiādi pana catunnaṃ adhikaraṇānaṃ vūpasamane sati niyatasamathe dassetuṃ vuttaṃ. Tattha <bold>kati samathe bhajatī</bold>ti attano upasamatthāya kittake samathe upagacchati, kittake samathe āgamma vūpasamaṃ gacchatīti attho. <bold>Kati samathapariyāpanna</bold>nti attānaṃ vūpasametuṃ katisu samathesu tehi samānavasena paviṭṭhaṃ. <bold>Katihi samathehi saṅgahita</bold>nti vūpasamaṃ karontehi katihi samathehi vūpasamakaraṇatthaṃ saṅgahitaṃ.</paragraph>
<centered line="30">Bhajativāravaṇṇanā niṭṭhitā.</centered>
</body>
</document>