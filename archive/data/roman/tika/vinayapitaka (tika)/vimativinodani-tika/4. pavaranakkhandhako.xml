<?xml version="1.0"?>
<document>
<metadata>
<normativeSource>http://tipitaka.org/romn/cscd/vin07t.nrf19.xml</normativeSource>
<archivePath>roman/tika/vinayapitaka (tika)/vimativinodani-tika/4. pavaranakkhandhako.xml</archivePath>
<title>4. Pavāraṇākkhandhako - Vimativinodanī-ṭīkā - Vinayapiṭaka (ṭīkā) - Tīkā</title>
</metadata>
<body>
<chapter line="1">4. Pavāraṇākkhandhako</chapter>
<subhead line="2">Aphāsuvihārakathādivaṇṇanā</subhead>
<paragraph line="3" number="209">Pavāraṇākkhandhake <pageBreak edition="M" number="2.0180" /><pageBreak edition="V" number="2.0170" />pāḷiyaṃ <bold>piṇḍāya paṭikkameyyā</bold>ti piṇḍāya caritvā paṭikkameyya. <bold>Avakkārapāti</bold>nti atirekapiṇḍapātaṭhapanakaṃ ekaṃ bhājanaṃ. <bold>Avisayha</bold>nti ukkhipituṃ asakkuṇeyyaṃ. Vilaṅghanaṃ ukkhipanaṃ vilaṅgho, so eva vilaṅghako, hatthehi vilaṅghako hatthavilaṅghakoti āha <bold>‘‘hatthukkhepakenā’’</bold>ti. Atha vā vilaṅghakena ukkhepakena hatthenātipi attho, aññamaññaṃ saṃsibbitahatthehīti vuttaṃ hoti.</paragraph>
<paragraph line="4" number="213"><bold>Sace pana vuḍḍhataro hotī</bold>ti pavāraṇādāyako bhikkhu vuḍḍhataro hoti. <bold>Evañhi tena tassatthāya pavāritaṃ hotī</bold>ti ettha evaṃ tena appavāritopi tassa saṅghappattimattena saṅghapavāraṇākammaṃ samaggakammameva hotīti daṭṭhabbaṃ. <bold>Tena ca bhikkhunā</bold>ti pavāraṇādāyakena bhikkhunā.</paragraph>
<paragraph line="5" number="234"><bold>Bahūpi samānavassā ekato pavāretuṃ labhantī</bold>ti ekasmiṃ saṃvacchare laddhūpasampadatāya samānupasampannavassā sabbe ekato pavāretuṃ labhantīti attho.</paragraph>
<paragraph line="6" number="237">Pāḷiyaṃ <bold>micchādiṭṭhī</bold>ti ‘‘natthi dinna’’ntiādi (dī. ni. 1.171; ma. ni. 1.445; 2.94, 95, 225; 3.91, 116, 136; saṃ. ni. 3.210; dha. sa. 1221) nayappavattā. <bold>Antaggāhikā</bold>ti sassatucchedasaṅkhātassa antassa gāhikā. <bold>Yaṃ kho tva</bold>ntiādīsu yaṃ pavāraṇaṃ ṭhapesi, taṃ diṭṭhena ṭhapesīti taṃ-saddaṃ ajjhāharitvā yojetabbaṃ.</paragraph>
<paragraph line="7" number="239"><bold>Vatthuṃ pakāsento</bold>ti puggale parisaṅkuppattiyā nimittabhūtaṃ vatthumattaṃyeva sandhāya vuttaṃ <pageBreak edition="V" number="2.0171" />. Yaṃ pana vatthuṃ sandhāya ‘‘puggalo paññāyati, na vatthū’’ti āha, na taṃ sandhāyetaṃ vuttaṃ. Yadi pana tassa bhikkhuno vasanaṭṭhāne pokkharaṇito macchaggahaṇādi disseyya, tadā ‘‘vatthu ca puggalo ca paññāyatī’’ti vattabbaṃ bhaveyya. Tenāha <bold>‘‘purimanayeneva corehī’’</bold>tiādi. Bhikkhuno sarīre mālāgandhañca ariṭṭhagandhañca disvā evaṃ ‘‘vatthu ca puggalo ca paññāyatī’’ti vuttanti veditabbaṃ.</paragraph>
<centered line="8">Aphāsuvihārakathādivaṇṇanā niṭṭhitā.</centered>
<subhead line="9">Bhaṇḍanakārakavatthukathāvaṇṇanā</subhead>
<paragraph line="10" number="240"><bold>Dve</bold><pageBreak edition="M" number="2.0181" /><bold>cātuddasikā hontī</bold>ti tatiyapakkhe cātuddasiyā saddhiṃ dve cātuddasikā honti. <bold>‘‘Bhaṇḍanakārakānaṃ terase vā cātuddase vā ime pannarasīpavāraṇaṃ pavāressantī’’</bold>ti iminā yathāsakaṃ uposathakaraṇadivasato paṭṭhāya bhikkhūnaṃ cātuddasīpannarasīvohāro, na candagatisiddhiyā tithiyā vasenāti dasseti. Kiñcāpi evaṃ ‘‘anujānāmi, bhikkhave, rājūnaṃ anuvattitu’’nti (mahāva. 186) vacanato panettha lokiyānaṃ tithiṃ anuvattantehipi attano uposathakkamena cātuddasiṃ pannarasiṃ vā, pannarasiṃ cātuddasiṃ vā karonteheva anuvattitabbaṃ, na pana soḷasamadivasaṃ vā terasamadivasaṃ vā uposathadivasaṃ karontehi. Teneva pāḷiyampi ‘‘dve tayo uposathe cātuddasike kātu’’nti vuttaṃ. Aññathā dvādasiyaṃ, terasiyaṃ vā uposatho kātabboti vattabbato. ‘‘Sakiṃ pakkhassa cātuddase, pannarase vā’’tiādivacanampi upavutthakkameneva vuttaṃ, na tithikkamenāti gahetabbaṃ.</paragraph>
<centered line="11">Bhaṇḍanakārakavatthukathāvaṇṇanā niṭṭhitā.</centered>
<subhead line="12">Pavāraṇāsaṅgahakathāvaṇṇanā</subhead>
<paragraph line="13" number="241"><bold>‘‘Pavāretvā pana antarāpi cārikaṃ pakkamituṃ labhantī’’</bold>ti iminā pavāraṇāsaṅgahe kate antarā pakkamitukāmā saṅghaṃ sannipātāpetvā pavāretuṃ labhantīti dasseti.</paragraph>
<centered line="14">Pavāraṇāsaṅgahakathāvaṇṇanā niṭṭhitā.</centered>
<centered line="15">Pavāraṇākkhandhakavaṇṇanānayo niṭṭhito.</centered>
</body>
</document>