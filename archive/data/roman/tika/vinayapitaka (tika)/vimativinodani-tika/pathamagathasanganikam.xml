<?xml version="1.0"?>
<document>
<metadata>
<normativeSource>http://tipitaka.org/romn/cscd/vin07t.nrf47.xml</normativeSource>
<archivePath>roman/tika/vinayapitaka (tika)/vimativinodani-tika/pathamagathasanganikam.xml</archivePath>
<titlePath>Paṭhamagāthāsaṅgaṇikaṃ - Vimativinodanī-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">Paṭhamagāthāsaṅgaṇikaṃ</chapter>
<subhead line="2">Sattanagaresu paññattasikkhāpadavaṇṇanā</subhead>
<paragraph line="3" number="335"><bold>Aḍḍhuḍḍhasatānī</bold>ti <pageBreak edition="V" number="2.0277" /><pageBreak edition="M" number="2.0292" /> paññāsādhikāni tīṇi satāni. Viggahapadena manussaviggahaṃ vuttaṃ.</paragraph>
<paragraph line="4"><bold>Atireka</bold>nti paṭhamakathinaṃ. <bold>Kāḷaka</bold>nti suddhakāḷakaṃ. <bold>Bhūta</bold>nti bhūtārocanaṃ. <bold>Bhikkhunīsu ca akkoso</bold>ti ‘‘yā pana bhikkhunī bhikkhuṃ akkoseyyā’’ti (pāci. 1029) vuttaṃ sikkhāpadaṃ.</paragraph>
<paragraph line="5"><bold>Dvepi ca bhedā</bold>ti dve saṅghabhedasikkhāpadāni. <bold>Antaravāsaka</bold>nāmena aññātikāya bhikkhuniyā hatthato cīvarapaṭiggahaṇaṃ vuttaṃ. <bold>Sutta</bold>nti suttaṃ viññāpetvā vāyāpanaṃ. <bold>Vikāle</bold>ti vikālabhojanaṃ. <bold>Cāritta</bold>nti purebhattaṃ pacchābhattaṃ cārittaṃ. <bold>Nahāna</bold>nti orenaddhamāsanahānaṃ.</paragraph>
<paragraph line="6"><bold>Cīvaraṃ datvā</bold>ti samaggena saṅghena cīvaraṃ datvā khiyyanaṃ. <bold>Giragga</bold>nti naccagītaṃ. <bold>Cariyā</bold>ti antovassaṃ cārikacaraṇaṃ. <bold>Tatthevā</bold>ti vassaṃvutthāya cārikaṃ apakkamitvā tattheva nivāsanaṃ paṭicca paññattasikkhāpadaṃ. <bold>Chandadānenā</bold>ti pārivāsikena chandadānena.</paragraph>
<paragraph line="7"><bold>Pārājikāni cattārī</bold>ti bhikkhunīnaṃ asādhāraṇāni. <bold>Soḷasā</bold>ti ādito pañca sikkhāpadāni, kuladūsanañcāti cha, bhikkhunīnaṃ asādhāraṇāni dasa nissaggiyāni.</paragraph>
<paragraph line="8"><bold>Catuttiṃsā</bold>ti paṭhamakathinasuddhakāḷakacīvarapaṭiggahaṇarūpiyacīvaravāyāpanakoseyyamissakaeḷakalomadhovāpanadutiyapattavajjitāni <pageBreak edition="V" number="2.0278" /> bhikkhuvibhaṅge dvāvīsati, bhikkhunīnaṃ asādhāraṇāni dvādasa cāti catuttiṃsa. <bold>Chapaññāsasata</bold>nti vesāliyādīsu paññattāni dvattiṃsasikkhāpadāni ṭhapetvā sesā chapaññāsasataṃ.</paragraph>
<paragraph line="9"><bold>Dasa</bold><pageBreak edition="M" number="2.0293" /><bold>gārayhā</bold>ti vosāsaappaṭisaṃ viditasikkhāpadadvayañca ṭhapetvā sesāni dasa pāṭidesanīyāni. <bold>Dve sattati sekhiyāni</bold> surusurukārakasāmisenahatthenapānīyathālakapaṭiggahaṇasasitthakapattadhovanāni tīṇi ṭhapetvā sesāni sekhiyāni.</paragraph>
<paragraph line="10"><bold>Seyyā</bold>ti anupasampannena sahaseyyasikkhāpadaṃ. <bold>Khaṇane</bold>ti pathavīkhaṇanaṃ. <bold>Gaccha devate</bold>ti bhūtagāmasikkhāpadaṃ vuttaṃ. <bold>Sappāṇakaṃ siñca</bold>nti sappāṇodakasiñcanaṃ. <bold>Mahāvihāro</bold>ti mahallakavihāro.</paragraph>
<paragraph line="11"><bold>Añña</bold>nti aññavādakaṃ. <bold>Dvāra</bold>nti yāva dvārakosā aggaḷaṭṭhapanaṃ. <bold>Sahadhammo</bold>ti sahadhammikaṃ vuccamāno. <bold>Payopāna</bold>nti surusurukārakasikkhāpadaṃ.</paragraph>
<paragraph line="12"><bold>Eḷakalomo</bold>ti eḷakalomadhovāpanaṃ. <bold>Patto cā</bold>ti dutiyapatto. <bold>Ovādo</bold>ti bhikkhunupassayaṃ upasaṅkamitvā ovādo. <bold>Bhesajja</bold>nti catumāsapaccayapavāraṇāsikkhāpadaṃ. <bold>Āraññiko</bold>ti catutthapāṭidesanīyaṃ. <bold>Ovādo</bold>ti ovādāya vā saṃvāsāya vā agamanaṃ.</paragraph>
<paragraph line="13" number="337"> ‘‘Ye ca yāvatatiyakā’’ti pañhassa ‘‘ime kho yāvatatiyakā’’ti vissajjanaṃ vatvā tadanantaraṃ ‘‘sādhāraṇaṃ asādhāraṇa’’ntiādipañhānaṃ vissajjane vattabbe yasmā taṃ avatvā ‘‘kati chedanakānī’’tiādike aṭṭha pañhe antarā vissajjetvā tesaṃ anantarā ‘‘vīsaṃ dve satāni bhikkhūnaṃ…pe… chacattārīsā bhikkhūnaṃ, bhikkhunīhi asādhāraṇā’’tiādinā ukkameneva sādhāraṇādipañhā vissajjitā, tasmā taṃ ukkamavissajjanakāraṇaṃ dassetuṃ <bold>‘‘yasmā pana ye ca yāvatatiyakāti ayaṃ pañho’’</bold>tiādimāha.</paragraph>
<paragraph line="14" number="338"><bold>Dhovanañca paṭiggaho</bold>tiādigāthā aṭṭhakathācariyānaṃ gāthāva. <bold>Chabbassāni nisīdana</bold>nti dve sikkhāpadāni. <bold>Dve lomā</bold>ti tiyojanātikkamadhovāpanavasena dve eḷakalomasikkhāpadāni. <bold>Vassikā āraññakena cā</bold>ti vassikasāṭikā pariyesanaaraññakesu senāsanesu viharaṇasikkhāpadena saha.</paragraph>
<paragraph line="15"><bold>Paṇīta</bold>nti <pageBreak edition="V" number="2.0279" /> paṇītabhojanaviññāpanaṃ. <bold>Ūna</bold>nti ūnavīsativassūpasampādanaṃ. <bold>Mātugāmena saddhi</bold>nti saṃvidhāya gamanaṃ vuttaṃ. <bold>Yā sikkhā</bold>ti yaṃ sikkhāpadaṃ. <bold>Nisīdane</bold><pageBreak edition="M" number="2.0294" /><bold>ca yā sikkhā</bold>ti pamāṇātikkantanisīdanakārāpane yaṃ sikkhāpadaṃ. Tathā <bold>vassikā yā ca sāṭikā</bold>ti etthāpi.</paragraph>
<paragraph line="16">Pāḷiyaṃ <bold>sataṃ sattati chaccevime honti ubhinnaṃ asādhāraṇā</bold>ti bhikkhūnaṃ bhikkhunīhi asādhāraṇā chacattārīsa, bhikkhunīnaṃ bhikkhūhi asādhāraṇā tiṃsādhikaṃ satañcāti evaṃ ubhinnaṃ asādhāraṇā ca chasattatiadhikaṃ sataṃ sikkhāpadānīti attho. <bold>Sataṃ sattati cattārī</bold>ti ubhinnaṃ sādhāraṇasikkhānaṃ gaṇanā catusattatiadhikaṃ sataṃ sikkhāpadānīti attho.</paragraph>
<paragraph line="17"><bold>Vibhattiyo</bold>ti āpattikkhandhā ceva uposathapavāraṇādayo ca adhippetā. Te hi pārājikādibhedena, bhikkhuuposathādibhedena ca vibhajīyanti. Tenāha ‘‘vibhattiyo’’tiādi. <bold>Tesa</bold>nti aṭṭhannaṃ pārājikādīnaṃ. <bold>Dvīhī</bold>tiādi vivādādhikaraṇādīnaṃ samathehi vūpasamadassanaṃ.</paragraph>
<centered line="18">Sattanagaresu paññattasikkhāpadavaṇṇanā niṭṭhitā.</centered>
<subhead line="19">Pārājikādiāpattivaṇṇanā</subhead>
<paragraph line="20" number="339"><bold>Ida</bold>nti ‘‘pārājikanti yaṃ vutta’’ntiādinā vuttaṃ vacanaṃ sandhāya vadati. Idañhi heṭṭhā ‘‘garuka lahuka’’ntiādinā uddhaṭapañhesu anāgatampi ‘‘sabbānipetāni viyākarohi, handa vākyaṃ suṇoma te’’ti ettha yathāvuttāni aññānipi ‘‘sabbānipetāni viyākarohi, handa vākyaṃ suṇomā’’ti evaṃ gahitamevāti dassento <bold>‘‘iminā pana āyācanavacanena saṅgahitassā’’</bold>tiādi vuttaṃ.</paragraph>
<paragraph line="21"><bold>Ativassatī</bold>ti ovassati, vassodakaṃ pavisatīti attho. <bold>Dhammāna</bold>nti yathā catupaccaye dhārayatīti dhammo, tesaṃ. Tenāha <bold>‘‘saṅkhatadhammāna’’</bold>nti. <bold>Gāthāsaṅgaṇika</bold>nti gāthāsaṅgaho, te te atthā gāthāhi saṅgahetvā gaṇīyanti kathīyanti etthāti hi gāthāsaṅgaṇikaṃ.</paragraph>
<centered line="22">Pārājikādiāpattivaṇṇanā niṭṭhitā.</centered>
<centered line="23">Paṭhamagāthāsaṅgaṇikavaṇṇanānayo niṭṭhito.</centered>
</body>
</document>