<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin07t.nrf41.xml</normativeSource>
    <archivePath>roman/tika/vinayapitaka (tika)/vimativinodani-tika/samutthanasisavannana.xml</archivePath>
    <baseFileName>samutthanasisavannana</baseFileName>
    <titlePath>Samuṭṭhānasīsavaṇṇanā - Vimativinodanī-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Samuṭṭhānasīsavaṇṇanā</chapter>
    <paragraph line="2" number="257"> Pāḷiyaṃ <bold>nibbānañceva paññattī</bold>ti ettha yasmā saṅkhatadhamme upādāya paññattā sammutisaccabhūtā puggalādipaññatti paramatthato avijjamānattā uppattivināsayuttavatthudhammaniyatena aniccadukkhalakkhaṇadvayena yuttāti vattuṃ ayuttā, kārakavedakādirūpena pana parikappitena attasabhāvena virahitattā ‘‘anattā’’ti vattuṃ yuttā. Tasmā ayaṃ paññattipi asaṅkhatattasāmaññato <pageBreak edition="V" number="2.0259" /> vatthubhūtena nibbānena saha <bold>‘‘anattā iti nicchayā’’</bold>ti vuttā. Avijjamānāpi hi sammuti kenaci paccayena akatattā asaṅkhatā evāti.</paragraph>
    <paragraph line="3">Karuṇāsītalattaṃ, paññāpabhāsitattañca bhagavato dassetuṃ <bold>‘‘buddhacande, buddhādicce’’</bold>ti etaṃ ubhayaṃ vuttaṃ. Hāyati etenāti hāni, dukkhassa hāni <bold>dukkhahāni,</bold> sabbadukkhāpanūdanakāraṇanti attho. <bold>Piṭake tīṇi desayī</bold>ti yasmā aññepi mahāvīrā sammāsambuddhā saddhammaṃ desayanti, tasmā <pageBreak edition="M" number="2.0273" /> aṅgīraso piṭakāni tīṇi desayīti yojanā. <bold>Mahāguṇa</bold>nti mahānisaṃsaṃ. <bold>Evaṃ nīyati saddhammo</bold>ti yadi vinayapariyatti aparihīnā tiṭṭhati, evaṃ sati paṭipattipaṭivedhasaddhammopi nīyati pavattīyati, na parihāyatīti attho.</paragraph>
    <paragraph line="4">Vinayapariyatti pana kathaṃ tiṭṭhatīti āha <bold>‘‘ubhato cā’’</bold>tiādi. Parivārena ganthitā tiṭṭhatīti yojetabbaṃ. <bold>Tasseva parivārassā</bold>ti tasmiṃ eva parivāre. <bold>Samuṭṭhānaṃ niyato kata</bold>nti ekaccaṃ samuṭṭhānena niyataṃ kataṃ. Tasmiṃ parivāre kiñci sikkhāpadaṃ niyatasamuṭṭhānaṃ aññehi asādhāraṇaṃ, taṃ pakāsitanti attho.</paragraph>
    <paragraph line="5"><bold>Sambhedaṃ nidānañcañña</bold>nti sambhedo sikkhāpadānaṃ aññamaññasamuṭṭhānena saṃkiṇṇatā, nidānañca paññattiṭṭhānaṃ, aññaṃ puggalādivatthādi ca. <bold>Sutte dissanti uparī</bold>ti heṭṭhā vutte, upari vakkhamāne ca parivārasutte eva dissanti. Yasmā ca evaṃ, tasmā sakalasāsanādhārassa vinayassa ṭhitihetubhūtaṃ parivāraṃ sikkheti, evamettha yojanā daṭṭhabbā.</paragraph>
    <paragraph line="6"><bold>Sambhinnasamuṭṭhānānī</bold>ti aññehi sādhāraṇasamuṭṭhānāni. <bold>Ādimhi tāva purimanaye</bold>ti sabbapaṭhame paññattivāre āgatanayaṃ sandhāya vadati, tattha pana paññattivāre ‘‘paṭhamaṃ pārājikaṃ kattha paññattanti, vesāliyaṃ paññatta’’ntiādinā (pari. 1) nidānampi dissati eva. <bold>Parato</bold>ti āgatabhāvaṃ pana sandhāya parato āgate sutte dissatīti veditabbanti vuttaṃ. <bold>Tassā</bold>ti ubhatovibhaṅgapariyāpannassa sikkhāpadassa.</paragraph>
    <paragraph line="7" number="258"><bold>Aniyatā paṭhamikā</bold>ti āpattiṃ apekkhitvāva itthiliṅgaṃ kataṃ, paṭhamāniyataṃ sikkhāpadanti attho. Pāḷiyaṃ <bold>nānubandhe pavattini</bold>nti vuṭṭhāpitaṃ pavattiniṃ ananubandhanasikkhāpadaṃ.</paragraph>
    <paragraph line="8" number="260"><bold>Eḷakalomasikkhāpadavatthusmiṃ</bold><pageBreak edition="V" number="2.0260" /> ‘‘bhikkhuniyo eḷakalomāni dhovantiyo rajantiyo vijaṭentiyo riñcanti uddesaṃ paripuccha’’nti (pārā. 576) āgatattā imaṃ riñcanti-padaṃ gahetvā sikkhāpadaṃ upalakkhitanti dassento <bold>‘‘vibhaṅge ‘riñcanti uddesa’nti āgataṃ eḷakalomadhovāpanasikkhāpada’’</bold>nti āha.</paragraph>
    <paragraph line="9"><bold>Vassikasāṭikasikkhāpada</bold>nti <pageBreak edition="M" number="2.0274" /> asamaye vassikasāṭikapariyesanasikkhāpadaṃ (pārā. 626 ādayo). <bold>Ratanasikkhāpada</bold>nti ratanaṃ vā ratanasammataṃ vā paṭisāmanasikkhāpadaṃ (pāci. 502 ādayo).</paragraph>
    <paragraph line="10" number="265"> Pāḷiyaṃ <bold>buddhañāṇenā</bold>ti paṭividdhasabbaññutaññāṇena.</paragraph>
    <paragraph line="11" number="267"><bold>‘‘Na desenti tathāgatā’’</bold>ti etena chattapāṇissa dhammadesanāpaṭikkhepaṃ dasseti.</paragraph>
    <paragraph line="12" number="269"><bold>Akata</bold>nti aññehi amissīkataṃ, niyatasamuṭṭhānanti attho. <bold>Akata</bold>nti vā pubbe anāgataṃ, abhinavanti attho.</paragraph>
    <paragraph line="13" number="270"><bold>Samuṭṭhānañhi saṅkhepa</bold>nti ettha saṅkhipanti saṅgayhanti sadisasamuṭṭhānāni etthāti saṅkhepo, samuṭṭhānasīsaṃ. Neti vineti kāyavacīduccaritanti netti, vinayapāḷi, sā eva dhammoti nettidhammoti āha <bold>‘‘vinayapāḷidhammassā’’</bold>ti.</paragraph>
    <centered line="14">Samuṭṭhānasīsavaṇṇanā niṭṭhitā.</centered>
  </content>
</document>