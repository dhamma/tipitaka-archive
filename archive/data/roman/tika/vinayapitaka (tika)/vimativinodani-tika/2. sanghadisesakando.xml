<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin07t.nrf3.xml</normativeSource>
    <source>roman/tika/vinayapitaka (tika)/vimativinodani-tika/2. sanghadisesakando.xml</source>
    <script>roman</script>
    <directory>/tika/vinayapitaka (tika)/vimativinodani-tika</directory>
    <basename>2. sanghadisesakando</basename>
    <titlePath>2. Saṅghādisesakaṇḍo - Vimativinodanī-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">2. Saṅghādisesakaṇḍo</chapter>
    <subhead line="2">1. Sukkavissaṭṭhisikkhāpadavaṇṇanā</subhead>
    <paragraph line="3" number="234"><bold>Terasakassā</bold>ti <pageBreak edition="Myanmar" number="1.0252" /><pageBreak edition="Vipassana Research Institut" number="1.0220" /> terasa sikkhāpadāni parimāṇāni assāti terasako, kaṇḍo, tassa. Samathe vipassanāya vā abhiratirahito idha <bold>anabhirato,</bold> na pabbajjāyāti āha ‘‘vikkhittacitto’’ti. Vikkhittatāya kāraṇamāha <bold>kāmarāgā</bold>iccādi.</paragraph>
    <paragraph line="4" number="235"><bold>Abbohārikā</bold>ti sīlavipattivohāraṃ nārahatīti katvā vuttaṃ. Akusalabhāve panassā abbohāratā natthi.</paragraph>
    <paragraph line="5" number="236-7"> Cetanā-saddato visuṃ saṃ-saddassa atthābhāvaṃ ika-paccayassa ca atthavantataṃ dassetuṃ <bold>sañcetanā vā</bold>tiādi dutiyavikappo vutto. <bold>Sikhāppatto attho</bold>ti adhippetatthaṃ sandhāya vuttaṃ. <bold>Āsayabhedato</bold>ti pittasemhapubbalohitānaṃ catunnaṃ āsayānaṃ bhedena. <bold>Dhātunānattato</bold>ti rasaruhirādīnaṃ sattannaṃ, pathavādīnaṃ vā catunnaṃ dhātūnaṃ nānattena. <bold>Vatthisīsa</bold>nti muttavatthito matthakapassaṃ. Hatthimadacalanaṃ nāmañca sambhavoti āha ‘‘sambhavo nikkhamatī’’ti. <bold>Sambhavavega</bold>nti sambhavassa ṭhānato cavitvā dakasotābhimukhaṃ otaraṇena sañjātasarīrakkhobhavegaṃ. <bold>Bāhusīsa</bold>nti khandhappadesaṃ. <bold>Dassesī</bold>ti ettha <bold>iti</bold>-saddo hetuttho, tena yasmā kaṇṇacūḷikāhi sambhavo nikkhamati…pe… sambhavañca dassesi, tasmā tatiyassa bhāsitaṃ subhāsitanti evaṃ yojanā veditabbā. <bold>Dakasota</bold>nti muttassa vatthito nikkhamanamaggaṃ, aṅgajātappadesanti vuttaṃ hoti. Sukkañca nāmetaṃ rasaruhirādisattadehadhātūsu majjhimadhātucatujaṃ aṭṭhimiñjādi viya pathavīdhātusaṅgahitaṃ āhārūpajīvīnaṃ sakalakāyagataṃ atidaharadārakānampi attheva, taṃ pana pannarasasoḷasavassuddesato paṭṭhāya sattānaṃ samuppajjanakakāmarāgeheva ṭhānato calati, calitañca āpodhātubhāvena cittajameva hutvā dakasotaṃ otarati, dakasotato pana paṭṭhāya <pageBreak edition="Vipassana Research Institut" number="1.0221" /> cittapaccayautujaṃ hoti matthaluṅgato calitasiṅghāṇikā viya. Yesaṃ pana samucchedanavikkhambhanādīhi rāgapariyuṭṭhānaṃ natthi <pageBreak edition="Myanmar" number="1.0253" />, tesaṃ sukkavissaṭṭhi na siyā. Iti yathāṭhānato sukkassa vissaṭṭhiyeva rāgacittasamuṭṭhānā, na pakatirūpaṃ, teneva <bold>kathāvatthuaṭṭhakathāyaṃ</bold> (kathā. aṭṭha. 307) ‘‘sukkavissaṭṭhi nāma rāgasamuṭṭhānā hotī’’ti sukkassa vissaṭṭhi eva rāgasamuṭṭhānā vuttā, na pakatirūpaṃ. Channaṃ pana kāmāvacaradevānaṃ vijjamānāpi sukkadhātu dvayaṃdvayasamāpattivasena pariyuṭṭhitarāgenāpi ṭhānato na gaḷati, yathāṭhāne eva ṭhatvā kiñci vikāraṃ āpajjamānā taṅkhaṇikapariḷāhavūpasamāvahā methunakiccaniṭṭhāpitā hotīti veditabbaṃ. Keci pana ‘‘kāyasamphassasukhameva tesaṃ kāmakicca’’nti vadanti. Khīṇāsavānaṃ pana anāgāmīnañca sabbaso kāmarāgābhāvena sukkadhātuvikārampi nāpajjatīti veditabbaṃ. Rūpībrahmānaṃ pana vikkhambhitakāmarāgena janitattā anāhārūpajīvitattā ca sabbathā sukkadhātupi nattheva. <bold>Tathevā</bold>ti mocanassādena nimitte upakkamatotiādiṃ atidisati. ‘‘Vissaṭṭhīti ṭhānācāvanā vuccatī’’ti padabhājane (pārā. 237) vuttattā ‘‘dakasotaṃ otiṇṇamatte’’ti kasmā vuttanti āha <bold>dakasotorohaṇañcetthā</bold>tiādi. <bold>Etthā</bold>ti tīsupi vādesu. <bold>Adhivāsetvā</bold>ti nimitte upakkamitvā puna vippaṭisāre uppanne mocanassādaṃ vinodetvā. <bold>Antarā nivāretu</bold>nti attano nimitte katūpakkamena ṭhānā cutaṃ dakasotaṃ otarituṃ adatvā antarā nivāretuṃ. Mocanassādena hatthaparikammādiṃ karontassa muttepi dukkaṭameva, nimitte upakkamābhāvato pana saṅghādiseso na hotīti āha ‘‘hattha…pe… anāpattī’’ti. Dakasotorohaṇañcetthātiādinā vuttavinicchayaṃ sandhāya ‘‘ayaṃ sabbācariyasādhāraṇavinicchayo’’ti vuttaṃ.</paragraph>
    <paragraph line="6"><bold>Khobhakaraṇapaccayo</bold> nāma visabhāgabhesajjasenāsanāhārādipaccayo. <bold>Nānāvidhaṃ supina</bold>nti khubhitavātādidhātūnaṃ anuguṇaṃ. <bold>Anubhūtapubba</bold>nti pubbe bhūtapubbaṃ manasā parikappitapubbañca. Sagganarakadesantarādīnampi hi saṅgahetvā vuttaṃ. <bold>Atthakāmatāya vā anatthakāmatāya vā</bold>ti idaṃ devatānaṃ hitāhitādhippāyataṃ dassetuṃ vuttaṃ. <bold>Atthāya vā anatthāya vā</bold>ti sabhāvato bhavitabbaṃ hitāhitaṃ sandhāya vuttaṃ. Nanu devatāhi upasaṃhariyamānāni ārammaṇāni paramatthato natthi, kathaṃ tāni puriso passati, devatā vā tāni avijjamānāni upasaṃharantīti codanaṃ manasi katvā <pageBreak edition="Myanmar" number="1.0254" /> āha <bold>so tāsa</bold>ntiādi. Tena ‘‘evameso parikappatū’’ti devatāhi cintitamattena supantassa cittaṃ bhavaṅgasantatito nipatitvā devatāhi cintitaniyāmeneva parikappamānaṃ pavattati, evaṃ tena parikappamānāni ārammaṇāni devatāhi upasaṃhaṭāni nāma honti, tāni ca so devatānubhāvena passati nāmāti dasseti. <bold>Bodhisattamātā viya puttapaṭilābhanimitta</bold>ntiādīsu <pageBreak edition="Vipassana Research Institut" number="1.0222" /> bodhisattassa gabbhokkantidivase mahāmāyādeviyā attano dakkhiṇapassena ekassa setavaravāraṇassa antokucchipaviṭṭhabhāvadassanaṃ puttapaṭilābhanimittaṃ supinaṃ nāma. Amhākaṃ pana bodhisattassa ‘‘sve buddho bhavissatī’’ti cātuddasiyaṃ pakkhassa rattivibhāyanakāle himavantaṃ bibbohanaṃ katvā puratthimapacchimasamuddesu vāmadakkhiṇahatthe dakkhiṇasamudde pāde ca odahitvā mahāpathaviyā sayanaṃ eko, dabbatiṇasaṅkhātāya tiriyā nāma tiṇajātiyā naṅgalamattarattadaṇḍāya nābhito uggatāya khaṇena anekayojanasahassaṃ nabhaṃ āhacca ṭhānaṃ eko, setānaṃ kaṇhasīsānaṃ kimīnaṃ pādehi ussakkitvā yāva jāṇumaṇḍalaṃ āhacca ṭhānaṃ eko, nānāvaṇṇānaṃ catunnaṃ sakuṇānaṃ catūhi disāhi āgantvā pādamūle setavaṇṇatāpajjanaṃ eko, bodhisattassa mahato mīḷhapabbatassa upari alimpamānassa caṅkamanaṃ ekoti ime pañca mahāsupinā nāma, ime ca yathākkamaṃ sambodhiyā, devamanussesu ariyamaggappakāsanassa, gihīnañca saraṇūpagamanassa, khattiyādicatuvaṇṇānaṃ pabbajitvā arahattapaṭilābhassa, catunnaṃ paccayānaṃ lābhe alittabhāvassa ca pubbanimittānīti veditabbaṃ. Soḷasa supinā pākaṭā eva. <bold>Ekantasaccamevā</bold>ti phalaniyamuppattito vuttaṃ. Dassanaṃ pana sabbattha vipallatthameva. Dhātukkhobhādīsu catūsu mūlakāraṇesu dvīhi tīhipi kāraṇehi kadāci supinaṃ passantīti āha ‘‘saṃsaggabhedato’’ti. <bold>Supinabhedo</bold>ti saccāsaccatthatābhedo.</paragraph>
    <paragraph line="7"><bold>Rūpanimittādiārammaṇa</bold>nti ettha kammanimittagatinimittato aññarūpameva viññāṇassa nimittanti rūpanimittaṃ, taṃ ādi yesaṃ sattanimittādīnaṃ tāni rūpanimittādīni ārammaṇāni yassa bhavaṅgacittassa taṃ rūpanimittādiārammaṇaṃ. <bold>Īdisānī</bold>ti rūpanimittādiārammaṇāni rāgādisampayuttāni ca. <bold>Sabbohārikacittenā</bold>ti paṭibuddhassa pakativīthicittena. <bold>Ko nāma passatī</bold>ti suttapaṭibuddhabhāvaviyuttāya <pageBreak edition="Myanmar" number="1.0255" /> cittappavattiyā abhāvato supinaṃ passanto nāma na siyāti adhippāyo, tenāha ‘‘supinassa abhāvova āpajjatī’’ti. <bold>Kapimiddhapareto</bold>ti iminā niddāvasena pavattamānabhavaṅgasantatibyavahitāya kusalākusalāya manodvāravīthiyā ca passatīti dasseti, tenāha <bold>yā niddā</bold>tiādi. <bold>Dvīhi antehi mutto</bold>ti kusalākusalasaṅkhātehi dvīhi antehi mutto. <bold>Āvajjanatadārammaṇakkhaṇe</bold>ti supine pañcadvāravīthiyā abhāvato manodvāre uppajjanārahaṃ gahetvā vuttaṃ.</paragraph>
    <paragraph line="8">Ettha ca supinantepi tadārammaṇavacanato anubhūtesu sutapubbesu vā rūpādīsu purāpattibhāvena parikappetvā vipallāsato pavattamānāpi kāmāvacaravipākadhammā parittadhamme nissāya parikappetvā pavattattā parittārammaṇā vuttā, na pana sarūpato parittadhamme gahetvā pavattattā <pageBreak edition="Vipassana Research Institut" number="1.0223" /> evāti gahetabbaṃ. Evañca itthipurisādiākāraṃ āropetvā pavattamānānaṃ rāgādisavipākadhammānampi tesaṃ ārammaṇaṃ gahetvā uppannānaṃ paṭisandhādivipākānampi parittārammaṇatā kammanimittārammaṇatā ca upapannā eva hoti. Vatthudhammavinimuttaṃ pana sammutibhūtaṃ kasiṇādipaṭibhāgārammaṇaṃ gahetvā uppannā upacārappanādivasappavattā cittacetasikadhammā eva parittattike (dha. sa. tikamātikā 12) na vattabbārammaṇāti gahetabbā.</paragraph>
    <paragraph line="9"><bold>Svāya</bold>nti supino. Vipallāsena parikappitaparittārammaṇattā ‘‘dubbalavatthukattā’’ti vuttaṃ, avijjamānārammaṇe avasavattitoti adhippāyo, tenāha <bold>avisaye uppannattā</bold>tiādi.</paragraph>
    <paragraph line="10"><bold>Āpattinikāyassā</bold>ti idaṃ saṅghādisesoti pulliṅga-saddassa anurūpavasena vuttaṃ. <bold>Assā</bold>ti assa āpattinikāyassa, vuṭṭhāpetuṃ icchitassāti attho, tenāha <bold>kiṃ vutta</bold>ntiādi. <bold>Ruḷhisaddenā</bold>ti ettha samudāye nipphannassāpi saddassa tadekadesepi pasiddhi idha ruḷhī nāma, tāya ruḷhiyā yutto saddo ruḷhīsaddo, tena. Ruḷhiyā kāraṇamāha <bold>avayave</bold>iccādinā.</paragraph>
    <paragraph line="11"><bold>Kālañcā</bold>ti ‘‘rāgūpatthambhe’’tiādinā dassitakālañca, ‘‘rāgūpatthambhe’’ti vutte rāgūpatthambhe jāte tasmiṃ kāle mocetīti atthato <pageBreak edition="Myanmar" number="1.0256" /> kālo gammati. <bold>Navamassa adhippāyassā</bold>ti vīmaṃsādhippāyassa. <bold>Vatthū</bold>ti visayaṃ.</paragraph>
    <paragraph line="12" number="238"> Lomā etesaṃ santīti <bold>lomasā,</bold> bahulomapāṇakā.</paragraph>
    <paragraph line="13" number="239"><bold>Mocanenā</bold>ti mocanappayogena. <bold>Mocanassādasampayuttāyā</bold>ti ettha mocanicchāva mocanassādo, tena sampayuttā cetanā mocanassādacetanāti attho, na pana mocane assādaṃ sukhaṃ patthentiyā cetanāyāti evaṃ attho gahetabbo, itarathā sukhatthāya mocentasseva āpatti, na ārogyādiatthāyāti āpajjati. Tasmā ārogyādīsu yena kenaci adhippāyena mocanicchāya cetanāyāti atthova gahetabbo.</paragraph>
    <paragraph line="14" number="240"><bold>Vāyamato</bold>ti aṅgajāte kāyena upakkamato. <bold>Dve āpattisahassānī</bold>ti khaṇḍacakkādīni anāmasitvāva vuttaṃ, icchantena pana khaṇḍacakkādibhedenāpi gaṇanā kātabbā. <bold>Ekena padenā</bold>ti gehasitapemapadena. <bold>Tathevā</bold>ti mocanassādacetanāya eva gāḷhaṃ pīḷanādippayogaṃ <pageBreak edition="Vipassana Research Institut" number="1.0224" /> avijahitvā supanena saṅghādisesoti vuttaṃ. <bold>Suddhacitto</bold>ti mocanassādassa nimitte ūruādīhi kataupakkamassa vijahanaṃ sandhāya vuttaṃ. Tena asubhamanasikārābhāvepi payogābhāveneva mocanepi anāpatti dīpitāti veditabbā.</paragraph>
    <paragraph line="15"><bold>Tena upakkamena mutte</bold>ti muccamānaṃ vinā aññasmimpi sukke ṭhānato mutte. Yadi pana upakkame katepi muccamānameva dakasotaṃ otarati, thullaccayameva payogena muttassa abhāvā. <bold>Jagganatthāyā</bold>ti cīvarādīsu limpanaparihārāya hatthena aṅgajātaggahaṇaṃ vaṭṭati, tappayogo na hotīti adhippāyo. <bold>Anokāsa</bold>nti aṅgajātappadesaṃ.</paragraph>
    <paragraph line="16" number="262"><bold>Supinantena kāraṇenā</bold>ti supinante pavattaupakkamahetunā. Āpattiṭṭhāneyeva hi ayaṃ anāpatti avisayattā vuttā. Tenāha <bold>‘‘sacassa visayo hoti niccalena bhavitabba’’</bold>ntiādi.</paragraph>
    <paragraph line="17" number="263"> Vinītavatthupāḷiyaṃ <pageBreak edition="Myanmar" number="1.0257" /><bold>aṇḍakaṇḍuvanavatthusmiṃ</bold> mocanādhippāyena aṇḍacalanena aṅgajātassāpi calanato nimitte upakkamo hotīti saṅghādiseso vutto. Yathā pana aṅgajātaṃ na calati, evaṃ aṇḍameva kaṇḍuvanena phusantassa muttepi anāpatti aṇḍassa anaṅgajātattā.</paragraph>
    <paragraph line="18" number="264"><bold>Vatthi</bold>nti aṅgajātasīsacchādakacammaṃ. <bold>Udaraṃ tāpentassa…pe… anāpattiyevā</bold>ti udaratāpanena aṅgajātepi tatte tāvattakena nimitte upakkamo kato nāma na hotīti vuttaṃ.</paragraph>
    <paragraph line="19" number="265"><bold>Ehi me tvaṃ, āvuso, sāmaṇerāti vatthusmiṃ</bold> aññaṃ āṇāpetu, tena kariyamānassa aṅgajātacalanassa mocanassādena sādiyanato taṃ calanaṃ bhikkhussa sādiyanacittasamuṭṭhitampi hotīti sukkavissaṭṭhipaccayassa aṅgajātacalanassa hetubhūtā assādacetanāva āpattiyā aṅgaṃ hoti, na āṇāpanavācā tassā pavattikkhaṇe saṅghādisesassa asijjhanato. Evaṃ āṇāpetvāpi yonisomanasikārena mocanassādaṃ paṭivinodentassa āpattiasambhavato idaṃ sikkhāpadaṃ anāṇattikaṃ, kāyakammaṃ, kiriyasamuṭṭhānañca jātanti gahetabbaṃ, āṇāpanavācāya pana dukkaṭaṃ āpajjati. Yo pana parena anāṇattena balakkārenāpi kariyamānappayogaṃ mocanassādena sādiyati, tassāpi mutte <bold>paṭhamapārājike</bold> viya saṅghādisesova, amutte thullaccayaṃ. Mocanassāde cetanāya pana asati kāyasaṃsaggarāgena <pageBreak edition="Vipassana Research Institut" number="1.0225" /> sādiyantassāpi muttepi saṅghādisesena anāpattīti ācariyā vadanti, tañca yuttameva.</paragraph>
    <paragraph line="20" number="266"><bold>Kāyatthambhanavatthusmiṃ</bold> calanavasena yathā aṅgajāte upakkamo sambhavati, tathā vijambhitattā āpatti vuttā.</paragraph>
    <paragraph line="21"><bold>Upanijjhāyanavatthusmiṃ aṅgajāta</bold>nti jīvamānaitthīnaṃ passāvamaggova adhippeto, netaro.</paragraph>
    <paragraph line="22" number="267"><bold>Pupphāvalī</bold>ti kīḷāviseso. Taṃ kira kīḷantā nadīādīsu chinnataṭaṃ udakena cikkhallaṃ katvā tattha ubho pāde pasāretvā nisinnā patanti <pageBreak edition="Myanmar" number="1.0258" />, ‘‘pupphāvaliya’’ntipi pāṭho. <bold>Pavesentassā</bold>ti payojakattena dvikammikattā ‘‘vālikaṃ aṅgajāta’’nti ubhayatthāpi upayogavacanaṃ kataṃ. Cetanā, upakkamo, muccananti imānettha tīṇi aṅgāni veditabbāni.</paragraph>
    <centered line="23">Sukkavissaṭṭhisikkhāpadavaṇṇanā niṭṭhitā.</centered>
    <subhead line="24">2. Kāyasaṃsaggasikkhāpadavaṇṇanā</subhead>
    <paragraph line="25" number="269"> Dutiye kesuci vātapānesu vivaṭesu bahipi andhakārattā āloko na pavisati, vivaṭakavāṭena aññato āgacchantassa ālokassa nivāraṇato kavāṭassa piṭṭhipasse ghanandhakārova hoti, tādisāni sandhāya <bold>‘‘yesu vivaṭesu andhakāro hotī’’</bold>tiādi vuttaṃ.</paragraph>
    <paragraph line="26">Brāhmaṇī attano aṅgamaṅgānaṃ parāmasanakkhaṇe anācārānukūlā hutvā na kiñci vatvā bhikkhuno vaṇṇabhaṇanakkhaṇe vuttattā āha <bold>‘‘pabbajitukāmo maññeti sallakkhetvā’’</bold>ti, pabbajitukāmo viyāti sallakkhetvāti attho. Kulitthīnaṃ evaṃ parehi abhibhavanaṃ nāma accantāvamānoti āha <bold>‘‘attano vippakāra’’</bold>nti.</paragraph>
    <paragraph line="27" number="270"> Otiṇṇasaddassa kammasādhanapakkhaṃ sandhāya <bold>‘‘yakkhādīhī’’</bold>tiādi vuttaṃ, kattusādhanapakkhaṃ sandhāya <bold>‘‘kūpādīnī’’</bold>tiādi vuttaṃ. <bold>Tasmiṃ vatthusmi</bold>nti itthisarīrasaṅkhāte vatthusmiṃ.</paragraph>
    <paragraph line="28" number="271"><bold>Assā</bold>ti hatthaggāhādikassa sabbassa.</paragraph>
    <paragraph line="29" number="273"><bold>Etesaṃ</bold><pageBreak edition="Vipassana Research Institut" number="1.0226" /><bold>padāna</bold>nti āmasanādipadānaṃ. <bold>Itthisaññī</bold>ti manussitthisaññī. <bold>Naṃ</bold>-saddassa kāyavisesanabhāvena etaṃ kāyanti atthaṃ dassetuṃ <bold>‘‘atha vā’’</bold>tiādi vuttaṃ. <bold>Omasanto…pe… ekāva āpattī</bold>ti anivatthaṃ sandhāya vuttaṃ, na nivatthaṃ. Sanivatthāya pana matthakato paṭṭhāya hatthaṃ otārentassa nivatthasāṭakopari hatthe āruḷhe thullaccayaṃ. Sāṭakato hatthaṃ otārāpetvā jaṅghato paṭṭhāya omasantassa puna saṅghādiseso.</paragraph>
    <paragraph line="30"><bold>Yathāniddiṭṭhaniddese</bold>ti <pageBreak edition="Myanmar" number="1.0259" /> yathāvuttakāyasaṃsagganiddese. <bold>Tenā</bold>ti yena kāraṇena vatthusaññādayo honti, tena kāraṇena. Yathāvuttasikkhāpadaniddese vuttaṃ garukaṃ bhikkhuno kareyya pakāseyyāti yojanā.</paragraph>
    <paragraph line="31"><bold>Saññāya virāgitamhī</bold>ti saññāya viraddhāya. <bold>Idaṃ nāma vatthu</bold>nti imasmiṃ sikkhāpade āgataṃ, anāgatañca yaṃ kiñci saviññāṇakāviññāṇakaṃ phusantassa anāpattiabhāvaṃ sandhāya vuttaṃ.</paragraph>
    <paragraph line="32"><bold>Sāratta</bold>nti kāyasaṃsaggarāgeneva sārattaṃ. <bold>Viratta</bold>nti kāyasaṃsaggarāgarahitaṃ mātuādiṃ sandhāya vadati. <bold>Dukkaṭa</bold>nti mātupemādivasena gaṇhantassa vasena vuttaṃ, virattampi itthiṃ kāyasaṃsaggarāgena gaṇhantassa pana saṅghādiseso eva. Imāya pāḷiyā sametīti sambandho. Kathaṃ sametīti ce? Yadi hi ‘‘itthiyā kāyappaṭibaddhaṃ gaṇhissāmī’’ti citte uppanne itthisaññā virāgitā bhaveyya. Kāyappaṭibaddhaggahaṇepi thullaccayenāpi na bhavitabbaṃ itthisaññāya eva <bold>pāḷiyaṃ</bold> (pārā. 276) thullaccayassa vuttattā, tasmā ‘‘itthiyā kāyappaṭibaddhaṃ gaṇhissāmīti kāyaṃ gaṇhantassa itthisaññā virāgitā nāma na hotīti kāyappaṭibaddhaṃ gaṇhissāmīti kāyaṃ gaṇhato itthisaññāya ceva kāyasaṃsaggarāgassa ca kāyaggahaṇassa ca sambhavā yathāvatthukaṃ saṅghādisesameva āpajjatī’’ti <bold>mahāsumattherena</bold> vuttavādova imāya pāḷiyā sameti. Aṭṭhakathāyañhi ‘‘sambahulā itthiyo bāhāhi parikkhipitvā gaṇhāmī’’ti saññāya parikkhipato majjhagatānaṃ vasena thullaccayaṃ vuttaṃ. Na hi tassa ‘‘majjhagatā itthiyo kāyappaṭibaddhena gaṇhāmī’’ti saññā atthi, tasmā aṭṭhakathāyapi sametīti gahetabbaṃ. Nīlena duviññeyyabhāvato <bold>kāḷitthī</bold> vuttā.</paragraph>
    <paragraph line="33" number="279"><bold>Sevanādhippāyo</bold>ti <pageBreak edition="Vipassana Research Institut" number="1.0227" /> phassasukhasevanādhippāyo. Kāyappaṭibaddhāmasanavāre kāyappaṭibaddhavasena phassapaṭivijānanaṃ veditabbaṃ. <bold>Cittuppādamatte āpattiyābhāvato anāpattī</bold>ti idaṃ kāyasaṃsaggarāgamattena kāyacalanassa anuppattito itthiyā kariyamānakāyacalanaṃ sādiyatopi payogābhāvaṃ sandhāya vuttaṃ. Paṭhamapārājike pana parehi upakkamiyamānassa abhāvato sevanādhippāye uppanne tena adhippāyena aṅgajātakkhobho <pageBreak edition="Myanmar" number="1.0260" /> sayameva avassaṃ sañjāyati, so ca tena kato nāma hotīti pārājikaṃ vuttaṃ, teneva nayena paṭhamasaṅghādisesepi parena kariyamānapayogasādiyamānepi aṅgajātakkhobhasambhavena āpatti hotīti veditabbaṃ. <bold>Catutthe</bold>ti ‘‘na ca kāyena vāyamati, na ca phassaṃ paṭivijānātī’’ti imasmiṃ vāre. <bold>Phassapaṭivijānanampī</bold>ti <bold>api</bold>-saddena tatiyavāre viya vāyāmopi natthīti dasseti. <bold>Nissaggiyena nissaggiyāmasane viyā</bold>ti idaṃ pana phassapaṭivijānanābhāvamattasseva nidassanaṃ, na payogābhāvassāti daṭṭhabbaṃ. <bold>Mokkhādhippāyo</bold>ti ettha cittassa lahuparivattitāya antarantarā kāyasaṃsaggarāge samuppannepi mokkhādhippāyassa avicchinnatāya anāpattiyeva, vicchinne pana tasmiṃ āpatti eva.</paragraph>
    <centered line="34">Padabhājanīyavaṇṇanānayo.</centered>
    <paragraph line="35" number="281"><bold>Ettha gaṇhāhīti na vattabbā</bold>ti gehasitapemena kāyappaṭibaddhena phusane dukkaṭaṃ sandhāya vuttaṃ, kāruññena pana vatthādiṃ gahetuṃ asakkontiṃ ‘‘gaṇhā’’ti vadantassāpi avasasabhāvappattaṃ udake nimujjantiṃ kāruññena sahasā anāmāsanti acintetvā kesādīsu gahetvā mokkhādhippāyena ākaḍḍhatopi anāpattiyeva. Na hi mīyamānaṃ mātaraṃ ukkhipituṃ na vaṭṭati. Aññātikāya itthiyāpi eseva nayo. Ukkaṭṭhāya mātuyāpi āmāso na vaṭṭatīti dassanatthaṃ <bold>‘‘mātara’’</bold>nti vuttaṃ. Tassā kātabbaṃ pana aññāsampi itthīnaṃ karontassāpi anāpattiyeva anāmāsatte visesābhāvā.</paragraph>
    <paragraph line="36"><bold>Tiṇaṇḍupaka</bold>nti hiriverādimūlehi kesālaṅkāratthāya katacumbaṭakaṃ. <bold>Parivattetvā</bold>ti attano nivāsanādibhāvato apanetvā. Pūjādiatthaṃ pana tāvakālikampi āmasituṃ vaṭṭati. <bold>Sīsapasādhanakadantasūciādī</bold>ti idaṃ sīsālaṅkāratthāya paṭapilotikādīhi kataṃ sīsapasādhanakañceva dantasūciādi cāti dvidhā yojetvā sīsapasādhanaṃ sipāṭikopakaraṇatthāya ceva dantasūciupakaraṇatthāya ca gahetabbanti yathākkamaṃ atthaṃ dasseti. Kesakalāpaṃ bandhitvā tattha tiriyaṃ pavesanatthāya katā dantasūci eva sīsapasādhanakadantasūcīti ekameva katvā sipāṭikāya <pageBreak edition="Vipassana Research Institut" number="1.0228" /> pakkhipitvā pariharitabbasūciyeva tassa tassa kiccassa upakaraṇanti sipāṭikāsūciupakaraṇanti evaṃ vā yojanā kātabbā <pageBreak edition="Myanmar" number="1.0261" />. <bold>Potthakarūpa</bold>nti sudhādīhi kataṃ, pārājikavatthubhūtānaṃ tiracchānagatitthīnaṃ saṇṭhānena katampi anāmāsameva. Itthirūpādīni dassetvā kataṃ, vatthabhittiādiñca itthirūpaṃ anāmasitvā vaḷañjetuṃ vaṭṭati. Evarūpehi anāmāse kāyasaṃsaggarāge asati kāyappaṭibaddhena āmasato doso natthi. <bold>Bhinditvā</bold>ti ettha anāmāsampi daṇḍapāsāṇādīhi bhedanassa aṭṭhakathāyaṃ vuttattā, pāḷiyampi āpadāsu mokkhādhippāyassa āmasanepi anāpattiyā vuttattā ca. Sappinīādīhi vāḷamigīhi ca gahitapāṇakānaṃ mocanatthāya taṃ sappinīādiṃ vatthadaṇḍādīhi parikkhipitvā gahetuṃ, mātuādiṃ udake mīyamānaṃ vatthādīhi gahetuṃ, asakkontiṃ kesādīsu gahetvā kāruññena ukkhipituṃ vaṭṭatīti ayamattho gahetabbova. Aṭṭhakathāyaṃ ‘‘na tveva āmasitabbā’’ti idaṃ pana vacanaṃ amīyamānavatthuṃ sandhāya vuttanti ayaṃ amhākaṃ khanti.</paragraph>
    <paragraph line="37"><bold>Maggaṃ adhiṭṭhāyā</bold>ti ‘‘maggo aya’’nti maggasaññaṃ uppādetvāti attho. <bold>Paññapetvā dentī</bold>ti idaṃ sāmīcivasena vuttaṃ, tehi pana āsanaṃ apaññapetvāva nisīdathāti vutte sayameva paññapetvā nisīditumpi vaṭṭati. <bold>Tatthajātakānī</bold>ti acchinditvā bhūtagāmabhāveneva ṭhitāni. <bold>Kīḷantenā</bold>ti vuttattā sati paccaye āmasantassa anāpatti. Bhikkhusantakaṃ pana paribhogārahaṃ sabbathā āmasituṃ na vaṭṭati durupaciṇṇattā. <bold>Anupasampannānaṃ dassāmī</bold>ti idaṃ appaṭiggahetvā gahaṇaṃ sandhāya vuttaṃ. Attanopi atthāya paṭiggahetvā gahaṇe doso natthi anāmāsattābhāvā.</paragraph>
    <paragraph line="38"><bold>Maṇī</bold>ti veḷuriyādito añño jotirasādibhedo sabbopi maṇi. <bold>Veḷuriyo</bold>ti allaveḷuvaṇṇomaṇi, ‘‘majjārakkhi maṇḍalavaṇṇo’’tipi vadanti. <bold>Silā</bold>ti muggamāsavaṇṇā atisiniddhā kāḷasilā, maṇivohāraṃ āgatā rattasetādivaṇṇā sumaṭṭhāpi silā anāmāsā evāti vadanti. <bold>Rajata</bold>nti kahāpaṇamāsādibhedaṃ jatumāsādiṃ upādāya sabbaṃ vuttāvasesaṃ rūpiyaṃ gahitaṃ. <bold>Lohitaṅko</bold>ti rattamaṇi. <bold>Masāragalla</bold>nti kabaravaṇṇo maṇi, ‘‘marakata’’ntipi vadanti. Bhesajjatthāya pisitvā yojitānaṃ muttānaṃ ratanabhāvavirahato gahaṇakkhaṇepi ratanākārena apekkhitābhāvā <bold>‘‘bhesajjatthāya pana vaṭṭatī’’</bold>ti vuttaṃ. Yāva pana <pageBreak edition="Myanmar" number="1.0262" /> tā muttā ratanarūpena tiṭṭhanti, tāva āmasituṃ na vaṭṭati eva. Evaṃ aññampi ratanapāsāṇaṃ pisitvā bhesajje yojanatthāya gahetuṃ vaṭṭati eva, jātarūparajataṃ pana pisitvā yojanabhesajjatthāyapi sampaṭicchituṃ na vaṭṭati, gahaṭṭhehi yojetvā dinnampi yadi bhesajje suvaṇṇādirūpena tiṭṭhati, viyojetuñca sakkā, tādisaṃ bhesajjampi na vaṭṭati. Taṃ abbohārikattaṃ gataṃ ce, vaṭṭati. <bold>‘‘Jātiphalikaṃ</bold><pageBreak edition="Vipassana Research Institut" number="1.0229" /><bold>upādāyā’’</bold>ti vuttattā, sūriyakantacandakantādikaṃ jātipāsāṇaṃ maṇimhi eva saṅgahitanti daṭṭhabbaṃ. Dhamanasaṅkho ca dhotaviddho ca ratanamisso cāti yojetabbaṃ. <bold>Viddho</bold>ti maṇiādibhāvena katachiddo.</paragraph>
    <paragraph line="39"><bold>Ratanamisso</bold>ti kañcanalatādivicitto, muttādiratanakhacito ca, etena dhamanasaṅkhato añño ratanamissova anāmāsoti dasseti. Silāyampi eseva nayo. <bold>Pānīyasaṅkho</bold>ti imināva thālakādiākārena katasaṅkhamayabhājanāni bhikkhūnaṃ sampaṭicchituṃ vaṭṭatīti siddhaṃ. <bold>Sesā</bold>ti ratanasaṃyuttaṃ ṭhapetvā avasesā.</paragraph>
    <paragraph line="40"><bold>Bījato paṭṭhāyā</bold>ti dhātupāsāṇato paṭṭhāya. <bold>Paṭikkhipī</bold>ti suvaṇṇamayadhātukaraṇḍakassa, buddharūpādissa ca attano santakakaraṇe nissaggiyattā vuttaṃ. <bold>‘‘Rūpiyachaḍḍakaṭṭhāne’’</bold>ti vuttattā rūpiyachaḍḍakassa jātarūparajataṃ āmasitvā chaḍḍetuṃ vaṭṭatīti siddhaṃ. <bold>Keḷāpayitu</bold>nti āmasitvā ito cito ca sañcāretuṃ. <bold>Vutta</bold>nti mahāaṭṭhakathāyaṃ vuttaṃ. <bold>Kacavarameva harituṃ vaṭṭatī</bold>ti gopakā vā hontu aññe vā, hatthena puñchitvā kacavaraṃ apanetuṃ vaṭṭati, malampi pamajjituṃ vaṭṭati evāti vadanti, taṃ aṭṭhakathāya na sameti keḷāyanasadisattā. <bold>Ārakūṭaloha</bold>nti suvaṇṇavaṇṇo kittimalohaviseso. Tividhañhi kittimalohaṃ kaṃsalohaṃ vaṭṭalohaṃ hārakūṭalohanti. Tattha tiputambe missetvā kataṃ <bold>kaṃsalohaṃ</bold> nāma. Sīsatambe missetvā kataṃ <bold>vaṭṭalohaṃ</bold>. Rasatambe missetvā kataṃ <bold>hārakūṭalohaṃ</bold> nāma. Taṃ pana <bold>‘‘jātarūpagatika’’</bold>nti vuttattā uggaṇhato nissaggiyampi hotīti keci vadanti. Rūpiyesu pana agaṇitattā nissaggiyaṃ na hoti, āmasane, sampaṭicchane ca dukkaṭamevāti veditabbaṃ. <bold>Sabbakappiyo</bold>ti yathāvuttasuvaṇṇādimayānaṃ <pageBreak edition="Myanmar" number="1.0263" /> senāsanaparikkhārānaṃ āmasanagopanādivasena paribhogo sabbathā kappiyoti adhippāyo. Tenāha <bold>‘‘tasmā’’</bold>tiādi. <bold>‘‘Bhikkhūnaṃ dhammavinayavaṇṇanaṭṭhāne’’</bold>ti vuttattā saṅghikameva suvaṇṇādimayaṃ senāsanaṃ, senāsanaparikkhārā ca vaṭṭanti, na puggalikānīti gahetabbaṃ.</paragraph>
    <paragraph line="41"><bold>Bhinditvā</bold>ti paṭhamameva anāmasitvā pāsāṇādinā kiñcimattaṃ bhedaṃ katvā pacchā kappiyabhaṇḍatthāya adhiṭṭhahitvā hatthena gahetuṃ vaṭṭati. Tenāha <bold>‘‘kappiyabhaṇḍaṃ karissāmīti sabbampi sampaṭicchituṃ vaṭṭatī’’</bold>ti. Etthāpi kiñci bhinditvā, viyojetvā vā āmasitabba.</paragraph>
    <paragraph line="42"><bold>Phalakajālikādīnī</bold>ti ettha saraparittāṇāya hatthena gahetabbaṃ kiṭikāphalakaṃ akkhirakkhaṇatthāya ayalohādīhi jālākārena katvā sīsādīsu paṭimuñcitabbaṃ jālikaṃ nāma <pageBreak edition="Vipassana Research Institut" number="1.0230" />. <bold>Ādi</bold>-saddena kavacādiṃ saṅgaṇhāti. <bold>Anāmāsānī</bold>ti macchajālādiparūparodhakaṃ sandhāya vuttaṃ, na saraparittāṇaṃ tassa āvudhabhaṇḍattābhāvā. Teneva vakkhati ‘‘parūparodhanivāraṇaṃ hī’’tiādi. <bold>Āsanassā</bold>ti cetiyassa samantā kataparibhaṇḍassa. <bold>Bandhissāmī</bold>ti kākādīhi adūsanatthāya bandhissāmi.</paragraph>
    <paragraph line="43"><bold>‘‘Bherisaṅghāṭo</bold>ti saṅghaṭitacammabherī. <bold>Vīṇāsaṅghāṭo</bold>ti saṅghaṭitacammavīṇā’’ti <bold>sāratthadīpaniyaṃ</bold> (sārattha. ṭī. 2.281) vuttaṃ. ‘‘Cammavinaddhāni vīṇābheriādīnī’’ti mahāaṭṭhakathāyaṃ vuttavacanato visesābhāvā, <bold>‘‘kurundiyaṃ panā’’</bold>tiādinā tato visesassa vattumāraddhattā ca bheriādīnaṃ vinaddhanopakaraṇasamūho bherivīṇāsaṅghāṭoti veditabbaṃ saṅghaṭitabboti saṅghāṭoti katvā. <bold>Tucchapokkhara</bold>nti avinaddhacammabherivīṇānaṃ pokkharaṃ. <bold>Āropitacamma</bold>nti pubbe āropitaṃ hutvā pacchā tato apanetvā visuṃ ṭhapitamukhacammamattaṃ, na sesopakaraṇasahitaṃ. Sahitaṃ pana saṅghāṭoti ayaṃ viseso. <bold>Onahitu</bold>nti bheripokkharādīni cammaṃ āropetvā cammavaṭṭiādīhi sabbehi upakaraṇehi vinandhituṃ.</paragraph>
    <paragraph line="44">Pāḷiyaṃ <bold>paṇḍakassā</bold>ti paṇḍakena. <bold>Pārājikappahonakakāle</bold>ti akuthitakāle. Kāyasaṃsaggarāgādibhāve sabbāvatthāyapi itthiyā saṇṭhāne <pageBreak edition="Myanmar" number="1.0264" /> paññāyamāne anāmāsadukkaṭaṃ na vigacchatīti daṭṭhabbaṃ. Saṅkamādīnaṃ ṭhānācāvanavasena acāletabbatāya na kāyappaṭibaddhavohāroti dukkaṭaṃ vuttaṃ.</paragraph>
    <paragraph line="45" number="282"><bold>Ekapadikasaṅkamo</bold>ti tanukasetu. <bold>‘‘Āviñchanto’’</bold>ti vuttattā cāletuṃ yuttāya eva rajjuyā thullaccayaṃ, na itarāya bhittithambhādigatikattāti āha <bold>‘‘yā mahārajju hotī’’</bold>tiādi. Tena cāletuṃ yutte tanukarajjudaṇḍake acāletvā phusantassāpi thullaccayamevāti dīpitanti veditabbaṃ. <bold>Paṭicchādetabbā</bold>ti chādanādivasena gūhitabbā. Manussitthī, manussitthisaññitā, kāyasaṃsaggarāgo, vāyāmo, tena hatthādīsu phusananti imānettha pañca aṅgāni.</paragraph>
    <centered line="46">Kāyasaṃsaggasikkhāpadavaṇṇanā niṭṭhitā.</centered>
    <subhead line="47">3. Duṭṭhullavācāsikkhāpadavaṇṇanā</subhead>
    <paragraph line="48" number="285"> Tatiye <bold>asaddhammapaṭisaññutta</bold>nti methunadhammapaṭisaṃyuttaṃ. <bold>Bālā</bold>ti subhāsitadubbhāsitaṃ ajānantī <pageBreak edition="Vipassana Research Institut" number="1.0231" />, surāmadamattatāya ummattakādibhāvena ca ajānantīpi ettheva saṅgayhati. <bold>Na tāva sīsaṃ etī</bold>ti saṅghādisesapaccayattasaṅkhātaṃ matthakaṃ pāripūri na hoti, maggamethunehi aghaṭitattā dukkaṭaṃ pana hoti eva.</paragraph>
    <paragraph line="49"><bold>Apasādetī</bold>ti apasādakaravacanaṃ karoti. <bold>Dosaṃ detī</bold>ti dosaṃ patiṭṭhāpeti. <bold>Tīhī</bold>ti animittāsītiādīnaṃ padānaṃ aduṭṭhullabhāvenāpi atthayojanārahattā passāvamaggādipaṭisaññuttatāniyamo natthīti vuttaṃ, tehi pana aṭṭhahi padehi <bold>paribbājikāvatthusmiṃ</bold> (pārā. 289) viya thullaccayanti veditabbaṃ.</paragraph>
    <paragraph line="50"><bold>Kuñcikapanāḷimatta</bold>nti kuñcikāchiddamattaṃ. <bold>Sukkhasotā</bold>ti dakasotassa sukkhatāya lohitavaṇṇavigamo hotīti vuttaṃ.</paragraph>
    <paragraph line="51"><bold>Suddhānī</bold>ti methunādipadehi ayojitānipi. <bold>Methunadhammena ghaṭitānevā</bold>ti idaṃ upalakkhaṇamattaṃ, vaccamaggapassāvamaggehipi animitte ‘‘tava <pageBreak edition="Myanmar" number="1.0265" /> vaccamaggo, passāvamaggo vā īdiso’’tiādinā ghaṭitepi āpattikarāneva.</paragraph>
    <paragraph line="52" number="286"><bold>Garukāpatti</bold>nti bhikkhuniyā ubbhajāṇumaṇḍalikāya pārājikāpattiṃ sandhāya vadati.</paragraph>
    <paragraph line="53" number="287"><bold>Hasanto hasanto</bold>ti upalakkhaṇamattaṃ, ahasantopi yena kenaci ākārena attano vipariṇatacittataṃ itthiyā pakāsento vadati, āpattiyeva.</paragraph>
    <paragraph line="54"><bold>Kāyacittato</bold>ti hatthamuddāya obhāsentassa kāyacittato samuṭṭhāti.</paragraph>
    <paragraph line="55" number="288"><bold>Tasmā dukkaṭa</bold>nti appaṭivijānanato dukkaṭaṃ, paṭivijānane pana sati thullaccayameva <bold>paribbājikāvatthusmiṃ</bold> (pārā. 289) viya akhettapadattā. Khettapade hi paṭivijānantiyā saṅghādisesova siyā <bold>methunadhammayācanavatthudvaye</bold> (pārā. 289) viya, taṃ pana vatthudvayaṃ methunayācanato catutthasaṅghādisese vattabbampi duṭṭhullavācassādamattena pavattattā idha vuttanti veditabbaṃ. Evaṃ khettapadena vadantassa itthiyā appaṭivijānantiyā kiṃ hotīti? Kiñcāpi ayaṃ nāma āpattīti pāḷiaṭṭhakathāsu na vuttaṃ, atha kho thullaccayenevettha bhavitabbaṃ <pageBreak edition="Vipassana Research Institut" number="1.0232" />. Tathā hi akhettapade appaṭivijānantiyā dukkaṭaṃ, paṭivijānantiyā thullaccayaṃ vuttaṃ. Khettapade pana paṭivijānane saṅghādisesova vutto, appaṭivijānane thullaccayameva bhavituṃ yuttaṃ, na dukkaṭaṃ, akhettapadato visesābhāvappasaṅgoti gahetabbaṃ. Yathā cettha, evaṃ catutthasikkhāpadepi akhettapade paṭivijānantiyā thullaccayaṃ, appaṭivijānantiyā dukkaṭaṃ, khettapade pana appaṭivijānantiyā thullaccayanti veditabbaṃ. Pāḷiyaṃ <bold>navāvuta</bold>nti navavītaṃ.</paragraph>
    <paragraph line="56" number="288"><bold>Asaddhammaṃ sandhāyā</bold>ti methunaṃ sandhāya vuttaṃ. Tañhi puttasamuppattiyā bījanikkhepato vappapariyāyaṃ labhatīti.</paragraph>
    <paragraph line="57"><bold>Saṃsīdatī</bold>ti vahati, saṃsarīyatīti vā attho. Manussitthī, tathāsaññitā, duṭṭhullavācassādarāgo, tena obhāsanaṃ, taṅkhaṇavijānananti imānettha pañca aṅgāni.</paragraph>
    <centered line="58">Duṭṭhullavācāsikkhāpadavaṇṇanā niṭṭhitā.</centered>
    <subhead line="59">4. Attakāmapāricariyasikkhāpadavaṇṇanā</subhead>
    <paragraph line="60" number="290"> Catutthe <pageBreak edition="Myanmar" number="1.0266" /> parehi patte pātiyamānānaṃ bhikkhāpiṇḍānaṃ pāto sannipātoti piṇḍapātoti bhikkhāhāro vuccati, taṃsadisatāya aññopi yo koci bhikkhācariyaṃ vinā bhikkhūhi laddho piṇḍapātotveva vuccati. Pati eti etasmāti paccayoti āha <bold>‘‘patikaraṇaṭṭhena paccayo’’</bold>ti. Rogadukkhānaṃ vā paṭipakkhabhāvena ayati pavattatīti paccayo. <bold>Sappāyassā</bold>ti hitassa. <bold>Nagaraparikkhārehī</bold>ti nagaraṃ parivāretvā rakkhaṇakehi. Rājūnaṃ gehaparikkhepo parikhā uddāpo pākāro esikā paligho aṭṭoti ime satta nagaraparikkhārāti vadanti. <bold>Setaparikkhāro</bold>ti visuddhisīlālaṅkāro. Ariyamaggo hi idha ‘‘ratho’’ti adhippeto, tassa ca sammāvācādayo alaṅkāraṭṭhena ‘‘parikkhārā’’ti vuttā. <bold>Cakkavīriyo</bold>ti vīriyacakko. <bold>Jīvitaparikkhārā</bold>ti jīvitassa pavattikāraṇāni. <bold>Samudānetabbā</bold>ti sammā uddhaṃ ānetabbā pariyesitabbā.</paragraph>
    <paragraph line="61" number="291"><bold>Upacāre</bold>ti yattha ṭhito viññāpetuṃ sakkoti, tādise ṭhāne. <bold>Kāmo ceva hetu ca pāricariyā ca attho</bold>ti pāḷiyaṃ ‘‘attano kāmaṃ, attano hetuṃ, attano adhippāyaṃ, attano pāricariya’’nti (pārā. 292) vuttesu imesu catūsu padesu kāmo, hetu, pāricariyā <pageBreak edition="Vipassana Research Institut" number="1.0233" /> ca <bold>aṭṭhakathāyaṃ</bold> vutte paṭhame atthavikappe viggahavākyādhippāyasūcanato attho. <bold>Sesa</bold>nti adhippāyapadamekaṃ. <bold>Byañjana</bold>nti byañjanamattaṃ, paṭhamavikappānupayogitāya vacanamattanti attho. Dutiye atthavikappepi eseva nayo.</paragraph>
    <paragraph line="62">Yathāvuttameva atthaṃ padabhājanena saṃsanditvā dassetuṃ <bold>‘‘attano kāmaṃ attano hetuṃ attano pāricariyanti hi vutte jānissanti paṇḍitā’’</bold>tiādi āraddhaṃ. Idaṃ vuttaṃ hoti – ‘‘attano hetu’’nti vutte attano atthāyāti ayamattho viññāyati, ‘‘attano kāmaṃ attano pāricariya’’nti vutte kāmena pāricariyāti ayamattho viññāyati. Tasmā imehi tīhi padehi attano atthāya kāmena pāricariyā attakāmapāricariyāti imaṃ atthavikappaṃ viññū jānissanti. ‘‘Attano <pageBreak edition="Myanmar" number="1.0267" /> adhippāya’’nti vutte pana adhippāya-saddassa kāmita-saddena samānatthabhāvato attanā adhippetakāmitaṭṭhena attakāmapāricariyāti imamatthaṃ vikappaṃ viññū jānissanti.</paragraph>
    <paragraph line="63"><bold>Etadagga</bold>nti esā aggā. <bold>Duṭṭhullavācāsikkhāpade</bold>pi (pārā. 285) kāmaṃ ‘‘yācatipi āyācatipī’’ti evaṃ methunayācanaṃ āgataṃ, taṃ pana duṭṭhullavācassādarāgavasena vuttaṃ, idha pana attano methunassādarāgavasenāti ayaṃ viseso.</paragraph>
    <paragraph line="64">Vinītavatthūsu <bold>‘‘aggadānaṃ dehī’’</bold>ti idaṃ attano atthāya vuttaṃ, duṭṭhullavācāsikkhāpade pana paratthāyapi vutte sīsaṃ etīti veditabbaṃ. <bold>Subhagā</bold>ti issariyādīhi sundarehi bhagehi samannāgatā. Manussitthī, tathāsaññitā, attakāmapāricariyāya rāgo, tena kāmapāricariyayācanaṃ, taṅkhaṇavijānananti imānettha pañca aṅgāni.</paragraph>
    <centered line="65">Attakāmapāricariyasikkhāpadavaṇṇanā niṭṭhitā.</centered>
    <subhead line="66">5. Sañcarittasikkhāpadavaṇṇanā</subhead>
    <paragraph line="67" number="296"> Pañcame <bold>paṇḍiccenā</bold>ti sabhāvañāṇena. <bold>Gatimantā</bold>ti sabhāvañāṇagatiyuttā. <bold>Veyyattiyenā</bold>ti itthikattabbesu sikkhitañāṇena. <bold>Medhāyā</bold>ti asikkhitesupi taṃitthikattabbesu ṭhānuppattiyā paññāya. <bold>Chekā</bold>ti kāyena pacanādikusalā.</paragraph>
    <paragraph line="68">Āvahanaṃ <pageBreak edition="Vipassana Research Institut" number="1.0234" /><bold>āvāho,</bold> dārikāya gahaṇaṃ. Vidhinā parakule vahanaṃ pesanaṃ <bold>vivāho,</bold> dārikāya dānaṃ.</paragraph>
    <paragraph line="69" number="297"><bold>Randhāpanaṃ</bold> bhattapacāpanaṃ. Byañjanādisampādanaṃ <bold>pacāpanaṃ. Na upāhaṭa</bold>nti na dinnaṃ. <bold>Kayo</bold> nāma gahaṇaṃ. <bold>Vikkayo</bold> nāma dānaṃ. Tadubhayaṃ saṅgahetvā <bold>‘‘vohāro’’</bold>ti vuttaṃ.</paragraph>
    <paragraph line="70" number="300"><bold>‘‘Abbhutaṃ kātuṃ na vaṭṭatī’’</bold>ti iminā dukkaṭaṃ hotīti dīpeti. <bold>‘‘Parājitena dātabba’’</bold>nti vuttattā adento dhuranikkhepena kāretabbo. Acirakāle <pageBreak edition="Myanmar" number="1.0268" /> adhikāro etassa atthīti <bold>acirakālādhikārikaṃ,</bold> sañcarittaṃ. ‘‘Acirakālācārika’’nti vā pāṭho. Acirakāle ācāro ajjhācāro etassāti yojanā.</paragraph>
    <paragraph line="71" number="301"> Kiñcāpi ehibhikkhuādikāpi sañcarittādipaṇṇattivajjaṃ āpattiṃ āpajjanti, tesaṃ pana asabbakālikattā, appakattā ca idhāpi ñatticatuttheneva kammena upasampannaṃ sandhāya <bold>‘‘yvāya’’</bold>ntiādipadabhājanamāha. Sañcaraṇaṃ sañcaro, so etassa atthīti sañcarī, tassa bhāvo sañcarittaṃ. Tenāha <bold>‘‘sañcaraṇabhāva’’</bold>nti. Sañcaratīti sañcaraṇo, puggalo, tassa bhāvo <bold>sañcaraṇabhāvo,</bold> taṃ itthipurisānaṃ antare sañcaraṇabhāvanti attho.</paragraph>
    <paragraph line="72"><bold>Jāyābhāve</bold>ti bhariyabhāvāya. <bold>Jārabhāve</bold>ti sāmibhāvāya, taṃnimittanti attho. Nimittatthe hi etaṃ bhummavacanaṃ. Kiñcāpi ‘‘jārattane’’ti padassa padabhājane ‘‘jārī bhavissasī’’ti (pārā. 302) itthiliṅgavasena padabhājanaṃ vuttaṃ, ‘‘sañcarittaṃ samāpajjeyyā’’ti padassa pana niddese ‘‘itthiyā vā pahito purisassa santike gacchati, purisena vā pahito itthiyā santike gacchatī’’ti vuttattā purisassāpi santike vattabbākāraṃ dassetuṃ ‘‘jārattane’’ti niddesassa itthipurisasādhāraṇattā <bold>‘‘itthiyā matiṃ purisassa ārocento jārattane ārocetī’’</bold>ti vuttaṃ. <bold>Pāḷiyaṃ</bold> pana purisassa matiṃ itthiyā ārocanavaseneva padadvayepi yojanā katā, tadanusārena itthiyā matiṃ purisassa ārocanākāropi sakkā viññātunti.</paragraph>
    <paragraph line="73">Idāni <bold>pāḷiyaṃ</bold> vuttanayenāpi atthaṃ dassento <bold>‘‘apicā’’</bold>tiādimāha. <bold>‘‘Pati bhavissasī’’</bold>ti idaṃ jāyāsaddassa itthiliṅganiyamato purisapariyāyena vuttaṃ, nibaddhasāmiko bhavissasīti attho. <bold>Jāro bhavissasī</bold>ti micchācārabhāvena upagacchanako bhavissasīti adhippāyo.</paragraph>
    <paragraph line="74" number="303"><bold>Serivihāra</bold>nti <pageBreak edition="Vipassana Research Institut" number="1.0235" /> sacchandacāraṃ. <bold>Attano vasa</bold>nti attano āṇaṃ. Gottavantesu gotta-saddo, dhammacārīsu ca dhamma-saddo vattatīti āha <bold>‘‘sagottehī’’</bold>tiādi. Tattha <bold>sagottehī</bold>ti samānagottehi. <bold>Sahadhammikehī</bold>ti ekassa satthu sāsane sahacaritabbadhammehi, samānakuladhammehi <pageBreak edition="Myanmar" number="1.0269" /> vā. Tenevāha <bold>‘‘ekaṃ satthāra’’</bold>ntiādi. <bold>Ekagaṇapariyāpannehī</bold>ti mālākārādiekagaṇapariyāpannehi.</paragraph>
    <paragraph line="75">Sassāmikā <bold>sārakkhā</bold>. Yassā gamane raññā daṇḍo ṭhapito, sā <bold>saparidaṇḍā. Pacchimānaṃ dvinna</bold>nti sārakkhasaparidaṇḍānaṃ. <bold>Micchācāro hotī</bold>ti tāsu gatapurisānaṃ viya tāsampi micchācāro hoti sassāmikabhāvato. <bold>Na itarāsa</bold>nti māturakkhitādīnaṃ aṭṭhannaṃ micchācāro natthi assāmikattā, tāsu gatānaṃ purisānameva micchācāro hoti mātādīhi rakkhitattā. Purisā hi parehi yehi kehici gopitaṃ itthiṃ gantuṃ na labhanti, itthiyo pana kenaci purisena bhariyābhāvena gahitāva purisantaraṃ gantuṃ na labhanti, na itarā attano phassassa sayaṃ sāmikattā. Na hi mātādayo sayaṃ tāsaṃ phassānubhavanatthaṃ tā rakkhanti, kevalaṃ purisagamanameva tāsaṃ vārenti. Tasmā kenaci apariggahitaphassattā, attano phassattā ca itthīnaṃ na micchācāro, purisānaṃ pana parehi vārite attano asantakaṭṭhāne paviṭṭhattā micchācāroti veditabbo.</paragraph>
    <paragraph line="76"><bold>Bhogenā</bold>ti bhogahetu. Udapattaṃ āmasitvā gahitā <bold>odapattakinī</bold>. Dhaja-saddena senā eva upalakkhitāti āha <bold>‘‘ussitaddhajāyā’’</bold>tiādi.</paragraph>
    <paragraph line="77" number="305"><bold>Bahiddhā vimaṭṭha</bold>nti aññattha ārocitaṃ. <bold>Taṃ kiriyaṃ sampādessatī</bold>ti tassā ārocetvā taṃ kiccaṃ sampādetu vā mā vā, taṃ kiriyaṃ sampādane sāmatthiyaṃ sandhāya vuttaṃ. Dārakaṃ, dārikañca ajānāpetvā mātāpituādīhi mātāpituādīnaññeva santikaṃ sāsane pesitepi paṭiggaṇhanavīmaṃsanapaccāharaṇasaṅkhātāya tivaṅgasampattiyā saṅghādiseso hoti evāti daṭṭhabbaṃ.</paragraph>
    <paragraph line="78">Yaṃ uddissa sāsanaṃ pesitaṃ, taṃ eva sandhāya tassā mātuādīnaṃ ārocitepi khettameva otiṇṇabhāvaṃ dassetuṃ <bold>‘‘buddhaṃ paccakkhāmī’’</bold>tiādi udāhaṭaṃ, idañca vacanabyattayahetubyattayānaṃ bhedepi byattayasāmaññato udāhaṭanti daṭṭhabbaṃ. Tampi udāharaṇadosaṃ pariharitvā suttānulomataṃ dassetuṃ <bold>‘‘taṃ panā’’</bold>tiādi vuttaṃ. <bold>Iminā sametī</bold>ti etthāyamadhippāyo <pageBreak edition="Myanmar" number="1.0270" /> – yathā sayaṃ anārocetvā <pageBreak edition="Vipassana Research Institut" number="1.0236" /> aññesaṃ antevāsikādīnaṃ vatvā vīmaṃsāpetvā paccāharantassa natthi visaṅketo, evaṃ tassā sayaṃ anārocetvā ārocanatthaṃ mātuādīnaṃ vadantassāpi mātuādayo taṃ kiriyaṃ sampādentu vā mā vā. Yadi hi tesaṃ mātuādīnaṃ tuṇhībhūtabhāvampi paccāharati, visaṅketo natthīti.</paragraph>
    <paragraph line="79">Gharakiccaṃ netīti <bold>gharaṇī</bold>. Aññataraṃ vadantassa visaṅketaṃ adinnādānādīsu āṇattiyaṃ vatthusaṅketo viyāti adhippāyo. <bold>Mūlaṭṭhānañca vasenā</bold>ti ettha purisassa mātuādayo sāsanapesane mūlabhūtattā ‘‘mūlaṭṭhā’’ti vuttā.</paragraph>
    <paragraph line="80" number="322"> Pāḷiyaṃ <bold>māturakkhitāya mātā bhikkhuṃ pahiṇatī</bold>ti ettha attano vā dhītu santikaṃ ‘‘itthannāmassa bhariyā hotū’’ti bhikkhuṃ pahiṇati, purisassa vā tassa ñātakānaṃ vā santikaṃ ‘‘mama dhītā itthannāmassa bhariyā hotū’’ti pahiṇatīti gahetabbaṃ. Eseva nayo sesesupi. <bold>Pubbe vuttanayattā</bold>ti <bold>paṭhamasaṅghādisese</bold> vuttanayattā.</paragraph>
    <paragraph line="81" number="338"><bold>Ante ekenā</bold>ti ekena padena. <bold>Ettova pakkamatī</bold>ti apaccāharitvā tatova pakkamati. <bold>‘‘Anabhinanditvā’’</bold>ti idaṃ tathā paṭipajjamānaṃ sandhāya vuttaṃ. Satipi abhinandane sāsanaṃ anārocento pana <bold>na vīmaṃsati</bold> nāma. <bold>Tatiyapade vuttanayenā</bold>ti ‘‘so tassā vacanaṃ anabhinanditvā’’tiādinā vuttanayena. Pāḷiyaṃ <bold>antevāsiṃ vīmaṃsāpetvā</bold>ti ‘‘ayaṃ tesaṃ vattuṃ samattho’’ti antevāsinā vīmaṃsāpetvā. Sace pana so antevāsiko taṃ vacanaṃ ādiyitvā tuṇhī hoti, tassāpi taṃ pavattiṃ paccāharantassa ācariyassa saṅghādisesova mātuādīsu tuṇhībhūtesu tesaṃ tuṇhibhāvaṃ paccāharantassa viyāti daṭṭhabbaṃ.</paragraph>
    <paragraph line="82">Pāḷiyaṃ catutthavāre asatipi gacchanto sampādeti, āgacchanto visaṃvādeti anāpattīti atthato āpannamevātikatvā vuttaṃ <bold>‘‘catutthe anāpattī’’</bold>ti.</paragraph>
    <paragraph line="83" number="340"><bold>Kārukāna</bold>nti <pageBreak edition="Myanmar" number="1.0271" /> vaḍḍhakīādīnaṃ tacchakaayokāratantavāyarajakanhāpitakā pañca kāravo ‘‘kārukā’’ti vuccanti. <bold>Evarūpena…pe… anāpattī</bold>ti tādisaṃ gihiveyyāvaccampi na hotīti katvā vuttaṃ.</paragraph>
    <paragraph line="84"><bold>Kāyato samuṭṭhātī</bold>ti paṇṇattiṃ vā alaṃvacanīyabhāvaṃ vā tadubhayaṃ vā ajānantassa kāyato <pageBreak edition="Vipassana Research Institut" number="1.0237" /> samuṭṭhāti. Esa nayo itaradvayepi. <bold>Alaṃvacanīyā hontī</bold>ti itthī vā puriso vā ubhopi vā jāyābhāve, sāmikabhāve ca nikkhittachandatāya accantaviyuttattā puna aññamaññaṃ samāgamatthaṃ ‘‘mā evaṃ akaritthā’’tiādinā vacanīyatāya vattabbatāya alaṃ arahāti alaṃvacanīyā, alaṃ vā kattuṃ arahaṃ sandhānavacanametesu itthipurisesūti alaṃvacanīyā, sandhānakārassa vacanaṃ vinā asaṅgacchanakā pariccattāyevāti adhippāyo.</paragraph>
    <paragraph line="85"><bold>Paṇṇattiṃ pana jānitvā</bold>ti ettha alaṃvacanīyabhāvaṃ vāti vattabbaṃ. Teneva <bold>mātikāṭṭhakathāya</bold>ñca ‘‘tadubhayaṃ pana jānitvā’’tiādi vuttaṃ. Bhikkhuṃ ajānāpetvā attano adhippāyaṃ paṇṇe likhitvā ‘‘imaṃ paṇṇaṃ asukassa dehī’’ti dinnaṃ harantassa sañcarittaṃ na hoti. Paṇṇattialaṃvacanīyabhāvaajānanavaseneva hi imaṃ sikkhāpadaṃ acittakaṃ, na sabbena sabbaṃ sañcaraṇabhāvampi ajānanavasena, pāḷiyañca aṭṭhakathāyañca ārocanameva dassitaṃ. Tasmā sandassanatthaṃ ñatvā paṇṇasandassanavasenāpi kāyena vā vācāya vā ārocentasseva āpatti hotīti gahetabbaṃ.</paragraph>
    <paragraph line="86" number="341"><bold>Yathā yathā yesu yesu janapadesū</bold>ti pariccattabhāvappakāsanatthaṃ kattabbaṃ paṇṇadānañātijanissarādijānāpanāditaṃtaṃdesaniyataṃ pakāraṃ dasseti, idañca nibaddhabhariyābhāvena gahitaṃ sandhāya vuttaṃ. Attano ruciyā saṅgatānaṃ pana itthīnaṃ, muhuttikāya ca purise cittassa virajjanameva alaṃvacanīyabhāve kāraṇanti daṭṭhabbaṃ. <bold>Duṭṭhullādīsupī</bold>ti <bold>ādi</bold>-saddena attakāmasañcarittāni saṅgaṇhāti, ettha pana pāḷiyaṃ kiñcāpi ‘‘itthī nāma manussitthī na yakkhī’’tiādinā manussitthipurisā na dassitā, tathāpi ‘‘dasa itthiyo māturakkhitā’’tiādinā manussitthīnaññeva dassitattā purisānampi tadanuguṇānameva gahetabbato manussajātikāva <pageBreak edition="Myanmar" number="1.0272" /> itthipurisā idhādhippetā. Tasmā yesu sañcarittaṃ samāpajjati, tesaṃ manussajātikatā, na nālaṃvacanīyatā, paṭiggaṇhana, vīmaṃsana, paccāharaṇānīti imānettha pañca aṅgāni.</paragraph>
    <centered line="87">Sañcarittasikkhāpadavaṇṇanā niṭṭhitā.</centered>
    <subhead line="88">6. Kuṭikārasikkhāpadavaṇṇanā</subhead>
    <paragraph line="89" number="342"> Chaṭṭhe <bold>ettakenā</bold>ti ettakena dāruādinā. <bold>Aparicchinnappamāṇāyo</bold>ti aparicchinnadāruādipamāṇāyo. <bold>Mūlacchejjāyā</bold>ti parasantakabhāvato mocetvā attano eva santakakaraṇavasenāti <pageBreak edition="Vipassana Research Institut" number="1.0238" /> attho. Evaṃ yācato aññātakaviññattidukkaṭañceva dāsapaṭiggahaṇadukkaṭañca hoti ‘‘dāsidāsapaṭiggahaṇā paṭivirato hotī’’ti (dī. ni. 1.10, 194) vacanaṃ nissāya aṭṭhakathāsu paṭikkhittattā. <bold>Sakakamma</bold>nti pāṇavadhakammaṃ. Idañca pāṇātipātadosaparihārāya dukkaṭaṃ vuttaṃ, na viññattiparihārāya. <bold>Aniyametvāpi na yācitabbā</bold>ti sāmīcidassanatthaṃ vuttaṃ, suddhacittena pana hatthakammaṃ yācantassa āpatti nāma natthi. <bold>Yadicchakaṃ kārāpetuṃ vaṭṭatī</bold>ti ‘‘hatthakammaṃ yācāmi, dethā’’tiādinā ayācitvāpi vaṭṭati. Sakiccapasutampi evaṃ kārāpentassa viññatti natthi eva, sāmīcidassanatthaṃ pana vibhajitvā vuttaṃ.</paragraph>
    <paragraph line="90"><bold>Sabbakappiyabhāvadīpanattha</bold>nti sabbaso kappiyabhāvadīpanatthaṃ. <bold>Mūlaṃ dethāti vattuṃ vaṭṭatī</bold>ti ‘‘mūlaṃ dassāmā’’ti paṭhamaṃ vuttattā viññatti vā mūlanti vacanassa kappiyākappiyavatthusāmaññavacanattepi niṭṭhitabhatikiccānaṃ dāpanato akappiyavatthusādiyanaṃ vā na hotīti katvā vuttaṃ. <bold>Anajjhāvutthaka</bold>nti apariggahitaṃ.</paragraph>
    <paragraph line="91"><bold>Mañca…pe… cīvarādīni kārāpetukāmenāpī</bold>tiādīsu cīvaraṃ kārāpetukāmassa aññātakaappavāritatantavāyehi hatthakammayācanavasena vāyāpane viññattipaccayā dukkaṭābhāvepi <bold>cīvaravāyāpanasikkhāpadena</bold> yathārahaṃ pācittiyadukkaṭāni hontīti veditabbaṃ. <bold>Akappiyakahāpaṇādi na dātabba</bold>nti kappiyamukhena laddhampi hatthakammakaraṇatthāya imassa <pageBreak edition="Myanmar" number="1.0273" /> kahāpaṇaṃ dehīti vatvā dānaṃ na vaṭṭatīti vuttaṃ. Pubbe katakammassa dāpane kiñcāpi doso na dissati, tathāpi asāruppamevāti vadanti. Katakammatthāyapi kātabbakammatthāyapi kappiyavohārena pariyāyato bhatiṃ dāpentassa natthi doso. <bold>Vatta</bold>nti cārittaṃ, āpatti na hotīti adhippāyo.</paragraph>
    <paragraph line="92"><bold>Kappiyaṃ kārāpetvā paṭiggahetabbānī</bold>ti sākhāya makkhikabījanena paṇṇādicchede bījagāmakopanassa ceva tattha laggarajādiappaṭiggahitassa ca parihāratthāya vuttaṃ. Tadubhayāsaṅkāya asati tathā akaraṇe doso natthi. Nadīyādīsu udakassa apariggahitatāya <bold>‘‘āharāti vattuṃ vaṭṭatī’’</bold>ti vuttaṃ. <bold>‘‘Na āhaṭaṃ paribhuñjitu’’</bold>nti vacanato viññattiyā āpannaṃ dukkaṭaṃ desetvāpi taṃ vatthuṃ paribhuñjantassa puna paribhoge dukkaṭameva, pañcannampi sahadhammikānaṃ na vaṭṭati. <bold>‘‘Alajjīhi pana bhikkhūhi vā sāmaṇerehi vā hatthakammaṃ na kāretabba’’</bold>nti sāmaññato vuttattā attano atthāya yaṃkiñci hatthakammaṃ kāretuṃ na vaṭṭati. Yaṃ pana <pageBreak edition="Vipassana Research Institut" number="1.0239" /> alajjī nivāriyamānopi bījanādiṃ karoti, tattha doso natthi. Cetiyakammādīni pana tehi kārāpetuṃ vaṭṭati. Ettha ca ‘‘alajjīhi sāmaṇerehī’’ti vuttattā ‘‘sañcicca āpattiṃ āpajjatī’’tiādi (pari. 359) alajjīlakkhaṇaṃ ukkaṭṭhavasena upasampanne paṭicca upalakkhaṇato vuttanti taṃlakkhaṇavirahitānaṃ sāmaṇerādīnaṃ liṅgatthenakagotrabhupariyosānānaṃ bhikkhupaṭiññānaṃ dussīlānampi sādhāraṇavasena alajjitālakkhaṇaṃ yathāvihitapaṭipattiyaṃ sañcicca atiṭṭhanamevāti gahetabbaṃ.</paragraph>
    <paragraph line="93"><bold>Āharāpentassa dukkaṭa</bold>nti viññattikkhaṇe viññattipaccayā, paṭilābhakkhaṇe goṇānaṃ sādiyanapaccayā ca dukkaṭaṃ. Goṇañhi attano atthāya aviññattiyā laddhampi sādituṃ na vaṭṭati ‘‘hatthigavassavaḷavapaṭiggahaṇā paṭivirato hotī’’ti (dī. ni. 1.10, 194) vuttattā. Tenevāha <bold>‘‘ñātipavāritaṭṭhānatopi mūlacchejjāya yācituṃ na vaṭṭatī’’</bold>ti. Ettha ca viññattidukkaṭābhāvepi akappiyavatthuyācanepi paṭiggahaṇepi dukkaṭameva. <bold>Rakkhitvā</bold>ti corādiupaddavato rakkhitvā. <bold>Jaggitvā</bold>ti tiṇadānādīhi posetvā.</paragraph>
    <paragraph line="94"><bold>Ñātipavāritaṭṭhāne pana vaṭṭatī</bold>ti sakaṭassa sampaṭicchitabbattā mūlacchejjavasena yācituṃ vaṭṭati. <bold>Tāvakālikaṃ vaṭṭatī</bold>ti ubhayatthāpi vaṭṭatīti attho <pageBreak edition="Myanmar" number="1.0274" />. Vāsiādīni puggalikānipi vaṭṭantīti āha <bold>‘‘esa nayo vāsī’’</bold>tiādi. Valliādīsu ca parapariggahitesu ca eseva nayoti yojetabbaṃ. <bold>‘‘Garubhaṇḍappahonakesuyevā’’</bold>ti idaṃ viññattiṃ sandhāya vuttaṃ. Adinnādāne pana tiṇasalākaṃ upādāya parapariggahitaṃ theyyacittena gaṇhato avahāro eva, bhaṇḍagghena kāretabbo. <bold>Valliādīsū</bold>ti ettha <bold>ādi</bold>-saddena pāḷiāgatānaṃ (pārā. 349) veḷuādīnaṃ saṅgaho. Tattha yasmiṃ padese haritālajātihiṅgulādi appakampi mahagghaṃ hoti, tattha taṃ tālapakkapamāṇato ūnampi garubhaṇḍameva, viññāpetuñca na vaṭṭati.</paragraph>
    <paragraph line="95"><bold>Sā</bold>ti viññatti. Parikathādīsu ‘‘senāsanaṃ sambādha’’ntiādinā (visuddhi. 1.19) pariyāyena kathanaṃ <bold>parikathā</bold> nāma. Ujukameva akathetvā ‘‘bhikkhūnaṃ kiṃ pāsādo na vaṭṭatī’’tiādinā (visuddhi. 1.19) adhippāyo yathāvibhūto hoti, evaṃ bhāsanaṃ <bold>obhāso</bold> nāma. Senāsanādiatthaṃ bhūmiparikammādikaraṇavasena paccayuppādāya nimittakaraṇaṃ <bold>nimittakammaṃ</bold> nāma. <bold>Ukkamantī</bold>ti apagacchanti.</paragraph>
    <paragraph line="96" number="344"> Maṇi kaṇṭhe assāti <bold>maṇikaṇṭho. Devavaṇṇa</bold>nti devattabhāvaṃ.</paragraph>
    <paragraph line="97" number="345"> Pāḷiyaṃ <pageBreak edition="Vipassana Research Institut" number="1.0240" /><bold>pattena me attho</bold>ti (pārā. 345) anatthikampi pattena bhikkhuṃ evaṃ vadāpento bhagavā sotthiyā mantapadavasena vadāpesi. Sopi bhikkhu bhagavatā āṇattavacanaṃ vademīti avoca, tenassa musā na hoti. Atha vā <bold>‘‘pattena me attho’’</bold>ti idaṃ <bold>‘‘pattaṃ dadantū’’</bold>ti iminā samānatthanti daṭṭhabbaṃ. Esa nayo <bold>maṇinā me attho</bold>ti etthāpi. Tasmā aññesampi evarūpaṃ kathentassa, kathāpentassa ca vacanadoso natthīti gahetabbaṃ.</paragraph>
    <paragraph line="98" number="349"> Uddhaṃmukhaṃ littā ullittā, chadanassa anto limpantā hi yebhuyyena uddhaṃmukhā limpanti. Tenāha <bold>‘‘antolittā’’</bold>ti. Adhomukhaṃ littā avalittā. Bahi limpantā hi yebhuyyena adhomukhā limpanti. Tenāha <bold>‘‘bahilittā’’</bold>ti.</paragraph>
    <paragraph line="99"><bold>Byañjanaṃ vilomitaṃ bhaveyyā</bold>ti yasmā ‘‘kārayamānenā’’ti imassa hetukattuvacanassa ‘‘karontenā’’ti idaṃ suddhakattuvacanaṃ pariyāyavacanaṃ na <pageBreak edition="Myanmar" number="1.0275" /> hoti, tasmā ‘‘karontena vā kārāpentena vā’’ti kārayamānenāti bahuuddesapadānuguṇaṃ karaṇavacaneneva padatthaṃ katvā niddese kate byañjanaṃ viruddhaṃ bhaveyya, tathā pana padatthavasena adassetvā sāmatthiyato siddhamevatthaṃ dassetuṃ paccattavasena ‘‘karonto vā kārāpento vā’’ti padabhājanaṃ vuttanti adhippāyo. Tenāha <bold>‘‘atthamattamevā’’</bold>tiādi. Padatthato, sāmatthiyato ca labbhamānaṃ atthamattamevāti attho. Yañhi kārayamānena paṭipajjitabbaṃ, taṃ karontenāpi paṭipajjitabbamevāti idamettha sāmatthiyaṃ daṭṭhabbaṃ.</paragraph>
    <paragraph line="100"><bold>Uddeso</bold>ti sāmibhāvena uddisitabbo. <bold>Setakamma</bold>nti setavaṇṇakaraṇatthaṃ setavaṇṇamattikāya vā sudhāya vā katatanukalepo, tena pana saha miniyamāne pamāṇātikkantaṃ hotīti saṅkānivāraṇatthaṃ āha <bold>‘‘abbohārika’’</bold>nti. Tena pamāṇātikkantavohāraṃ na gacchati kuṭiyā anaṅgattāti adhippāyo.</paragraph>
    <paragraph line="101">Yathāvuttassa atthassa vuttanayaṃ dassentena <bold>‘‘vuttañheta’’</bold>ntiādi vuttaṃ. Tattha ‘‘āyāmato ca vitthārato cā’’ti avatvā ‘‘āyāmato vā vitthārato vā’’ti vikappatthassa vā-saddassa vuttattā ekatobhāge vaḍḍhitepi āpattīti pakāsitanti adhippāyo. <bold>Tihatthā</bold>ti pakatihatthena tihatthā, ‘‘vaḍḍhakīhatthenā’’tipi (sārattha. ṭī. 2.348-349) vadanti, taṃ ‘‘yattha…pe… ayaṃ kuṭīti saṅkhyaṃ na gacchatī’’ti iminā virujjhati vaḍḍhakīhatthena tihatthāyapi kuṭiyā pamāṇayuttassa mañcassa sukhena parivattanato. <bold>‘‘Ūnakacatuhatthā vā’’</bold>ti idañca pacchimappamāṇayuttassa <pageBreak edition="Vipassana Research Institut" number="1.0241" /> mañcassa aparivattanārahaṃ sandhāya vuttaṃ. Yadi hi pakatihatthena catuhatthāyapi kuṭiyā pamāṇayutto mañco na parivattati, sā akuṭīyeva, tasmā mañcaparivattanamatteneva pamāṇanti gahetabbaṃ. <bold>Pamāṇayutto mañco</bold>ti sabbapacchimappamāṇayutto mañco. So hi pakatividatthiyā navavidatthiko, aṭṭhavidatthiko vā hoti, tato khuddako mañco sīsūpadhānaṃ ṭhapetvā pādaṃ pasāretvā nipajjituṃ na pahoti. <bold>Pamāṇato ūnatarampī</bold>ti ukkaṭṭhappamāṇato ūnatarampi, idañca heṭṭhimappamāṇayuttāyapi vatthudesanā kātabbā, na vāti sandehanivattanatthaṃ vuttaṃ.</paragraph>
    <paragraph line="102"><bold>Kalalalepo</bold>ti <pageBreak edition="Myanmar" number="1.0276" /> kenaci silesena katalepo, setarattādivaṇṇakaraṇatthaṃ katatambamattikādikalalalepo vā. Tenāha <bold>‘‘alepo evā’’</bold>ti. Tena taḷākādīsu ghanena kalalena katabahalalepo mattikālepane eva pavisati lepavohāragamanatoti dasseti. <bold>Piṭṭhasaṅghāṭo</bold> nāma dvārabāhasaṅkhāto caturassadārusaṅghāṭo, yattha sauttarapāsaṃ kavāṭaṃ apassāya dvāraṃ pidahanti.</paragraph>
    <paragraph line="103"><bold>Oloketvāpī</bold>ti apaloketvāpi, apalokanakammavasenāpīti attho, apasaddassāpi oādeso katoti daṭṭhabbo.</paragraph>
    <paragraph line="104" number="353"><bold>Nibaddhagocaraṭṭhānampī</bold>ti ettha gocarāya pakkamantānaṃ hatthīnaṃ nibaddhagamanamaggopi saṅgayhati. <bold>Etesa</bold>nti sīhādīnaṃ. <bold>Gocarabhūmī</bold>ti āmisaggahaṇaṭṭhānaṃ. <bold>Na gahitā</bold>ti paṭikkhipitabbabhāvena na gahitā, na vāritāti attho. Sīhādīnañhi gocaraggahaṇaṭṭhānaṃ hatthīnaṃ viya nibaddhaṃ na hoti, yattha pana gomahiṃsādipāṇakā santi, dūrampi taṃ ṭhānaṃ sīghaṃ gantvā gocaraṃ gaṇhanti. Tasmā tesaṃ taṃ na vāritaṃ, nibaddhagamanamaggova vārito āsayato gamanamaggassa nibaddhattā. <bold>Aññesampi vāḷāna</bold>nti araññamahiṃsādīnaṃ. <bold>Ārogyatthāyā</bold>ti nirupaddavāya. <bold>Sesānī</bold>ti pubbaṇṇanissitādīni soḷasa. Tāni ca janasammaddamahāsammaddakuṭivilopasarīrapīḷādiupaddavehi <bold>saupaddavānī</bold>ti veditabbāni. Abhihananti etthāti <bold>abbhāghātaṃ</bold>. ‘‘Verighara’’nti vuttamevatthaṃ vibhāvetuṃ <bold>‘‘corānaṃ māraṇatthāya kata’’</bold>nti vuttaṃ.</paragraph>
    <paragraph line="105"><bold>Dhammagandhikā</bold>ti dhammena daṇḍanītiyā hatthapādādicchindanagandhikā. Gandhikāti ca yassa upari hatthādiṃ ṭhapetvā chindanti, tādisaṃ dārukhaṇḍaphalakāti vuccati, tena ca upalakkhitaṃ ṭhānaṃ. Pāḷiyaṃ <bold>racchānissita</bold>nti rathikānissitaṃ. <bold>Caccaranissita</bold>nti catunnaṃ rathikānaṃ sandhinissitaṃ. <bold>Sakaṭenā</bold>ti iṭṭhakasudhādibhaṇḍāharaṇasakaṭena.</paragraph>
    <paragraph line="106"><bold>Pācina</bold>nti <pageBreak edition="Vipassana Research Institut" number="1.0242" /> senāsanassa bhūmito paṭṭhāya yāva talāvasānaṃ cinitabbavatthukaṃ adhiṭṭhānaṃ, yassa upari bhittithambhādīni ca patiṭṭhapenti. Tenāha <bold>‘‘tato paṭṭhāyā’’</bold>tiādi. Kiñcāpi idha pubbapayogasahapayogānaṃ adinnādāne viya viseso natthi, tathāpi tesaṃ vibhāgena dassanaṃ <pageBreak edition="Myanmar" number="1.0277" /> bhinditvā vā puna kātabbāti ettha kuṭiyā bhedena paricchedadassanatthaṃ kataṃ. <bold>Tadatthāyā</bold>ti tacchanatthāya. <bold>Evaṃ kata</bold>nti adesitavatthukaṃ pamāṇātikkantaṃ vā kataṃ. <bold>Paṇṇasāla</bold>nti paṇṇakuṭiyā tiṇapaṇṇacuṇṇassa aparipatanatthāya anto ca bahi ca limpanti, taṃ sandhāyetaṃ vuttaṃ. Teneva vakkhati ‘‘paṇṇasālaṃ limpatī’’ti.</paragraph>
    <paragraph line="107">Antolepeneva niṭṭhāpetukāmaṃ sandhāya <bold>‘‘antolepe vā’’</bold>tiādi vuttaṃ. <bold>Bahilepe vā</bold>ti etthāpi eseva nayo. <bold>Tasmi</bold>nti dvārabandhe vā vātapāne vā ṭhapiteti yojetabbaṃ. <bold>Tassokāsa</bold>nti tassa dvārabandhādissa okāsabhūtaṃ chiddaṃ. <bold>Puna vaḍḍhetvā</bold>ti pubbe ṭhapitokāsaṃ khuddakaṃ ce, taṃ dvāravātapānacchiddabhedanena puna vaḍḍhetvā. <bold>Ṭhapite</bold>ti dvārabandhe vā gavakkhasaṅghāṭe vā ānetvā tasmiṃ vaḍḍhite vā avaḍḍhite vā chidde patiṭṭhāpite. <bold>Lepo na ghaṭīyatī</bold>ti samantato dinno lepo tathā ṭhapitena dvārabandhanena vā vātapānena vā saddhiṃ na ghaṭīyati, ekābaddhaṃ na hotīti vuttaṃ hoti. <bold>Ta</bold>nti dvārabandhaṃ vā vātapānaṃ vā. <bold>Paṭhamameva saṅghādiseso</bold>ti tesaṃ samantato pubbeva lepassa ghaṭetvā niṭṭhāpitattā dvārabandhavātapānānaṃ ṭhapanato pubbe eva saṅghādiseso.</paragraph>
    <paragraph line="108"><bold>Lepaghaṭanenevā</bold>ti iṭṭhakāhi katavātapānādīni vinā samantā lepaghaṭaneneva āpatti vātapānādīnaṃ alepokāsattā, iṭṭhakāhi katattā vā, vātapānādīsupi lepassa bhittilepena saddhiṃ ghaṭanenevātipi atthaṃ vadanti. <bold>Tatthā</bold>ti paṇṇasālāyaṃ. <bold>Ālokatthāya aṭṭhaṅgulamattaṃ ṭhapetvā limpatī</bold>ti dārukuṭṭassa dārūnamantarā aṭṭhaṅgulamattaṃ vivaraṃ yāva limpati, tāva ālokatthāya ṭhapetvā avasesaṃ sakuṭṭacchadanaṃ limpati, pacchā etaṃ vivaraṃ limpissāmīti evaṃ ṭhapane anāpattīti adhippāyo. Sace pana evaṃ akatvā sabbadāpi ālokatthāya vātapānavasena ṭhapeti, vātapānadvārasaṅghāṭe ghaṭite lepo ca ghaṭīyati, paṭhamameva saṅghādisesoti dassento āha <bold>‘‘sace’’</bold>tiādi. Mattikākuṭṭameva mattikālepasaṅkhyaṃ gacchatīti āha <bold>‘‘sace mattikāya kuṭṭaṃ karoti, chadanalepena saddhiṃ ghaṭane āpattī’’</bold>ti. <bold>Ubhinnaṃ anāpattī</bold>ti purimassa lepassa aghaṭitattā dutiyassa attuddesikatāya asambhavato.</paragraph>
    <paragraph line="109" number="354"><bold>Āpattibhedadassanattha</bold>nti <pageBreak edition="Myanmar" number="1.0278" /> tattha ‘‘sārambhe ca aparikkamane ca dukkaṭaṃ adesitavatthukatāya <pageBreak edition="Vipassana Research Institut" number="1.0243" />, pamāṇātikkantatāya ca saṅghādiseso’’ti evaṃ āpattiyeva vibhāgadassanatthaṃ.</paragraph>
    <paragraph line="110" number="361"><bold>Aniṭṭhite kuṭikamme</bold>ti lepapariyosāne kuṭikamme ekapiṇḍamattenapi aniṭṭhite. <bold>‘‘Aññassa puggalassa vā’’</bold>ti idaṃ mūlaṭṭhassa anāpattidassanatthaṃ vuttaṃ. Yena pana laddhaṃ, tassāpi taṃ niṭṭhāpentassa ‘‘parehi vippakataṃ attanā pariyosāpeti, āpatti saṅghādisesassā’’tiādivacanato (pārā. 363) āpattiyeva. Pubbe katakammampi laddhakālato paṭṭhāya attano atthāyeva kataṃ nāma hoti, tasmā tenāpi saṅghassa vā sāmaṇerādīnaṃ vā datvā niṭṭhāpetabbaṃ. <bold>‘‘Aññassa vā’’</bold>ti idaṃ anupasampannaṃyeva sandhāya vuttanti gahetabbaṃ, keci pana ‘‘parato laddhāya kuṭiyā niṭṭhāpane anāpattiādito paṭṭhāya attano atthāya akatattā’’ti vadanti. <bold>Apacinitabbā</bold>ti yāva pācinā viddhaṃsetabbā. <bold>Bhūmisamaṃ katvā</bold>ti pācinatalāvasānaṃ katvā.</paragraph>
    <paragraph line="111" number="364"><bold>Leṇa</bold>nti pabbataleṇaṃ. <bold>Na hettha lepo ghaṭīyatī</bold>ti chadanalepassa abhāvato vuttaṃ, visuṃ eva vā anuññātattā. Sace leṇassa anto uparibhāge cittakammādikaraṇatthaṃ lepaṃ denti, ullittakuṭisaṅkhyaṃ na gacchati, vaṭṭati eva. Iṭṭhakādīhi kataṃ caturassakūṭāgārasaṇṭhānaṃ ekakaṇṇikābaddhaṃ nātiuccaṃ paṭissayavisesaṃ <bold>‘‘guhā’’</bold>ti vadanti, tādisaṃ mahantampi ullittāvalittaṃ karontassa anāpatti. <bold>Bhūmiguha</bold>nti umaṅgaguhaṃ.</paragraph>
    <paragraph line="112"><bold>Aṭṭhakathāsū</bold>ti kukkuṭacchikagehantiādīsu aṭṭhakathāsu tiṇakuṭikā kukkuṭacchikagehanti vatvā puna taṃ vivarantehi aṭṭhakathācariyehi chadanaṃ daṇḍakehi…pe… vuttāti yojanā daṭṭhabbā. Tattha <bold>daṇḍakehi jālabaddhaṃ katvā</bold>ti dīghato, tiriyato ca ṭhapetvā valliyādīhi baddhadaṇḍakehi jālaṃ viya katvā. <bold>So cā</bold>ti ullittādibhāvo. <bold>Chadanameva sandhāya vutto</bold>ti chadanassa anto ca bahi ca limpanameva sandhāya vutto. Mattikākuṭṭe bhittilepaṃ vināpi bhittiyā saddhiṃ <pageBreak edition="Myanmar" number="1.0279" /> chadanalepassa ghaṭanamattenāpi āpattisambhavato chadanalepova padhānanti veditabbaṃ. Kiñcāpi evaṃ, atha kho ‘‘upacikāmocanatthameva heṭṭhā pāsāṇakuṭṭaṃ katvā taṃ alimpitvā upari limpati, lepo na ghaṭīyati nāma, anāpattiyevā’’tiādivacanato pana chadanalepaghaṭanatthaṃ sakalāyapi bhittiyā lepo avassaṃ icchitabbova tassā ekadesassa alepepi chadanalepassa aghaṭanato. Tenāha <bold>‘‘lepo na ghaṭīyatī’’</bold>ti. <bold>Etthā</bold>ti tiṇakuṭikāyaṃ. Na kevalañca tiṇakuṭikāyaṃ eva, leṇaguhādīsupi sārambhāparikkamanapaccayāpi anāpatti eva, iminā <pageBreak edition="Vipassana Research Institut" number="1.0244" /> pana nayena aññassatthāya kuṭiṃ karontassāpi sārambhādipaccayāpi anāpattibhāvo atthato dassito eva hotīti.</paragraph>
    <paragraph line="113">Tattha pāḷivirodhaṃ pariharituṃ <bold>‘‘yaṃ panā’’</bold>tiādi vuttaṃ. Ayañhettha adhippāyo – aññassa upajjhāyādino atthāya karontassa sārambhādipaccayāpi anāpatti eva, yaṃ pana pāḷiyaṃ ‘‘āpattikārukānaṃ tiṇṇaṃ dukkaṭāna’’ntiādivacanaṃ, taṃ aññassatthāya karontassa, na sārambhādipaccayā āpattidassanatthaṃ vuttaṃ, kiñcarahi yathāsamādiṭṭhāya kuṭiyā akaraṇapaccayā āpattidassanatthanti. Tattha <bold>yathāsamādiṭṭhāyā</bold>ti ‘‘bhikkhu samādisitvā pakkamati, ‘kuṭiṃ me karothā’ti samādisati ca, desitavatthukā ca hotu anārambhā ca saparikkamanā cā’’ti evaṃ kārāpakena āṇattikkamaṃ muñcitvā karaṇapaccayāti adhippāyo. Katthaci pana potthake ‘‘kuṭilakkhaṇappattampi kuṭiṃ aññassa…pe… karontassa anāpattī’’ti imassa pāṭhassa anantaraṃ ‘‘yaṃ pana āpatti kārukāna’’ntiādipāṭho dissati, sova yuttataro. Evañhi sati tattha adhippāyo pākaṭo hoti.</paragraph>
    <paragraph line="114"><bold>Anāpattīti vatvā</bold>ti vāsāgāratthāya eva aniyamitattā anāpattīti vatvā. <bold>Adesāpetvā karoto</bold>ti pamāṇayuttampi karoto. <bold>Acittaka</bold>nti paṇṇattiajānanacittena acittakaṃ. Ullittādīnaṃ aññataratā, heṭṭhimappamāṇasambhavo, adesitavatthukatā, pamāṇātikkantatā, attuddesikatā, vāsāgāratā, lepaghaṭanāti satta vā pamāṇayuttaṅgādīsu cha vā aṅgāni.</paragraph>
    <centered line="115">Kuṭikārasikkhāpadavaṇṇanā niṭṭhitā.</centered>
    <subhead line="116">7. Vihārakārasikkhāpadavaṇṇanā</subhead>
    <paragraph line="117" number="365"> Sattame <pageBreak edition="Myanmar" number="1.0280" /> pūjāvacanappayoge kattari sāmivacanassapi icchitattā <bold>‘‘gāmassa vā pūjita’’</bold>nti vuttaṃ. Rūpindriyesu vijjamānaṃ sandhāya ekindriyatā vuccatīti āha <bold>‘‘kāyindriyaṃ sandhāyā’’</bold>ti. Te hi manindriyampi bhūtagāmānaṃ icchanti.</paragraph>
    <paragraph line="118" number="366"><bold>Kiriyato samuṭṭhānābhāvo</bold>ti vatthuno adesanāsaṅkhātaṃ akiriyaṃ vinā na kevalaṃ kiriyāya samuṭṭhānabhāvo. Kiriyākiriyato hi idaṃ samuṭṭhāti. Imasmiṃ sikkhāpade <bold>bhikkhū vā</bold><pageBreak edition="Vipassana Research Institut" number="1.0245" /><bold>anabhineyyā</bold>ti ettha <bold>vā</bold>-saddo samuccayattho, tena ‘‘mahallakañca vihāraṃ kareyya, bhikkhū ca anabhineyyā’’ti kiriyañca akiriyañca samuccinoti.</paragraph>
    <centered line="119">Vihārakārasikkhāpadavaṇṇanā niṭṭhitā.</centered>
    <subhead line="120">8. Paṭhamaduṭṭhadosasikkhāpadavaṇṇanā</subhead>
    <paragraph line="121" number="380"> Aṭṭhame pākārena ca parikkhittanti sambandho. <bold>Gopuraṭṭālakayutta</bold>nti ettha pākāresu yuddhatthāya kato vaṅkasaṇṭhāno sarakkhepachiddasahito patissayaviseso <bold>aṭṭālako</bold> nāma.</paragraph>
    <paragraph line="122"><bold>Soḷasavidhassā</bold>ti catūhi maggehi paccekaṃ catūsu saccesu kattabbassa pariññāpahānasacchikiriyābhāvanāsaṅkhātassa soḷasavidhassa. <bold>Te gāravenā</bold>ti te kilantarūpā bhikkhū bhattuddesakaṭṭhāne sannipatitānaṃ bhikkhūnaṃ purato attano kilantasarīraṃ dassetvā uddisāpane gāravena, lajjāyāti attho. <bold>Terasapī</bold>ti bhattuddesakasenāsanagāhāpakabhaṇḍāgārikacīvarapaṭiggāhakacīvarabhājakayāgubhājakaphalabhājakakhajjabhājakaappamattakavissajjakasāṭiyagāhāpakapattagāhāpakaārāmikapesakasāmaṇerapesakasammutīnaṃ vasena terasapi.</paragraph>
    <paragraph line="123">Pāḷiyaṃ <bold>‘‘apisū’’</bold>ti idaṃ ‘‘apicā’’ti iminā samānattho nipāto. <bold>Evaṃ sabbapadesū</bold>ti pīṭhādīsu senāsanasādhāraṇesu, katikasaṇṭhānapavesanikkhamanakālādīsu pana visuṃ visuṃ adhiṭṭhahitvā kathāpetīti veditabbaṃ <pageBreak edition="Myanmar" number="1.0281" />. <bold>Ayañhi nimmitānaṃ dhammatā</bold>ti aniyametvā nimmitānaṃ vasena vuttaṃ, niyametvā pana ‘‘ettakā idañcidañca kathentu, ettakā tuṇhī bhavantu, nānāppakāraṃ iriyāpathaṃ, kiriyañca kappentu, nānāvaṇṇasaṇṭhānavayoniyamā ca hontū’’ti parikammaṃ katvā samāpajjitvā vuṭṭhāya adhiṭṭhite icchiticchitappakārā aññamaññampi visadisāva honti. <bold>Avatthukavacana</bold>nti niratthakavacanaṃ.</paragraph>
    <paragraph line="124" number="383"><bold>Ekacārikabhatta</bold>nti atimanāpattā sabbesampi paṭilābhatthāya visuṃ ṭhitikāya pāpetabbabhattaṃ. <bold>Taddhitavohārenā</bold>ti cattāri pamāṇamassa catukkanti evaṃ taddhitavohārena. <bold>Bhavo</bold>ti bhavitabbo. <bold>Atītaṃ divasabhāga</bold>nti tasmiññeva divase salākadānakkhaṇaṃ sandhāya vuttaṃ. <bold>Hiyyo</bold>ti imassa ajja icceva attho. Tenevāhaṃsu ‘‘sve amhe’’tiādi. <bold>Padhūpāyantā</bold>ti punappunaṃ <pageBreak edition="Vipassana Research Institut" number="1.0246" /> uppajjanakodhavasena padhūpāyantā. Pāḷiyaṃ <bold>kissa ma</bold>nti kena kāraṇena mayāti attho.</paragraph>
    <paragraph line="125" number="384"> ‘‘Sarasi tva’’nti idaṃ ekaṃ vākyaṃ katvā, ‘‘kattā’’ti idañca kattari ritupaccayantaṃ katvā, ‘‘asī’’ti ajjhāhārapadena saha ekavākyaṃ katvā, ‘‘evarūpa’’nti idaṃ, ‘‘yathāyaṃ bhikkhunī āhā’’ti idañca dvīsu vākyesu paccekaṃ yojetabbanti dassetuṃ <bold>‘‘atha vā’’</bold>tiādimāha. <bold>Ujukamevā</bold>ti tvā-paccayantavasena paṭhamaṃ atthaggahaṇaṃ ujukanti adhippāyo.</paragraph>
    <paragraph line="126">Dutiyo dabba-saddo paṇḍitādivacanoti āha <bold>‘‘na kho dabba dabbā paṇḍitā’’</bold>ti. <bold>Nibbeṭhentī</bold>ti dosato mocenti. <bold>Vinayalakkhaṇe tanti</bold>nti vinayavinicchayalakkhaṇavisaye āgamaṃ ṭhapento. Pāḷiyaṃ <bold>yato aha</bold>ntiādīsu yasmiṃ kāle ahaṃ jāto, tato pabhuti supinantenapi methunaṃ dhammaṃ nābhijānāmi, na ca tassa methunadhammassa paṭisevitā ahosinti attho daṭṭhabbo. Tenāha <bold>‘‘supinantenapī’’</bold>tiādi. Idāni ekavākyavasena yojanaṃ dassetuṃ <bold>‘‘atha vā’’</bold>tiādi vuttaṃ. <bold>Na ghaṭatī</bold>ti yasmā khīṇāsavassa vacanena etissā vacanaṃ na sameti, tañca na ghaṭanaṃ yasmā pubbe bhikkhūsu pasiddhāya eva accantadussīlatāya eva ahosi, tasmā mettiyaṃ bhikkhuniṃ nāsethāti adhippāyo.</paragraph>
    <paragraph line="127"><bold>Cara pire</bold>ti cara gaccha pire para amāmaka tvaṃ. <bold>Vinassā</bold>ti adassanaṃ gaccha. <bold>Akārikā</bold>ti amūlakena codanāya na kārikā. <bold>Kārako hotī</bold>ti <pageBreak edition="Myanmar" number="1.0282" /> ‘‘ayyenamhi dūsitā’’ti imāya paṭiññāya yadi nāsitā, tadā thero bhikkhunīdūsakattasiddhito tassa dosassa kārako hoti. <bold>Akārako hotī</bold>ti tāya katapaṭiññaṃ anapekkhitvā sāmaññato ‘‘mettiyaṃ bhikkhuniṃ nāsethā’’ti bhagavatā vuttattā akārako hoti. Yadi hi thero kārako bhaveyya, avassaṃ tameva dosaṃ apadisitvā iminā nāma kāraṇena ‘‘mettiyaṃ bhikkhuniṃ nāsethā’’ti vattabbaṃ siyā, tathā avuttattā, ‘‘dabbañca anuyuñjathā’’ti avatvā ‘‘ime ca bhikkhū anuyuñjathā’’ti vuttattā ca sāmatthiyato mettiyāya bhikkhuniyā aññena dosena nāsanārahatā, vatthussa ca amūlakabhāvo, therassa akārakabhāvo ca siddho hotīti adhippāyo.</paragraph>
    <paragraph line="128"><bold>Attano sutta</bold>nti ‘‘sakāya paṭiññāyā’’ti iminā pakkhepavacanena sahitaṃ kūṭasuttaṃ. <bold>Thero</bold><pageBreak edition="Vipassana Research Institut" number="1.0247" /><bold>kārako hotī</bold>ti ettha ayamadhippāyo – ‘‘sakāya paṭiññāyā’’ti avatvā sāmaññato ‘‘mettiyaṃ bhikkhuniṃ nāsethā’’ti otiṇṇavatthusmiṃyeva tassā nāsanā vihitāti tumhākaṃ vāde thero kārako hoti, ‘‘sakāya paṭiññāyā’’ti pana vutte pubbeyeva siddhassa pārājikassa sucikāya assā sakāya paṭiññāya nāsethāti sijjhanato amhākaṃ vāde thero akārako hotīti. Mahāvihāravāsīnampi pana ‘‘sakāya paṭiññāyā’’ti vutte otiṇṇavatthusmiṃyeva tassā nāsanā vihitā hoti, na sāmaññatoti adhippāyo. <bold>Etthā</bold>ti imesu dvīsu vādesu, suttesu vā. <bold>Yaṃ pacchā vutta</bold>nti mahāvihāravāsīhi yaṃ vuttaṃ, taṃ yuttanti attho. <bold>Vicāritaṃ heta</bold>nti etaṃ pacchimassa yuttattaṃ vicāritaṃ, ‘‘tatra saṅghādiseso vuṭṭhānagāminī…pe… asuddhatāyeva nāsesī’’ti vakkhamānanayena vinicchitanti attho. <bold>‘‘Bhikkhuniṃ anuddhaṃseti dukkaṭa’’</bold>nti iminā mahāaṭṭhakathāvādo dassito.</paragraph>
    <paragraph line="129"><bold>Tatrā</bold>ti tesu dukkaṭapācittiyesu. <bold>Dukkaṭa</bold>nti vuttamahāaṭṭhakathāvādassa adhippāyaṃ dassetvā ‘‘pācittiya’’nti pavattassa kurundivādassa adhippāyaṃ dassetuṃ <bold>‘‘pacchimanayepī’’</bold>tiādi vuttaṃ. <bold>Vacanappamāṇato</bold>ti visaṃvādanādhippāye samānepi anuddhaṃsanādivisese saṅghādisesādino vidhāyakavacanabalenāti attho. <bold>Bhikkhussa pana bhikkhuniyā dukkaṭa</bold>nti bhikkhuniṃ anuddhaṃsentassa bhikkhussa dukkaṭaṃ.</paragraph>
    <paragraph line="130">Evaṃ <pageBreak edition="Myanmar" number="1.0283" /> dvīsupi aṭṭhakathāvacanesu adhippāyaṃ vibhāvetvā idāni pacchime pācittiyavāde dosaṃ dassetvā purimadukkaṭavādameva patiṭṭhāpetuṃ <bold>‘‘tatra panā’’</bold>tiādi vuttaṃ. Tattha <bold>visu</bold>nti <bold>sampajānamusāvāde pācittiyato</bold> (pāci. 1) visuṃ pācittiyaṃ vuttaṃ, tattha anantogadhabhāvāti adhippāyo. <bold>Tasmā</bold>ti yasmā amūlakānuddhaṃsane visuññeva pācittiyaṃ paññattaṃ, tasmā purimanayoti dukkaṭavādo. Evaṃ antarā paviṭṭhaṃ dukkaṭapācittiyavādaṃ dassetvā idāni pākaṭameva atthaṃ vibhāvetuṃ <bold>‘‘tathā bhikkhunī’’</bold>tiādi āraddhaṃ. Tattha <bold>tathā</bold>ti yathā bhikkhussa bhikkhuṃ, bhikkhuniñca anuddhaṃsentassa saṅghādisesadukkaṭāni vuttāni, tathāti attho. <bold>Etehi nāsanā natthī</bold>ti sāmaññato vuttaṃ, dukkaṭena imissā pana nāsanā natthīti adhippāyo. <bold>Dussīlā</bold>ti pārājikā.</paragraph>
    <paragraph line="131" number="386"><bold>Ākāranānattenā</bold>ti dūsitākārassa, dūsakākārassa ca nānattena. <bold>Anabhiraddho</bold>ti atuṭṭho. Tenāha <bold>‘‘na sukhito’’</bold>ti. <bold>Na pasādito</bold>ti anuppāditappasādo. Khīla-saddo thaddhabhāvavacano <pageBreak edition="Vipassana Research Institut" number="1.0248" />, kacavarapariyāyo ca hotīti āha <bold>‘‘citta…pe… khīla’’</bold>nti. <bold>Nappatīto</bold>ti pītisukhādīhi na abhigato na upagato. Tenāha <bold>‘‘na abhisaṭo’’</bold>ti.</paragraph>
    <paragraph line="132"><bold>Yena duṭṭhoti ca kupitoti ca vutto</bold>ti ettha yena duṭṭhoti ca vutto yena kupitoti ca vutto, taṃ <bold>mātikāya</bold>ñca <bold>padabhājane</bold> (pārā. 386) ca vuttaṃ ubhayampetanti yojetabbaṃ. <bold>Dvīhī</bold>ti ‘‘tena ca kopena, tena ca dosenā’’ti vuttakopadosapadehi dvīhi, atthato pana dvīhipi dosova dassitoti āha <bold>‘‘saṅkhārakkhandhameva dassetī’’</bold>ti. <bold>Yāyā</bold>ti anattamanatāya.</paragraph>
    <paragraph line="133"><bold>Na cuditakavasenā</bold>ti yadi cuditakavasenāpi amūlakaṃ adhippetaṃ siyā, amūlakaṃ nāma anajjhāpannanti padabhājanaṃ vadeyyāti adhippāyo. <bold>Yaṃ pārājika</bold>nti bhikkhuno anurūpesu ekūnavīsatiyā pārājikesu aññataraṃ. <bold>Padabhājane</bold> (pārā. 386) pana <bold>bhikkhuvibhaṅge</bold> āgatāneva gahetvā ‘‘catunnaṃ aññatarenā’’ti vuttaṃ. <bold>Etaṃ idha appamāṇa</bold>nti etaṃ āpannānāpannataṃ idhānuddhaṃsane <pageBreak edition="Myanmar" number="1.0284" /> āpattiyā anaṅgaṃ, āpattiṃ pana āpanne vā anāpanne vā puggale ‘‘anāpanno eso suddho’’ti suddhasaññāya vā vimatiyā vā cāvanādhippāyova idha aṅganti adhippāyo.</paragraph>
    <paragraph line="134"><bold>Tathevā</bold>ti pasādasotena, dibbasotena vāti imamatthaṃ atidisati. Diṭṭhānusāreneva samuppannā parisaṅkāva <bold>diṭṭhaparisaṅkitaṃ</bold> nāma. Evaṃ sesesupi. <bold>‘‘Adisvā vā’’</bold>ti idaṃ ukkaṭṭhavasena vuttaṃ, disvā pakkantesupi doso natthiyeva. <bold>Imesa</bold>nti imehi. <bold>Karissantī</bold>ti tasmiṃ khaṇe uppajjanākāradassanaṃ, pacchā pana ettakena kālena kataṃ vāti saṅkāya codeti. Na hi karissantīti codanā atthi. <bold>‘‘Ariṭṭhaṃ pīta’’</bold>nti idaṃ mukhe surāgandhavāyananimittadassanaṃ. Ariṭṭhañhi surāsadisavaṇṇagandhaṃ kappiyabhesajjaṃ.</paragraph>
    <paragraph line="135"><bold>Diṭṭhaṃ atthi samūlaka</bold>ntiādīsu ajjhācārassa sambhavāsambhavānaṃ mūlāmūlabhāvadassanaṃ. <bold>Atthi saññāsamūlaka</bold>ntiādi pana diṭṭhasaññāya sambhavāsambhavānaṃ mūlāmūlabhāvadassanaṃ. <bold>Disvāva diṭṭhasaññī hutvā codetī</bold>ti ettha yaṃ codeti, tato aññaṃ puggalaṃ vītikkamantaṃ, paṭicchannokāsato nikkhamantaṃ vā disvā ‘‘ayaṃ so’’ti saññāya codentopi saṅgayhati. Esa nayo sutādīsupi. <bold>Samūlakena vā saññāsamūlakena vā</bold>ti ettha pārājikamāpannaṃ diṭṭhādimūlakena ca ‘‘ayaṃ āpanno’’ti asuddhasaññāya codento samūlakena codeti nāma. Saññāsamūlakatte eva anāpattisambhavato āpanne vā anāpanne vā puggale āpannasaññī diṭṭhādīsu <pageBreak edition="Vipassana Research Institut" number="1.0249" />, adiṭṭhādīsu vā mūlesu diṭṭhasutādisaññī tena diṭṭhādimūlakena taṃ puggalaṃ codento saññāsamūlakena codeti nāma. Imesaṃ anāpatti, vuttavipariyāyena āpattivāre attho veditabbo.</paragraph>
    <paragraph line="136"><bold>Samīpe ṭhatvā</bold>ti hatthavikāravacīghosānaṃ codanāvasena pavattiyamānānaṃ dassanasavanūpacāre ṭhatvāti attho. Keci pana ‘‘dvādasahatthabbhantare ṭhatvā’’ti (sārattha. ṭī. 2.385-386) vadanti, taṃ na yuttaṃ. Parato byatirekato anāpattiṃ dassentena ‘‘dūtaṃ vā paṇṇaṃ vā sāsanaṃ vā pesetvā’’ti ettakameva vuttaṃ, na pana ‘‘dvādasahatthaṃ muñcitvā codentassa sīsaṃ na etī’’ti vuttaṃ. <bold>Vācāya vācāyā</bold>ti sakiṃ āṇattassa sakalampi divasaṃ vadato vācāya <pageBreak edition="Myanmar" number="1.0285" /> vācāya codāpakasseva āpatti. <bold>Sopī</bold>ti āṇattopi. Tassa ca ‘‘mayāpi diṭṭha’’ntiādiṃ avatvāpi ‘‘amūlaka’’nti saññāya cāvanādhippāyena ‘‘tvaṃ pārājikaṃ dhammaṃ ajjhāpannosī’’ti idameva vācaṃ parassa vacanaṃ viya akatvā sāmaññato vadantassāpi saṅghādiseso eva. Satipi pana anuddhaṃsanādhippāye ‘‘asukena evaṃ vutta’’nti parena vuttameva vadantassa natthi saṅghādiseso. Sace pana parena avuttampi vuttanti vadati, āpatti eva.</paragraph>
    <paragraph line="137"><bold>Sambahulā sambahule sambahulehi vatthūhī</bold>ti ettha <bold>sambahule</bold>ti cuditakabahuttaniddesena purimesu tīsu vāresu cuditakabahuttenāpi vārabhedasabbhāvaṃ ñāpeti. Ekasmiñhi cuditakavatthucodakabhedena idaṃ catukkaṃ vuttaṃ, cuditakabahuttenāpi catukkantaraṃ labbhatīti aṭṭhakaṃ hoti eva.</paragraph>
    <paragraph line="138">Amūlakacodanāpasaṅgena samūlakacodanālakkhaṇādiṃ dassetuṃ <bold>‘‘codetuṃ pana ko labhatī’’</bold>tiādi āraddhaṃ. <bold>Bhikkhussa sutvā codetī</bold>tiādi suttaṃ yasmā ye codakassa aññesaṃ vipattiṃ pakāsenti, tepi tasmiṃ khaṇe codakabhāve ṭhatvāva pakāsenti, tesañca vacanaṃ gahetvā itaropi yasmā codetuñca asampaṭicchantaṃ tehi titthiyasāvakapariyosānehi paṭhamacodakehi sampaṭicchāpetuñca labhati, tasmā idha sāvakabhāvena uddhaṭanti veditabbaṃ.</paragraph>
    <paragraph line="139"><bold>Dūtaṃ vā</bold>tiādīsu ‘‘tvaṃ evaṃ gantvā codehī’’ti dūtaṃ vā pesetvā yo codetuṃ sakkoti, tassa paṇṇaṃ, mūlasāsanaṃ vā pesetvā. <bold>Samayenā</bold>ti pakatiyā jānanakkhaṇe.</paragraph>
    <paragraph line="140"><bold>Garukānaṃ dvinna</bold>nti pārājikasaṅghādisesānaṃ. <bold>Micchādiṭṭhi</bold> nāma ‘‘natthi dinna’’ntiādinayappavattā (ma. ni. 1.445; 2.94, 95, 225; 3.91, 116, 136; saṃ. ni. 3.210) dasavatthukā <pageBreak edition="Vipassana Research Institut" number="1.0250" /> diṭṭhi, sassatucchedasaṅkhātaṃ antaṃ gaṇhāpakadiṭṭhi <bold>antaggāhikā</bold> nāma. <bold>Ājīvahetu paññattānaṃ channa</bold>nti ājīvahetupi āpajjitabbānaṃ uttarimanussadhammapārājikaṃ (pārā. 195), sañcaritte (pārā. 301, 302) saṅghādiseso, ‘‘yo te vihāre vasati, so arahā’’ti (pārā. 220) pariyāyena thullaccayaṃ, bhikkhussa paṇītabhojanaviññattiyā pācittiyaṃ (pāci. 257), bhikkhuniyāpaṇītabhojanaviññattiyā <pageBreak edition="Myanmar" number="1.0286" /> pāṭidesanīyaṃ (pāci. 1236), sūpodanaviññattiyā (pāci. 612-613) dukkaṭanti imesaṃ <bold>parivāre</bold> (pari. 287) vuttānaṃ channaṃ. Na hetā āpattiyo ājīvahetu eva paññattā sañcarittādīnaṃ aññathāpi āpajjitabbato. Ājīvahetupi etāsaṃ āpajjanaṃ sandhāya evaṃ vuttaṃ, ājīvahetupi paññattānanti attho. Na kevalañca etā eva, aññāpi adinnādānakuladūsanapāṇavadhavejjakammādivasena ājīvahetu āpajjitabbāpi santi, tā pana āpattisabhaāgatāya pārājikādīsu chasu eva saṅgayhantīti visuṃ na vuttāti veditabbā.</paragraph>
    <paragraph line="141"><bold>Ettāvatā pana sīsaṃ na etī</bold>ti saṅghādisesaṃ sandhāya vuttaṃ, codanā pana katā eva hoti. <bold>Tiṃsānī</bold>ti tiṃsaṃ etesamatthīti tiṃsāni, tiṃsādhikānīti vuttaṃ hoti. <bold>Navutānī</bold>ti etthāpi eseva nayo.</paragraph>
    <paragraph line="142"><bold>Attādānaṃ ādātukāmenā</bold>ti ettha attanā ādātabbato diṭṭhādimūlakehi gahetabbato parassa vipphandituṃ adatvā paggaṇhanato attādānanti codanā vuccati, taṃ ādātukāmena, codanaṃ kattukāmenāti attho.</paragraph>
    <paragraph line="143"><bold>Ubbāhikāyā</bold>ti ubbahanti viyojenti etāya alajjīnaṃ tajjaniṃ vā kalahaṃ vāti ubbāhikā, saṅghasammuti, tāya. Vinicchinanaṃ nāma tāya sammatabhikkhūhi vinicchananameva. Alajjussannāya hi parisāya <bold>samathakkhandhake</bold> (cūḷava. 227) āgatehi dasaṅgehi samannāgatā dve tayo bhikkhū tattheva vuttāya ñattidutiyakammavācāya sammannitabbā, tehi ca sammatehi visuṃ vā nisīditvā, tassā eva vā parisāya ‘‘aññehi na kiñci kathetabba’’nti sāvetvā taṃ adhikaraṇaṃ vinicchitabbaṃ.</paragraph>
    <paragraph line="144"><bold>Kimhī</bold>ti kismiṃ vatthusmiṃ, kataravipattiyanti attho. <bold>‘‘Kimhi naṃ nāmā’’</bold>ti idaṃ ‘‘katarāya vipattiyā etaṃ codesī’’ti yāya kāyaci viññāyamānāya bhāsāya vuttepi codakassa vinaye apakataññutāya ‘‘sīlācāradiṭṭhiājīvavipattīsu katarāyāti maṃ pucchatī’’ti <pageBreak edition="Vipassana Research Institut" number="1.0251" /> ñātuṃ asakkontassa pucchā, na pana kimhītiādipadatthamattaṃ ajānantassa. Na hi anuvijjako codakaṃ bālaṃ aparicitabhāsāya ‘‘kimhi na’’nti pucchati. <bold>‘‘Kimhi nampi na jānāsī’’</bold>ti idampi vacanamattaṃ sandhāya vuttaṃ na hoti, ‘‘kataravipattiyā’’ti <pageBreak edition="Myanmar" number="1.0287" /> vutte ‘‘asukāya vipattiyā’’ti vattumpi na jānāsīti vacanassa adhippāyameva sandhāya vuttanti gahetabbaṃ. Teneva vakkhati ‘‘bālassa lajjissa nayo dātabbo’’ti vatvā ca ‘‘kimhi naṃ codesīti sīlavipattiyā’’tiādi adhippāyappakāsanameva nayadānaṃ vuttaṃ, na pana kimhi-naṃ-padānaṃ pariyāyamattadassanaṃ. Na hi bālo ‘‘kataravipattiyaṃ naṃ codesī’’ti imassa vacanassa atthe ñātepi vipattippabhedanaṃ, attanā codiyamānaṃ vipattisarūpañca jānituṃ sakkoti, tasmā teneva ajānanena alajjī apasādetabbo. ‘‘Kimhi na’’nti idampi upalakkhaṇamattaṃ, aññena vā yena kenaci ākārena aviññutaṃ pakāsetvā vissajjetabbova.</paragraph>
    <paragraph line="145">‘‘Dummaṅkūnaṃ puggalānaṃ niggahāyā’’tiādivacanato (pārā. 39; pari. 2) <bold>‘‘alajjīniggahatthāya…pe… paññatta’’</bold>nti vuttaṃ. <bold>Ehitī</bold>ti <bold>hi</bold>-kāro ettha āgamo daṭṭhabbo, āgamissatīti attho. <bold>Diṭṭhasantānenā</bold>ti diṭṭhaniyāmena. <bold>Alajjissa paṭiññāya eva kātabba</bold>nti vacanapaṭivacanakkameneva dose āvibhūtepi alajjissa ‘‘asuddhoha’’nti dosasampaṭicchanapaaññāya eva āpattiyā kātabbanti attho. Keci pana ‘‘alajjissa etaṃ natthīti suddhapaṭiññāya eva anāpattiyā kātabbanti ayamettha attho saṅgahito’’ti vadanti, taṃ na yuttaṃ anuvijjakasseva niratthakattāpattito codakeneva alajjipaṭiññāya ṭhātabbato. Dosāpagamapaṭiññā eva hi idha paṭiññāti adhippetā. Teneva vakkhati ‘‘etampi natthīti paṭiññaṃ na detī’’tiādi (pārā. aṭṭha. 2.385-386).</paragraph>
    <paragraph line="146"><bold>Tadatthadīpanattha</bold>nti alajjissa dose āvibhūtepi tassa dosāpagamapaṭiññāya eva kātabbatādīpanatthaṃ. Vivādavatthusaṅkhāte atthe paccatthikā <bold>atthapaccatthikā. Saññaṃ datvā</bold>ti nesaṃ kathāpacchedatthaṃ, abhimukhakaraṇatthañca saddaṃ katvā. <bold>Vinicchinituṃ ananucchaviko</bold>ti ‘‘asuddho’’ti saññāya codakapakkhe paviṭṭhattā anuvijjakabhāvato bahibhūtattā anuvijjituṃ asakkuṇeyyataṃ sandhāya vuttaṃ. Sandehe eva hi sati anuvijjituṃ sakkā, asuddhadiṭṭhiyā pana sati cuditakena vuttaṃ sabbaṃ asaccatopi paṭibhāti, kathaṃ tattha anuvijjanā siyāti.</paragraph>
    <paragraph line="147"><bold>‘‘Tathā</bold><pageBreak edition="Myanmar" number="1.0288" /><bold>nāsitakova bhavissatī’’</bold>ti iminā vinicchayaṃ adatvā saṅghato viyojanaṃ nāma liṅganāsanā viya ayampi eko nāsanappakāroti dasseti. <bold>Viraddhaṃ hotī</bold>ti sañcicca āpattiṃ <pageBreak edition="Vipassana Research Institut" number="1.0252" /> sahasā āpanno hoti. <bold>‘‘Ādito paṭṭhāya alajjī nāma natthī’’</bold>ti idaṃ ‘‘pakkhānurakkhaṇatthāya paṭiññaṃ na detī’’ti imassa alajjilakkhaṇasambhavassa kāraṇavacanaṃ. Paṭicchāditakālato paṭṭhāya alajjī nāma eva, purimo lajjibhāvo na rakkhatīti attho. <bold>Paṭiññaṃ na detī</bold>ti sace mayā katadosaṃ vakkhāmi, mayhaṃ anuvattakā bhijjissantīti paṭiññaṃ na deti. <bold>Ṭhāne na tiṭṭhatī</bold>ti lajjiṭṭhāne na tiṭṭhati, kāyavācāsu vītikkamo hoti evāti adhippāyo. Tenāha <bold>‘‘vinicchayo na dātabbo’’</bold>ti, pubbe pakkhikānaṃ paṭiññāya vūpasamitassāpi adhikaraṇassa duvūpasantatāya ayampi tathā nāsitakova bhavissatīti adhippāyo.</paragraph>
    <paragraph line="148"><bold>Cuditakacodakesu paṭipattiṃ ñatvā</bold>ti ‘‘tumhe amhākaṃ vinicchayena tuṭṭhā bhavissathā’’tiādinā vuttaṃ cuditakacodakesu anuvijjakena paṭipajjitabbakammaṃ ñatvā. <bold>Vinicchayo majjhe</bold>ti āpattīti vā anāpattīti vā vinicchayapariyosānaanuvijjanānaṃ majjhaṃ nāmāti attho.</paragraph>
    <paragraph line="149">Amūlakampi samūlakaṃ katvā vadantīti āha <bold>‘‘dve mūlānī’’</bold>ti. <bold>Kālena vakkhāmī</bold>tiādīsu okāsaṃ kārāpetvā vadanto <bold>kālena vadati</bold> nāma. Salākaggayāguaggabhikkhācāraṭṭhānādīsu codento <bold>akālena vadati</bold> nāma. Dosato vuṭṭhāpetukāmatāya vadanto <bold>atthasaṃhitena vadati</bold> nāma. <bold>Dosantaro</bold>ti dosacitto. <bold>Pannarasasu dhammesū</bold>ti ‘‘parisuddhakāyasamaācāratā, tathā vacīsamācāratā, sabrahmacārīsu mettacittatā, bahussutatā, ubhinnaṃ pātimokkhānaṃ svāgatāditā, kālena vakkhāmī’’tiādinā (pari. 362) vuttapañcadhammā ca kāruññatā, hitesitā, anukampatā, āpattivuṭṭhānatā, vinayapurekkhāratāti (cūḷava. 401) imesu pannarasasu. Tattha <bold>‘‘kāruññatā’’</bold>ti iminā karuṇā dassitā. <bold>Hitesitā</bold>ti hitagavesanatā. <bold>Anukampatā</bold>ti tena hitena saṃyojanatā, imehi dvīhipi mettā dassitā. <bold>Āpattivuṭṭhānatā</bold>ti suddhante patiṭṭhāpanatā. Vatthuṃ codetvā sāretvā paṭiññaṃ āropetvā yathāpaṭiññāya kammakaraṇaṃ <bold>vinayapurekkhāratā</bold> nāma.</paragraph>
    <paragraph line="150"><bold>Adhikaraṇaṭṭhenā</bold>ti <pageBreak edition="Myanmar" number="1.0289" /> adhikātabbaṭṭhena, samathehi vūpasametabbaṭṭhenāti attho. <bold>Taṃ nānattaṃ dassetu</bold>nti idha anadhippetampi atthuddhāravasena taṃ nānattaṃ dassetunti adhippāyo. Teneva vakkhati ‘‘sesāni atthuddhāravasena vuttānī’’ti (pārā. aṭṭha. 2.385-386). <bold>Yaṃ adhikiccā</bold>tiādinā adhikaraṇasaddassa kammasādhanatā vuttā.</paragraph>
    <paragraph line="151"><bold>Gāha</bold>nti <pageBreak edition="Vipassana Research Institut" number="1.0253" /> ‘‘asukaṃ codessāmī’’ti manasā codanākārassa gahaṇaṃ. <bold>Cetana</bold>nti ‘‘codessāmī’’ti uppannacittabyāpārasaṅkhātaṃ cittakammaṃ. <bold>Akkhanti</bold>nti cuditakassa vipattiṃ disvā uppannaṃ kodhaṃ asahanaṃ, tathā pavattaṃ vā yaṃ kiñci cittacetasikarāsiṃ. <bold>Vohāra</bold>nti codanāvasappavattavacanaṃ. <bold>Paṇṇatti</bold>nti codanāvasappavattaṃ manasā parikappitaṃ nāmapaṇṇattiṃ. <bold>Attādānaṃ gahetvā</bold>ti codanaṃ manasā gahetvā. <bold>Taṃ adhikaraṇa</bold>nti taṃ gāhalakkhaṇaṃ adhikaraṇaṃ. <bold>Nirujjhati</bold> cetanāya khaṇikattā, sā ca samathappattā hotīti evamettha aniṭṭhappasaṅgo veditabbo. Evaṃ uparipi <bold>‘‘tuṇhī hotī’’</bold>ti iminā vohāravacanassa nirodhaṃ dasseti. Tenāha <bold>‘‘taṃ adhikaraṇaṃ samathappattaṃ bhavissatī’’</bold>ti. ‘‘Tasmā paṇṇatti adhikaraṇa’’nti aṭṭhakathāsu katasanniṭṭhānaṃ dassetvā idāni tassāpi ekaccehi paṭikkhittabhāvaṃ dassetvā puna tampi paṭisedhetvā aṭṭhakathāsu vuttapaṇṇattiyā eva adhikaraṇataṃ samatthetuṃ <bold>‘‘taṃ paneta’’</bold>ntiādimāha. Tattha <bold>taṃ paneta</bold>nti paṇṇatti adhikaraṇanti etaṃ gahaṇaṃ virujjhatīti sambandho. Pārājikādiāpatti ekantaakusalasabhāvā vā abyākatasabhāvā vā hotīti saññāya <bold>‘‘methunadhammapārājikāpattī’’</bold>tiādikaṃ suttaṃ paṇṇattiadhikaraṇavādena virujjhatīti dassetuṃ uddhaṭaṃ. Tenāha <bold>‘‘na hi te…pe… accantaakusalattā’’</bold>tiādi. <bold>Te</bold>ti aṭṭhakathācariyā.</paragraph>
    <paragraph line="152"><bold>Amūlakañceva taṃ adhikaraṇa</bold>nti ettha amūlakapārājikameva adhikaraṇa-saddena adhippetanti dassetuṃ <bold>‘‘yañceta’’</bold>ntiādi vuttaṃ. <bold>Yasmā panā</bold>tiādi pana idhādhippetāya amūlakapārājikāpattiyā eva paṇṇattibhāvo yujjatīti dassetuṃ āraddhaṃ. Tattha <bold>yāya paṇṇattiyā</bold>ti sabhāvato parisuddhepi puggale ‘‘pārājiko’’tiādinā codakena pavattitaṃ nāmapaṇṇattiṃ sandhāya vadati. <bold>Paññatto</bold>ti kathito. <bold>Adhikaraṇe pavattattā</bold>ti avijjamānepi <pageBreak edition="Myanmar" number="1.0290" /> manasā āropitamatte āpattādhikaraṇe vācakabhāvena pavattattā.</paragraph>
    <paragraph line="153">Evaṃ nāmapaṇṇattivasena imasmiṃ sikkhāpade āpattādhikaraṇassa paññattibhāvaṃ dassetvā idāni atthapaṇṇattivasenāpi dassetuṃ <bold>‘‘yasmā vāya’’</bold>ntiādi vuttaṃ. <bold>Paññattimattamevā</bold>ti avijjamānassa vijjamānākārena manasā āropitaatthapaṇṇattimattamevāti attho. <bold>Tañca kho idhevā</bold>ti tañca yathāvuttapariyāyena paṇṇattiyā adhikaraṇattaṃ idheva imasmiṃ eva sikkhāpade. <bold>Eke</bold>ti keci. <bold>Taṃ na yutta</bold>nti yaṃ ekaccehi aṭṭhakathāsu vuttaṃ, adhikaraṇassa paṇṇattibhāvaṃ nisedhetvā kusalādiparamatthabhāvaṃ sādhetuṃ ‘‘taṃ panetaṃ methunadhammapārājikāpattī’’tiādinā papañcato dassito, taṃ na yuttanti attho. Tattha kāraṇamāha <bold>‘‘ādikammikassā’’</bold>tiādinā, tena ca tasmiṃ vāde yadi āpatti nāma akusalā vā abyākatā vā bhaveyya, kathaṃ ādikammikassa <pageBreak edition="Vipassana Research Institut" number="1.0254" /> anāpatti bhaveyya? Tassāpi akusalādīnaṃ uppannattā bhagavato sikkhāpadapaññattito paṭṭhāya yāva āpattītipi na sakkā vattuṃ, methunādīsu akusalādīnaṃ sikkhāpadapaññattito pubbepi samuppattito. Tato eva anupasampannānampi āpattippasaṅgo, gilānādīnaṃ uppannattā anupaññattiyāpi anāpattiabhāvappasaṅgo ca siyā. Atha mataṃ ‘‘na kevalaṃ akusalādi eva, atha kho bhagavatā paṭikkhittabhāvaṃ jānantassa samuppajjamānā eva akusalādayo āpattī’’ti, tampi asāraṃ, sikkhāpadapaññattiṃ ajānitvā vītikkamantassa methunādīsu anāpattippasaṅgato, akusalādisabhāvāya ca āpattiyā ekapayogādīsu ekattādipi na siyā. Na hi sakalampi divasaṃ itthiṃ kāyato amocetvā phusantassa ekamevākusalaṃ uppajjati, bahū vā itthiyo phusitvā apagacchantassa bahūni, yenāpattiyā ekattaṃ, bahuttaṃ vā siyāti evamādikaṃ ayuttiṃ saṅgahetvā dassitanti veditabbaṃ.</paragraph>
    <paragraph line="154">Tattha <bold>vatthuñcā</bold>ti vītikkamo. Tañhi āpattisammutipaññāpanassa okāsaṭṭhena ‘‘vatthū’’ti vuccati. <bold>Gotta</bold>nti adinnādānādito buddhisaddanivattanaṭṭhena parikappitasāmaññākāro gottaṃ. <bold>Nāma</bold>nti avijjamānanāmapaññatti. <bold>Tassa pana pārājika</bold>nti nāmassa atthabhūtā āpatti atthapaññatti evāti daṭṭhabbaṃ <pageBreak edition="Myanmar" number="1.0291" />. Yaṃ pana ‘‘vivādādhikaraṇaṃ siyā kusala’’ntiādi (cūḷava. 220; pari. 303), ‘‘āpattādhikaraṇaṃ siyā akusala’’ntiādi (cūḷava. 222) ca suttaṃ tehi samuddhaṭaṃ, tampi na vivādādīnaṃ kusalādibhāvassa pariyāyadesitattāti yaṃ ettha vattabbaṃ, taṃ heṭṭhā paṭhamapārājikasamuṭṭhānādivaṇṇanāya <bold>sāratthadīpaniyaṃ</bold> viraddhaṭṭhānasodhanatthaṃ vitthārato vuttanti tattheva taṃ gahetabbaṃ, sāratthadīpanīkārakassa akusalādirūpāva āpattīti laddhi, teneva so idhāpi ‘‘tasmā paṇṇattiadhikaraṇanti aṭṭhakathāsu katasanniṭṭhānaṃ dassetvā idāni tampi na yuttanti dassetuṃ ‘taṃ paneta’ntiādimāhā’’ti (sārattha. ṭī. 2.385-386) evaṃ attano laddhiṃ aṭṭhakathācariyassapi laddhiṃ katvā ganthavirodhampi anoloketvā dassesi. Na hettha buddhaghosācariyo aṭṭhakathāvādaṃ ayuttanti dassetuṃ ‘‘taṃ paneta’’ntiādimārabhi ‘‘paṇṇattimattameva āpattādhikaraṇanti veditabba’’nti sayameva upari kathanato, atha kho dulladdhikānaṃ ekaccānaṃ tattha vippaṭipattiṃ dassetvā puna taṃ paṭisedhetukāmo ārabhi, teneva ante ‘‘eke’’ti vuttanti veditabbaṃ. Vivādādīnaṃ kusalādikatte taṃsamathānampi tabbhāvo āpajjati paramatthesu paṇṇattiyā samathāyogāti āha <bold>‘‘kusalādisamathehī’’</bold>ti. Paññattisabhāvānameva catunnaṃ adhikaraṇānaṃ samathehi adhikaraṇīyatā, na pana kusalādiparamattharūpānaṃ tesaṃ tesaṃ khaṇikatāya sayameva samathappattitoti heṭṭhā samatthitamatthaṃ nigamanavasena dassentena <bold>‘‘iti iminā adhikaraṇaṭṭhenā’’</bold>ti vuttaṃ, tassa yathāvuttanayena <pageBreak edition="Vipassana Research Institut" number="1.0255" /> samathehi adhikaraṇīyatāyāti attho. <bold>‘‘Idhekacco’’</bold>ti iminā idhādhippetaṃ vivādaṃ nivatteti.</paragraph>
    <paragraph line="155"><bold>Anuvādo</bold>ti vipattīhi upavadanā ceva codanā ca. Tattha upavadanā nāma garahā, akkoso ca. <bold>Pañcapī</bold>ti mātikāpariyāpannāpattiyo sandhāya vuttaṃ. <bold>Kiccayatā</bold>ti kattabbatā. <bold>Sapadānukkamaniddesassā</bold>ti ettha <bold>padānukkamaniddeso</bold>ti padabhājanaṃ vuccati, tena sahitassa sikkhāpadassāti attho.</paragraph>
    <paragraph line="156" number="387"><bold>Assā</bold>ti kattuatthe sāmivacananti āha <bold>‘‘etena codakenā’’</bold>tiādi. <bold>Diṭṭhamūlake panā</bold>ti ‘‘diṭṭhassa hoti pārājikaṃ dhammaṃ ajjhāpajjanto’’tiādi <pageBreak edition="Myanmar" number="1.0292" /> (pārā. 387) pāḷivāraṃ sandhāya vuttaṃ. Tattha itthiyā saddhiṃ rahonisajjādidassanamattavasena pārājikaṃ dhammaṃ ajjhāpajjanto puggalo tena diṭṭho, na pana maggena maggappaṭipādanādidassanavasena. Yadi hi tena so tathā diṭṭho bhaveyya, asuddhasaññī evāyaṃ tasmiṃ puggale siyā, asuddhasaññāya ca suddhaṃ vā asuddhaṃ vā codentassa saṅghādiseso na siyā ‘‘anāpatti suddhe asuddhadiṭṭhissa, asuddhe asuddhadiṭṭhissā’’tiādivacanato (pārā. 390). Tasmā itthiyā saddhiṃ rahonisajjādimattameva disvāpi ‘‘saddho kulaputto, nāyaṃ pārājikaṃ āpajjatī’’ti tasmiṃ suddhasaññissa vā vematikassa vā ‘‘suto mayā pārājikaṃ dhammaṃ ajjhāpajjanto’’tiādinā niyametvā codentasseva saṅghādiseso, na asuddhasaññissa, tassa pana diṭṭhaṃ sutanti musāvādādipaccayā lahukāpatti evāti veditabbaṃ. Yadi pana so tasmiṃ suddhadiṭṭhicāvanādhippāyopi diṭṭhaṃ rahonisajjādimattameva vadati, adiṭṭhaṃ pana maggenamaggappaṭipādanādipārājikavatthuṃ vā ‘‘assamaṇosī’’tiādikaṃ vā na vadati, tassa anāpatti. Adhikaṃ vadantassa pana āpattiyeva ‘‘adiṭṭhaṃ diṭṭha’’nti (pārā. 386-387) vuttattā. Yo pana diṭṭhena rahonisajjādinā paṭhamapārājikena asuddhasaññī hutvā cāvanādhippāyo adinnādānaṃ ajjhāpajjanto ‘‘diṭṭho’’ti vā ‘‘suto’’ti vā ādiṃ vadati, tassāpi na saṅghādiseso asuddhe asuddhadiṭṭhitāyāti keci vadanti. Aññe pana ‘‘yena pārājikena codeti, tena suddhasaññābhāvā āpattiyevā’’ti vadanti, idaṃ yuttaṃ. Tathā hi vuttaṃ <bold>mātikāṭṭhakathāyaṃ</bold> (kaṅkhā. aṭṭha. duṭṭhadosasikkhāpadavaṇṇanā) ‘‘yena pārājikena codeti, taṃ ‘ayaṃ anajjhāpanno’ti ñatvā cāvanādhippāyena…pe… saṅghādiseso’’ti. Iminā nayena sutādimūlakesupi vinicchayo veditabbo. <bold>Aññatra āgatesū</bold>ti omasavādādīsu āgatesu. <bold>Avassuto</bold>ti <pageBreak edition="Vipassana Research Institut" number="1.0256" /> tīhipi dvārehi pārājikavatthubhūtaduccaritānuvassanena tinto. <bold>Kasambujāto</bold>ti kacavarabhūto, nissāroti attho.</paragraph>
    <paragraph line="157"><bold>Koṇṭho</bold>ti coro, dussīloti attho. <bold>Jeṭṭhabbatiko</bold>ti kāḷakaṇṇidevīvate niyutto titthiyoti vadati, sā kira kāḷakaṇṇisirideviyā jeṭṭhāti vuttā. <bold>Yadaggenā</bold>ti yena kāraṇena, yattakenāti attho <pageBreak edition="Myanmar" number="1.0293" />. <bold>Tadaggenā</bold>ti etthāpi eseva nayo. <bold>No kappetī</bold>tiādi vematikabhāvadīpanatthameva vuttanti mahāpadumattherassa adhippāyo.</paragraph>
    <paragraph line="158" number="389"><bold>Etthā</bold>ti codanāyaṃ. Tajjanīyādikammaṃ karissāmītiāpattiyā codentassa adhippāyo <bold>kammādhippāyo</bold> nāma. Parivāsadānādikkamena āpattito vuṭṭhāpetuṃ āpattiyā codentassa adhippāyo <bold>vuṭṭhānādhippāyo</bold>. Uposathaṃ, pavāraṇaṃ vā saṅghe kātuṃ adānatthāya āpattiyā codayato adhippāyo <bold>uposathapavāraṇaṭṭhapanādhippāyo. Asammukhā…pe… dukkaṭa</bold>nti anuddhaṃsentassapi akkosantassapi dukkaṭaṃ.</paragraph>
    <paragraph line="159"><bold>Sabbatthevā</bold>ti sabbāsu aṭṭhakathāsu. Uposathapavāraṇānaṃ ñattikammabhāvato ñattiyā vattamānāya eva uposathapavāraṇaṭṭhapanaṃ hoti, na niṭṭhitāya, sā ca yya-kāre patte niṭṭhitā nāma hotīti āha <bold>‘‘yya-kāre patte na labbhatī’’</bold>ti.</paragraph>
    <paragraph line="160"><bold>Anupāsako</bold>ti upāsakopi so bhikkhu na hoti saraṇagamanassāpi paṭippassaddhattāti vadanti. <bold>‘‘Anodissa dhammaṃ kathentassā’’</bold>ti iminā odissa kathentena okāsaṃ kāretabbanti dasseti. <bold>Āpattiṃ desetvā</bold>ti okāsākārāpanāpattiṃ desetvā. Yaṃ codeti, tassa upasampannoti saṅkhyupagamanaṃ, tasmiṃ suddhasaññitā vematikatā vā, yena pārājikena codeti, tassa diṭṭhādivasena amūlakatā, cāvanādhippāyena ‘‘tvaṃ pārājiko’’tiādinā niyametvā sammukhā codanā codāpanā, tassa taṅkhaṇavijānananti imānettha pañca aṅgāni.</paragraph>
    <centered line="161">Paṭhamaduṭṭhadosasikkhāpadavaṇṇanā niṭṭhitā.</centered>
    <subhead line="162">9. Dutiyaduṭṭhadosasikkhāpadavaṇṇanā</subhead>
    <paragraph line="163" number="391"> Navame <bold>mettiyaṃ bhikkhuni</bold>nti liṅganāsanāya nāsitāyapi tassā bhūtapubbavohāraṃ gahetvā <pageBreak edition="Vipassana Research Institut" number="1.0257" /> vuttaṃ. <bold>Aññabhāgassā</bold>ti therassa manussajātibhikkhubhāvato aññassa tiracchānajātichagalakabhāvasaṅkhātassa koṭṭhāsassa. <bold>Ida</bold>nti sāmaññato napuṃsakaliṅgena vuttaṃ, ayaṃ <pageBreak edition="Myanmar" number="1.0294" /> chagalakoti attho. <bold>Aññabhāgo</bold>ti yathāvuttatiracchānajātichagalakabhāvasaṅkhāto añño koṭṭhāso, aññabhāgassa idanti aññabhāgiyanti paṭhamaviggahassa attho, aññabhāgamatthīti dutiyaviggahassa, dvīhipi chagalakova vutto. Idāni dvīhipi viggahehi vuttamevatthaṃ vitthārato dassento <bold>‘‘yo hi so’’</bold>tiādimāha. Tattha yo hi so chagalako vutto, so aññassa bhāgassa hotīti ca aññabhāgiyasaṅkhyaṃ labhatīti ca yojanā. Dutiyaviggahassa atthaṃ dassetuṃ <bold>‘‘so vā’’</bold>tiādi vuttaṃ. <bold>Adhikaraṇanti veditabbo</bold>ti etthāpi yo hi so ‘‘dabbo mallaputto nāmā’’ti chagalako vutto, soti ānetvā sambandhitabbaṃ. <bold>Tañhi sandhāyā</bold>ti ‘‘dabbo’’ti nāmakaraṇassa adhiṭṭhānabhūtaṃ chagalakaṃ sandhāya. <bold>Te bhikkhū</bold>ti te anuyuñjantā bhikkhū. Āpattiyāpi puggalādhiṭṭhānattā <bold>‘‘puggalānaṃyeva lesā’’</bold>ti vuttaṃ.</paragraph>
    <paragraph line="164" number="393"><bold>Yā ca sā avasāne…pe… codanā vuttā</bold>ti ‘‘bhikkhu saṅghādisesaṃ ajjhāpajjanto diṭṭho hoti saṅghādisese saṅghādisesadiṭṭhi hoti, tañce pārājikena codetī’’tiādiṃ (pārā. 407) codanābhedaṃ sandhāya vadati. Sattannampi āpattīnaṃ paccekaṃ pārājikattādisāmaññepi methunādinnādānādivatthuto, rāgadosattādisabhāvato ca visabhāgatāpi atthīti āha <bold>‘‘yasmā pana…pe… na hotī’’</bold>ti.</paragraph>
    <paragraph line="165"><bold>Vuttanayenevā</bold>ti ‘‘sabhāgavisabhāgavatthuto’’tiādinā (pārā. aṭṭha. 2.393) vuttanayena. Kammalakkhaṇaṃ, taṃmanasikāro ca avipannakammassa nimittato phalūpacārena kammanti vuccatīti āha <bold>‘‘taṃ nissāya uppajjanato’’</bold>ti. Parivāsādiṃ nissāya mānattādīnaṃ uppajjanato <bold>‘‘purimaṃ purima’’</bold>ntiādi vuttaṃ.</paragraph>
    <paragraph line="166" number="395"><bold>Savatthukaṃ katvā</bold>ti puggalādhiṭṭhānaṃ katvā. <bold>Dīghādino</bold>ti dīgharassādiliṅgassa. <bold>Diṭṭhādino</bold>ti diṭṭhapubbādino.</paragraph>
    <paragraph line="167" number="408"><bold>Evaṃ tathāsaññī</bold>ti aññassa methunādikiriyaṃ disvā ‘‘ayaṃ so’’ti evaṃ tathāsaññī. Aṅgāni paṭhamaduṭṭhadose vuttasadisāni, idha pana kiñcidesaṃ lesamattaṃ upādiyanā adhikā.</paragraph>
    <centered line="168">Dutiyaduṭṭhadosasikkhāpadavaṇṇanā niṭṭhitā.</centered>
    <subhead line="169">10. Paṭhamasaṅghabhedasikkhāpadavaṇṇanā</subhead>
    <paragraph line="170" number="410"> Dasame <pageBreak edition="Myanmar" number="1.0295" /><pageBreak edition="Vipassana Research Institut" number="1.0258" /><bold>bahūna</bold>nti dubbalatāya araññādisevāya cittaṃ samāhitaṃ kātuṃ asakkontānaṃ. Dukkhassantakiriyāya tasmiṃ attabhāve buddhavacanaggahaṇadhāraṇādisaṅkhātaṃ byañjanapadameva paramaṃ assa, na maggalābhoti <bold>padaparamo. Abhisambhuṇitvā</bold>ti nipphādetvā. Dhammato apetaṃ <bold>uddhammaṃ. Paṭikkhittamevā</bold>ti ‘‘na, bhikkhave, asenāsanikena vassaṃ upagantabba’’nti (mahāva. 204) vacanato vuttaṃ, idameva vacanaṃ sandhāya pāḷiyampi <bold>‘‘aṭṭha māse’’</bold>tiādi (pārā. 409) vuttaṃ.</paragraph>
    <paragraph line="171"><bold>Tīhi koṭīhī</bold>ti asuddhamūlehi. Ettha ca bhikkhūnaṃ catūsu kulesu pakkapiṇḍiyālopabhojananissitatāya, macchamaṃsabhojanavirahitassa ca kulassa dullabhatāya tattha laddhesu bhattabyañjanesu macchamaṃsasaṃsaggasaṅkāya, dunnivāraṇatāya ca bhikkhūnaṃ sarīrayāpanampi na siyāti bhagavatā macchamaṃsaṃ sabbathā appaṭikkhipitvā tīhi koṭīhi aparisuddhameva paṭikkhittaṃ. Yadi hi taṃ bhagavā sabbathā paṭikkhipeyya, bhikkhū maramānāpi macchādisaṃsaggasaṅkitaṃ bhattaṃ na bhuñjeyyuṃ, tato taṇḍuladhaññādiṃ paṭiggahetvā nidahitvā sayaṃ pacitvā bhuñjituṃ tadupakaraṇabhūtaṃ dāsidāsaṃ, udukkhalamusalādikañca bhikkhūnaṃ pattādi viya avassaṃ gahetuṃ anujānitabbaṃ siyāti titthiyānaṃ viya gahaṭṭhāvāso eva siyā, na bhikkhuāvāsoti veditabbaṃ. <bold>Jālaṃ</bold> macchabandhanaṃ. <bold>Vāgurā</bold> migabandhanī. <bold>Kappatī</bold>ti yadi tesaṃ vacanena saṅkā na vattati, vaṭṭati, na taṃ vacanaṃ lesakappaṃ kātuṃ vaṭṭati. Teneva vakkhati ‘‘yattha ca nibbematiko hoti, taṃ sabbaṃ kappatī’’ti.</paragraph>
    <paragraph line="172"><bold>Pavattamaṃsa</bold>nti āpaṇādīsu pavattaṃ vikkāyikaṃ matamaṃsaṃ. <bold>Bhikkhūnaṃyeva atthāya akata</bold>nti ettha aṭṭhānappayutto eva-saddo, bhikkhūnaṃ atthāya akatamevāti sambandhitabbaṃ, tasmā bhikkhūnañca maṅgalādīnañcāti missetvā katampi na vaṭṭatīti veditabbaṃ. Keci pana yathāṭhitavasena avadhāraṇaṃ gahetvā ‘‘vaṭṭatī’’ti vadanti, taṃ na sundaraṃ. <bold>‘‘Vatta’’</bold>nti iminā āpatti natthīti dasseti.</paragraph>
    <paragraph line="173"><bold>Kappa</bold>nti asaṅkheyyakappaṃ, ‘‘āyukappa’’ntipi (sārattha. ṭī. 2.410) keci. Mahākappassa hi catutthabhāgo asaṅkheyyakappo, tato vīsatimo bhāgo saṅghabhedakassa <pageBreak edition="Myanmar" number="1.0296" /> āyukappanti vadanti, taṃ aṭṭhakathāsu kappaṭṭhakathāya na sameti ‘‘kappavināse eva muccatī’’tiādi (vibha. aṭṭha. 809) <pageBreak edition="Vipassana Research Institut" number="1.0259" /> vacanato. <bold>Brahmaṃ puñña</bold>nti seṭṭhaṃ puññaṃ. <bold>Kappaṃ saggamhī</bold>ti ettha paṭisandhiparamparāya kappaṭṭhatā veditabbā.</paragraph>
    <paragraph line="174" number="411"><bold>Laddhinānāsaṃvāsakenā</bold>ti ukkhittānuvattakabhāvena bhāvappadhānattā niddesassa. <bold>Kammanānāsaṃvāsakenā</bold>ti ukkhittabhāvena. ‘‘Bhedāya parakkameyyā’’ti visuṃ vuttattā bhedanasaṃvattanikassa adhikaraṇassa samādāya paggaṇhanato pubbepi pakkhapariyesanādivasena saṅghabhedāya parakkamantassa samanubhāsanakammaṃ kātuṃ vaṭṭatīti veditabbaṃ. Yopi cāyaṃ saṅghabhedo hotīti sambandho.</paragraph>
    <paragraph line="175"><bold>Kammenā</bold>ti apalokanādinā. <bold>Uddesenā</bold>ti pātimokkhuddesena. <bold>Vohārenā</bold>ti tāhi tāhi upapattīhi ‘‘adhammaṃ dhammo’’tiādinā (a. ni. 3.10-39, 42; cūḷava. 352) vohārena, paresaṃ paññāpanenāti attho. <bold>Anusāvanāyā</bold>ti attano laddhiyā gahaṇatthameva anu punappunaṃ kaṇṇamūle mantasāvanāya, kathanenāti attho. <bold>Salākaggāhenā</bold>ti evaṃ anusāvanāya tesaṃ cittaṃ upatthambhetvā attano pakkhe paviṭṭhabhāvassa saññāṇatthaṃ ‘‘gaṇhatha imaṃ salāka’’nti salākaggāhena. Ettha ca kammameva, uddeso vā saṅghabhede padhānaṃ kāraṇaṃ, vohārādayo pana saṅghabhedassa pubbabhāgāti veditabbā. <bold>Abbhussita</bold>nti abbhuggataṃ. <bold>Accheyyā</bold>ti vihareyya.</paragraph>
    <paragraph line="176">‘‘Lajjī rakkhissatī’’ti (visuddhi. 1.42; pārā. aṭṭha. 1.45) vacanato āpattibhayena ārocanaṃ lajjīnaṃ eva bhāroti āha <bold>‘‘lajjīhi bhikkhūhī’’</bold>ti, alajjissapi anārocentassa āpattiyeva. <bold>Appaṭinissajjato dukkaṭa</bold>nti visuṃ visuṃ vadantānaṃ gaṇanāya dukkaṭaṃ. <bold>Pahontenā</bold>ti gantuṃ samatthena, icchantenāti attho. Āpatti pana aḍḍhayojanabbhantareneva agilānassa vasena veditabbā.</paragraph>
    <paragraph line="177" number="416"> Ñattiyādīhi dukkaṭādisabbhāvaṃ sandhāya <bold>‘‘saṅghādisesena anāpattī’’</bold>ti vuttaṃ. <bold>Assā</bold>ti devadattassa. Apaññatte sikkhāpade samanubhāsanakammasseva abhāvato <bold>‘‘na hi paññattaṃ sikkhāpadaṃ vītikkamantassā’’</bold>ti vuttaṃ. Sikkhāpadaṃ paññapenteneva hi samanubhāsanakammaṃ anuññātaṃ. <bold>Uddissa anuññātato</bold>ti ‘‘anujānāmi, bhikkhave, romanthakassa romanthana’’ntiādiṃ <pageBreak edition="Myanmar" number="1.0297" /> (cūḷava. 273) uddissānuññātaṃ sandhāya vadati. <bold>Anāpattiya</bold>nti anāpattivāre. <bold>Āpattiṃ ropetabbo</bold>ti samanubhāsanāya pācittiyaāpattiṃ ropetabbo. <bold>Āpattiyeva na jātā</bold>ti saṅghādisesāpatti na jātā eva.</paragraph>
    <paragraph line="178">‘‘Na <pageBreak edition="Vipassana Research Institut" number="1.0260" /> paṭinissajjāmī’’ti saññāya abhāvena muccanato <bold>saññāvimokkhaṃ. Sacittaka</bold>nti ‘‘na paṭinissajjāmī’’ti jānanacittena sacittakaṃ. Yo visaññī vā bhīto vā vikkhitto vā ‘‘paṭinissajjitabba’’ntipi, ‘‘kammaṃ karissatī’’ti vā na jānāti, tassa anāpatti. Bhedāya parakkamanaṃ, dhammakammena samanubhāsanaṃ, kammavācāpariyosānaṃ, na paṭinissajjāmīti cittena appaṭinissajjananti imānettha cattāri aṅgāni.</paragraph>
    <centered line="179">Paṭhamasaṅghabhedasikkhāpadavaṇṇanā niṭṭhitā.</centered>
    <subhead line="180">11. Dutiyasaṅghabhedasikkhāpadavaṇṇanā</subhead>
    <paragraph line="181" number="418"> Ekādasame yasmā ubbāhikādisammutikammaṃ bahūnampi kātuṃ vaṭṭati, tasmā <bold>‘‘na hi saṅgho saṅghassa kammaṃ karotī’’</bold>ti idaṃ niggahavasena kattabbakammaṃ sandhāya vuttanti veditabbaṃ. Aṅgāni panettha bhedāya parakkamanaṃ pahāya anuvattanaṃ pakkhipitvā heṭṭhā vuttasadisāneva gahetabbāni.</paragraph>
    <centered line="182">Dutiyasaṅghabhedasikkhāpadavaṇṇanā niṭṭhitā.</centered>
    <subhead line="183">12. Dubbacasikkhāpadavaṇṇanā</subhead>
    <paragraph line="184" number="424"> Dvādasame <bold>vambhanavacana</bold>nti garahavacanaṃ. Saṭa-saddo patitasaddena samānattho, tassa ca visesanassa paranipātoti āha <bold>‘‘tattha tattha patitaṃ tiṇakaṭṭhapaṇṇa’’</bold>nti. <bold>Kenāpī</bold>ti vātādisadisena upajjhāyādinā.</paragraph>
    <paragraph line="185" number="426"> Cittapariyonāho daḷhakodhova <bold>upanāho</bold>. Tatopi balavataro dummocanīyo <bold>kodhābhisaṅgo. Codakaṃ paṭippharaṇatā</bold>ti codakassa <pageBreak edition="Myanmar" number="1.0298" /> paṭiviruddho hutvā avaṭṭhānaṃ. <bold>Codakaṃ apasādanā</bold>ti vācāya ghaṭṭanā. <bold>Paccāropanā</bold>ti ‘‘tvampi sāpattiko’’ti codakassa āpattiāropanā. <bold>Paṭicaraṇatā</bold>ti paṭicchādanatā. <bold>Apadānenā</bold>ti attano cariyāya. <bold>Na sampāyanatā</bold>ti ‘‘yaṃ tvaṃ codako vadesi ‘mayā esa āpattiṃ āpanno diṭṭho’ti, tvaṃ tasmiṃ samaye kiṃ karosi, ayaṃ kiṃ karoti, kattha ca tvaṃ ahosi, kattha aya’’ntiādinā nayena cariyaṃ puṭṭhena sampādetvā akathanaṃ.</paragraph>
    <paragraph line="186">‘‘Yassa <pageBreak edition="Vipassana Research Institut" number="1.0261" /> siyā āpattī’’ti (mahāva. 134) iminā nidānavacanena sabbāpi āpattiyo saṅgahitāti āha <bold>‘‘yassa siyā’’</bold>tiādi. Aṅgāni cettha paṭhamasaṅghabhedasadisāni, ayaṃ pana viseso yathā tattha bhedāya parakkamanaṃ, idha avacanīyakaraṇatā daṭṭhabbā.</paragraph>
    <centered line="187">Dubbacasikkhāpadavaṇṇanā niṭṭhitā.</centered>
    <subhead line="188">13. Kuladūsakasikkhāpadavaṇṇanā</subhead>
    <paragraph line="189" number="431"> Terasame <bold>kīṭāgirī</bold>ti tassa nigamassa nāmaṃ. Tañhi sandhāya parato ‘‘na assajipunabbasukehi bhikkhūhi kīṭāgirismiṃ vatthabba’’nti vuttaṃ, gāmanigamato ca pabbājanaṃ, na janapadato. Tena pana yogato janapadopi ‘‘kīṭāgiri’’icceva saṅkhyaṃ gatoti āha <bold>‘‘evaṃnāmake janapade’’</bold>ti.</paragraph>
    <paragraph line="190"><bold>Tatrā</bold>ti sāvatthiyaṃ. <bold>Dhuraṭṭhāne</bold>ti abhimukhaṭṭhāne, jetavanadvārasamīpeti attho. <bold>Dvīhi meghehī</bold>ti vassikena, hemantikena cāti dvīhi meghehi. Gaṇācariyehi chahi adhikatāya <bold>‘‘samadhika’’</bold>nti vuttaṃ.</paragraph>
    <paragraph line="191"><bold>Udakassā</bold>ti akappiyaudakassa ‘‘kappiyaudakasiñcana’’nti visuṃ vakkhamānattā, tañca ‘‘ārāmādiatthāya rukkharopane akappiyavohāresupi kappiyaudakasiñcanādi vaṭṭatī’’ti vakkhamānattā idhāpi vibhāgaṃ katvā kappiyaudakasiñcanādi <pageBreak edition="Myanmar" number="1.0299" /> visuṃ dassitaṃ. Yathā koṭṭanakhaṇanādikāyikakiriyāpi akappiyavohāre saṅgahitā, evaṃ mātikāujukaraṇādikappiyavohārepīti āha <bold>‘‘sukkhamātikāya ujukaraṇa’’</bold>nti. Ettha purāṇapaṇṇādiharaṇampi saṅgayhati. Mahāpaccariyavādova pamāṇattā pacchā vutto. Akappiyavohārepi ekaccaṃ vaṭṭatīti dassetuṃ <bold>‘‘na kevalañca sesa’’</bold>ntiādimāha. <bold>Yaṃkiñci mātika</bold>nti sukkhaṃ vā asukkhaṃ vā. <bold>Tatthā</bold>ti ārāmādiatthāya rukkharopane. <bold>Tathā</bold>ti kappiyavohārapariyāyādīhi ganthāpanaṃ sandhāya vuttaṃ. Iminā ca kulasaṅgahatthāya ganthāpanādipi na vaṭṭatīti dasseti.</paragraph>
    <paragraph line="192">Vatthupūjanatthāya sayaṃ ganthanaṃ kasmā na vaṭṭatīti codento <bold>‘‘nanu cā’’</bold>tiādimāha. Yathā ārāmādiatthaṃ kappiyapathaviyaṃ sayaṃ ropetumpi vaṭṭati, tathā vatthupūjanatthāya sayaṃ ganthanampi kasmā na vaṭṭatīti codakassa adhippāyo. <bold>Vutta</bold>ntiādi parihāro. Atha <bold>‘‘na pana mahāaṭṭhakathāya’’</bold>nti <pageBreak edition="Vipassana Research Institut" number="1.0262" /> kasmā vadati? Mahāpaccariādīsu vuttampi hi pamāṇamevāti nāyaṃ virodho, mahāaṭṭhakathāyaṃ avuttassa sayaṃ ropanassa tattheva vuttena udakasiñcanena saha saṃsandananayadassanamukhena pamāṇamevāti patiṭṭhāpetuṃ vuttattā. ‘‘Maññeyyāsī’’ti padaṃ ‘‘taṃ katha’’nti iminā sambandhitabbaṃ. Tatthāyaṃ adhippāyo – kiñcāpi mahāaṭṭhakathāyaṃ sayaṃ ropanaṃ na vuttaṃ, kappiyaudakassa sayaṃ āsiñcanaṃ vuttameva, tasmā yathā ārāmādiatthāya kappiyaudakaṃ sayaṃ siñcitumpi vaṭṭati, tathā vatthupūjanatthāya ganthanampi kasmā na vaṭṭatīti. <bold>Tampi na virujjhatī</bold>ti yadetaṃ vatthupūjanatthāyapi ganthanādiṃ paṭikkhipitvā ārāmādiatthāya sayaṃ ropanasiñcanaṃ vuttaṃ, tampi pāḷiyā saṃsandanato pubbāparaṃ na virujjhati.</paragraph>
    <paragraph line="193">Taṃ kathaṃ na virujjhatīti āha <bold>‘‘tatra hī’’</bold>tiādi. <bold>Tatrā</bold>ti ropanasiñcanavisaye. Pupphādīhi kulasaṅgahappasaṅge ‘‘mālāvaccha’’nti visesitattā kulasaṅgahatthameva ropanaṃ adhippetanti viññāyatīti āha <bold>‘‘mālāvacchanti vadanto’’</bold>tiādi. <bold>Etaṃ vutta</bold>nti ‘‘mālāvacchaṃ ropentipi ropāpentipi, siñcantipi siñcāpentipī’’ti etaṃ vuttaṃ. <bold>Aññatra panā</bold>ti ārāmādiatthāya mālāvacchādīnaṃ ropane pana. <bold>Pariyāyo</bold>ti sayaṃkaraṇakārāpanasaṅkhāto pariyāyo vohāro atthavisesoti attho <bold>atthi</bold> upalabbhati <pageBreak edition="Myanmar" number="1.0300" />, kulasaṅgahatthattābhāvāti adhippāyo. Evamettha pariyāyasaddassa karaṇakārāpanavasena atthe gayhamāne ‘‘ganthentipi ganthāpentipī’’ti pāḷiyaṃ paṭikkhittaganthanaganthāpanaṃ ṭhapetvā yaṃ parato ‘‘evaṃ jāna, evaṃ kate sobheyyā’’tiādikappiyavacanehi ganthāpanaṃ vuttaṃ, tattha dosābhāvo samatthito hoti, ‘‘ganthehī’’ti āṇattiyā kārāpanasseva ganthāpananti adhippetattā. <bold>Tattha pariyāyaṃ idha ca pariyāyābhāvaṃ ñatvā</bold>ti tattha ‘‘mālāvacchaṃ ropentī’’tiādīsu ‘‘mālāvaccha’’nti kulasaṅgahatthatāsūcanakassa visesanassa sabbhāvato karaṇakārāpanasaṅkhātapariyāyasabbhāvaṃ. Idha ‘‘ganthentī’’tiādīsu tathāvidhavisesavacanābhāvato tassa pariyāyassa abhāvañca ñatvā. Taṃ suvuttamevāti veditabbanti yojanā.</paragraph>
    <paragraph line="194"><bold>Sabbaṃ vuttanayeneva veditabba</bold>nti aṭṭhakathāsu āgatanayeneva ropanādi, ganthāpanādi ca sabbaṃ veditabbaṃ. Na hettha sandeho kātabboti nigameti.</paragraph>
    <paragraph line="195"><bold>Haraṇādīsū</bold>ti vatthupūjanatthāya haraṇādīsu. <bold>Kulitthiādīnaṃ atthāya haraṇato</bold>ti kulitthiādīnaṃ haraṇasseva visesetvā paṭikkhittattāti adhippāyo. Tenāha <bold>‘‘haraṇādhikāre hī’’</bold>tiādi. <bold>Mañjarī</bold>ti pupphagocchaṃ. <bold>Vaṭaṃsako</bold>ti kaṇṇassa upari piḷandhanatthaṃ katapupphavikati <pageBreak edition="Vipassana Research Institut" number="1.0263" />, so ca ‘‘vaṭaṃso’’ti vuccati. <bold>Kaṇṇikā</bold>ti bahūnaṃ pupphānaṃ vā mālānaṃ vā ekato bandhitassa nāmaṃ, ‘‘kaṇṇābharaṇa’’ntipi vadanti. <bold>Hārasadisa</bold>nti muttāhārasadisaṃ.</paragraph>
    <paragraph line="196"><bold>Kappiyenā</bold>ti kappiyaudakena. <bold>Tesaṃyeva dvinna</bold>nti kuladūsanaparibhogānaṃ dvinnaṃ. <bold>Dukkaṭa</bold>nti kulasaṅgahatthāya sayaṃ siñcane, kappiyavohārena vā akappiyavohārena vā siñcāpane ca dukkaṭaṃ, paribhogatthāya pana sayaṃ siñcane, akappiyavohārena siñcāpane ca dukkaṭaṃ. <bold>Payogabahulatāyā</bold>ti sayaṃ karaṇe, kāyapayogassa kārāpane ca vacīpayogassa ca bahuttena.</paragraph>
    <paragraph line="197">Ganthena nibbattaṃ dāmaṃ <bold>ganthimaṃ</bold>. Eseva nayo sesesupi. <bold>Na vaṭṭatī</bold>ti vatthupūjanatthāyapi na vaṭṭati, dukkaṭanti attho. <bold>Vaṭṭatī</bold>ti vatthupūjanatthāya vaṭṭati, kulasaṅgahatthāya pana kappiyavohārena kārāpentassāpi dukkaṭameva.</paragraph>
    <paragraph line="198"><bold>Nīpapupphaṃ</bold><pageBreak edition="Myanmar" number="1.0301" /> nāma kadambapupphaṃ. <bold>Purimanayenevā</bold>ti ‘‘bhikkhussa vā’’tiādinā vuttanayena.</paragraph>
    <paragraph line="199"><bold>Kadalikkhandhamhī</bold>tiādinā vuttaṃ sabbameva sandhāya <bold>‘‘taṃ atioḷārikamevā’’</bold>ti vuttaṃ, sabbattha karaṇe, akappiyavacanena kārāpane ca dukkaṭamevāti attho. <bold>‘‘Pupphavijjhanatthaṃ kaṇṭakaṃ bandhitumpi na vaṭṭatī’’</bold>ti imassa upalakkhaṇattā pupphadāmolambanādiatthāya rajjubandhanādipi na vaṭṭatīti keci vadanti, aññe pana ‘‘pupphavijjhanatthaṃ kaṇṭakanti visesitattā tadatthaṃ kaṇṭakameva bandhituṃ na vaṭṭati, tañca aṭṭhakathāpamāṇenā’’ti vadanti, vīmaṃsitvā gahetabbaṃ. <bold>Pupphapaṭicchakaṃ</bold> nāma daṇḍādīhi kataṃ pupphādhānaṃ, etampi nāgadantakampi sachiddakameva gahetabbaṃ. <bold>Asokapiṇḍiyā</bold>ti asokasākhānaṃ, pupphānaṃ vā samūhe. <bold>Dhammarajju</bold> nāma cetiyādīni parikkhipitvā tesañca rajjuyā ca antarā pupphappavesanatthāya bandharajju. ‘‘Sithilavaṭṭitā vā rajjuvaṭṭiantare pupphappavesanatthāya evaṃ bandhā’’tipi vadanti.</paragraph>
    <paragraph line="200"><bold>Matthakadāma</bold>nti dhammāsanādimatthakalambakadāmaṃ. <bold>Tesaṃyevā</bold>ti uppalādīnaṃ eva. <bold>Vākena vā daṇḍakena vā</bold>ti pupphanāḷaṃ phāletvā pupphena ekābaddhaṃ ṭhitavākena, daṇḍakena ca ekabandhaneneva, etena pupphaṃ bījagāme saṅgahaṃ na gacchati pañcasu bījesu appaviṭṭhattā paṇṇaṃ viya, tasmā kappiyaṃ akārāpetvāpi kopane doso natthi. Yañca chinnassāpi makuḷassa vikasanaṃ, tampi atitaruṇassa abhāvā vuḍḍhilakkhaṇaṃ na hoti, pariṇatassa pana makuḷassa pattānaṃ sinehe pariyādānaṃ gate visuṃbhāvo eva vikāso, teneva chinnamakuḷavikāso acchinnamakuḷavikāsato parihīno <pageBreak edition="Vipassana Research Institut" number="1.0264" />, milātayutto vā dissati. Yañca milātassa udakasaññoge amilānatāpajjanaṃ, tampi tambulapaṇṇādīsu samānanti vuḍḍhilakkhaṇaṃ na hoti, pāḷiaṭṭhakathādīsu ca na katthaci pupphānaṃ kappiyakaraṇaṃ āgataṃ, tasmā pupphaṃ sabbathā abījamevāti viññāyati, vīmaṃsitvā gahetabbaṃ. <bold>‘‘Pasibbake viyā’’</bold>ti vuttattā pupphapasibbake vā pasibbakasadisabandhe vā yattha katthaci cīvare vā pakkhipituṃ vaṭṭatīti siddhaṃ. <bold>Bandhituṃ na vaṭṭatī</bold>ti rajjuādīhi bandhanaṃ sandhāya vuttaṃ, pupphasseva pana acchinnadaṇḍavākehi bandhituṃ vaṭṭati eva.</paragraph>
    <paragraph line="201"><bold>Pupphapaṭe</bold><pageBreak edition="Myanmar" number="1.0302" /><bold>ca daṭṭhabba</bold>nti pupphapaṭaṃ karontassa dīghato pupphadāmassa haraṇapaccāharaṇavasena pūraṇaṃ sandhāya vuttaṃ, tiriyato haraṇaṃ pana vāyimaṃ nāma hoti, na pūrimaṃ. <bold>‘‘Purimaṭṭhānaṃ atikkāmetī’’</bold>ti sāmaññato vuttattā purimaṃ pupphakoṭiṃ phusāpetvā vā aphusāpetvā vā parikkhipanavasena pana atikkamantassa āpattiyeva. <bold>Bandhituṃ vaṭṭatī</bold>ti puppharahitāya suttavākakoṭiyā bandhituṃ vaṭṭati. <bold>‘‘Ekavāraṃ haritvā vā parikkhipitvā vā’’</bold>ti idaṃ pubbe vuttacetiyādiparikkhepaṃ, pupphapaṭakaraṇañca sandhāya vuttaṃ.</paragraph>
    <paragraph line="202"><bold>Parehi pūrita</bold>nti dīghato pasāritaṃ. <bold>Vāyitu</bold>nti tiriyato harituṃ, taṃ pana ekavārampi na labbhati. <bold>Pupphāni ṭhapentenā</bold>ti aganthitapupphāni aññamaññaṃ phusāpetvāpi ṭhapentena. <bold>Ghaṭikadāmaolambako</bold>ti heṭṭhābhāge ghaṭikākārayutto, dārughaṭikākāro vā olambako. Suttamayaṃ <bold>geṇḍukaṃ</bold> nāma. <bold>Sabbatthā</bold>ti ganthimādīsu sabbattha.</paragraph>
    <paragraph line="203"><bold>Recaka</bold>nti abhinayaṃ, ‘‘evaṃ naccāhī’’ti naṭanākāradassananti attho, ‘‘cakkaṃ viya attānaṃ bhamāpana’’ntipi keci. <bold>Ākāseyeva kīḷantī</bold>ti ‘‘ayaṃ sārī asukapadaṃ mayā nītā’’ti evaṃ mukheneva ubhopi vadantā kīḷanti. <bold>Jūtaphalake</bold>ti jūtamaṇḍale. <bold>Pāsakakīḷāyā</bold>ti dvinnaṃ tivaṅgulappamāṇānaṃ dārudantādimayānaṃ pāsakānaṃ catūsu passesu ekakādivasena bindūni katvā phalake khipitvā uparibhāge diṭṭhabindūnaṃ vasena sāriyo apanetvā kīḷanakajūtakīḷāya.</paragraph>
    <paragraph line="204"><bold>Mañjaṭṭhi</bold> nāma mañjaṭṭharukkhasārakasāvaṃ. <bold>Salākahattha</bold>nti nāḷikerahīrādīnaṃ kalāpassetaṃ nāmaṃ. Pāḷiyaṃ <bold>tharusmi</bold>nti khagge. <bold>Usseḷentī</bold>ti mukhena usseḷanasaddaṃ pamuñcanti, mahantaṃ abyattasaddaṃ pavattentīti attho. <bold>Apphoṭentī</bold>ti dviguṇitavāmahatthe dakkhiṇahatthena tāḷetvā saddaṃ karonti. <bold>Mukhaḍiṇḍima</bold>nti mukhabherī.</paragraph>
    <paragraph line="205" number="432"><bold>Tesa</bold>nti <pageBreak edition="Vipassana Research Institut" number="1.0265" /> samāse guṇībhūtāni pabbānipi parāmasati. <bold>Bondo</bold>ti lolo, mandadhātukoti attho. <bold>Bhakuṭiṃ katvā</bold>ti bhamukabhedaṃ katvā. <bold>Nelā</bold>ti niddosā.</paragraph>
    <paragraph line="206" number="433"> Pāḷiyaṃ <pageBreak edition="Myanmar" number="1.0303" /><bold>‘‘sāriputtā’’</bold>ti idaṃ ekasesanayena sāriputtamoggallānānaṃ ubhinnaṃ ālapanaṃ, teneva bahuvacananiddeso kato.</paragraph>
    <paragraph line="207" number="435"><bold>Aṭṭhārasa vattānī</bold>ti ‘‘na upasampādetabba’’ntiādīni ‘‘na bhikkhūhi sampayojetabba’’nti pariyosānāni <bold>kammakkhandhake</bold> (cūḷava. 7) āgatāni aṭṭhārasa vattāni. <bold>Na pannalomā</bold>ti na patitamānalomā, ananukūlavattinoti attho.</paragraph>
    <paragraph line="208" number="437"><bold>Parasantakaṃ deti dukkaṭamevā</bold>ti vissāsagāhena dānaṃ sandhāya vuttaṃ. <bold>Thullaccaya</bold>nti ettha bhaṇḍadeyyampi hoti eva.</paragraph>
    <paragraph line="209"><bold>Tañca kho vatthupūjanatthāyā</bold>ti mātāpitūnampi pupphaṃ dentena vatthupūjanatthāyeva dātabbanti dasseti. <bold>Maṇḍanatthāya pana sivaliṅgādipūjanatthāyā</bold>ti ettakameva vuttattā ‘‘imaṃ vikkiṇitvā jīvissantī’’ti mātāpitūnaṃ dātuṃ vaṭṭati, sesañātīnaṃ pana tāvakālikameva dātuṃ vaṭṭati. <bold>Ñātisāmaṇerehevā</bold>ti tesaṃ gihikammaparimocanatthaṃ vuttaṃ. <bold>Itare</bold>ti aññātakā, tehipi sāmaṇerehi ācariyupajjhāyānaṃ vattasīsena haritabbaṃ. <bold>Cūḷaka</bold>nti upaḍḍhabhāgatopi upaḍḍhaṃ.</paragraph>
    <paragraph line="210"><bold>Sāmaṇerā…pe… ṭhapentī</bold>ti arakkhitāgopitaṃ sandhāya vuttaṃ. <bold>Tattha tatthā</bold>ti magge vā cetiyaṅgaṇe vā. <bold>‘‘Sāmaṇerehi dāpetuṃ na labhantī’’</bold>ti idaṃ sāmaṇerehi gihīnaṃ kammaṃ kāritaṃ viya hotīti vuttaṃ, na pana pupphadānaṃ hotīti sāmaṇerānampi na vaṭṭanato. Vuttañca <bold>‘‘sayamevā’’</bold>tiādi. <bold>‘‘Avisesena vutta’’</bold>nti iminā sabbesampi na vaṭṭatīti dasseti.</paragraph>
    <paragraph line="211"><bold>Khīṇaparibbayāna</bold>nti āgantuke sandhāya vuttaṃ. Paricchinnesupi rukkhesu <bold>‘‘idha phalāni sundarānī’’</bold>tiādiṃ vadantena kulasaṅgaho kato nāma hotīti āha <bold>‘‘evaṃ pana na vattabba’’</bold>nti.</paragraph>
    <paragraph line="212"><bold>Rukkhacchallī</bold>ti rukkhattaco. Abhājanīyattā <bold>garubhaṇḍaṃ</bold> vuttaṃ. <bold>Vuttanayenā</bold>ti paṇṇadānampi <bold>pupphaphalādīsu</bold> vuttanayena kulasaṅgaho hotīti dasseti.</paragraph>
    <paragraph line="213"><bold>Pubbe</bold><pageBreak edition="Vipassana Research Institut" number="1.0266" /><bold>vuttappakāra</bold>nti mama vacanena bhagavato pāde vandathātiādinā <bold>vuttappakārasikkhāpade</bold> paṭhamaṃ vuttaṃ. ‘‘Pakkamatāyasmā’’ti idaṃ pabbājanīyakammavasena <pageBreak edition="Myanmar" number="1.0304" /> vuttaṃ. Puna ‘‘pakkamatāyasmā’’ti idampi pabbājanīyakammakatassa vattavasena vuttaṃ. Ettha ca assajipunabbasukehi ācariyesu anekavidhesu anācāresu paññapetabbā āpattiyo sikkhāpadantaresu paññattā evāti tā idha apaññapetvā kuladūsakānaṃ pabbājanīyakammavasena niggahaṃ kātuṃ tattheva sammā avattitvā kārakasaṅghaṃ chandagāmitādīhi pāpentānaṃ samanubhāsanāya saṅghādisesaṃ āropitañca idaṃ sikkhāpadaṃ paññattanti veditabbaṃ. <bold>Paṭhamasaṅghabhedasadisānevā</bold>ti ettha aṅgesupi yathā tattha parakkamanaṃ, evamidha chandādīhi pāpanaṃ daṭṭhabbaṃ. Sesaṃ tādisamevāti.</paragraph>
    <centered line="214">Kuladūsakasikkhāpadavaṇṇanā niṭṭhitā.</centered>
    <subhead line="215">Nigamanavaṇṇanā</subhead>
    <paragraph line="216" number="442"> Itare pana yāvatatiyakāti veditabbāti sambandho. Yo hi jaro ekasmiṃ divase āgantvāpi gato anantaresu dvīsu divasesu anuppajjitvā tatiye divase uppajjati, so <bold>tatiyako</bold>. Yo pana tatiyepi anuppajjitvā catutthe eva divase uppajjati, so <bold>catutthako</bold> cāti vuccati. Taṃ sandhāyāha <bold>‘‘yathā tatiye’’</bold>tiādi. <bold>‘‘Akāmena avasenā’’</bold>ti iminā appaṭikammakaraṇaṃ nāma yasmā alajjilakkhaṇaṃ, saggamokkhāvaraṇañca, tasmā āpanno puggalo ‘‘pacchā parivasissāmī’’ti vikkhipituṃ na labhati, saṅghena ca anicchantasseva parivāso dātabboti dasseti. Pāḷiyaṃ <bold>ciṇṇamānatto bhikkhu…pe… abbhetabbo</bold>ti ettha yo bhikkhu ciṇṇamānatto, so bhikkhu abbhetabboti evaṃ bhikkhusaddadvayassa yojanā veditabbā. <bold>Te ca bhikkhū gārayhā</bold>ti ūnabhāvaṃ ñatvā abbhenti, dukkaṭāpajjanena garahitabbā. <bold>Sāmīcī</bold>ti vattaṃ.</paragraph>
    <centered line="217">Iti samantapāsādikāya vinayaṭṭhakathāya vimativinodaniyaṃ</centered>
    <centered line="218">Terasakavaṇṇanānayo niṭṭhito.</centered>
  </content>
</document>