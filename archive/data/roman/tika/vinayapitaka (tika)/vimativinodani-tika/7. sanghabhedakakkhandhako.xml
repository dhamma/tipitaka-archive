<?xml version="1.0"?>
<document>
<metadata>
<normativeSource>http://tipitaka.org/romn/cscd/vin07t.nrf33.xml</normativeSource>
<archivePath>roman/tika/vinayapitaka (tika)/vimativinodani-tika/7. sanghabhedakakkhandhako.xml</archivePath>
<title>7. Saṅghabhedakakkhandhako - Vimativinodanī-ṭīkā - Vinayapiṭaka (ṭīkā) - Tīkā</title>
</metadata>
<body>
<chapter line="1">7. Saṅghabhedakakkhandhako</chapter>
<subhead line="2">Chasakyapabbajjākathādivaṇṇanā</subhead>
<paragraph line="3" number="330">Saṅghabhedakakkhandhake <pageBreak edition="M" number="2.0253" /><pageBreak edition="V" number="2.0240" />pāḷiyaṃ <bold>anupiyaṃ nāmā</bold>ti anupiyā nāma. <bold>Heṭṭhā pāsādā</bold>ti pāsādato heṭṭhā heṭṭhimatalaṃ, ‘‘heṭṭhāpāsāda’’ntipi pāṭho. <bold>Abhinetabba</bold>nti vapitakhettesu pavesetabbaṃ. <bold>Ninnetabba</bold>nti tato nīharitabbaṃ. <bold>Niddhāpetabba</bold>nti sassadūsakatiṇādīni uddharitabbaṃ. <bold>Ujuṃ kārāpetabba</bold>nti puñjaṃ kārāpetabbaṃ, ayameva vā pāṭho.</paragraph>
<paragraph line="4" number="332"><bold>Paradatto</bold>ti parehi dinnapaccayehi pavattamāno. <bold>Migabhūtena cetasā</bold>ti katthaci alaggatāya migassa viya jātena cittena.</paragraph>
<paragraph line="5" number="333"><bold>Manomayaṃ kāya</bold>nti jhānamanena nibbattaṃ brahmakāyaṃ, ‘‘kiṃ nu kho ahaṃ pasādeyyaṃ, yasmiṃ me pasanne bahulābhasakkāro uppajjeyyā’’ti paṭhamaṃ uppannaparivitakkassa mandapariyuṭṭhānatāya devadattassa tasmiṃ khaṇe jhānaparihāni nāhosi, pacchā eva ahosīti daṭṭhabbaṃ. Tenāha <bold>‘‘saha cittuppādā’’</bold>tiādi. <bold>Dve vā tīṇi vā māgadhakāni gāmakhettānī</bold>ti ettha magadharaṭṭhe khuddakaṃ gāmakhettaṃ gāvutamattaṃ, majjhimaṃ pana diyaḍḍhagāvutamattaṃ, mahantaṃ anekayojanampi hoti. Tesu majjhimena gāmakhettena dve vā khuddakena tīṇi vā gāmakhettāni, tassa sarīraṃ tigāvutappamāṇo attabhāvoti vuttaṃ hoti.</paragraph>
<paragraph line="6" number="334"><bold>Satthāro</bold>ti gaṇasatthāro. <bold>Nāssassā</bold>ti na etassa bhaveyya. <bold>Ta</bold>nti satthāraṃ. <bold>Tenā</bold>ti amanāpena. <bold>Sammannatī</bold>ti cīvarādinā amhākaṃ sammānaṃ karoti, parehi vā ayaṃ satthā sammānīyatīti attho.</paragraph>
<paragraph line="7" number="335"><bold>Nāsāya</bold><pageBreak edition="V" number="2.0241" /><bold>pittaṃ bhindeyyu</bold>nti acchapittaṃ vā macchapittaṃ vā nāsāpuṭe pakkhipeyyuṃ. <bold>Assatarī</bold>ti vaḷavāya kucchismiṃ gadrabhassa jātā. Tassā hi gahitagabbhāya vijāyitumasakkontiyā udaraṃ phāletvā potakaṃ nīharanti. Tenāha <bold>‘‘attavadhāya gabbhaṃ gaṇhātī’’</bold>ti.</paragraph>
<paragraph line="8" number="339"><bold>Potthanika</bold>nti churikaṃ, ‘‘khara’’ntipi vuccati.</paragraph>
<paragraph line="9" number="342"><bold>Mā</bold><pageBreak edition="M" number="2.0254" /><bold>kuñjara nāgamāsado</bold>ti he kuñjara buddhanāgaṃ vadhakacittena mā upagaccha. <bold>Dukkha</bold>nti dukkhakāraṇattā dukkhaṃ. <bold>Ito</bold>ti ito jātito. <bold>Yato</bold>ti yasmā, yantassa vā, gacchantassāti attho. <bold>Mā ca mado</bold>ti mado tayā na kātabboti attho.</paragraph>
<paragraph line="10" number="343"><bold>Tikabhojana</bold>nti tīhi bhuñjitabbaṃ bhojanaṃ, tato adhikehi ekato paṭiggahetvā bhuñjituṃ na vaṭṭanakaṃ gaṇabhojanapaṭipakkhaṃ bhojananti attho. <bold>Kokāliko</bold>tiādīni devadattaparisāya gaṇapāmokkhānaṃ nāmāni. <bold>Kappa</bold>nti mahāniraye āyukappaṃ, taṃ antarakappanti keci. Keci pana ‘‘asaṅkhyeyyakappa’’nti.</paragraph>
<centered line="11">Chasakyapabbajjākathādivaṇṇanā niṭṭhitā.</centered>
<subhead line="12">Saṅghabhedakakathāvaṇṇanā</subhead>
<paragraph line="13" number="345">Parassa cittaṃ ñatvā kathanaṃ <bold>ādesanāpāṭihāriyaṃ</bold>. Kevalaṃ dhammadesanā <bold>anusāsanīpāṭihāriyaṃ</bold>. Tadubhayampi <bold>dhammī kathā</bold>nāma. Tāya thero ovadi. Iddhividhaṃ <bold>iddhipāṭihāriyaṃ</bold>nāma. Tena sahitā anusāsanī eva <bold>dhammī kathā</bold>. Tāya thero ovadi.</paragraph>
<paragraph line="14"><bold>‘‘Thullaccayaṃ desāpehī’’</bold>ti idaṃ bhedapurekkhārassa uposathādikaraṇe thullaccayassa uposathakkhandhakādīsu paṭhamameva paññattattā vuttaṃ, itarathā etesaṃ ādikammikattā anāpattiyeva siyā.</paragraph>
<paragraph line="15" number="346"><bold>Sarasī</bold>ti saro. <bold>Mahiṃ vikrubbato</bold>ti mahiṃ dantehi vilikhantassa. Idañca hatthīnaṃ sabhāvadassanaṃ. <bold>Nadīsū</bold>ti saresu. Bhisaṃ ghasamānassāti yojanā. <bold>Jaggato</bold>ti yūthaṃ pālentassa.</paragraph>
<paragraph line="16" number="347"><bold>Dūteyyaṃ</bold><pageBreak edition="V" number="2.0242" /><bold>gantu</bold>nti dūtakammaṃ pattuṃ, dūtakammaṃ kātunti attho. <bold>Sahitāsahitassā</bold>ti yuttāyuttassa, yaṃ vattuṃ, kātuñca yuttaṃ, tattha kusalo. Atha vā adhippetānādhippetassa vacanassa kusalo, byañjanamatte na tiṭṭhati, adhippetatthameva ārocetīti attho.</paragraph>
<paragraph line="17" number="350">Gāthāsu <pageBreak edition="M" number="2.0255" /><bold>jātū</bold>ti ekaṃsena. <bold>Mā udapajjatha</bold>mā hotūti attho. <bold>Pāpicchānaṃ yathāgatī</bold>ti pāpicchānaṃ puggalānaṃ yādisī gati abhisamparāyo. <bold>Taṃ</bold>atthajātaṃ. <bold>Imināpi</bold>kāraṇena <bold>jānāthā</bold>ti devadattassa ‘‘paṇḍito’’tiādinā upari vakkhamānākāraṃ dasseti.</paragraph>
<paragraph line="18"><bold>Pamādaṃ anuciṇṇo</bold>ti pamādaṃ āpanno. <bold>Āsīsāya</bold>nti avassaṃbhāvīatthasiddhiyaṃ. Sā hi idha āsīsāti adhippetā, na patthanā. Īdise anāgatatthe atītavacanaṃ saddavidū icchanti.</paragraph>
<paragraph line="19"><bold>Dubbhe</bold>ti dubbheyya. <bold>Visakumbhenā</bold>ti ekena visapuṇṇakumbhena. <bold>So</bold>ti so puggalo. <bold>Na padūseyya</bold>visamissaṃ kātuṃ na sakkotīti attho. <bold>Bhayānako</bold>ti vipulagambhīrabhāvena bhayānako. Tenāpi dūsetuṃ na sakkuṇeyyataṃ dasseti. <bold>Vādenā</bold>ti dosakathanena. <bold>Upahiṃsatī</bold>ti bādhati.</paragraph>
<centered line="20">Saṅghabhedakakathāvaṇṇanā niṭṭhitā.</centered>
<subhead line="21">Upālipañhākathāvaṇṇanā</subhead>
<paragraph line="22" number="351"><bold>Na pana ettāvatā saṅgho bhinno hotī</bold>ti salākaggāhāpanamattena saṅghabhedānibbattito vuttaṃ. Uposathādisaṅghakamme kate eva hi saṅgho bhinno hoti. Tattha ca uposathapavāraṇāsu ñattiniṭṭhānena, sesakammesu apalokanādikammapariyosānena saṅghabhedo samatthoti daṭṭhabbo.</paragraph>
<paragraph line="23"><bold>‘‘Abhabbatā na vuttā’’</bold>ti idaṃ ‘‘bhikkhave, devadattena paṭhamaṃ ānantariyakammaṃ upacita’’ntiādinā ānantariyattaṃ vadatā bhagavatā tassa abhabbatāsaṅkhātā pārājikatā na paññattā. Etena āpatti viya abhabbatāpi paññattianantarameva hoti, na tato pureti dasseti. Idha pana ādikammikassapi anāpattiyā avuttattā devadattādayopi na muttāti daṭṭhabbaṃ.</paragraph>
<paragraph line="24"><bold>Tayo satipaṭṭhānā</bold>tiādīsu tayo eva satipaṭṭhānā, na tato paranti ekassa satipaṭṭhānassa <pageBreak edition="V" number="2.0243" />paṭikkhepova idha <bold>adhammo,</bold>na pana tiṇṇaṃ satipaṭṭhānattavidhānaṃ <pageBreak edition="M" number="2.0256" />tassa dhammattā. Evaṃ sesesupi hāpanakoṭṭhāsesu. Vaḍḍhanesu pana <bold>cha indriyānī</bold>ti anindriyassapi ekassa indriyattavidhānameva <bold>adhammo</bold>. Evaṃ sesesupi. Na kevalañca eteva, ‘‘cattāro khandhā, terasāyatanānī’’tiādinā yattha katthaci viparītato pakāsanaṃ sabbaṃ <bold>adhammo</bold>. Yāthāvato pakāsanañca sabbaṃ <bold>dhammo</bold>ti daṭṭhabbaṃ. <bold>Pakāsana</bold>nti cettha tathā tathā kāyavacīpayogasamuṭṭhāpikā arūpakkhandhāva adhippetā, evamettha dasakusalakammapathādīsu anavajjaṭṭhena sarūpato dhammesu, akusalakammapathādīsu sāvajjaṭṭhena sarūpato adhammesu ca tadaññesu ca abyākatesu yassa kassaci koṭṭhāsassa bhagavatā paññattakkameneva pakāsanaṃ ‘‘dhammo’’ti ca viparītato pakāsanaṃ ‘‘adhammo’’ti ca dassitanti daṭṭhabbaṃ. Kāmañcettha vinayādayopi yathābhūtato, ayathābhūtato ca pakāsanavasena dhammādhammesu eva pavisanti, vinayādināmena pana visesetvā visuṃ gahitattā tadavasesameva dhammādhammakoṭṭhāse pavisatīti daṭṭhabbaṃ.</paragraph>
<paragraph line="25"><bold>Imaṃ adhammaṃ dhammoti karissāmā</bold>tiādi dhammañca adhammañca yāthāvato ñatvāva pāpicchaṃ nissāya viparītato pakāsentasseva saṅghabhedo hoti, na pana tathāsaññāya pakāsentassāti dassanatthaṃ vuttaṃ. Esa nayo ‘‘avinayaṃ vinayoti dīpentī’’tiādīsupi. Tattha <bold>niyyānika</bold>nti ukkaṭṭhanti attho. <bold>‘‘Tathevā’’</bold>ti iminā ‘‘evaṃ amhākaṃ ācariyakula’’ntiādinā vuttamatthaṃ ākaḍḍhati.</paragraph>
<paragraph line="26"><bold>Saṃvaro pahānaṃ paṭisaṅkhā</bold>ti saṃvaravinayo, pahānavinayo, paṭisaṅkhāvinayo ca vutto. Tenāha <bold>‘‘ayaṃ vinayo’’</bold>ti. ‘‘Paññattaṃ apaññatta’’nti dukaṃ ‘‘bhāsitaṃ abhāsita’’nti dukena atthato samānameva, tathā duṭṭhulladukaṃ garukadukena. Teneva tesaṃ <bold>‘‘cattāro satipaṭṭhānā…pe… idaṃ apaññattaṃ nāmā’’</bold>tiādinā sadisaniddeso kato. <bold>Sāvasesāpatti</bold>nti avasesasīlehi sahitāpattiṃ. Natthi etissaṃ āpannāyaṃ sīlāvasesāti <bold>anavasesāpatti</bold>.</paragraph>
<paragraph line="27" number="354">Pāḷiyaṃ <bold>samaggānañca anuggaho</bold>ti yathā samaggānaṃ sāmaggī na bhijjati, evaṃ anuggahaṇaṃ anubalappadānaṃ.</paragraph>
<paragraph line="28" number="355"><bold>Siyā</bold><pageBreak edition="M" number="2.0257" /><bold>nu kho</bold>ti sambhaveyya nu kho. <bold>Tasmiṃ adhammadiṭṭhī</bold>ti attano ‘‘adhammaṃ dhammo’’ti etasmiṃ dīpane ayuttadiṭṭhi. <bold>Bhede adhammadiṭṭhī</bold>ti ‘‘adhammaṃ dhammo’’ti dīpetvā anussāvanasalākaggāhāpanādinā attānaṃ muñcitvā catuvaggādikaṃ saṅghaṃ ekasīmāyameva ṭhitato <pageBreak edition="V" number="2.0244" />catuvaggādisaṅghato viyojetvā ekakammādinipphādanavasena saṅghabhedakaraṇe adhammadiṭṭhiko hutvāti attho. <bold>Vinidhāya diṭṭhi</bold>nti yā tasmiṃ ‘‘adhammaṃ dhammo’’ti dīpane attano adhammadiṭṭhi uppajjati, taṃ vinidhāya paṭicchādetvā ‘‘dhammo evāya’’nti viparītato pakāsetvāti attho. Evaṃ sabbattha attho veditabbo.</paragraph>
<paragraph line="29"><bold>Bhede dhammadiṭṭhī</bold>ti yathāvuttanayena saṅghabhedane doso natthīti laddhiko. Ayaṃ pana ‘‘adhammaṃ dhammo’’ti dīpane adhammadiṭṭhiko hutvāpi taṃ diṭṭhiṃ vinidhāya karaṇena saṅghabhedako atekiccho jāto. <bold>Evaṃ bhede vematiko</bold>ti imassa pana bhede vematikadiṭṭhiyā vinidhānampi atthi. Sesaṃ samameva. <bold>Tasmiṃ dhammadiṭṭhibhede adhammadiṭṭhī</bold>ti ayaṃ pana bhede adhammadiṭṭhiṃ vinidhāya katattā saṅghabhedako atekiccho jāto. Sukkapakkhe pana sabbattha ‘‘adhammaṃ dhammo’’tiādidīpane vā bhede vā dhammadiṭṭhitāya diṭṭhiṃ avinidhāyeva katattā saṅghabhedakopi satekiccho jāto. Tasmā ‘‘adhammaṃ dhammo’’tiādidīpane vā saṅghabhede vā ubhosupi vā adhammadiṭṭhi vā vematiko vā hutvā taṃ diṭṭhiṃ, vimatiñca vinidhāya ‘‘dhammo’’ti pakāsetvā vuttanayena saṅghabhedaṃ karontasseva ānantariyaṃ hotīti veditabbaṃ.</paragraph>
<centered line="30">Upālipañhākathāvaṇṇanā niṭṭhitā.</centered>
<centered line="31">Saṅghabhedakakkhandhakavaṇṇanānayo niṭṭhito.</centered>
</body>
</document>