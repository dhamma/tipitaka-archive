<?xml version="1.0"?>
<document>
<metadata>
<normativeSource>http://tipitaka.org/romn/cscd/vin13t.nrf2.xml</normativeSource>
<archivePath>roman/tika/vinayapitaka (tika)/khuddasikkha-mulasikkha/khuddasikkha-abhinavatika.xml</archivePath>
<titlePath>Khuddasikkhā-abhinavaṭīkā - Khuddasikkhā-mūlasikkhā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">Khuddasikkhā-abhinavaṭīkā</chapter>
<subsubhead line="2">Ganthārambhakathā</subsubhead>
<gatha1 line="3">Tilokatilakaṃ <pageBreak edition="V" number="0.0211" /><pageBreak edition="M" number="0.0237" /> vande, saddhammāmatanimmitaṃ;</gatha1>
<gathalast line="4">Saṃsuṭṭhukatasambhattiṃ, jinaṃ janamanoramaṃ.</gathalast>
<gatha1 line="5"><bold>Sāriputtaṃ</bold> mahāsāmiṃ, nekasatthavisāradaṃ;</gatha1>
<gathalast line="6">Mahāguṇaṃ mahāpaññaṃ, namo me sirasā garuṃ.</gathalast>
<gatha1 line="7"><bold>Khuddasikkhāya ṭīkā</bold> yā, purātanā samīritā;</gatha1>
<gathalast line="8">Na tāya sakkā sakkaccaṃ, attho sabbattha ñātave.</gathalast>
<gatha1 line="9">Tatonekaguṇānaṃ <pageBreak edition="V" number="0.0212" /> yo, mañjūsā ratanānava;</gatha1>
<gathalast line="10"><bold>Sumaṅgala</bold>sanāmena, tena paññavatā satā.</gathalast>
<gatha1 line="11">Ajjhesito yatindena, sadāraññanivāsinā;</gatha1>
<gathalast line="12">Savinicchayametissā, karissāmatthavaṇṇanaṃ.</gathalast>
<subsubhead line="13">Ganthārambhakathāvaṇṇanā</subsubhead>
<paragraph line="14">(Ka) etthāha – kimatthamāditovāyaṃ gāthā nikkhittā, nanu yathādhippetameva pakaraṇamārabhanīyanti? Vuccate – sappayojanattā <pageBreak edition="M" number="0.0238" />. Sappayojanañhi taṃdassanaṃ tāya ratanattayappaṇāmābhidheyyakaraṇappakārappayojanābhidhānasandassanato. Tāni ca pana sappayojanāni anantarāyena ganthaparisamāpanādippayojanānamabhinipphādanato. Tathā hi sotūnamattano ca yathādhippetatthanipphādanaṃ ratanattayappaṇāmakaraṇappayojanaṃ. Viditābhidheyyassa ganthassa viññūnamādaraṇīyatā abhidheyyakathanappayojanaṃ. Sotujanasamussāhajananaṃ karaṇappakārappayojanakathanappayojanaṃ. Vohārasukhatā pana abhidhānakathanappayojanaṃ.</paragraph>
<paragraph line="15">Tattha <bold>vanditvā ratanattaya</bold>nti iminā ratanattayappaṇāmo dassito, <bold>khuddasikkha</bold>nti iminā khuddabhūtānaṃ sikkhānaṃ idha paṭipādetabbatādīpanena abhidheyyaṃ, abhidheyyo ca nāmesa samuditena satthena vacanīyatthoti. Abhidhānañca pana imināva dassitaṃ tena atthānugatasamaññāparidīpanato. <bold>Samātika</bold>nti iminā karaṇappakāro, <bold>khuddasikkha</bold>nti iminā ca, tena khuddabhūtānaṃ sikkhānaṃ idha dassetabbabhāvappakāsanato. <bold>Ādito upasampanna sikkhitabba</bold>nti iminā payojanapayojanaṃ pana imināva sāmatthiyato dassitameva, tāsaṃ sikkhitabbappakāsanena hi sikkhane sati tammūlikāya diṭṭhadhammikasamparāyikatthanipphattiyā saṃsijjhanato. Pakaraṇappayojanānaṃ sādhanasādhiyalakkhaṇo sambandho tannissayadassaneneva dassitoyevāti ayamettha samudāyattho.</paragraph>
<paragraph line="16">Ayaṃ panetthāvayavattho – ratanattayaṃ vanditvā khuddasikkhaṃ pavakkhāmīti sambandho. Ratijananaṭṭhena <pageBreak edition="V" number="0.0213" /> ratanāni, buddhadhammasaṅghānametaṃ adhivacanaṃ. Atha vā cittīkatādinā kāraṇena ratanāni, buddhādayova ratanāni. Tathā ca vuttaṃ –</paragraph>
<gatha1 line="17">‘‘Cittīkataṃ <pageBreak edition="M" number="0.0239" /> mahagghañca, atulaṃ dullabhadassanaṃ;</gatha1>
<gathalast line="18">Anomasattaparibhogaṃ, ratanaṃ tena vuccatī’’ti. (dī. ni. aṭṭha. 2.33; saṃ. ni. aṭṭha. 3.5.223; khu. pā. aṭṭha. 3; su. ni. aṭṭha. 1.226; udā. aṭṭha. 45; mahāni. aṭṭha. 50);</gathalast>
<paragraph line="19">Tayo avayavā assāti tayaṃ, samudāyāpekkhaṃ ekavacanaṃ, avayavavinimuttassa pana samudāyassa abhāvato tīṇi eva ratanāni vuccanti. Ratanānaṃ tayaṃ <bold>ratanattayaṃ. Vanditvā</bold>ti tīhi dvārehi namassitvā. ‘‘Tisso imā, bhikkhave, vandanā kāyena vandati, vacasā vandati, manasā vandatī’’ti (a. ni. 3.155) hi vuttaṃ. Tattha viññattiṃ anuppādetvā kevalaṃ ratanattayaguṇānussaraṇavasena manodvāre bahulappavattā kusalacetanā manodvāravandanā. Taṃ taṃ viññattiṃ uppādetvā pana pavattā kāyavacīdvāravandanā. Sikkhitabbāti sikkhā, adhisīlaadhicittaadhipaññāvasena tisso sikkhā. Sikkhanañcettha yathākkamaṃ sīlādidhammānaṃ saṃvaraṇavasena, ekārammaṇe cittacetasikānaṃ samādhānavasena, ārammaṇajānanalakkhaṇappaṭivedhamaggapātubhāvapāpanavasena ca āsevanaṃ daṭṭhabbaṃ. Aññattha bahuvidhā sikkhā, idha tu saṅkhepanayattā appakādianekatthasambhavepi khudda-saddassa appakatthovettha yuttataroti khuddā appakā sikkhāti khuddasikkhā. Idha pana khuddasikkhāppakāsako gantho tabbohārūpacārato itthiliṅgavasena <bold>‘‘khuddasikkhā’’</bold>ti vuccati yathā ‘‘varuṇānagara’’nti. Taṃ <bold>khuddasikkhaṃ. Pavakkhāmī</bold>ti kathessāmi.</paragraph>
<paragraph line="20">Kīdisanti āha <bold>‘‘ādito upasampannasikkhitabba’’</bold>ntiādi. <bold>Ādi</bold>-saddoyamatthi avayavavacano yathā ‘‘sabbādīni sabbanāmānī’’ti. Atthi apādānavacano yathā ‘‘pabbatādīni khettānī’’ti. Tatthāvayavavācī kammasādhano ‘‘ādiyatītyādī’’ti. Itaro apādānasādhano ‘‘ādiyati etasmātyādī’’ti <pageBreak edition="M" number="0.0240" />. Tattha yo avayavavacano, tassedaṃ gahaṇaṃ, tasmā upasampannakkhaṇampi anto katvā ādibhūtā upasampannakkhaṇatoyeva paṭṭhāyāti evamettha attho daṭṭhabbo. <bold>Eva</bold>-saddo panettha sabbavākyānaṃ avadhāraṇaphalattā labbhati. To-paccayo avadhimhiyeva <pageBreak edition="V" number="0.0214" />, na ādhāre. Tattha hi topaccaye ādhāre vattamāne ādimhiyeva majjhaantānaṃ avayavabhūte upasampannakkhaṇeyevāti attho bhaveyya, tathā sati avadhāraṇanicchayo niyamoti atthantarattā ādikkhaṇaniyamena majjhādayo nivattiyeyyuṃ. Apādānavacanassāpi gahaṇe avadhibhūto upasampannakkhaṇo nivattiyeyya ‘‘pabbatādīni khettānī’’ti ettha ādibhūtapabbatapariccāgena khettaggahaṇaṃ viyāti daṭṭhabbaṃ. Ṭīkāyaṃ pana ādhāratthopi vutto, so yathāvuttadosaṃ nātigacchati. Sabbattha ‘‘ṭīkāya’’nti ca vutte ettheva purāṇaṭīkāyanti gahetabbaṃ. <bold>Ādito</bold>ti iminā idaṃ dīpeti – atidullabhaṃ khaṇasamavāyaṃ labhitvā ālasiyadosena appaṭipajjantehi ca aññāṇadosena aññathā paṭipajjantehi ca ahutvā ādito paṭṭhāya nirantarameva tīsu sikkhāsu sammāpaṭipajjanavasena ādaro janetabboti.</paragraph>
<paragraph line="21">Upasampannena upasampannāya ca sikkhitabbaṃ āsevitabbanti <bold>upasampannasikkhitabbaṃ,</bold> ekasesanayena upasampannatāsāmaññena vā upasampannāyapi etthevāvirodhoti upasampannena sikkhitabbanti samāso. Nanu adhisīlādayova sikkhitabbā, evaṃ sati kathaṃ pakaraṇaṃ sikkhitabbattena vuttanti? Nāyaṃ doso, sikkhāya sikkhitabbatte sati taddīpakaganthassāpi āsevitabbatā āpajjatīti. Sukhaggahaṇatthaṃ vattabbavinicchayaṃ sakalampi saṅgahetvā mātikāya ṭhapanato saha mātikāyāti <bold>samātikaṃ</bold>. Tagguṇasaṃviññāṇoyaṃ bahubbīhi tassa khuddasikkhāsaṅkhātassa <pageBreak edition="M" number="0.0241" /> aññapadatthassa yo guṇo mātikāsaṅkhātaṃ visesanaṃ, tassa idha viññāyamānattā. Sukheneva hi gahaṇaṃ siyā mātikānusārena taṃ taṃ vinicchayaṃ olokentānaṃ saṃsayāpagamato.</paragraph>
<subhead line="22">Mātikāvaṇṇanā</subhead>
<paragraph line="23">(Kha-ja) idāni <pageBreak edition="V" number="0.0215" /> ‘‘samātika’’nti vuttattā mātikāpadāni tāva uddisituṃ <bold>‘‘pārājikā ca cattāro’’</bold>tiādi āraddhaṃ. Etthāha – tīsu sikkhāsu adhisīlasikkhāva kasmā paṭhamaṃ vuttāti? Sabbasikkhānaṃ mūlabhūtattā. ‘‘Sīle patiṭṭhāya naro sapañño, cittaṃ paññañca bhāvaya’’nti (saṃ. ni. 1.23; peṭako. 22; mi. pa. 2.1.9) hi vuttaṃ. Tatrāpi mahāsāvajjattā mūlacchejjavasena pavattanato sabbapaṭhamaṃ jānitabbāti pārājikāva paṭhamaṃ vuttāti veditabbaṃ. Mātikāpadānaṃ pana attho tassa tassa mātikāpadassa niddesavaseneva viññāyatīti na idha visuṃ dassayissāma. Aviññāyamānaṃ pana tattha tattheva pakāsayissāma.</paragraph>
<paragraph line="24">Idāni uddiṭṭhapadānukkamena niddesaṃ ārabhanto <bold>‘‘pārājikā ca cattāro’’</bold>ti paṭhamaṃ mātikāpadaṃ uddhari. Evamuparipi. Idāni pārājikāyo uddisitvā uddiṭṭhapadānukkamena niddesaṃ ārabhanto <bold>‘‘garukā navā’’</bold>ti dutiyaṃ padaṃ uddharītiādinā yathāyogaṃ vattabbaṃ. Tattha sikkhāpadaṃ atikkamitvā āpattiṃ āpannā puggalā tāya parājayantīti parājiyā. Teyeva <bold>pārājikā</bold> upasaggassa vuddhiṃ katvā ya-kārassa ka-kārakaraṇena. Te pana gaṇanaparicchedavasena cattāroti attho.</paragraph>
<subhead line="25">1. Pārājikaniddesavaṇṇanā</subhead>
<paragraph line="26" number="1-2"> Idāni te dassetuṃ <bold>‘‘maggattaye’’</bold>tiādi āraddhaṃ. Evamuparipi yathāyogaṃ yojetabbaṃ. Tattha <bold>maggattaye</bold>ti ettha <pageBreak edition="M" number="0.0242" /> maggā ca nāma tiṃsa maggā. Manussāmanussatiracchānagatavasena hi tisso itthiyo. Tattha tiracchānagatāya ayaṃ paricchedo –</paragraph>
<gatha1 line="27">‘‘Apadānaṃ ahī macchā, dvipadānañca kukkuṭī;</gatha1>
<gathalast line="28">Catuppadānaṃ majjārī, vatthu pārājikassimā’’ti. (pārā. aṭṭha. 1.55);</gathalast>
<paragraph line="29">Tāsaṃ vaccapassāvamukhamaggavasena tayo tayo katvā nava maggā, tathā ubhatobyañjanakānaṃ, purisānaṃ pana vaccamukhamaggavasena dve dve katvā cha, tathā paṇḍakānanti tiṃsa. Tesaṃ taye. Kīdiseti āha <bold>‘‘santhatasanthate’’</bold>ti. Santhate asanthateti padacchedo. Na santhataṃ asanthataṃ. Tasmiṃ <bold>asanthate</bold>. Na-kāro ettha ‘‘abrāhmaṇo’’tiādīsu viya payirudāse, taṃ kiriyāyuttassa tādisassa aññassa vatthuno vidhānena santhatassa vatthuno payirudāsanaṃ pariccajanaṃ payirudāsoti. Na pasajjappaṭisedhe, santhataṃ pasajja patvā tassa ‘‘brāhmaṇo na bhavissatī’’tiādīsu viya na nisedhoti. Vā-saddo panettha vacanayuttibaleneva labbhati, tassa paliveṭhetvā, anto vā pavesetvā vatthādinā kenaci paṭicchanne vā appaṭicchanne vāti attho. Tathābhūte <bold>allokāse</bold> pakativātena asamphuṭṭhe tintappadese. <bold>Nimitta</bold>nti aṅgajātaṃ. <bold>Sa</bold>ntiādi tabbisesanaṃ. <bold>Sa</bold>nti attaniyaṃ. Saṃ-saddo hi attani attaniye ca vattati. <bold>Santhataṃ asanthata</bold>nti yathāvuttanayena paṭicchannaṃ vā appaṭicchannaṃ vā. <bold>Upādiṇṇa</bold>nti anaṭṭhakāyappasādaṃ. Kittakanti āha <bold>‘‘tilamattampī’’</bold>ti. Tilassa mattaṃ sākallaṃ yassa taṃ <bold>tilamattaṃ</bold><pageBreak edition="V" number="0.0216" />. ‘‘Mattaṃ sākallaṃ nicchaye’’ti hi nighaṇḍu. Etthāpi avayavena viggaho samudāyo samāsattho, tilabījappamāṇampīti vuttaṃ hoti. Kiṃ taṃ? Nimittaṃ, pavesanaṃ vā. <bold>Api</bold>-saddo sambhāvane, ‘‘tilabījamattampī’’ti sambhāvīyati, adhike kā <pageBreak edition="M" number="0.0243" /> nāma kathāti idamettha sambhāvanaṃ, evaṃbhūtaṃ <bold>saṃ</bold> aṅgajātaṃ yathāvutte maggattaye tilamattampi pavesanto bhikkhu <bold>cuto</bold> paribhaṭṭho, pārājiko nāma hoti sāsanatoti viññāyati gammamānatthassa saddassa payogaṃ pati kāmācārattā. Kīdisoti āha <bold>‘‘anikkhittasikkho’’</bold>ti. Nikkhittasikkho pana abhikkhukattā pariccatto. Tattha nikkhittā ohitā pariccattā paccakkhātā sikkhā etenāti viggaho. Yathālakkhaṇaṃ na nikkhittasikkho anikkhittasikkho. Tattha cittakhettakālappayogapuggalavijānanavasena sikkhāpaccakkhānaṃ ñatvā tadabhāvena apaccakkhānaṃ veditabbaṃ.</paragraph>
<paragraph line="30">Tattha upasampannabhāvato cavitukāmatācittaṃ <bold>cittaṃ</bold> nāma. ‘‘Buddhaṃ paccakkhāmī’’tiādīni ‘‘gihīti maṃ dhārehi, upāsako, ārāmiko, sāmaṇeroti maṃ dhārehī’’ti ‘‘alaṃ me buddhenā’’tiādīni cha khettapadāni <bold>khettaṃ</bold> nāma. ‘‘Paccakkhāmī’’tiādinā vutto vattamānakāloyeva <bold>kālo</bold> nāma. Yāya kāyaci bhāsāya vasena vācasikappayogova <bold>payogo</bold> nāma. Anummattādiko paccakkhāto ca manussajātiko sova <bold>puggalo</bold> nāma. Paccakkhātakassa vacanasamanantarameva ‘‘ayaṃ ukkaṇṭhito’’ti vā ‘‘gihibhāvaṃ patthayatī’’ti vā sotuno jānanaṃ <bold>vijānanaṃ</bold> nāmāti veditabbaṃ.</paragraph>
<paragraph line="31">Tattha naṭṭhakāyappasādaṃ pana piḷakaṃ vā cammakhilaṃ vā lomaṃ vā pavesantassa dukkaṭaṃ. Akkhināsakaṇṇacchiddavatthikosesu, satthakādīhi katavaṇe vā methunarāgena nimittaṃ pavesantassa thullaccayaṃ. Avasesasarīresu upakacchakādīsu dukkaṭaṃ. Tiracchānagatānaṃ hatthiassagogadrabhaoṭṭhamahiṃsādīnaṃ nāsāya thullaccayaṃ, vatthikose thullaccayameva. Sabbesampi tiracchānagatānaṃ akkhikaṇṇavaṇesu dukkaṭaṃ. Tathā avasesasarīre <pageBreak edition="M" number="0.0244" /> kāyasaṃsaggarāgena, methunarāgena vā jīvamānakapurisassa vatthikosaṃ appavesanto nimittena nimittaṃ chupati, dukkaṭaṃ. Bahi nikkhantadantesu vāyamantassa pana thullaccayanti ayamettha savinicchayo atthavaṇṇanakkamo.</paragraph>
<paragraph line="32">Idāni pavesanaṃ nāma na kevalaṃ attupakkameneva, parūpakkamenāpi hoti, tatrāpi sādiyantova <pageBreak edition="V" number="0.0217" /> cuto hotīti dassetuṃ <bold>‘‘atha vā’’</bold>tiādi vuttaṃ. Tattha <bold>atha vā</bold>ti ayaṃ nipāto, nipātasamudāyo vā pakkhantarārambhe. Pavesanañca ṭhitañca uddhāro ca paviṭṭhañca <bold>pavesana…pe… paviṭṭhāni,</bold> itarītarayogadvando. Itarītarayogo nāma aññamaññatthopādānatāti pavesanādīni ṭhitādiatthānipi hontīti <bold>paviṭṭha</bold>-saddopi pavesanādiattho hoti, tatoyevettha tasmā bahuvacanasambhavo. Aññathā dvande avayavatthapadhānattā ekatthavācakāpi paviṭṭha-saddā kathaṃ bahuvacanappasaṅgo. Samāhāre vā dvando. <bold>Khaṇo</bold>ti kālaviseso. So ca yogavantānaṃ khaṇantaravinimutto natthīti pavesana…pe…paviṭṭhāniyeva khaṇoti kammadhārayo, abhede bhedaparikappanāya vā pavesana…pe… paviṭṭhānaṃ khaṇoti chaṭṭhītappuriso. Tassa sādako, tasmiṃ vā sādako <bold>pavesana…pe… sādako. Khaṇa</bold>-saddo panettha paccekaṃ yojetabbo dvandasamāsattā, pavesanakālaṃ ṭhitakālaṃ uddhārakālaṃ paviṭṭhakālaṃ, tasmiṃ vā sādiyantoti evamettha attho daṭṭhabbo. Evaṃ sevanacittapaccupaṭṭhānena sādako bhikkhu cutoti yojetabbaṃ. Tattha yathāvuttappadesassa antokaraṇaṃ <bold>pavesanaṃ</bold> nāma. Yāva uddharaṇārambhā nivattaṃ <bold>ṭhitaṃ</bold> nāma. <bold>Aṭṭhakathāyaṃ</bold> (pārā. aṭṭha. 1.58) pana mātugāmassa sukkavissaṭṭhiṃ patvā sabbathā vāyamato oramitvā ṭhitakālaṃ sandhāya ‘‘sukkavissaṭṭhisamaye’’ti <pageBreak edition="M" number="0.0245" /> vuttaṃ. Yāva aggā nīharaṇaṃ <bold>uddhāro</bold> nāma. Yāva pavesanārahaṭṭhānā antokataṃ <bold>paviṭṭhaṃ</bold> nāma.</paragraph>
<centered line="33">Paṭhamaṃ.</centered>
<paragraph line="34" number="3-4"> Idāni dutiyaṃ dassetuṃ <bold>‘‘ādiyeyyā’’</bold>tiādimāha. Tattha adinnaṃ theyyacittena ādiyeyya…pe… saṅketaṃ vītināmaye, pārājiko bhaveti sambandho. <bold>Adinna</bold>nti manussasāmikehi kāyavācāhi na dinnaṃ. <bold>Theyyacittenā</bold>ti thenoti coro, tassa bhāvo theyyaṃ na-kārassa ya-kāraṃ katvā dvittena. Bhavanti etasmā abhidhānabuddhīti bhāvo, saddappavattinimittaṃ jātiguṇādi. Idha pana avaharaṇacittasaṅkhātaṃ dabbaṃ theyyaṃ. Theyyañca taṃ cittañcāti theyyacittaṃ, tena. <bold>Ādiyeyyā</bold>ti ārāmādiṃ abhiyuñjitvā gaṇheyya. <bold>Hareyyā</bold>ti haranto gaṇheyya. <bold>Avahareyyā</bold>ti upanikkhittaṃ bhaṇḍaṃ ‘‘dehi me bhaṇḍa’’nti vuccamāno ‘‘na mayā gahita’’ntiādīni vadanto gaṇheyya. <bold>Iriyāpathaṃ kopeyyā</bold>ti bhaṇḍahārakassa gamanādiiriyāpathaṃ vicchinditvā gaṇheyya. Kopaṃ katvā gaṇhātīti hi etasmiṃ atthe ‘‘kopī’’ti <pageBreak edition="V" number="0.0218" /> nāmadhātu. <bold>Ṭhānā cāveyyā</bold>ti ṭhapitaṭṭhānato cāveyya. <bold>Saṅketaṃ vītināmaye</bold>ti parikappitaṭṭhānaṃ vā suṅkaghātaṃ vā atikkāmeyya.</paragraph>
<paragraph line="35">Ettha ca ārāmādiabhiyuñjane, sāmikassa vimatuppādanadhuranikkhepe, bhaṇḍahārakassa sīsabhārāmasanaphandāpanakhandhoropane, upanikkhitte ‘‘dehi me bhaṇḍa’’nti codiyamānassa ‘‘nāhaṃ gaṇhāmī’’ti bhaṇanavimatuppādanadhuranikkhepe, thalaṭṭhassa theyyacittenāmasanaphandāpanaṭhānācāvane cāti catūsu paccekaṃ yathākkamaṃ dukkaṭathullaccayapārājikāyo veditabbā. ‘‘Sahabhaṇḍahārakaṃ nessāmī’’ti <pageBreak edition="M" number="0.0246" /> paṭhamadutiyapādasaṅkāmane, parikappitasuṅkaghātaṭṭhānato paṭhamadutiyapādātikkāme cāti dvīsu paccekaṃ kamena thullaccayapārājikāyo veditabbā. Ayamettha saviññāṇakāviññāṇakamissakattā nānābhaṇḍavasena yojanā. Ekabhaṇḍavasena pana sassāmikassa dāsassa vā tiracchānagatassa vā yathāvuttena abhiyogādinā nayena ādiyanaharaṇādivasena yojanā daṭṭhabbā.</paragraph>
<paragraph line="36">Apica imāni cha padāni vaṇṇayantena nānābhaṇḍaekabhaṇḍasāhatthikapubbappayogatheyyāvahārasaṅkhāte pañcapañcake samodhānetvā pañcavīsati avahārā dassetabbā chappadantogadhattā sabbesampi avahārānaṃ. Te pana avahārā yena kenaci abhiyogādiākāranānattamattena bhinnāti taṃvasena pañcapañcakaṃ nāma jātaṃ. Evaṃ saṃvaṇṇitañhi idaṃ adinnādānapārājikaṃ suvaṇṇitaṃ nāma hotīti daṭṭhabbaṃ. Tattha purimāni dve pañcakāni ‘‘ādiyeyyā’’tiādīnaṃ pañcannaṃ padānaṃ vasena labbhanti. Yaṃ panetaṃ ‘‘saṅketaṃ vītināmaye’’ti chaṭṭhaṃ padaṃ, taṃ tatiyapañcamesu pañcakesu nissaggiyaparikappāvahāravasena yojetabbaṃ.</paragraph>
<paragraph line="37">Tattha sāhatthika-saddena upacārato taṃsahacaritapañcakaṃ gahetvā ‘‘sāhatthikañca taṃ pañcakañcā’’ti vā ‘‘sāhatthikādi pañcaka’’nti majjhepadalopavasena vā <bold>sāhatthikapañcakaṃ</bold>. Evamuparipi. Taṃ pana sāhatthiko āṇattiko nissaggiyo atthasādhako dhuranikkhepo cāti. Tattha sako hattho sahattho, sahatthena nibbatto <bold>sāhatthiko</bold>. Evaṃ <bold>āṇattiko</bold>. Suṅkaghātaparikappitokāsānaṃ anto ṭhatvā bahi nissajjanaṃ nissaggo, so eva <bold>nissaggiyo</bold>. Kālaṃ aniyametvā āṇattassa bhaṇḍaggahaṇato <pageBreak edition="M" number="0.0247" /> ca parassa telakumbhiyā pādagghanakaṃ telaṃ avassaṃ pivanakānaṃ upāhanādīnaṃ nikkhittānaṃ telapātanato ca puretarameva pārājikasaṅkhātaṃ atthaṃ <pageBreak edition="V" number="0.0219" /> sādhetīti <bold>atthasādhako</bold>. So pana āṇāpanappayogo, upāhanādīnaṃ nikkhepappayogo ca. Ārāmābhiyoge ca upanikkhittabhaṇḍe ca tāvakālikabhaṇḍadeyyānamadāne ca dhurassa nikkhepo <bold>dhuranikkhepo</bold>.</paragraph>
<paragraph line="38">Pubbappayogapañcakaṃ nāma pubbappayogo sahappayogo saṃvidhāvahāro saṅketakammaṃ nimittakammanti. Tattha āṇāpanaṃ bhaṇḍaggahaṇato pubbattā <bold>pubbappayogo</bold> nāma. Ṭhānācāvanakhilasaṅkāmanappayogena saha vattamāno <bold>sahappayogo</bold>. Saṃvidhāya sammantayitvā gatesu ekenāpi bhaṇḍe ṭhānā cāvite sabbesaṃ avahāro <bold>saṃvidhāvahāro. Saṅketakamma</bold>nti pubbaṇhādikālaparicchedavasena sañjānanakaraṇaṃ. <bold>Nimittakammaṃ</bold> nāma saññuppādanatthaṃ akkhinikhaṇanādikaraṇaṃ.</paragraph>
<paragraph line="39">Theyyāvahārapañcakaṃ pana sayameva dassetuṃ <bold>‘‘atha vā’’</bold>tiādimāha. Nanu ca chappadantogadhattā ‘‘sabbesampi avahārāna’’nti vuttaṃ, evaṃ sati ‘‘atha vā’’ti pakkhantaravasena visuṃ viya idaṃ pañcakaṃ kasmā vuttanti? Nanu avocumhā ‘‘yena kenaci abhiyogādiākāranānattamattena bhinnā’’ti, etādisassa bhedassa sambhavato pakkhantaravasenāpi yujjatīti evaṃ vuttaṃ. Imassa pañcakassa visuṃ uddharitvā vacanaṃ pana pasiddhivasenāti daṭṭhabbaṃ, kusa-saddena kusasaṅkāmanamadhippetaṃ abhedopacārena. Theyyañca balañca kuso ca channañca parikappo ca <bold>theyyā…pe… parikappaṃ,</bold> dīgho sandhivasena. Tena avahārako pārājiko bhaveti sambandho. Yo pana paṭicchannena avahārako, so atthato <pageBreak edition="M" number="0.0248" /> paṭicchannassa avahārako hotīti dvandasamāsantogadhattepicassa virodhābhāvobhāvasādhano cāyaṃ channa-saddo daṭṭhabbo. Tattha sandhicchedanādīni katvā vā tulākūṭamānakūṭakahāpaṇakūṭādīhi vañcetvā vā gaṇhanto <bold>theyyāvahārako</bold>. Balakkārena parasantakaṃ gaṇhanto <bold>balāvahārako</bold>. Kusaṃ saṅkāmetvā gaṇhanto <bold>kusāvahārako</bold>. Tiṇapaṇṇādīhi yaṃ kiñci paṭicchādetvā pacchā kassa paṭicchannassa avahārako <bold>paṭicchannāvahārako</bold>. Sāṭakādibhaṇḍavasena, gabbhadvārādiokāsavasena vā parikappetvā gaṇhanto <bold>parikappāvahārako</bold>. Ettha pana parikappitabhaṇḍaggahaṇe parikappitaparicchedātikkame ca pārājikaṃ veditabbaṃ.</paragraph>
<paragraph line="40">Idāni panettha vinicchayaṃ dassetuṃ <bold>‘‘bhaṇḍakālagghadesehī’’</bold>tiādi vuttaṃ. Ettha adinnādāne bhaṇḍañca kālo ca aggho ca deso ca tehi ca paribhogena ca vinicchayo kātabboti attho <pageBreak edition="V" number="0.0220" />. Tattha avahaṭabhaṇḍassa sassāmikassāmikabhāvaṃ sassāmikepi sāmikānaṃ sālayanirālayabhāvañca upaparikkhitvā sālayakāle ce avahaṭaṃ, bhaṇḍaṃ agghāpetvā kātabbo vinicchayo <bold>bhaṇḍena vinicchayo</bold>. Nirālayakāle ce avahaṭaṃ, pārājikaṃ natthi, sāmikesu puna āharāpentesu dātabbaṃ. Tadeva hi bhaṇḍaṃ kadāci mahagghaṃ, kadāci appagghaṃ, tasmā yasmiṃ kāle bhaṇḍaṃ avahaṭaṃ, tasmiṃyeva kāle yo tassa aggho, tena kātabbo vinicchayo <bold>kālena vinicchayo</bold>. Navabhaṇḍassa yo aggho, so pacchā parihāyati, tasmā sabbadā pakatiagghavasena akatvā kātabbo vinicchayo <bold>agghena vinicchayo</bold>. Bhaṇḍuṭṭhānadese bhaṇḍaṃ appagghaṃ hoti, aññattha mahagghaṃ, tasmā yasmiṃ dese bhaṇḍaṃ avahaṭaṃ, tasmiṃyeva dese agghena kātabbo vinicchayo <bold>desena vinicchayo</bold>. Paribhogena <pageBreak edition="M" number="0.0249" /> sāṭakādino bhaṇḍassa aggho parihāyati, tasmā tassa paribhogavasena parihīnāparihīnabhāvaṃ upaparikkhitvā kātabbo vinicchayo <bold>paribhogena vinicchayo</bold>.</paragraph>
<centered line="41">Dutiyaṃ.</centered>
<paragraph line="42" number="5-7"> Idāni tatiyaṃ dassetuṃ <bold>‘‘manussaviggaha’’</bold>ntiādi āraddhaṃ. Tattha <bold>manussaviggahaṃ</bold> kalalato paṭṭhāya jīvamānakamanussajātikānaṃ sarīraṃ. <bold>Cicca</bold> pāṇoti saññāya saddhiṃyeva ‘‘vadhāmi na’’nti vadhakacetanāya cetetvā pakappetvā. <bold>Jīvitā vā viyojaye</bold>ti yo bhikkhu jātiuṇṇaṃsunā samuddhaṭatelabindumattaṃ kalalarūpakāle tāpanādīhi vā tato vā uddhamapi tadanurūpena upakkamena rūpajīvitindriyopakkame sati tadāyattavuttino arūpajīvitassāpi voropanasambhavato ubhayajīvitā voropeyya. <bold>Vā</bold>-saddo vikappe. <bold>Maraṇacetano</bold>ti maraṇe cetanā yassa so maraṇādhippāyo. <bold>Satthahāraka</bold>nti jīvitaṃ haratīti hārakaṃ, satthañca taṃ hārakañcāti satthahārakaṃ, taṃ. <bold>Assa</bold> manussaviggahassa. <bold>Upanikkhipe</bold>ti samīpe nikkhipeyya vā. Etena thāvarappayogaṃ dasseti. <bold>Gāheyya maraṇūpāya</bold>nti ‘‘satthaṃ vā āhara, visaṃ vā khādā’’tiādinā nayena maraṇatthāya upāyaṃ gāhāpeyya vā. Etena āṇattippayogo dassito. <bold>Vadeyya maraṇe guṇa</bold>nti kāyavācādūtalekhāhi ‘‘yo evaṃ marati, so dhanaṃ vā labhatī’’tiādinā nayena maraṇe guṇaṃ pakāseyya vā. Ubhayattha adhikāravasena vā-saddo āharitabbo. So bhikkhu cutoti sambandho, sāsanatoti viññāyati.</paragraph>
<paragraph line="43">Idāni panassa chabbidhe payogedassetuṃ <bold>‘‘payogā’’</bold>tiādimāha. Tattha sāhatthi…pe… iddhivijjāmayā <pageBreak edition="V" number="0.0221" /> payogāti ime <pageBreak edition="M" number="0.0250" /> cha payogāti sambandho. Ka-kāralopena panettha <bold>‘‘sāhatthī’’</bold>ti vuttaṃ. Atha vā anekatthe anekataddhitasambhavena sahatthassāyaṃ payogo sāhatthīti padasiddhi veditabbā. Sāhatthi ca nissaggo ca āṇatti ca thāvaro cāti dvando. Iddhi ca vijjā ca, tāsamimeti <bold>iddhivijjāmayā,</bold> iddhimayo vijjāmayoti vuttaṃ hoti. <bold>Payogā</bold>ti ime chappayogā nāma hontīti attho. Tattha sayaṃ mārentassa kāyena vā kāyappaṭibaddhena vā paharaṇaṃ <bold>sāhatthiko</bold> payogo. Dūre ṭhitaṃ māretukāmassa kāyādīhi ususattiādīnaṃ nissajjanaṃ <bold>nissaggo</bold>. ‘‘Asukaṃ nāma mārehī’’tiādinā āṇāpentassa āṇāpanaṃ <bold>āṇatti,</bold> opātakhaṇanaṃ apassenasaṃvidhānaṃ asiādīnaṃ upanikkhipanādi <bold>thāvaro</bold>. Māraṇatthaṃ kammavipākajāya iddhiyā payojanaṃ <bold>iddhimayo</bold>. Kammavipākajiddhi ca nāmesā rājādīnaṃ rājiddhiādayo. Tattha piturañño sīhaḷindassa dāṭhākoṭanena cūḷasumanakuṭumbiyamāraṇe rājiddhi daṭṭhabbā, tadatthameva athabbaṇādivijjāya parijappanaṃ <bold>vijjāmayo</bold> payogo.</paragraph>
<paragraph line="44">Evaṃ chappayoge dassetvā tesu āṇattippayogassa niyāmake dassetuṃ <bold>‘‘kālā’’</bold>tiādi vuttaṃ. Tattha yathāvuttaṃ āṇattiṃ niyamenti saṅketavisaṅketatāvasena paricchindantīti <bold>āṇattiniyāmakā</bold>. Te pana kālo ca vatthu ca āvudhañca iriyāpatho cāti cattāro, tathā kiriyāviseso okāsoti gaṇanaparicchedavasena cha hontīti attho. Tattha <bold>kālo</bold> pubbaṇhādi yobbanādi ca. <bold>Vatthu</bold> māretabbo satto. <bold>Āvudhaṃ</bold> asiādi. <bold>Iriyāpatho</bold> māretabbassa gamanādi. <bold>Kiriyāviseso</bold> vijjhanādi. <bold>Okāso</bold> gāmādi. Yo hi ‘‘ajja, sve’’ti aniyametvā ‘‘pubbaṇhe mārehī’’ti vutto yadā kadāci pubbaṇhe māreti, natthi visaṅketo. Yo pana ‘‘pubbaṇhe’’ti <pageBreak edition="M" number="0.0251" /> vutto majjhanhādīsu māreti, visaṅketo hoti, āṇāpakassa anāpatti. Evaṃ kālassa saṅketavisaṅketatāvasena niyāmakatā veditabbā. Imināva nayena vatthuādīsupi vinicchayo veditabboti.</paragraph>
<centered line="45">Tatiyaṃ.</centered>
<paragraph line="46" number="8-9"> Idāni catutthaṃ dassetuṃ <bold>‘‘jhānādibheda’’</bold>ntiādimāha. Tattha attani nosantaṃ attupanāyikañca paccuppannabhavassitañca aññāpadesarahitañca jhānādibhedaṃ koṭṭhāsaṃ katvā vā ekekaṃ katvā vā kāyena vā vācāya vā viññattipathe dīpento nādhimāniko ñāte cuto bhaveti <pageBreak edition="V" number="0.0222" /> sambandho. Tattha <bold>attani</bold> sakasantāne <bold>nosantaṃ</bold> anuppannattāyeva avijjamānaṃ, ettha nosantoti atthe tappuriso. <bold>Jhānādibheda</bold>nti jhānaṃ ādi yassa ‘‘vimokkhasamādhi samāpatti ñāṇadassana maggabhāvanā phalasacchi kiriyākilesappahānavinīvaraṇatācittassa suññāgāre abhiratī’’ti (pārā. 198) vuttassa so jhānādi, sova bhedo visesoti samāso. Taṃ jhānādibhedaṃ uttarimanussadhammaṃ. <bold>Attupanāyika</bold>nti ‘‘ayaṃ mayi atthī’’ti ārocanavasena attani upanīyati, ‘‘ahaṃ vā ettha sandissāmī’’ti attā upanīyati ettha dhammeti vā attupanāyiko, jhānādibhedo, taṃ. <bold>Paccuppannabhavassita</bold>nti paccuppannabhavo nāma idāni vattamāno attabhāvo, tannissitoti samāso, so ca jhānādibhedoyeva, taṃ.</paragraph>
<paragraph line="47"><bold>Aññāpadesarahita</bold>nti ‘‘yo te vihāre vasi, so bhikkhu paṭhamaṃ jhānaṃ samāpajjī’’tiādinā (pārā. 220) nayena aññassa apadeso, tena rahito cattoti tappurisasamāso, so rahito tenāti vā bahubbīhi, jhānādibhedova <pageBreak edition="M" number="0.0252" />, taṃ. <bold>Koṭṭhāsaṃ katvā vā</bold>ti ‘‘paṭhamaṃ jhānaṃ dutiyaṃ jhānaṃ samāpajjiṃ, paṭhamaṃ jhānaṃ tatiyaṃ jhānaṃ samāpajji’’ntiādinā nayena koṭṭhāsaṃ katvā vā. <bold>Ekekaṃ katvā vā</bold>ti ‘‘paṭhamaṃ jhānaṃ samāpajjiṃ, dutiyaṃ jhānaṃ samāpajji’’ntiādinā nayena ekekaṃ katvā vā. Ettha ca ekanti ṭhite vicchāyaṃ dvittaṃ. Ettha pana katvāti karaṇakiriyāya ekekavasena bhinnassa jhānādino atthassa sambandhanicchā vicchāti veditabbā. <bold>Ṭīkāyaṃ</bold> pana ‘‘koṭṭhāsaṃ vāti ettha ‘jhānalābhī, vimokkhalābhī, samādhilābhī, samāpattilābhīmhī’ti evamādinā nayena koṭṭhāsato vāti attho’’ti ca ‘‘ekekaṃ vāti ‘paṭhamassa jhānassa lābhī, dutiyassa jhānassa lābhīmhī’ti evamādinā nayena ekekaṃ vāti attho’’ti ca vuttaṃ. So pāḷiyaṃ aṭṭhakathāyañca avuttakkamoti veditabbo. <bold>Kāyena vā</bold>ti hatthamuddādivasena kāyena vā. <bold>Vācā</bold>ti ettha ya-kāro luttaniddiṭṭho ‘‘alajjitā’’tiādīsu viya. <bold>Viññattipathe</bold>ti kāyavacīviññattīnaṃ gahaṇayogye padese ṭhatvāti ajjhāharitabbaṃ. <bold>Dīpento</bold>ti ‘‘iminā ca iminā ca kāraṇena ayaṃ dhammo mayi atthī’’ti pakāsento. <bold>Nādhimāniko</bold>ti appatte pattasaññitāsaṅkhāto adhiko māno, so natthi etassāti nādhimāniko, bhikkhu. <bold>Ñāte</bold>ti viññunā manussajātikena sikkhāpaccakkhāne vuttanayena viññāte sati cuto bhave sāsanatoti viññāyati. Aññāpadesena dīpayato pana thullaccayaṃ. Ettha ca –</paragraph>
<gatha1 line="48">Dukkaṭaṃ <pageBreak edition="V" number="0.0223" /> paṭhamasseva, sāmantamiti vaṇṇitaṃ;</gatha1>
<gathalast line="49">Sesānaṃ pana tiṇṇampi, thullaccayamudīritanti.</gathalast>
<centered line="50">Catutthaṃ.</centered>
<paragraph line="51" number="10"> Idāni <pageBreak edition="M" number="0.0253" /> catunnampi cetesamasaṃvāsataṃ abhabbatañca dīpetuṃ <bold>‘‘pārājikete’’</bold>tiādi āraddhaṃ. Ete cattāro <bold>pārājikā</bold> puggalā <bold>yathā pure</bold> pubbe gihikāle, anupasampannakāle ca viya asaṃvāsāti sambandho. Saha vasanti yasmā sabbepi lajjino etesu kammādīsu na ekopi tato bahiddhā sandissatīti ekakammaṃ ekuddeso samasikkhatāti ime tayo saṃvāsā nāma. Tattha apalokanādikaṃ catubbidhampi saṅghakammaṃ sīmāparicchinnehi pakatattehi bhikkhūhi ekato kattabbatā <bold>ekakammaṃ</bold> nāma. Tathā pañcavidhopi pātimokkhuddeso ekato uddisitabbattā <bold>ekuddeso</bold> nāma. Paññattaṃ pana sikkhāpadaṃ sabbehipi lajjīpuggalehi samaṃ sikkhitabbabhāvato <bold>samasikkhatā</bold> nāma. Natthi te saṃvāsā etesanti <bold>asaṃvāsā. ‘‘Abhabbā’’</bold>tiādīsu <bold>bhikkhubhāvāyā</bold>ti tumatthe sampadānavacanaṃ, tasmā yathā sīsacchinno jīvituṃ abhabbo, evaṃ cattārome puggalā bhikkhubhāvāya bhikkhū bhavituṃ abhabbāti attho.</paragraph>
<paragraph line="52" number="11"> Idāni pariyāyāṇattīhi sambhavante dassetuṃ <bold>‘‘pariyāyo cā’’</bold>tiādimāha. Pariyāyo ca āṇatti ca tatiye manussaviggahe labbhatīti sambandho. Tattha kāyādīhi yathāvuttehi ‘‘yo evaṃ marati, so dhanaṃ vā labhatī’’ti evamādiviññāpako byañjanabhūto kāyavacīpayogo pariyāyo. Iminā idaṃ dīpeti – yathā adinnādāne ‘‘ādiyeyyā’’ti (pārā. 92) vuttattā pāriyāyakathāya muccati, na idha evaṃ. ‘‘Saṃvaṇṇeyyā’’ti (pārā. 172) pariyāyakayāyapi na muccatīti. <bold>‘‘Dutiye panā’’</bold>tiādīsu attho pākaṭoyeva. Evamuparipi pākaṭamupekkhissāma.</paragraph>
<paragraph line="53" number="12"> Idāni methunadhammādīnaṃ aṅgāni dassetuṃ <bold>‘‘sevetū’’</bold>tiādimāha. <bold>Sevetukāmatācitta</bold>nti methunaṃ sevetuṃ <pageBreak edition="M" number="0.0254" /> kāmetīti sevetukāmo, tassa bhāvo nāma taṇhā, tāya sevetukāmatāya sampayuttaṃ cittanti tappuriso. <bold>Methunadhammassā</bold>ti mithunānaṃ itthipurisānaṃ idanti methunaṃ, tameva dhammoti methunadhammo. Idha pana upacāravasena pārājikāpatti methunadhammo nāma. Atha <pageBreak edition="V" number="0.0224" /> vā methunena jāto dhammo pārājikāpatti methunadhammo, tassa methunadhammassa methunadhammapārājikāpattiyā. <bold>Aṅgadvaya</bold>nti aṅgānaṃ kāraṇānaṃ dvayaṃ. <bold>Budhā</bold>ti vinayadharā viññuno.</paragraph>
<paragraph line="54" number="13"><bold>Manussasa</bold>nti manussānaṃ saṃ manussasaṃ, tadāyattavatthukā ca. Etena petatiracchānagatāyattaṃ nivatteti. <bold>Tathāsaññī</bold>ti tathā tādisā saññā tathāsaññā, sā assa atthīti tathāsaññī. Parāyattasaññitā cāti attho. Bhāvappadhānā ime niddesā, bhāvapaccayalopo vā ‘‘buddhe ratana’’ntiādīsu (khu. pā. 6.3) viya. Evamuparipi īdisesu. <bold>Theyyacitta</bold>nti thenabhāvasaṅkhātaṃ cittañca. <bold>Vatthuno garutā</bold>ti bhaṇḍassa pādaatirekapādārahabhāvena garutā ca. Ūnapañcamāsake vā atirekamāsake vā thullaccayaṃ. Māsake vā ūnamāsake vā dukkaṭaṃ. <bold>Avahāro</bold>ti pañcavīsatiyā avahārānaṃ aññatarena avaharaṇañcāti ime pañca <bold>adinnādānahetuyo</bold> adinnādānapārājikāpattiyā aṅgāni.</paragraph>
<paragraph line="55" number="14"><bold>Pāṇo mānussako</bold>ti manussajātisambandho pāṇo ca, pāṇoti hi vohārato satto, paramatthato pana jīvitindriyaṃ vuccati. <bold>Pāṇasaññitā</bold>ti pāṇoti saññitā ca, ghātanaṃ ghāto, so eva cetanā <bold>ghātacetanā,</bold> ‘‘vadhāmi na’’nti evaṃ pavattā sā ca, taṃsamuṭṭhito sāhatthikādīnaṃ channamaññataro <bold>payogo</bold> ca, <bold>tena</bold> payogena maraṇañcāti <bold>ete</bold> yathāvuttā <bold>pañca vadhahetuyo</bold> pāṇaghātāpajjitabbaāpattiyā aṅgānīti attho.</paragraph>
<paragraph line="56" number="15"><bold>Attani</bold><pageBreak edition="M" number="0.0255" /><bold>asantatā</bold>ti uttarimanussadhammassa santāne avijjamānatā ca. <bold>Pāpamicchatāyārocanā</bold>ti yā sā ‘‘idhekacco dussīlo samāno ‘sīlavāti maṃ jano jānātū’’tiādinā (vibha. 851) nayena vuttā pāpaicchatāya samannāgatā, tāya uttarimanussadhammassa ārocanā ca. <bold>Tassā</bold>ti yassa āroceti, tassa. <bold>Manussajātitā</bold>ti manussānaṃ jāti yassa, tassa bhāvo manussajātitā, sā ca, <bold>naññāpadeso</bold>ti na aññāpadeso aññāpadesābhāvo ca, <bold>tadeva jānana</bold>nti taṅkhaṇaṃyeva vijānanañcāti imāni <bold>pañca ettha asantadīpane</bold> asmiṃ santāne avijjamānauttarimanussadhammappakāsananimitte pārājike <bold>aṅgāni</bold> hetuyoti attho.</paragraph>
<paragraph line="57" number="16"> Evaṃ tesamasaṃvāsatābhabbatādīni dassetvā idāni na te cattārova, atha kho santaññepīti <pageBreak edition="V" number="0.0225" /> te sabbepi samodhānetvā dassento <bold>‘‘asādhāraṇā’’</bold>tiādimāha. Tattha <bold>asādhāraṇā</bold>ti pārājikā dhammā adhippetā. Teneva cettha pulliṅganiddeso. Tasmā bhikkhunīnaṃ bhikkhūhi asādhāraṇā pārājikā dhammā cattāro cāti evamettha attho daṭṭhabbo. Upacāravasena tu ubbhajāṇumaṇḍalikādikā pārājikāpannā pariggayhanti. Tāsu yā avassutā avassutassa manussapurisassa akkhakānaṃ adho jāṇumaṇḍalānaṃ kapparānañca upari kāyasaṃsaggaṃ sādiyati, ayaṃ <bold>ubbhajāṇumaṇḍalikā</bold>. Yā pana aññissā bhikkhuniyā pārājikaṃ paṭicchādeti, sā <bold>vajjappaṭicchādikā</bold>. Yā ukkhittakaṃ bhikkhuṃ tassā diṭṭhiyā gahaṇavasena anuvattati, sā <bold>ukkhittānuvattikā</bold>. Kāyasaṃsaggarāgena tintassa hatthaggahaṇaṃ saṅghāṭikaṇṇaggahaṇaṃ kāyasaṃsaggatthāya purisassa hatthapāse ṭhānaṃ ṭhatvā sallapanaṃ saṅketagamanaṃ purisassāgamanasādiyanaṃ <pageBreak edition="M" number="0.0256" /> paṭicchannokāsavavisanaṃ hatthapāse ṭhatvā kāyopasaṃharaṇanti imāni aṭṭha vatthūni yassā avassutāya, sā <bold>aṭṭhavatthukā</bold> nāma.</paragraph>
<paragraph line="58"><bold>Abhabbakā ekādasa cā</bold>ti ettha paṇḍako theyyasaṃvāsako titthiyapakkantako tiracchānagato mātughātako pitughātako arahantaghātako bhikkhunidūsako saṅghabhedako lohituppādako ubhatobyañjanakoti ime abhabbā ekādasa ca. Tesu <bold>paṇḍako</bold>ti opakkamikanapuṃsakapaṇḍakā ca paṇḍakabhāvapakkhe pakkhapaṇḍako ca idha adhippetā. Āsittausūyapaṇḍakānaṃ pana pabbajjā ca upasampadā ca na vāritā. Theyyasaṃvāsako pana liṅgatthenakādivasena tividho. Tattha sayaṃ pabbajitattā liṅgamattaṃ thenetīti <bold>liṅgatthenako</bold>. Bhikkhuvassagaṇanādikaṃ saṃvāsaṃ thenetīti <bold>saṃvāsatthenako</bold>. Sikkhaṃ paccakkhāya evaṃ paṭipajjantepi eseva nayo. Yathāvuttamubhayaṃ thenetīti <bold>ubhayatthenako</bold>. Ṭhapetvā pana imaṃ tividhaṃ –</paragraph>
<gatha1 line="59">Rājadubbhikkhakantāra-rogaveribhayena vā;</gatha1>
<gathalast line="60">Cīvarāharaṇatthaṃ vā, liṅgaṃ ādiyatīdha yo.</gathalast>
<gatha1 line="61">Saṃvāsaṃ nādhivāseti, yāva so suddhamānaso;</gatha1>
<gathalast line="62">Theyyasaṃvāsako nāma, tāva esa na vuccatīti. (mahāva. aṭṭha. 110; kaṅkhā. aṭṭha. paṭhamapārājikavaṇṇanā);</gathalast>
<paragraph line="63">Titthiyapakkantakādayo <pageBreak edition="V" number="0.0226" /> tu taṃtaṃvacanatthānusārena veditabbā. Tiracchānagato pana ṭhapetvā manussajātikaṃ avaseso sabbo veditabbo. Ime ekādasa puggalā bhikkhubhāvāya abhabbattā pārājikāpannasadisatāya ‘‘pārājikā’’ti vuccanti. <bold>Vibbhantā bhikkhunī</bold>ti gihinivāsananivatthā bhikkhunī ca. Sā hi ettāvatā pārājikā. Mudukā piṭṭhi yassa, so ca. So hi anabhiratiyā pīḷito yadā attano <pageBreak edition="M" number="0.0257" /> aṅgajātaṃ attano vaccamukhamaggesu paveseti, tadā pārājiko hoti.</paragraph>
<paragraph line="64" number="17-18"> Lambamānamaṅgajātametassāti <bold>lambī</bold>. So yathāvuttesu pavesito pārājiko. <bold>Mukhena gaṇhanto aṅgajātaṃ parassa cā</bold>ti yo anabhiratiyā pīḷito parassa suttassa vā matassa vā aṅgajātaṃ mukhena gaṇhāti, so parassa aṅgajātaṃ mukhena gaṇhanto ca. <bold>Tatthevābhinisīdanto</bold>ti yo anabhiratiyā pīḷito tattheva parassa aṅgajāte vaccamaggena abhinisīdati, so cāti ete dvayaṃdvayasamāpattiyā abhāvepi magge maggappavesanahetu methunassa anulomikā cattāro ca. <bold>Idhāgatā cattāro</bold>ti idha khuddasikkhāyaṃ yathāvuttā methunadhammā pārājikādayo cattāro cāti <bold>samodhānā</bold> piṇḍīkaraṇavasena catuvīsati pārājikā bhavantīti seso. Ettha ca gāthābandhavasena rassaṃ katvā <bold>‘‘parājikā’’</bold>ti vuttaṃ. Etthāha – mātughātakādayo tatiyaṃ pārājikaṃ āpannā, bhikkhunidūsako, mudupiṭṭhikādayo cattāro ca paṭhamapārājikaṃ āpannā evāti kuto catuvīsatīti? Vuccate – mātughātakādayo hi cattāro idha anupasampannā eva adhippetā. Mudupiṭṭhikādayo cattāro kiñcāpi paṭhamapārājikena saṅgahitā, yasmā pana ekena pariyāyena methunadhammaṃ appaṭisevino honti, tasmā visuṃ vuttāti.</paragraph>
<centered line="65">Pārājikaniddesavaṇṇanā niṭṭhitā.</centered>
<subhead line="66">2. Saṅghādisesaniddesavaṇṇanā</subhead>
<paragraph line="67" number="19"> Vuṭṭhānassa garukattā <bold>garukā</bold>ti saṅghādisesā vuccanti. <bold>Navā</bold>ti tesaṃ gaṇanaparicchedo. Nanu ‘‘navā’’ti kasmā vuttaṃ, ‘‘terasā’’ti vattabbanti? Nāyaṃ doso, cirenāpajjitabbe <pageBreak edition="V" number="0.0227" /><pageBreak edition="M" number="0.0258" /> cattāro yāvatatiyake ṭhapetvā vītikkamakkhaṇeyeva āpajjitabbā paṭhamāpattikā vuccantīti. Idāni te dassetuṃ <bold>‘‘mocetukāmatā’’</bold>tiādi āraddhaṃ. Tattha <bold>sukkassā</bold>ti āsayadhātunānattato nīlādivasena dasavidhe sukke yassa kassaci sukkassa. <bold>Mocetukāmatā</bold>ti mocetukāmatāya, ya-kāro luttaniddiṭṭho. Iminā pana vacanena mocanassāda muccanassāda muttassādamethunassāda phassassāda kaṇḍuvanassāda dassanassāda nisajjanassāda vācassāda gehasitapema vanabhaṅgiya saṅkhātesu ekādasassādesu ekaṃyeva mocanassādaṃ dasseti.</paragraph>
<paragraph line="68">Tattha mocanāya assādo sukhavedanā <bold>mocanassādo</bold>. Muccane attano dhammatāya muccane assādo <bold>muccanassādo</bold>. Evaṃ sabbattha sattamītappurisena attho daṭṭhabbo. Imehi pana navahi padehi sampayuttaassādasīsena rāgo vutto. Gehanissitesu mātādīsu pemaṃ gehe sitaṃ pemanti <bold>gehasitapemaṃ,</bold> iminā sarūpeneva rāgo vutto. Santhavakaraṇatthāya itthiyā pesitapupphādi <bold>vanabhaṅgiyaṃ,</bold> iminā ca vatthuvasena rāgo vutto. Methunassādopi itthiyā gahaṇappayogena veditabbo. Sabbattheva ca pana cetanānimittupakkamamocane sati visaṅketābhāvo veditabbo. <bold>Upakkamma</bold> hatthādinā nimitte upakkamitvā. <bold>Aññatra supinantenā</bold>ti supinoyeva supinanto ‘‘kammameva kammanto’’tiādīsu viya anta-saddassa tabbhāvavuttittā. Taṃ supinantaṃ vinā <bold>vimocayaṃ</bold> sukkaṃ vimocento <bold>samaṇo</bold> yo koci bhikkhu <bold>garukaṃ</bold> garukāpattisaṅkhātaṃ saṅghādisesaṃ <bold>phuse</bold> phuseyya, āpajjeyyāti vuttaṃ hoti. Ettha ca ajjhattarūpabahiddhārūpaubhayarūpaākāsekaṭikampanasaṅkhātesu catūsu upāyesu sati rāgūpatthambhādīsu <pageBreak edition="M" number="0.0259" /> ca kālesu yena kenaci aṅgajāte kammaññataṃ patte ‘‘ārogyatthāyā’’tiādīsu yena kenaci adhippāyena adhippāyavatthubhūtaṃ yaṃ kiñci sukkaṃ mocanassādacetanāya eva nimitte upakkamma mocento saṅghādisesaṃ āpajjatīti sabbathā adhippāyo daṭṭhabbo.</paragraph>
<centered line="69">Paṭhamo.</centered>
<paragraph line="70" number="20"><bold>Kāyasaṃsaggarāgavā</bold>ti kāye saṃsaggo, tasmiṃ rāgo, so assa atthīti vantu, kāyasaṃsaggarāgasamaṅgīti attho. Samaṇo itthisaññīti sambandho. <bold>Upakkammā</bold>ti kāyena vāyamitvā. <bold>Manussitthiṃ samphusanto</bold>ti antamaso lomenapi parāmasanto garukaṃ phuseti yojanā. Manussabhūtā amatā itthī <bold>manussitthī</bold>. Tattha ‘‘kāyasaṃsaggarāgavā’’ti iminā mātupemādiṃ <pageBreak edition="V" number="0.0228" />, itthiyā gahitamokkhādhippāyañca paṭikkhipati. Itthiyā vematikassa, paṇḍakapurisatiracchānagatasaññissa ca thullaccayaṃ. Itthiyā pana kāyena kāyappaṭibaddhāmasane, kāyappaṭibaddhena kāyāmasane ca yakkhīpetīpaṇḍakānaṃ kāyena kāyāmasane ca purisatiracchānagatitthīnaṃ kāyena kāyāmasanepi dukkaṭaṃ, tathāyakkhīādīnaṃ kāyena kāyappaṭibaddhādīsu ca. Matitthiyā pana thullaccayaṃ. Itthiyā pana phusiyamāno sevanādhippāyopi sace kāyena na vāyamati, anāpatti.</paragraph>
<centered line="71">Dutiyo.</centered>
<paragraph line="72" number="21"><bold>Tathā</bold>ti itthisaññī. <bold>Suṇanti</bold>nti viññattipathe ṭhatvā attano vacanaṃ suṇantiñca. <bold>Viññuñcā</bold>ti duṭṭhullāduṭṭhullasallakkhaṇasamatthañca manussitthiṃ. <bold>Maggaṃ vā</bold>ti vaccamaggapassāvamaggānaṃ vasena maggaṃ vā methunaṃ vā ārabbhāti sambandho. <bold>Duṭṭhullavācārāgenā</bold>ti <pageBreak edition="M" number="0.0260" /> duṭṭhā ca sā asaddhammappaṭisaṃyuttatāya thūlā ca lāmakajanasādhāraṇatāyāti duṭṭhullā. Sāva puna vācā duṭṭhullavācā. Tassaṃ assādasampayutto rāgoti samāso, tena. <bold>Obhāsitvā</bold>ti vaṇṇāvaṇṇayācanādivasena asaddhammavacanaṃ vatvā. Asuṇantiyā pana dūtena vā paṇṇena vā ārocite anāpatti. Tattha dvinnaṃ maggānaṃ vasena vaṇṇāvaṇṇehi, methunayācanādīhi vā ‘‘sikharaṇīsi, sambhinnāsi, ubhatobyañjanakāsī’’ti imesu tīsu aññatarena akkosavacanena vā obhāsantassa saṅghādiseso, adhakkhakaubbhajāṇumaṇḍalaṃ ādissa vaṇṇādibhaṇane thullaccayaṃ, tathā yakkhīpetīpaṇḍakānaṃ vaccamaggapassāvamagge ādissa vaṇṇādibhaṇane methunayācanādīsupi. Tesaṃ pana adhakkhakādike dukkaṭaṃ, tathā manussitthīnaṃ ubbhakkhake adhojāṇumaṇḍale kāyappaṭibaddhe ca.</paragraph>
<centered line="73">Tatiyo.</centered>
<paragraph line="74" number="22"><bold>Attakāmupaṭṭhāna</bold>nti methunadhammasaṅkhātena kāmena upaṭṭhānaṃ kāmupaṭṭhānaṃ. Attano atthāya kāmupaṭṭhānaṃ attakāmupaṭṭhānaṃ. Atha vā kāmīyatīti kāmaṃ, attano kāmaṃ attakāmaṃ, sayaṃ methunarāgavasena patthitanti attho. Attakāmañca taṃ upaṭṭhānañcāti attakāmupaṭṭhānaṃ. Tassa vaṇṇo guṇo, taṃ. <bold>Vatvā</bold>ti ‘‘yadidaṃ kāmupaṭṭhānaṃ nāma, etadaggaṃ upaṭṭhānāna’’nti kāmupaṭṭhāne vaṇṇaṃ <pageBreak edition="V" number="0.0229" /> antamaso hatthamuddāyapi itthīti saññī pakāsetvāti attho. <bold>Vācā</bold>ti vācāya yakāralopavasena. <bold>Methunayuttenā</bold>ti methunayuttāya, liṅgavipallāsavasena tāya ‘‘arahasi tvaṃ mayhaṃ methunaṃ dhammaṃ dātu’’ntiādikāya methunadhammappaṭisaṃyuttāya vācāya methunayācane methunarāginoti sambandho. Methunerāgo, so assa atthīti <bold>methunarāgī,</bold> tassa. <bold>Garu hotī</bold>ti garukāpatti hotīti attho. <bold>Ma</bold>-kāro padasandhikaro. Ettha <pageBreak edition="M" number="0.0261" /> pana paṇḍake paṇḍakasaññino thullaccayaṃ, tasmiṃyeva itthisaññino dukkaṭaṃ.</paragraph>
<centered line="75">Catuttho.</centered>
<paragraph line="76" number="23"> Itthiyā vā purisassa vā sandesaṃ paṭiggahetvāti sambandho. <bold>Itthiyā vā</bold>ti ‘‘dasa itthiyo māturakkhitā piturakkhitā’’tiādinā (pārā. 303) ca ‘‘dasa bhariyāyo dhanakkītā chandavāsinī’’tiādinā (pārā. 303) ca vuttāya vīsatividhāya itthiyā vā purisassa vā taṃsambandhavasena tesaṃ mātādīnaṃ vā. <bold>Sandesa</bold>nti itthiyā vā purisena vā ubhinnaṃ mātādīhi vā ‘‘ehi, bhante, itthannāmaṃ itthiṃ vā purisaṃ vā evaṃ bhaṇāhī’’ti vuttaṃ jāyampatibhāvasannissitaṃ sandesavacanaṃ. <bold>Paṭiggahetvā</bold>ti ‘‘sādhū’’ti kāyena vā vācāya vā sampaṭicchitvā. <bold>Vīmaṃsitvā</bold>ti yattha pesito, tesaṃ adhippāyaṃ upaparikkhitvā vā upaparikkhāpetvā vā. <bold>Haraṃ paccā</bold>ti itthī vā puriso vā ‘‘sādhū’’ti sampaṭicchatu vā, mā vā, yehi pesito, tesaṃ paccāharanto vā harāpento vā, jāyampatibhāvo hotu vā, mā vā, akāraṇametaṃ. Imāya tivaṅgasampattiyā saṅghādiseso ca, dvīhi aṅgehi paṇḍake ca aṅgattayenāpi thullaccayaṃ, ekena dukkaṭaṃ. Keci pana ‘‘haraṃ pacchā’’ti vipāṭhaṃ parikappetvā ‘‘pacchā hara’’nti yojenti, taṃ na sundaraṃ <bold>paccā</bold>ti upasaggattā. Padassa upari atthe sajjento pakāsento gacchatīti hi <bold>upasaggo</bold> nāma, tasmā ‘‘pati ā’’ti upasaggānaṃ ‘‘hara’’ntimassa padassa upari bhavitabbanti.</paragraph>
<centered line="77">Pañcamo.</centered>
<paragraph line="78" number="24"><bold>Saṃyācitaparikkhāra</bold>nti saṃ attanā yācito vāsiādiko parikkhāro yassā, taṃ. <bold>Adesitavatthuka</bold>nti uttidutiyakammena adesitaṃ vatthu kuṭikaraṇappadeso yassāti <pageBreak edition="M" number="0.0262" /> viggaho, taṃ. <bold>Pamāṇātikkanta</bold>nti <pageBreak edition="V" number="0.0230" /> idāni majjhimassa purisassa tisso vidatthiyo sugatavidatthi nāma, tāya ‘‘dīghaso dvādasa vidatthiyo sugatassa vidatthiyā tiriyaṃ sattantarā’’ti (pārā. 348) evaṃ vuttappamāṇaṃ ekatobhāgenāpi atikkantā pamāṇātikkantāti taṃ tiriyaṃ catuhatthasaṅkhātaheṭṭhimappamāṇe sati dīghato vuttappamāṇato kesaggamattampi vaḍḍhetuṃ na vaṭṭati. Tato ūnake, dīghato ca vaḍḍhite ayaṃ kuṭisaṅkhaṃ na gacchatīti. ‘‘Mayhaṃ vāsāgāraṃ eta’’nti evaṃ attā uddeso etissāti <bold>attuddesā. Kuṭi</bold>nti ullittādikaṃ kuṭiṃ katvāti sambandho. Tattha <bold>ullittā</bold> nāma anto uddhaṃmukhaṃ littā. <bold>Avalittā</bold> nāma bahi adhomukhaṃ littā. Ubhayathā <bold>ullittāvalittā. Katvā</bold>ti antobhūtakāritatthavasena kārāpetvā vā.</paragraph>
<paragraph line="79">Tatthāyaṃ vatthudesanakkamo – tena kuṭikārakena bhikkhunā kuṭivatthuṃ sodhetvā saṅghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paṇāmetvā <bold>padabhājane</bold> (pārā. 349) vuttanayena saṅghaṃ tikkhattuṃ yācitvā sabbe vā saṅghapariyāpannā, saṅghena vā sammatā dve tayo bhikkhū tattha netabbā. Tehi ca kipillikādīhi soḷasahi upaddavehi virahitattā anārambhaṃ anupaddavaṃ dvīhi catūhi vā balibaddehi yuttena sakaṭena ekacakkaṃ nibbodakapatanaṭṭhāne ekaṃ bahi katvā āviñchituṃ sakkuṇeyyatāya ‘‘saparikkamana’’nti sallakkhetvā sacepi saṅghappahonakā honti, tattheva, no ce, saṅghamajjhaṃ gantvā tena bhikkhunā yācitehi <bold>padabhājane</bold> (pārā. 50, 51) vuttāya ñattidutiyakammavācāya vatthu desetabbanti. Adesitavatthukaṃ pamāṇātikkantaṃ kuṭiṃ karissāmīti sabbappayoge dukkaṭaṃ, idāni dvīhi piṇḍehi niṭṭhānaṃ gamissatīti paṭhamapiṇḍadāne <pageBreak edition="M" number="0.0263" /> thullaccayaṃ, dutiyadānena lepe saṅghaṭite sace adesitavatthukā eva vā hoti, pamāṇātikkantā eva vā, eko saṅghādiseso, sārambhaaparikkamanatāya dve ca dukkaṭānīti sace ubhayavipannā, dve ca saṅghādisesā dve ca dukkaṭānīti sabbaṃ ñeyyaṃ.</paragraph>
<centered line="80">Chaṭṭho.</centered>
<paragraph line="81" number="25"><bold>Mahallaka</bold>nti sassāmikabhāvena saṃyācitakuṭito mahantabhāvena, vatthuṃ desāpetvā pamāṇātikkamenāpi kātabbabhāvena ca mahantatāya mahattaṃ lāti ādadātīti mahallako. Mahattalaka iti ṭhite ttassa lopo lassa ca dvittaṃ, taṃ. Vasanaṃ attho payojanaṃ <bold>vasanattho,</bold> tāya <pageBreak edition="V" number="0.0231" />. Ettha pana adesitavatthubhāve eko saṅghādiseso. Sesaṃ anantarasadisameva. Idha ca tattha ca leṇaguhātiṇakuṭipaṇṇacchadanagehesu aññataraṃ kārentassa ca kuṭimpi aññassa vāsatthāya vāsāgāraṃ vā ṭhapetvā uposathāgārādīsu aññataratthāya karontassa ca anāpatti.</paragraph>
<centered line="82">Sattamo.</centered>
<paragraph line="83" number="26"> Amūlakena antimena vatthunāti sambandho. <bold>Amūlakenā</bold>ti dassanasaṅkhātassa, savanasaṅkhātassa, diṭṭhasutamutavasena pavattaparisaṅkāsaṅkhātassa ca mūlassa abhāvena natthi mūlametassāti amūlakaṃ, tena. Taṃ pana so āpanno vā hotu, no vā, etaṃ idha appamāṇaṃ. Tattha bhikkhuñca mātugāmañca tathārūpe ṭhāne disvā parisaṅkati, ayaṃ <bold>diṭṭhaparisaṅkā</bold>. Andhakāre vā paṭicchanne vā bhikkhussa ca mātugāmassa ca vacanaṃ sutvā aññassa atthibhāvaṃ ajānanto parisaṅkati, ayaṃ <bold>sutaparisaṅkā</bold>. Dhuttānaṃ itthīhi saddhiṃ <pageBreak edition="M" number="0.0264" /> paccantavihāresu pupphagandhasurādīhi anubhavitvā gataṭṭhānaṃ disvā ‘‘kena nu kho idaṃ kata’’nti vīmaṃsanto tattha kenaci bhikkhunā gandhādīhi pūjā katā hoti, bhesajjatthāya ariṭṭhaṃ vā pītaṃ, so tassa gandhaṃ ghāyitvā ‘‘ayaṃ so bhavissatī’’ti parisaṅkati. Ayaṃ <bold>mutaparisaṅkā</bold> nāma. <bold>Antimena cā</bold>ti tato paraṃ vajjābhāvena ante bhavattā antimeneva. <bold>Vatthunā</bold>ti bhikkhuno anurūpesu ekūnavīsatiyā pārājikesu dhammesu aññatarena pārājikena dhammena. <bold>Ca</bold>-kāro panettha avadhāraṇe, tena saṅghādisesādiṃ nivatteti. Atha vā <bold>ca</bold>-kāro aṭṭhānappayutto.</paragraph>
<paragraph line="84">Codento vā codāpentovācāti yojetabbo. <bold>Cāvetu</bold>nti brahmacariyā cāvanatthāya. Etena ekaṃ cāvanādhippāyaṃ gahetvā avasese akkosādhippāyavuṭṭhāpanādhippāyādike sattādhippāye paṭikkhipati. <bold>Suṇamāna</bold>nti idaṃ ‘‘codento’’tiādīnaṃ kammapadaṃ, iminā parammukhā codanaṃ paṭikkhipati. Parammukhā pana sattahi āpattikkhandhehi vadantassa dukkaṭaṃ. <bold>Codento</bold>ti ‘‘vatthusandassanā āpattisandassanā saṃvāsappaṭikkhepo sāmīcippaṭikkhepo’’ti (pārā. aṭṭha. 2.385-386) saṅkhepato vuttānaṃ catunnaṃ codanānaṃ vasena sayaṃ codento vā. <bold>Codāpento vā</bold>ti parena yena kenaci codāpento vā. Tasmā yo bhikkhussa samīpe ṭhatvā ‘‘tvaṃ methunaṃ dhammaṃ sevi, assamaṇosī’’tiādinā vatthusandassanavasena vā ‘‘tvaṃ methunadhammāpattiṃ āpannosī’’tiādinā āpattisandassanavasena vā ‘‘assamaṇosi, natthi tayā saddhiṃ uposatho vā <pageBreak edition="V" number="0.0232" /> pavāraṇā vā saṅghakammaṃ vā, assamaṇosī’’tiādinā saṃvāsappaṭikkhepavasena vā abhivādanādisaṃvāse paṭikkhitte assamaṇoti kasmāti puṭṭhassa ‘‘assamaṇosī’’tiādivacanehi sāmīcippaṭikkhepavasena vā antamaso <pageBreak edition="M" number="0.0265" /> hatthamuddāya eva vāpi etamatthaṃ dīpayato ‘‘karotu me āyasmā okāsaṃ, ahaṃ taṃ vattukāmo’’ti evaṃ okāse akārite vācāya saṅghādiseso ceva dukkaṭañca, okāsaṃ kāretvā codentassa pana saṅghādisesova daṭṭhabbo.</paragraph>
<centered line="85">Aṭṭhamo.</centered>
<paragraph line="86" number="27"><bold>Aññassā</bold>ti khattiyādijātikassa parassa. <bold>Kiriya</bold>nti methunavītikkamasaṅkhātaṃ kiriyaṃ. <bold>Tenā</bold>ti aññassa vītikkamasaṅkhātassa methunavītikkamasandassanena karaṇabhūtena. <bold>Lesenā</bold>ti yassa jātiādayo tato aññampi vatthuṃ lissati uddiṭṭhe vitthāraṃ silissati vohāramattenevāti jātiādayova ‘‘lesā’’ti vuccanti, tena jātilesanāmalesādinā lesena. <bold>Añña</bold>nti yo vītikkamanto diṭṭho, tato aparampi bhikkhuṃ cāvetuṃ antimena vatthunā codayanti sambandho. Kathaṃ? Koci khattiyajātiyo vītikkamanto diṭṭho, tato aññaṃ attano veriṃ khattiyajātikaṃ bhikkhuṃ passitvā taṃ khattiyaṃ jātilesaṃ gahetvā ‘‘khattiyo mayā diṭṭho vītikkamanto, tvaṃ khattiyo pārājikaṃ dhammaṃ āpannosī’’ti codeti codāpeti vā. Evaṃ nāmalesādayopi veditabbā. Sesā vinicchayakathā aṭṭhame vuttasadisāyeva.</paragraph>
<centered line="87">Navamo.</centered>
<paragraph line="88" number="28"> Ettāvatā ‘‘garukā navā’’ti uddiṭṭhe vitthārato dassetvā idāni tesu āpannesu paṭipajjitabbākāraṃ dassetuṃ <bold>‘‘chādeti jānamāpanna’’</bold>ntiādi vuttaṃ. Tattha yo bhikkhu attanā <bold>āpannaṃ</bold> saṅghādisesāpattiṃ āpattivasena vā vatthuvasena vā <bold>jānaṃ</bold> jānanto <bold>yāvatā</bold><pageBreak edition="M" number="0.0266" /> yattakāni ahāni <bold>chādeti</bold> paṭicchādeti, <bold>tāvatā</bold> tattakāni ahāni tassa parivāso hotīti evaṃ padasandhivasena attho veditabbo. Tattha paṭicchannaparivāso suddhantaparivāso samodhānaparivāsoti tividho parivāso. Tesaṃ pana atisaṅkhepanayena mukhamattepi dassite vitthāravinicchayapavesopāyasambhavo siyāti mukhamattaṃ dassayissāma.</paragraph>
<paragraph line="89">Tattha <pageBreak edition="V" number="0.0233" /><bold>paṭicchannaparivāso</bold> nāma yathāpaṭicchannāya āpattiyā dātabbo, tasmā paṭicchannadivase ca āpattiyo ca sallakkhetvā sace ekāhappaṭicchannā hoti, ‘‘ahaṃ, bhante, sambahulā āpattiyo āpajjiṃ ekāhappaṭicchannāyo’’tiādinā <bold>khandhake</bold> (cūḷava. 98-99) āgatanayena yācāpetvā ‘‘suṇātu me bhante saṅgho, ayaṃ itthannāmo bhikkhu sambahulā āpattiyo āpajji ekāhappaṭicchannāyo’’tiādinā <bold>khandhake</bold> āgatanayeneva kammavācaṃ vatvā parivāso dātabbo. Ekaṃ āpajjitvā ‘‘sambahulā’’ti vinayakammaṃ karontassāpi vuṭṭhātīti ‘‘sambahulā’’ti vuttaṃ. Nānāvatthukāsupi eseva nayo. Atha dvīhādippaṭicchannā honti, pakkhaatirekapakkhamāsaatirekamāsasaṃvaccharaatirekasaṃvaccharappaṭicchannā vā, ‘‘dvīhappaṭicchannāyo vā’’tiādinā vatvā yo yo āpanno hoti, tassa tassa nāmañca gahetvā yojanā kātabbā.</paragraph>
<paragraph line="90">Kammavācāpariyosāne ca sace appabhikkhuko āvāso hoti, sakkā ratticchedaṃ anāpajjantena vasituṃ, tattheva ‘‘parivāsaṃ samādiyāmi, vattaṃ samādiyāmī’ti vattaṃ samādāya tattheva saṅghassa ‘‘ahaṃ, bhante, sambahulā saṅghādisesā āpattiyo āpajjiṃ ekāhappaṭicchannāyo’’tiādinā ārocetvā puna āgatāgatānaṃ bhikkhūnaṃ <pageBreak edition="M" number="0.0267" /> ārocentena pakatattena bhikkhunā saddhiṃ ekacchanne sahavāso, tena ca vināvāso, āgantukādīnaṃ upacāragatānaṃ anārocanāti etesu ekenāpi ratticchedañca vattabhedañca akatvā parivatthabbaṃ.</paragraph>
<paragraph line="91">Sace na sakkā hoti parivāsaṃ sodhetuṃ, nikkhittavattena vasitukāmo hoti, tattheva saṅghamajjhe vā ekassa puggalassa vā santike ‘‘parivāsaṃ nikkhipāmi, vattaṃ nikkhipāmī’’ti parivāso nikkhipitabbo. Nikkhittakālato paṭṭhāya pakatattaṭṭhāne tiṭṭhati. Athānena paccūsasamaye ekena bhikkhunā saddhiṃ parikkhittassa vihārassa parikkhepato, aparikkhittassa parikkhepārahaṭṭhānato dve leḍḍupāte atikkamitvā mahāmaggato okkamma paṭicchannaṭṭhāne nisīditvā antoaruṇeyeva vattaṃ samādiyitvā ārocetabbaṃ. Sace bahi ṭhitānampi saddaṃ suṇāti, passati vā, dūraṃ gantvāpi ārocetabbaṃ, anārocente ratticchedo ceva vattabhedadukkaṭañca. Sace ajānantasseva upacārasīmaṃ pavisitvā gacchanti, ratticchedova hoti, na vattabhedo. Aruṇe uṭṭhite tassa santike vattaṃ nikkhipitvā vihāraṃ gantabbaṃ. Evaṃ yāva rattiyo pūrenti, tāva parivatthabbaṃ. Ayaṃ tāva <bold>paṭicchannaparivāso</bold>.</paragraph>
<paragraph line="92"><bold>Suddhanto</bold><pageBreak edition="V" number="0.0234" /> duvidho cūḷasuddhanto mahāsuddhantoti. Tattha yo ‘‘upasampadato paṭṭhāya yattakaṃ nāma kālaṃ ahaṃ suddho’’ti jānāti, tattakaṃ apanetvā tato avasese rattiparicchede ekato katvā dātabbaparivāso <bold>cūḷasuddhanto</bold>. Yo pana sabbaso rattipariyantaṃ na jānāti nassarati, tattha ca vematiko, tassa dātabbo <bold>mahāsuddhanto</bold>. Āpattipariyantaṃ jānātu vā, mā vā, akāraṇametaṃ.</paragraph>
<paragraph line="93"><bold>Samodhānaparivāso</bold><pageBreak edition="M" number="0.0268" /> nāma tividho odhānasamodhāno agghasamodhāno missakasamodhānoti. Tattha yo niṭṭhitaparivāsopi vā niṭṭhitamānattopi vā anikkhittavatto aññaṃ āpattiṃ āpajjitvā purimāpattiyā samā vā ūnatarā vā rattiyo paṭicchādeti, tassa mūlāya paṭikassanena te parivutthadivase ca mānattaciṇṇadivase ca odhunitvā makkhetvā purimāya āpattiyā mūladivasaparicchede pacchā āpannaṃ āpattiṃ samodahitvā puna ādito paṭṭhāya dātabbaparivāso <bold>odhānasamodhāno</bold> nāma. Sace kassaci ekāpatti ekāhappaṭicchannā, dvīhappaṭicchannā, evaṃ yāva dasāhappaṭicchannā, tāsaṃ agghena samodhāya tāsaṃ dasāhappaṭicchannavasena avasesānaṃ ekāhappaṭicchannādīnampi dātabbaparivāso <bold>agghasamodhāno</bold> nāma. Yo pana nānāvatthukā āpattiyo ekato katvā dātabbaparivāso <bold>missakasamodhāno</bold> nāma. Dānavidhi pana sabbattha <bold>khandhake</bold> (cūḷava. 134 ādayo) āgatanayeneva veditabbo.</paragraph>
<paragraph line="94">Evaṃ parivutthaparivāso bhikkhu <bold>mānattaṃ</bold> bhikkhūnaṃ mānanabhāvaṃ <bold>cha rattiyo</bold> akhaṇḍaṃ katvā <bold>careyya</bold> kareyya, sampādeyyāti vuttaṃ hoti. Tattha saṅghena gaṇena puggalena kataṃ tena bhikkhunā saṅghamajjhe vattaṃ samādāpetvā ‘‘ahaṃ, bhante, sambahulā āpattiyo āpajji’’ntiādinā <bold>khandhake</bold> vuttanayena yācāpetvā tattheva vuttanayena mānattadānādayopi veditabbā. Imināpi vattaṃ nikkhipitukāmena ce vattaṃ nikkhipitvā catūhi pañcahi saddhiṃ parivāse vuttappakāraṃ padesaṃ gantvā purimanayeneva heṭṭhā vuttaṃ sahavāsādiṃ antamaso catūhi ūnattā ūne gaṇe caraṇadosañca vajjetvā paṭipajjitabbaṃ. Appaṭicchannāpattikassa pana parivāsaṃ adatvā mānattameva dātabbaṃ. Evaṃ ciṇṇaṃ kataṃ pariniṭṭhāpitaṃ mānattaṃ yena <pageBreak edition="M" number="0.0269" />, <bold>taṃ</bold> bhikkhuṃ. Vīsati saṅgho gaṇo assāti <bold>vīsatīgaṇo</bold> dīghaṃ katvā, so <bold>saṅgho abbheyya</bold> sampaṭiccheyya, abbhānakammavasena osāreyyāti vuttaṃ hoti, avheyyāti vā attho. Etthāpi samādānaārocanayācanāni, kammavācā ca <bold>khandhake</bold> vuttanayena veditabbā.</paragraph>
<paragraph line="95" number="29"> Evaṃ <pageBreak edition="V" number="0.0235" /> tesu paṭipajjitabbākāraṃ dassetvā idāni chādanassa aṅgāni dassetuṃ <bold>‘‘āpattī’’</bold>tiādimāha. Tattha na ukkhitto <bold>anukkhitto,</bold> natthi antarāyo assāti <bold>anantarāyo</bold>. Sakatthe ttapaccayavasena vā, pahuno bhāvo pahuttaṃ, taṃ assatthīti saddhādivasena vā pahutto. Anukkhitto ca anantarāyo ca pahutto cāti dvando, tesaṃ bhāvo anukkhittādiguṇo anukkhitta…pe… pahuttatā. Āpatti ca anukkhitta…pe… pahuttatā ca <bold>āpatti…pe… pahuttatāyo</bold>. Ma-kāro padasandhijo. Tathā tena pakārena āpattiādīsu catūsu āpattādipakārena saññī tathasaññī rassavasena. Tassa bhāvo <bold>tathasaññitā,</bold> yathāvuttaāpattādisaññitāti vuttaṃ hoti. <bold>Ca</bold>-kāro vuttasamuccayattho. Kamanaṃ patthanaṃ kāmo, chādetuṃ kāmo <bold>chādetukāmo</bold>. Iti yathāvuttā nava, <bold>atha chādanā</bold> cāti evaṃ dasa ca tāni aṅgāni cāti, tehi. <bold>Aruṇuggamamhi</bold> aruṇasaṅkhātassa paṭhamabālasūriyaraṃsino uggamane sati <bold>channā</bold> hoti, āpattīti seso.</paragraph>
<paragraph line="96">Tatthāyamadhippāyo – yo bhikkhu rājacoraaggiudakamanussaamanussavāḷasarīsapajīvitabrahmacariyantarāyānaṃ dasannamekassāpi natthitāya anantarāyiko samāno anantarāyikasaññī hutvā bhikkhuno santikaṃ gantuñceva ārocetuñca sakkuṇeyyatāya <pageBreak edition="M" number="0.0270" /> pahu samāno pahusaññī hutvā tividhaukkhepanīyakammākaraṇena anukkhitto samāno anukkhittasaññī hutvā garukāpattīti saññī garukaṃyeva āpattiṃ chādetukāmo hutvā chādeti, tassāyaṃ āpatti ca channā hotīti. Sace panettha anāpattisaññī vā hoti aññāpattikkhandhasaññī vā vematiko vā, acchannā honti. Ārocentena pana ‘‘mama ekāpattiṃ āpannabhāvaṃ jānāhī’’tiādinā nayena ārocetabbaṃ. Sace pana vatthusabhāgāpattikassa āroceti, tāva tappaccayā dukkaṭaṃ āpajjati.</paragraph>
<centered line="97">Saṅghādisesaniddesavaṇṇanā niṭṭhitā.</centered>
<subhead line="98">3. Cīvaraniddesavaṇṇanā</subhead>
<paragraph line="99" number="30"> ‘‘Khomañca <pageBreak edition="V" number="0.0236" /> koseyyañcā’’tiādinā napuṃsakaviggahena dvande kate <bold>khoma…pe… bhaṅgāni</bold>. Tattha <bold>khoma</bold>nti gacchajāti. Upacārato pana khomena khomasuttena vāyitanti taddhitena upacārena vā khomaṃ khomapaṭacīvaraṃ, tathā avasesāni. <bold>Sāṇaṃ</bold> sāṇavākasuttehi vāyitaṃ cīvaraṃ. <bold>Bhaṅgaṃ</bold> khomasuttādīni sabbāni ekaccāni vā vomissetvā vāyitacīvaraṃ. Vākamayameva vāti keci. <bold>Kambala</bold>nti manussalomaṃ vāḷalomañca ṭhapetvā sesalomehi vāyitaṃ. <bold>Etānī</bold>ti khomādīni yathāvuttāni. Saha anulomehīti <bold>sānulomāni</bold>. Jātito kappiyāni <bold>cha</bold> cīvarāni bhavanti.</paragraph>
<paragraph line="100" number="31"> Idāni <bold>‘‘dukūla’’</bold>ntiādinā tesaṃ anulomāni dasseti. Tattha <bold>dukūla</bold>nti dukūlasaṅkhātena kenaci vākavisesena vāyitaṃ cīvaraṃ. <bold>Cevā</bold>ti samuccaye, so upari ākaḍḍhitabbo. <bold>Paṭṭuṇṇa</bold>nti paṭṭuṇṇesu jātaṃ paṭṭuṇṇaṃ. Desavācino <pageBreak edition="M" number="0.0271" /> bahuvacanantāti bahuvacanena viggaho. Tathā somārā ca cīnā ca, tesu jātaṃ <bold>somāracīnajaṃ</bold>. Imāni tīṇi pāṇakehi katasuttamayāni. Ehibhikkhūnaṃ puññiddhiyā jātaṃ <bold>iddhijaṃ,</bold> taṃ pana khomādīnaṃ aññataraṃ. <bold>Devadinna</bold>nti devehi dinnaṃ kapparukkhe nibbattaṃ cīvaraṃ. Tadetaṃ dukūlādi tassa tassa yathāvuttassa khomādino anulomikaṃ hoti. Tattha lomāni anugataṃ anulomaṃ, yathā sesalomāni anugataṃ lomaṃ tadanukūlattā ‘‘anuloma’’nti vuccati, tathā taṃjātiyakaṃ yesaṃ kesañci anukūlaṃ sabbampi ruḷhīvasena ‘‘anuloma’’nti vuccati. Tameva <bold>anulomikaṃ,</bold> anukūlanti attho. Kathaṃ? Dukūlaṃ sāṇassa anulomaṃ, paṭṭuṇṇādīni tīṇi koseyyassa anulomāni, iddhijaṃ devadinnañca khomādīnamanulomanti.</paragraph>
<paragraph line="101" number="32-3"> Evaṃ sānulomāni cīvarāni dassetvā idāni adhiṭṭhānādikaṃ dassetuṃ <bold>‘‘ticīvara’’</bold>ntiādimāha. Tattha avuttepi avassaṃ vattabbatāya sabbattha ca-saddo ajjhāharitabbo, ticīvarañca…pe… kaṇḍucchādiñca adhiṭṭheyya na vikappeyyāti sambandho. Tattha tiṇṇaṃ cīvarānaṃ samāhāro <bold>ticīvaraṃ</bold>. Parikkhārañca taṃ coḷañcāti <bold>parikkhāracoḷaṃ</bold>. Vassassa yoggā vassikā, sāva sāṭikā <bold>vassikasāṭikā</bold>. Puñchati anenāti puñchanaṃ, mukhassa puñchanaṃ mukhapuñchanaṃ. Nisīdanti etthāti nisīdanaṃ, mukhapuñchanañca nisīdanañca <bold>mukhapuñchananisīdanaṃ</bold><pageBreak edition="V" number="0.0237" />. Sayanasukhādiṃ paṭicca attharīyatīti paccattharaṇaṃ, tadeva <bold>paccattharaṇakaṃ</bold>. Kaṇḍuṃ chādetīti <bold>kaṇḍucchādi. Adhiṭṭhahe</bold>ti ‘‘imaṃ saṅghāṭiṃ adhiṭṭhāmī’’tiādinā navannaṃ nāmaṃ gahetvā adhiṭṭheyya. <bold>Na vikappeyyā</bold>ti tassa tassa nāmaṃ gahetvā na vikappeyya, tassa tassa pana nāmaṃ aggahetvā ‘‘imaṃ cīvaraṃ tuyhaṃ vikappemī’’ti vikappeyyāti adhippāyo. <bold>Etthā</bold>ti imesu navasu <pageBreak edition="M" number="0.0272" /> cīvaresu. <bold>Ticīvara</bold>nti ticīvaranāmena adhiṭṭhitaṃ. Tathā hi adhiṭṭhānato pubbe visuṃ ticīvaraṃ nāma natthi saṅghāṭiādippahonakassa paccattharaṇādivasenāpi adhiṭṭhātuṃ anuññātattā. Taṃ <bold>vinā ekāhaṃ</bold> ekadivasampi. <bold>Na vaseyyā</bold>ti aladdhasammutiko bhikkhu avippavāsasīmato aññattha vāsaṃ na kareyyāti attho. Evaṃ sati ticīvarañca nissajjitabbaṃ hoti, pācittiyañca āpattiṃ āpajjatīti dīpeti. Nisīdanaṃ vinā cātumāsaṃ na vaseyyāti sambandho. Catunnaṃ māsānaṃ samāhāro catumāsaṃ, tameva <bold>cātumāsaṃ</bold>. Taṃ accantasaṃyogavasena.</paragraph>
<paragraph line="102" number="34"> Idāni <bold>‘‘ima’’</bold>ntiādinā ‘‘adhiṭṭheyyā’’ti vuttamadhiṭṭhānaṃ dasseti. Saṅghāṭiṃ ‘‘imaṃ saṅghāṭiṃ adhiṭṭhāmī’’ti adhiṭṭhaheti sambandho. Tattha <bold>adhiṭṭhahe</bold>ti hatthapāse ṭhitaṃ evaṃ adhiṭṭheyya. <bold>Ahatthapāsa</bold>nti hatthassa pāso samīpo hatthapāso, aḍḍhateyyahatthabbhantaro. Dvādasahatthabbhantarotipi vadanti. Natthi hatthapāso etissāti ahatthapāsā, taṃ <bold>etanti</bold> adhiṭṭhaheti sambandho. Kiṃ vuttaṃ hoti? Antogabbhe vā uparipāsāde vā tadaheva gantvā nivattanayogge padese vā ṭhitaṃ cīvaraṃ sallakkhetvā ‘‘etaṃ saṅghāṭiṃ adhiṭṭhāmī’’ti adhiṭṭheyyāti vuttaṃ hoti. Tato dūre ṭhitampi adhiṭṭhātabbantipi vadanti. <bold>Sesesupī</bold>ti uttarāsaṅgādikaṇḍuppaṭicchādipariyantesupi avasesacīvaresu. <bold>Ayaṃ nayo</bold>ti ayameva nayo. Yathā saṅghāṭiyā, evaṃ ‘‘imaṃ uttarāsaṅgaṃ adhiṭṭhāmī’’tiādi vuttanayovāti vuttaṃ hoti. Adhiṭṭhahantena pana hatthena gahetvā kāyavikāraṃ karontena ‘‘imaṃ saṅghāṭiṃ adhiṭṭhāmī’’ti cittena ābhogaṃ katvā kāyena vā adhiṭṭhātabbaṃ, vacībhedamattaṃ katvā vācāya vā. Parikkhāracoḷaṃ nāma pāṭekkaṃ nidhānamukhanti ticīvaraṃ parikkhāracoḷampi adhiṭṭhātuṃ vaṭṭatīti.</paragraph>
<paragraph line="103" number="35"> Idāni <pageBreak edition="M" number="0.0273" /> evaṃ adhiṭṭhahato aññaṃ laddhā adhiṭṭhātukāmena paccuddharitvā adhiṭṭhātabbanti dassetuṃ <bold>‘‘adhiṭṭhahanto’’</bold>tiādimāha. Tattha saṅghāṭi pabhuti ādi yassa taṃ <bold>saṅghāṭippabhuti</bold>. Etaṃ ‘‘adhiṭṭhahanto’’ti etthāpi ‘‘adhiṭṭheyyā’’ti etthāpi kammapadaṃ, ‘‘pubbacīvara’’nti <pageBreak edition="V" number="0.0238" /> ettha pana visesanaṃ hutvā tiṭṭhati. <bold>Paccuddharitvā</bold>ti pariccajitvā. Parikkhāracoḷanāmena adhiṭṭhahitvā ṭhapitavatthehi saṅghāṭiādīni karoti, niṭṭhite rajane ca kappe ca imaṃ parikkhāracoḷaṃ paccuddharitvā puna adhiṭṭhātabbāni. <bold>Pattādhiṭṭhahane</bold>ti pattassa adhiṭṭhāne. <bold>Tathā</bold>ti ca yathā cīvare, tathā pattepi adhiṭṭhānādikaṃ sabbanti attho. Ettha pana ‘‘imaṃ pattaṃ, etaṃ patta’’nti vā viseso.</paragraph>
<paragraph line="104" number="36"> Idāni paccuddhāravidhiṃ dassetuṃ <bold>‘‘eta’’</bold>ntiādimāha. Tattha <bold>imaṃ va</bold> iti vā-saddo rassaṃ katvā niddiṭṭho, so iti-saddato paraṃ yojetabbo, tasmā ‘‘etaṃ saṅghāṭiṃ paccuddharāmī’’ti vā ‘‘imaṃ saṅghāṭiṃ paccuddharāmī’’ti vā saṃseti sambandho veditabbo. <bold>Saṃse</bold>ti vadeyya. <bold>Eva</bold>nti yathā nāmena saṅghāṭi paccuddharitabbā, tathā uttarāsaṅgādīnīti attho. <bold>Vidū</bold>ti paccuddharetimassa kattupadaṃ, paññavāti attho. Sabbatthāpi dūrāsannatādī vuttanayena veditabbā.</paragraph>
<paragraph line="105" number="37-8"> Idāni saṅghāṭiādīnaṃ channaṃ pamāṇaparicchedaṃ dasseti <bold>‘‘saṅghāṭī’’</bold>tiādinā. Pacchimo anto <bold>pacchimanto,</bold> tena, pacchimakoṭiyāti attho. <bold>Dīghaso</bold>ti dīghato. Muṭṭhiyā sahitaṃ pañcakaṃ yassā sā muṭṭhipañcakā, liṅgavipallāsavasena pana <bold>muṭṭhipañcako</bold>. Muṭṭhi-saddenettha upacāravasena katamuṭṭhiko hatthova vutto. Sugatassa cīvarato ūnāti samāso. <bold>Apī</bold>ti vuttasamuccaye, tena <pageBreak edition="M" number="0.0274" /> yathāvuttapacchimappamāṇā ca ayañca uttamappamāṇāti attho. ‘‘Pacchimantenā’’ti idaṃ <bold>muṭṭhittikañca tiriya</bold>nti etthāpi anuvattetvā attho veditabbo. <bold>Ca</bold>-saddo ‘‘uttamantena sugatacīvarūnāpi vaṭṭatī’’ti idaṃ samuccinoti. Tattha idāni majjhimassa purisassa tisso vidatthiyo ekā sugatavidatthi, tāya vidatthiyā nava vidatthiyo dīghato sugatacīvarappamāṇaṃ, tiriyaṃ cha vidatthiyo, taṃ pana vaḍḍhakihatthena dīghato terasa hatthā ekā ca vidatthi, tiriyato nava hatthā honti. Taṃvasena ubhayattha ūnatā viññātabbā.</paragraph>
<paragraph line="106">Uttarāsaṅgopi tattakovāti dassetuṃ <bold>‘‘tathā ekaṃsikassapī’’</bold>ti āha. Eko aṃso ekaṃso, tattha kātabbanti taddhite <bold>ekaṃsikaṃ</bold>. ‘‘Antaravāsako’’ccādinā nivāsanaṃ dasseti. Tattha antaraṃ majjhapadeso, antare majjhe kaṭippadese vāso vatthaṃ antaravāso, soyeva <bold>antaravāsako. Cāpī</bold>ti samudāyo, eko vā samuccayo. Aḍḍhena tatiyo bhāgo <bold>aḍḍhateyyo</bold>. Ettha dvinnaṃ hatthakoṭṭhāsānaṃ sampuṇṇānaṃ tatiyakoṭṭhāsasaṃsijjhane karaṇabhūtā aḍḍha-saddaniddiṭṭhā yā vidatthi <pageBreak edition="V" number="0.0239" />, sāva tatiyoti niddiṭṭhoti upaḍḍhahatthasaṅkhāto tatiyo bhāgo aḍḍhateyyo. So ca nānantarena dvihatthatatiyatā labbhatīti dve hatthā, ekā ca vidatthi aḍḍhateyyo. Taṃsanniyogena panettha antaravāsakova aḍḍhateyyoti veditabbo. Dve hatthā yassāti bāhiratthasamāso. Pārupanenāpi sakkā nābhiṃ paṭicchādetunti <bold>‘‘dvihattho’’</bold>ti vuttaṃ. <bold>Vā</bold>-saddo aḍḍhateyyaṃ vikappeti. Tiriyassa antoti chaṭṭhītappuriso, tiriyameva antoti vā kammadhārayo ‘‘gāmanto’’tiādīsu viya.</paragraph>
<paragraph line="107" number="39"><bold>‘‘Nisīdanassā’’</bold>tiādinā <pageBreak edition="M" number="0.0275" /> nisīdanacīvaraṃ dasseti. Ettha <bold>nisīdanaṃ</bold> nāma same bhūmibhāge eḷakalomāni uparūpari santharitvā kañjikādīhi siñcitvā kato dvīsu ṭhānesu phālitattā tīhi dasāhi yutto parikkhāraviseso. <bold>Vidatthī dve</bold>ti dve vidatthī. <bold>Visālato</bold> puthulato.</paragraph>
<paragraph line="108" number="40"><bold>‘‘Kaṇḍuppaṭicchādī’’</bold>tiādinā kaṇḍuppaṭicchādiṃ dasseti. Tattha <bold>kaṇḍū</bold>ti hi na atthato nānaṃ, taggahaṇena panettha piḷakassāvathullakacchābādhaṃ gayhati. Kaṇḍuṃ yathāvuttaṃ piḷakādiṃ paṭicchādetīti kaṇḍuppaṭicchādi. Paṭicchadanaṃ vā paṭicchādo, yathāvuttakaṇḍuyā paṭicchādo kaṇḍuppaṭicchādo, so assa atthīti kaṇḍuppaṭicchādī, tassa. <bold>Tiriya</bold>nti tiriyato.</paragraph>
<paragraph line="109" number="41"><bold>‘‘Vassikā’’</bold>tiādinā vassikasāṭikaṃ dasseti, taṃ suviññeyyaṃ.</paragraph>
<paragraph line="110" number="42"> Evaṃ pamāṇavantānaṃ pamāṇaṃ dassetvā vuttappamāṇātikkame dosaṃ, kesañci pamāṇābhāvagaṇanābhāvañca dassetuṃ <bold>‘‘etthā’’</bold>tiādimāha. Tattha <bold>etthā</bold>ti vuttappamāṇavantesu cīvaresu. <bold>Taduttari</bold> tato vuttappamāṇato uttari nipātena uttari-saddena tappuriso. <bold>Karontassa</bold> sampādentassa. <bold>Chedanapācittī</bold>ti chedanena sahitā pācitti, atirekaṃ chinditvā pācittiyaṃ desetabbanti vuttaṃ hoti. Vuttappamāṇato pana atirekañca ūnakañca ‘‘parikkhāracoḷa’’nti adhiṭṭhātabbaṃ. Yena mukhaṃ puñchanti, taṃ mukhasambandhīti mukhassa coḷanti samāse dvando. Ākaṅkhitaṃ icchitaṃ pamāṇanti kammadhārayo. Tametesamatthīti <bold>ākaṅkhitappamāṇikā</bold>. Ettha ca ticīvarādīsu avuttepi gaṇanavibhāge paccattharaṇamukhapuñchanaparikkhāracoḷe ṭhapetvā ādito paṭṭhāya <pageBreak edition="M" number="0.0276" /><pageBreak edition="V" number="0.0240" /> chakkamekekameva vaṭṭati. Mukhapuñchanacoḷāni paccattharaṇāni ca bahūnipīti viññātabbaṃ.</paragraph>
<paragraph line="111" number="43"><bold>Gaṇanā</bold>ti ettha napuṃsakassa itthivacanena yogābhāvā ‘‘na dīpitā’’ti liṅgaṃ vipariṇāmetvā sambandhitabbaṃ, aṭṭhakathāyaṃ na pakāsitāti attho. Tiṇṇaṃ panetesaṃ ukkaṭṭhaparicchedavaseneva vuttaṃ, vikappanūpagapacchimena pacchimappamāṇaṃ atthiyeva. Idāni yasmā tattha taṃ sabbaṃ na dīpitaṃ, tasmā vikappanūpagathavikādi sabbaṃ ekaṃ ‘‘parikkhāracoḷa’’nti, bahūni ekato katvā ‘‘parikkhāracoḷānī’’tipi vatvā adhiṭṭhātabbanti dassento <bold>‘‘tathā’’</bold>tiādimāha. Iminā parikkhāracoḷaṃ nāma pāṭekkaṃ nidhānamukhanti dasseti. <bold>Thavikādiṃ</bold> thavikā ādi yassa parissāvanādinoti samāso. Vikappassa upagaṃ <bold>vikappiyaṃ,</bold> tañca upari vakkhati.</paragraph>
<paragraph line="112" number="44"> Idāni tiṇṇaṃ cīvarānaṃ paṭibhāgaṃ dassetuṃ <bold>‘‘ahatā’’</bold>tiādi āraddhaṃ. Tattha ahatena navena adhotena kappaṃ sadisaṃ ahatakappaṃ, ekavāradhotaṃ. Ahatañca ahatakappañca <bold>ahatāhatakappāni,</bold> vatthāni, tesaṃ. Dve guṇā paṭalāni yassa sāti duguṇā. ‘‘Guṇo paṭalarāsīsū’’ti hi abhidhānappadīpikā. <bold>Duguṇā</bold> dupaṭṭā, uttarasmiṃ dehabhāge āsañjīyatīti <bold>ukkarāsaṅgo</bold>. Ekaccaṃ ekapaṭṭaṃ assa atthīti <bold>ekaccī,</bold> ekapaṭṭoti attho. Nipāto vā ekaccīti. <bold>Tathā</bold>ti samuccaye, antaravāsako cāti vuttaṃ hoti. Upamāyaṃ vā, yathā uttarāsaṅgo ekacciyo, evaṃ antaravāsakoti attho.</paragraph>
<paragraph line="113" number="45"> ‘‘Utū’’ti anekautu gahitāti ututo dīghakālato uddhaṭā <bold>utuddhaṭā,</bold> tesaṃ pilotikānanti attho. <bold>Sesā</bold>ti uttarāsaṅgaantaravāsakā. Paṃsu viya kucchitaṃ <pageBreak edition="M" number="0.0277" /> ulati pavattatīti <bold>paṃsukūlaṃ,</bold> rathikāsusānasaṅkārakūṭādīnaṃ yattha katthaci ṭhitaṃ coḷakhaṇḍaṃ, tasmiṃ. Yā yā rucīti abyayībhāve <bold>yathāruci,</bold> yāvadatthaṃ satapaṭṭampi vaṭṭatīti adhippāyo.</paragraph>
<paragraph line="114" number="46"> Idāni tīsu chinditvā kātuṃ appahontesu kātabbavidhiṃ dassetuṃ <bold>‘‘tīsū’’</bold>tiādimāha. Tattha ticīvarasamudāyato ekadesabhūtānaṃ dvinnamekassa ca saṅkhāguṇena niddhāriyamānattā <bold>tīsū</bold>ti niddhāraṇe bhummaṃ. Ekavacanassa bahvatthena yogābhāvato dvicīvarasaṅkhātabahvatthavasena <pageBreak edition="V" number="0.0241" /> vacanaṃ vipariṇāmetvā yāni pahonti, tāni dve vāpi chinditabbāni, yaṃ pahoti, taṃ ekaṃ vā chinditabbanti yojetabbaṃ. <bold>Pahontī</bold>ti pacchimacīvarappamāṇachinnakāni pahonti. <bold>Apī</bold>ti sambhāvane, tīsu kā kathāti attho. <bold>Anvādhi</bold>nti āgantukapattaṃ. Anu pacchā ādhīyatīti anvādhi, yaṃ cīvarassopari saṅghāṭiākārena āropetabbaṃ. <bold>Anādiṇṇa</bold>nti anāropitaṃ anvādhikaṃ. <bold>Na dhāreyyā</bold>ti iminā yadi dhāreyya, dukkaṭanti dīpeti.</paragraph>
<paragraph line="115" number="47-8"> Idāni ‘‘ticīvaraṃ na vaseyya vinekāha’’nti vuttānaṃ tiṇṇaṃ avippavāsalakkhaṇaṃ dassetuṃ <bold>‘‘gāme’’</bold>tiādinā <bold>udositasikkhāpade</bold> (pārā. 471 ādayo) vuttaparihāramāha. Tattha gāme vā…pe… vihāre vā ticīvaraṃ nikkhipitvāti sambandho. Tattha ‘‘paṭo daḍḍho’’tiādīsu viya avayavepi samudāyavohāravasena tīsu ekampi <bold>‘‘ticīvara’’</bold>nti vuttaṃ. <bold>Bhikkhusammutiyaññatrā</bold>ti saṅghena gilānassa bhikkhuno dīyamānaṃ cīvarena vippavāsasammutiṃ vinā. <bold>Vippavatthu</bold>nti ekūpacāranānūpacāragāmādito bahi, atha vā nivesanādīnaṃ, tattha ca gabbhovarakānaṃ cīvarassa vā hatthapāsaṃ atikkamma cīvarena vippayutto <pageBreak edition="M" number="0.0278" /> hutvā vasituṃ. Ettha ca gāmādīnaṃ ekūpacāranānūpacāratā ekakulanānākulasantakassa gāmādino parikkhepassa, parikkhepokāsassa ca vasena satthaabbhokāsānaṃ sattabbhantaravasena ca veditabbā. Tattha eko abbhantaro aṭṭhavīsatihattho hoti. Ettha ca nivesanādīni gāmato bahi sanniviṭṭhānīti daṭṭhabbaṃ visuṃ gāmassa gahitattā, tathā udositādīhi aññaṃ nivesanaṃ.</paragraph>
<paragraph line="116">Tattha <bold>udosito</bold> nāma yānādīnaṃ bhaṇḍānaṃ sālā. <bold>Pāsādo</bold> dīghapāsādo. <bold>Hammiyaṃ</bold> muṇḍacchadanapāsādo. Nāvā ca aṭṭo ca māḷo ca ārāmo ca <bold>nāvā…pe… ārāmaṃ,</bold> tasmiṃ. <bold>Aṭṭo</bold> nāma paṭirājādīnaṃ paṭibāhanatthaṃ iṭṭhakāhi kato bahalabhittiko catupañcabhūmiko patissayaviseso. <bold>Māḷo</bold> ekakūṭasaṅgahito caturassapāsādo. <bold>Ārāmo</bold> pupphārāmo vā phalārāmo vā. Sattho ca khettañca khalañcāti dvando. <bold>Sattho</bold> nāma jaṅghasattho vā sakaṭasattho vā. <bold>Khalaṃ</bold> vuccati dhaññakaraṇaṃ. <bold>Dumo</bold> nāma dumamūlaṃ chāyāya phuṭṭhokāso upacāravasena. <bold>Abbhokāso</bold> pana agāmake araññeva adhippeto.</paragraph>
<paragraph line="117" number="49"> Idāni ‘‘etaṃ…pe… saṅghāṭi’’ntiādinā navannameva paccuddhāro vutto, na pana tesaṃ <pageBreak edition="V" number="0.0242" /> kālaparicchedoti taṃ dassetuṃ <bold>‘‘rogā’’</bold>tiādi āraddhaṃ. Tattha devadatto dattoti nāmekadesenāpi nāmavohārato vassikasāṭikāva ‘‘sāṭikā’’ti pakaraṇavasena gammamānatthattā vuttā. Kaṇḍuppaṭicchādikā ca <bold>rogavassānapariyantā</bold>. Rogā ca vassānā ca māsā rogavassānā, te tadatikkamena paccuddharitabbatāya pariyantā yāsanti viggaho.</paragraph>
<paragraph line="118">Kiṃ vuttaṃ hoti? Vassikasāṭikā vassānamāsātikkame kattikapuṇṇamāya eva paccuddharitabbā. Tathā kaṇḍuppaṭicchādikā <pageBreak edition="M" number="0.0279" /> ābādhesu vūpasantesūti vuttaṃ hoti. ‘‘Paccuddharitvā vikappetabbā’’ti hi <bold>aṭṭhakathāyaṃ</bold> (pārā. aṭṭha. 2.469) vuttaṃ. Ettha pana keci ācariyā ‘‘paccuddharitvāti vassikasāṭikabhāvato apanetvā’’ti vadiṃsu, taṃ na yujjati. Paccuddhāravinayakammavisayeyeva paccuddhāra-saddassa diṭṭhattā, ‘‘cātumāsaṃ adhiṭṭhātuṃ tato paraṃ vikappetu’’nti (mahāva. 358) <bold>pāḷi</bold>vacanato ca. ‘‘Cātumāsaṃ adhiṭṭhātu’’nti ca catunnaṃ māsānaṃ adhiṭṭhānena saha accantasaṃyogo dassitoti na tena adhiṭṭhānabhedo viññāyati. Teneva <bold>kurundaṭṭhakathāyampi</bold> ‘‘vassānaṃ cātumāsaṃ adhiṭṭhātuṃ, tato paraṃ vikappetu’’nti (mahāva. 358) vacanato kattikapuṇṇamāya eva paccuddharitvā hemante vikappetabbāti vuttaṃ. Tasmā ‘‘vassikasāṭikā vassānamāsātikkamenāpi kaṇḍuppaṭicchādi ābādhavūpasamenāpi adhiṭṭhānaṃ vijahatī’’ti (kaṅkā. aṭṭha. kathinasikkhāpadavaṇṇanā) vuttaṃ. <bold>Mātikāṭṭhakathāya</bold>mpi paccuddhāravasenāpi adhiṭṭhānaṃ vijahatīti evamattho gahetabbo. Evañhi sati sabbaṭṭhakathāyo samenti, yutti ca aviruddhā hontīti. <bold>Tato para</bold>nti paccuddhārato upari. <bold>Vikappeyyā</bold>ti kaṇḍuppaṭicchādiṃ paccuddharitvā vikappeyya. Vassikasāṭikaṃ kattikapuṇṇamāyaṃ paccuddharitvā hemantassa paṭhamadivase vikappeyya, evaṃ asati dukkaṭanti adhippāyo. <bold>Sesā</bold>ti apare satta cīvarāni sesā. Natthi pariyantaṃ vuttasadiso kālaparicchedo etesanti <bold>apariyantikā</bold>.</paragraph>
<paragraph line="119" number="50"> Idāni paccattharaṇādikaṃ cīvaracatukkaṃ sadasādikaṃ vaṭṭati, nāparanti dassetuṃ <bold>‘‘paccattharaṇā’’</bold>tiādimāha. Tattha parikkhāro ca mukhapuñchanañcāti dvando. Parikkhāramukhapuñchanameva coḷakanti kammadhārayo. Dvandasamāsante suyyamānattā pana coḷaka-saddo parikkhāra-saddato ca paraṃ daṭṭhabbo <pageBreak edition="M" number="0.0280" /> ‘‘parikkhāracoḷaka’’nti. Taṃ pana sāmaññajotanāya visesepi avaṭṭhānato ṭhapetvā pañca cīvarāni parikkhāracoḷanāmenādhiṭṭhitāni avasesaṃ <pageBreak edition="V" number="0.0243" /> daṭṭhabbaṃ. Paccattharaṇañca parikkhāramukhapuñchanacoḷakañca <bold>paccattharaṇa…pe… coḷaka</bold>ñca <bold>nisīdana</bold>ñcāti etaṃ cīvaracatukkaṃ sadasampi arattampi anādiṇṇakappampi labbhanti sambandho. <bold>Sadasa</bold>nti saha yāhi kāhici dasāhīti sadasaṃ. Sadasake labbhamāne adasampi labbhatevāti sadasampi adasampi pupphadasampīti ettha attho. <bold>Pi</bold>-saddo vuttāvuttasampiṇḍanattho. <bold>Aratta</bold>nti nīlapītādirajanena arañjitampi. <bold>Pi</bold>-saddena rañjitanīlapītādikampi anādiṇṇakappampīti. Ādiṇṇo kappo yassa natthīti taṃ <bold>anādiṇṇakappampi</bold>. Pi-saddena ādiṇṇakappampi.</paragraph>
<paragraph line="120">Nanu ca ‘‘na bhikkhave sabbanīlakāni cīvarāni dhāretabbānī’’tiādinā (mahāva. 372) sabbanīlakasabbapītakasabbalohitakacīvarāni sāmaññena paṭikkhittānīti kathamidaṃ cīvaracatukkaṃ sadasādikaṃ vaṭṭati, kathañca anādiṇṇakappampi vaṭṭatīti? Vuccate – ‘‘tena kho pana samayena aññataro bhikkhu kusacīraṃ nivāsetvā’’tiādinā <bold>uppannavatthū</bold>su (mahāva. 371) ‘‘na bhikkhave kusacīraṃ…pe… titthiyaddhajo dhāretabbo. Yo dhāreyya, āpatti thullaccayassā’’tiādinā (mahāva. 371) uppannavatthuvaseneva nivāsanapārupanasaṅkhātadhāraṇassa paṭikkhittattā ca tattheva <bold>aṭṭhakathāya</bold>ñca (mahāva. aṭṭha. 372) ‘‘sabbanīlakādīni rajanaṃ dhovitvā puna rajitvā dhāretabbāni, na sakkā ce honti dhovituṃ, paccattharaṇāni vā kātabbāni, dupaṭṭacīvarassa vā majjhe dātabbāni, acchinnadasadīghadasāni dasā chinditvā dhāretabbāni, kañcukaṃ labhitvā phāletvā rajitvā paribhuñjituṃ vaṭṭati, veṭhanepi eseva nayo’’ti nivāsanapārupanavaseneva dhāraṇaparibhogānaṃ <pageBreak edition="M" number="0.0281" /> vuttattā ca <bold>dubbaṇṇakaraṇasikkhāpade</bold> (pāci. aṭṭha. 368) ‘‘yaṃ nivāsetuṃ vā pārupituṃ vā sakkā hoti, tadeva cīvaranti veditabba’’nti pañcannaṃyeva kappabinduno anuññātattā ca ticīvarakaṇḍuppaṭicchādivassikasāṭikasaṅkhātāni pañca cīvarāni kāyaparihāriyāneva adasāni asabbanīlakādīni kappiyarajanarajitāni ādiṇṇakappāniyeva honti, na niyamena nivattitāni parāni cattārīti cīvaracatukkameva sadasādikaṃ anādiṇṇakappampi vaṭṭatīti.</paragraph>
<paragraph line="121" number="51"> Sesacīvarapañcakaṃ adasaṃyeva rajitaṃyeva ādiṇṇakappaṃva kappatīti yojanā. <bold>Rajita</bold>nti kappiyarajanena rajitaṃ. Nisīdanassa yathāvuttenatthena sabbattha adasatthaṃ nisedhetuṃ <bold>‘‘sadasaṃva nisīdana’’</bold>nti vuttaṃ. Sati hi sambhave byabhicāre ca visesanaṃ sātthakaṃ hoti.</paragraph>
<paragraph line="122" number="52"> Idāni <pageBreak edition="V" number="0.0244" /> anadhiṭṭhite anissaṭṭhe ca kā pavattīti taṃ dassetuṃ <bold>‘‘anadhiṭṭhita’’</bold>ntiādimāha. Tattha <bold>anadhiṭṭhita</bold>nti ticīvarādivasena anadhiṭṭhitaṃ. <bold>Anissaṭṭha</bold>nti yassa kassaci dānalakkhaṇena adinnaṃ. <bold>Vikappetvā paribhuñjaye</bold>ti vakkhamānanayena ekabahubhāvaṃ, sannihitāsannihitabhāvañca sallakkhetvā vikappetvā paccuddharitvā paribhuñjeyya. Vakkhamānanayena pana viññāyatīti ‘‘paccuddharitvā’’ti na vuttaṃ.</paragraph>
<paragraph line="123">Idāni ‘‘vikappetvā’’ti vuttaṃ kīdisaṃ taṃ heṭṭhimantena vikappiyanti āha <bold>‘‘hatthā’’</bold>tiādi. Tattha hattho dīghena yassa taṃ <bold>hatthadīghaṃ. Tato</bold>ti tasmā hatthato. Upaḍḍho hatthassa dutiyo bhāgo vidatthisaṅkhāto vitthārena yassa taṃ <bold>upaḍḍhavitthāraṃ</bold>.</paragraph>
<paragraph line="124" number="53"> Idāni yathāvuttavidhānaṃ tecīvarikasseva vasena, aparo pana aññathā paṭipajjatīti taṃ dassetuṃ <bold>‘‘ticīvarassā’’</bold>tiādimāha <pageBreak edition="M" number="0.0282" />. Tattha nāmenādhiṭṭhitāni tīṇi cīvarāni etassāti <bold>ticīvaro</bold>. Tassa vinayatecīvarikassāti attho, na parikkhāracoḷanāmena adhiṭṭhitacīvarassa. Vinayatecīvarikassa pana udositasikkhāpade vuttaparihāro natthi. <bold>Parikkhāracoḷiyo</bold>ti parikkhāracoḷamassa atthīti ṇikena ya-kāro. <bold>Sabba</bold>nti sakalaṃ navavidhampi cīvaraṃ. <bold>Tathā vatvā</bold>ti ekabahubhāvaṃ, sannihitāsannihitabhāvañca ñatvā ‘‘imaṃ parikkhāracoḷaṃ adhiṭṭhāmī’’tiādinā vatvā. <bold>Adhiṭṭhatī</bold>ti adhiṭṭhāti.</paragraph>
<paragraph line="125" number="54"> Adhiṭṭhitacīvaraṃ pana paribhuñjato kathaṃ adhiṭṭhānaṃ vijahatīti taṃ dassento <bold>‘‘acchedā’’</bold>tiādimāha. Tattha acchedo ca vissajjanañca gāho ca vibbhamo cāti dvando. <bold>Acchedo</bold> nāma corādīhi acchinditvā gahaṇaṃ. <bold>Vissajjanaṃ</bold> paresaṃ dānaṃ. <bold>Gāho</bold> vissāsena gahaṇaṃ. <bold>Vibbhamo</bold> sikkhaṃ appaccakkhāya gihibhāvūpagamanaṃ. Tadāpi tassa aññassa dāne viya cīvarassa nirālayabhāvena pana pariccāgoti. <bold>Ṭīkāyaṃ</bold> pana bhādiso bhikkhuyevāti adhiṭṭhānaṃ na vijahatīti atthaṃ vikappetvā bhikkhuniyā gihibhāvūpagamanaṃ vuttaṃ, taṃ na gahetabbaṃ, kāraṇaṃ panettha amhākaṃ garūhiyeva <bold>sāratthadīpaniyaṃ</bold> (sārattha. ṭī. 2.469) ‘‘bhikkhuniyā ‘hīnāyāvattanenā’ti visesetvā avuttattā bhikkhuniyā hi gihibhāvūpagamane adhiṭṭhānavijahanaṃ visuṃ vattabbaṃ natthi tassā vibbhamaneneva assamaṇībhāvato’’ti vuttaṃ. Nanu ca bhikkhuno appaccakkhātasikkhassa gihibhāvūpagamanena adhiṭṭhānavijahanena nirālayabhāvo kāraṇabhāvena <pageBreak edition="V" number="0.0245" /> vutto, evaṃ sati parivattaliṅgassa natthi nirālayabhāvoti kathamassa adhiṭṭhānaṃ vijahatīti? Saccametaṃ, tathāpi buddhamataññūhi aṭṭhakathācariyehi <bold>aṭṭhakathāyaṃ</bold> (pārā. aṭṭha. 1.69) ‘‘yaṃ panassa bhikkhubhāve <pageBreak edition="M" number="0.0283" /> adhiṭṭhitaṃ ticīvarañca patto ca, taṃ adhiṭṭhānaṃ vijahati, puna adhiṭṭhātabba’’nti vuttattā natthettha dosoti.</paragraph>
<paragraph line="126"><bold>Māraṇaliṅgasikkhā</bold>ti uttarapadalopena upacārena vā liṅgaparivattanaṃ sikkhāpaccakkhānañca ‘‘liṅgasikkhā’’ti ca vuttaṃ. Iti ete aṭṭha sabbesu navasu cīvaresu adhiṭṭhānassa viyogo vippavāso, tassa kāraṇā hontīti pāṭhaseso. Ticīvarassa pana na kevalaṃ imeyeva aṭṭha, vinividdhachiddañca adhiṭṭhānaviyogakāraṇanti liṅgavacanañca parivattetvā yojetabbaṃ. Tattha abbhantare ekassapi tantuno abhāvena vinividdhaṃ vinivijjhitvā gatachiddaṃkaniṭṭhaṅgulinakhapiṭṭhippamāṇaṃ <bold>vinividdhachiddaṃ</bold>. Tattha saṅghāṭiyā ca uttarāsaṅgassa ca dīghantato vidatthippamāṇassa, tiriyantato aṭṭhaṅgulappamāṇassa, antaravāsakassa pana dīghantato vidatthippamāṇasseva tiriyantato caturaṅgulappamāṇassa padesassa orato chiddaṃ adhiṭṭhānaṃ bhindati, sūcikammaṃ katvā puna adhiṭṭhātabbaṃ. Sūcikammaṃ karontena ca chinditvā dubbalaṭṭhānāpanayanena chiddaṃ adassetvā kātabbaṃ.</paragraph>
<paragraph line="127" number="55"> Idāni akappiyāni dassetuṃ <bold>‘‘kusā’’</bold>tiādi vuttaṃ. Tattha kusā ca vākā ca phalakāni ca, tesaṃ cīrāni <bold>kusa…pe… cīrāni</bold>. Tattha kusena ganthetvā kataṃ kusacīraṃ. Tathā vākena ganthetvā kataṃ vākacīraṃ, tāpasānaṃ vakkalaṃ. Phalakasaṇṭhānāni phalakāni sibbitvā kataṃ phalakacīraṃ. <bold>Kesavālaja</bold>nti kesehi ca vālehi ca jātaṃ vāyitaṃ kambalanti sambandho. <bold>Ulūkapakkhājinakkhipe</bold>ti ulūkānaṃ kosiyasakuṇānaṃ pakkhaṃ pakkhena kataṃ nivāsanañca ajinakkhipaṃ salomaṃ sakhuraṃ ajinamigānaṃ cammañca dhārayato thullaccayanti sambandho.</paragraph>
<paragraph line="128" number="56"><bold>Kadalerakakkadussesū</bold>ti kadaliyo ca erako ca akko ca, tesaṃ dussāni vatthāni, tesu ceva makacivākehi <pageBreak edition="M" number="0.0284" /> kate <bold>potthake cāpi</bold> dukkaṭaṃ. Nimittatthe cetaṃ bhummaṃ. Kadalidussādisaddena taṃdhāraṇamadhippetaṃ, tasmā taṃdhāraṇanimittaṃ dukkaṭaṃ hotīti attho. Evaṃ sabbattha. ‘‘Nīlako cā’’tiādinā dvando. Sabbā nīlaka…pe… kaṇhakāti kammadhārayo. Nīlādivaṇṇayogena <pageBreak edition="V" number="0.0246" /> vatthaṃ nīlādi. <bold>Nīlakaṃ</bold> umāpupphavaṇṇaṃ. <bold>Mañjeṭṭhaṃ</bold> mañjeṭṭhikavaṇṇaṃ. <bold>Pītaṃ</bold> kaṇikārapupphavaṇṇaṃ. <bold>Lohitaṃ</bold> jayasumanapupphavaṇṇaṃ. <bold>Kaṇhakaṃ</bold> addāriṭṭhakavaṇṇaṃ. Sabba-saddo panettha paccekaṃ yojetabbo.</paragraph>
<paragraph line="129" number="57"><bold>Mahā…pe… ratte</bold>ti mahāraṅgo ca mahānāmaraṅgo ca, tehi ratte. Etthāpi puna suyyamānaṃ sabbasaddamanuvattiyaṃ, ‘‘sabbamahāraṅgaratte’’tiādinā attho veditabbo. Iminā ca asabbanīlakādi kappiyarajanarajitaṃ paribhuñjantassa natthi dosoti dīpeti. Tattha mahāraṅgo satapadipiṭṭhivaṇṇo. Mahānāmaraṅgo sambhinnavaṇṇo, so pana paṇḍupalāsavaṇṇo hoti, padumavaṇṇotipi vadanti. <bold>Tirīṭake</bold>ti taṃ nāmaka rukkhatace. <bold>Acchinnadīghadasake</bold>ti sabbaso acchinnattā acchinnā ca majjhe chinnattā dīghā ca sā dasā ca vatthakoṭi yassāti aññapadatthasamāso. <bold>Phalapupphadase</bold>ti aññamaññaṃ saṃsibbitvā katā phalasadisā dasā ‘‘phalā’’ti vuccanti, ketakādi pupphasadisāni ‘‘pupphānī’’ti ca, phalā ca pupphā ca dasā yassa, phalasadise dase, pupphasadise dase cāti attho. <bold>Veṭhane</bold>ti sīsaveṭhane. <bold>Tathā</bold>ti iminā sabbanīlakādīsu dukkaṭaṃ atidisati. <bold>Sabba</bold>nti kusacīrādikaṃ sakalaṃ. Acchinnaṃ cīvaraṃ yassa so labhatīti sambandho.</paragraph>
<centered line="130">Cīvaraniddesavaṇṇanā niṭṭhitā.</centered>
<subhead line="131">4. Rajananiddesavaṇṇanā</subhead>
<paragraph line="132" number="58"> Mūlañca <pageBreak edition="M" number="0.0285" /> khandho ca taco ca pattañca phalañca pupphañca, tesaṃ pabhedoti chaṭṭhītappuriso. Atha vā pabheda-saddassa kammasādhanatte tāniyeva pabhedoti kammadhārayo, tato. Rajanti etehīti <bold>rajanāni,</bold> mūlādīni. ‘‘Anujānāmi, bhikkhave, cha rajanāni mūlarajana’’ntiādinā (mahāva. 344) bhagavatā anuññātattā vuttaṃ <bold>‘‘rajanā chappakārāni, anuññātāni satthunā’’</bold>ti.</paragraph>
<paragraph line="133" number="59"><bold>Mūle</bold>ti <pageBreak edition="V" number="0.0247" /> mūlarajane haliddiṃ vivajjiya sabbaṃ labbhanti sambandho. Evaṃ sabbattha. Mañjeṭṭhi ca tuṅgahārako cāti dvando. Alli-saddena nīli-saddena ca tesaṃ gacchajātīnaṃ pattāni gahitāni upacārena, tathā lodda-saddena kaṇḍula-saddena ca taco, kusumbha-saddena kiṃ suka-saddena ca pupphāni. Teneva ca tāni napuṃsakāni. <bold>Tuṅgahārako</bold> nāma eko kaṇṭakarukkho, tassa haritālavaṇṇaṃ khandharajanaṃ hoti. Allipattena ekavāraṃ gihiparibhuttaṃ rajituṃ vaṭṭati. Phalarajane sabbampi vaṭṭati.</paragraph>
<centered line="134">Rajananiddesavaṇṇanā niṭṭhitā.</centered>
<subhead line="135">5. Pattaniddesavaṇṇanā</subhead>
<paragraph line="136" number="60"><bold>Ayopatto</bold> nāma ayasā kāḷalohena nibbatto patto. <bold>Jātiyā</bold> ukkaṭṭhādīnaṃ sāmaññavasena. <bold>Pamāṇato</bold>ti paricchedato. Tayo pattāti pāṭhaseso.</paragraph>
<paragraph line="137" number="61"> ‘‘Magadhesū’’ti vattabbe <bold>magadhe</bold>ti vacanavipallāsena vā ‘‘paccāsā satī’’tiādīsu viya su-saddalopena vā <pageBreak edition="M" number="0.0286" /> vuttaṃ. <bold>Nāḷidvayataṇḍulasādhita</bold>nti ettha magadhāpekkhopi nāḷi-saddo dvaya-saddena samāso hoti gammakattāti nāḷiyā dvayaṃ nāḷidvayaṃ. Tattha magadhanāḷi nāma aḍḍhaterasapalā hoti. Ettha ca aḍḍhaterasapalāni māsānanti vadanti. Nāḷidvayena pamitā taṇḍulā sukoṭṭitaparisuddhā anupahatapurāṇasālitaṇḍulā nāḷidvayataṇḍulā, tehi sādhitaṃ pacitanti attho. <bold>Odana</bold>nti sammā sampāditaṃ avassāvitodanaṃ. <bold>Sūpa</bold>nti odanassa catutthabhāgappamāṇaṃ nātighanaṃ nātitanukaṃ hatthahāriyaṃ sabbasambhārasaṅkhataṃ muggasupaṃ. <bold>Byañjanañca tadūpiya</bold>nti tassa odanassa upiyaṃ anurūpaṃ yāva carimālopappahonakaṃ macchamaṃsādibyañjanañca ukkaṭṭho gaṇhātīti sambandho.</paragraph>
<paragraph line="138" number="62"><bold>Tassā</bold>ti yathāvuttaodanādino. <bold>Upaḍḍho</bold>ti upaḍḍhaṃ nāḷikodanādi assa atthīti upaḍḍho. <bold>Eva</bold>-kārena atirekaṃ nivatteti. <bold>Tato</bold>ti yathāvuttanāḷikodanādito. Ukkaṭṭhato ukkaṭṭho <pageBreak edition="V" number="0.0248" /> ca omakomako ca apattoti yojanā. Omakato omako <bold>omakomako</bold>. Iminā puna pattadvayadassanena pamāṇato tayopi pattā vibhāgato nava hontīti dīpeti. Tattha yasmiṃ magadhanāḷidvayataṇḍulodanādikaṃ sabbampi vaḍḍhanapakkhe ṭhitaṃ pakkhittaṃ sace pattassa mukhavaṭṭiyā heṭṭhimarājisamaṃ tiṭṭhati, suttena vā hīrena vā chindantassa suttassa vā hīrassa vā heṭṭhimantaṃ phusati, ayaṃ <bold>ukkaṭṭho</bold> nāma patto. Sace taṃ rājiṃ atikkamma thūpīkataṃ tiṭṭhati, ayaṃ <bold>ukkaṭṭhomako</bold> nāma patto. Sace taṃ rājiṃ na sampāpuṇāti antogatameva, ayaṃ <bold>ukkaṭṭhukkaṭṭho</bold> nāma patto. ‘‘Ekaṃ nāḷikodanādi sabbampi pakkhittaṃ vuttanayeneva heṭṭhimarājisamaṃ tiṭṭhati, ayaṃ majjhimo nāma patto’’tiādinā <bold>majjhimamajjhimomakamajjhimukkaṭṭhā</bold> ca ‘‘yattha upaḍḍhanāḷikodanādi sabbampi pakkhittaṃ heṭṭhimarājisamaṃ tiṭṭhati <pageBreak edition="M" number="0.0287" />, ayaṃ omako nāma patto’’tiādinā <bold>omakaomakomakaomakukkaṭṭhā</bold> ca pattā ukkaṭṭhe vuttanayeneva veditabbā. Tesu dve apattā bhājanaparibhogena paribhuñjitabbā, nādhiṭṭhānūpagā, na vikappanūpagā.</paragraph>
<paragraph line="139" number="63"> Kappo sako atirekapatto dasāhaparamaṃ dhāreyyāti yojanā. Tattha <bold>kappo</bold>ti kappiyo. <bold>Sako</bold>ti attano santako. Kappiyattā pana attasantakattā ca sattannampi adhiṭṭhānavikappanūpagatā veditabbā. Tattha ayopatto pañcahi pākehi, mattikāpatto dvīhi pākehi pakko adhiṭṭhānūpago ca vikappanūpago ca, tathā ubhopi kākaṇikamattassāpi mūlassa anavasesetvā dinne, sabbaso attasantakatte viññāte ca adhiṭṭhānavikappanūpagāti daṭṭhabbaṃ. <bold>Atirekapatto</bold>ti anadhiṭṭhitāvikappitatāya atirekapatto. Adhiṭṭhānapaccuddhārā panettha cīvare vuttāva. Vikappentena pana pattānaṃ ekabahubhāvaṃ, sannihitāsannihitabhāvañca ñatvā ‘‘imaṃ patta’’nti vā ‘‘ime patte’’ti vā ‘‘etaṃ patta’’nti vā ‘‘ete patte’’ti vā vatvā ‘‘tuyhaṃ vikappemī’’ti vattabbaṃ. Sammukhādibhedo panettha cīvare vakkhamānanayena veditabbo. <bold>Dasāhaparama</bold>nti dasa ahāni paramo paricchedo assāti dahāhaparamo, kālo, taṃ. Accantasaṃyoge upayogavacanaṃ. <bold>Dhāreyyo</bold>ti paribhogavasena dhāretabbo. Tasmiṃkāle atināmite patto nissaggiyo hotīti yojanā. <bold>Atināmite</bold>ti atikkāmite <bold>nissaggiyo</bold> hoti, ekādase aruṇuggamane saṅghassa vā gaṇassa vā puggalassa vā <bold>padabhājanīye</bold> (pārā. 602) vuttanayena patto nissajjitabbo hoti, tathā sati pācittiyāpatti cassa hotīti adhippāyo.</paragraph>
<paragraph line="140" number="64"><bold>‘‘Acchedā’’</bold>tiādi <pageBreak edition="M" number="0.0288" /> cīvare vuttanayattā uttānameva. Ayaṃ pana viseso – <bold>maraṇuddhaṭā</bold>ti <pageBreak edition="V" number="0.0249" /> uddharaṇaṃ uddhaḷaṃ, paccuddhāro. Maraṇañca uddhaṭañca maraṇuddhaṭā, tasmā. <bold>Chiddenā</bold>ti yena kaṅgusitthaṃ nikkhamati ceva pavisati ca, tena mukhavaṭṭito heṭṭhā dvaṅgulachiddena. <bold>Pattādhiṭṭhānamujjhatī</bold>ti patto adhiṭṭhānaṃ ujjhati vissajjati.</paragraph>
<paragraph line="141" number="65"> Idāni <bold>‘‘patta’’</bold>ntiādinā aññathā pariharaṇe dukkaṭaṃ dasseti. Tattha sodakaṃ pattaṃ na paṭisāmeyyāti yojanā. <bold>Na paṭisāmeyyā</bold>ti guttaṭṭhāne na nikkhipeyya, ‘‘sodakaṃ pattaṃ uṇhe na ca otape’’tiādinā ca yojanīyaṃ. <bold>Na ca otape</bold>ti neva īsakaṃ tāpeyya. <bold>Na nidahe</bold>ti nirudakaṃ katvāpi bhusaṃ na nidaheyya, vodakaṃ katvā īsakaṃ tāpeyyātipi byatirekattho. <bold>Bhūmyā na ṭhape</bold>ti kharāya bhūmiyā na ṭhapeyya. Yattha pana vaṇṇo na dussati, evarūpāya mattikāya paribhaṇḍakatāya bhūmiyā vā tathārūpāya eva vālikāya vā nikkujjitvā ukkujjitvā ṭhapetuṃ vaṭṭati. <bold>No ca laggaye</bold>ti bhittikhilādīsu na olambeyya.</paragraph>
<paragraph line="142" number="66"> ‘‘Miḍḍhante vā’’tiādinā vatvā pattaṃ ṭhapetuṃ na ca kappatīti yojetabbaṃ. <bold>Miḍḍhante</bold>ti āḷindakamiḍḍhikādīnaṃ miḍḍhīnaṃ ante. Sace pana parivattetvā tattheva patiṭṭhāti, evarūpāya vitthiṇṇāya miḍḍhiyā ṭhapetuṃ vaṭṭati. <bold>Paribhaṇḍante vā</bold>ti bāhirapasse katāya tanukāya miḍḍhikāya ante vā. Ettha <bold>vā</bold>-saddo samuccaye, so ca paccekaṃ yojetabbo. Aṅke pana aṃsabaddhakena aṃsakūṭe laggetvā ṭhapetuñca vaṭṭati. Chattepi bhaṇḍakena saddhiṃ bandhitvā vā aṭṭaṃ katvā vā ṭhapetuṃ vaṭṭati. Mañcepi aññena saddhiṃ bandhitvā ṭhapetuṃ, aṭaniyaṃ bandhitvā olambetuṃ vaṭṭati.</paragraph>
<paragraph line="143" number="67"> Pattena ucchiṭṭhodakañca calakaṭṭhikañca na nīhareyyāti sambandho. <bold>Ucchiṭṭhodaka</bold>nti mukhavikkhālanodakaṃ. Calakāni ca <pageBreak edition="M" number="0.0289" /> cabbetvā apaviddhāmisāni aṭṭhikāni macchamaṃsaaṭṭhikāni ca <bold>calakaṭṭhikaṃ</bold>. Pattaṃ paṭiggahaṃ katvā hatthaṃ dhovitumpi hatthadhotādi udakampi patte ākiritvā nīharitumpi anucchiṭṭhaṃ suddhapattaṃ ucchiṭṭhahatthena gaṇhitumpi na vaṭṭati. Macchamaṃsaphalāphalādīni khādanto yaṃ tattha aṭṭhiṃ vā calakaṃ vā chaḍḍetukāmo hoti, taṃ patte ṭhapetuṃ na labhati. Mukhato nīhaṭaṃ pana yaṃ kiñci puna akhāditukāmo patte ṭhapetuṃ na labhati. Siṅgiverādīni ḍaṃsitvā puna ṭhapetuṃ labhati. <bold>Pattahattho</bold>ti patto hatthe yassāti viggaho. ‘‘Pattahattho, kavāṭa’’nti ca upalakkhaṇametaṃ. Yattha katthaci sarīrāvayave pana pattasmiṃ <pageBreak edition="V" number="0.0250" /> sati yena kenaci sarīrāvayavena kavāṭaṃ paṇāmetuṃ, ghaṭikaṃ vā ukkhipituṃ, sūciṃ vā kuñcikāya avāpurituṃ na labhati. Aṃsakūṭe pana pattaṃ laggetvā yathāsukhaṃ avāpurituṃ labhati.</paragraph>
<paragraph line="144" number="68"> Bhūmiyā bhūmisambandhī ādhārako, tasmiṃ dantavallivettādīhi kate valayādhārake ca ekadārunā kate <bold>dāruādhārake</bold> ca bahūhi daṇḍehi kate <bold>daṇḍādhārake</bold> ca yattha ṭhapito patto yathā parivattitvā na paripatati, tathā suṭṭhu sajjite tasmiṃ pattassupari pattoti evarūpe <bold>duve patte</bold> ṭhapeyyāti padatthayojanā. Bhamakoṭisadiso pana dāruādhārako tīhi daṇḍakehi baddho daṇḍādhārako ca ekassapi pattassa anokāso, tattha ṭhapetvāpi hatthena gahetvā nisīditabbaṃ. <bold>Bhūmiya</bold>nti kaṭasārakādinā atthatāya bhūmiyā pana nikkujjitvā vā paṭikujjitvā vā <bold>ekaṃ</bold> pattaṃ ṭhapeyyāti yojanā.</paragraph>
<paragraph line="145" number="69"> Idāni akappiyapatte dasseti <bold>‘‘dārū’’</bold>tiādinā. Tattha suvaṇṇameva sovaṇṇaṃ. Dāru ca rūpiyañca sovaṇṇañca maṇi ca veḷuriyañca dāru…pe… veḷuriyāni, tehi nibbattā <bold>dāru…pe… mayā</bold><pageBreak edition="M" number="0.0290" />. Dīgho pana ‘‘veḷuriyāmayā’’ti gāthābandhasukhatthaṃ kato. Evamuparipi tādisaṃ viññeyyaṃ. Tattha indanīlādi <bold>maṇi</bold> nāma. Kaṃso ca kāco ca tipu ca sīsañca phalikā ca tambaloho cāti dvando, tehi jātā <bold>kaṃsa…pe… jā</bold>. Tattha kaṃsa-saddena vaṭṭalohopi saṅgahito. Setaṃ <bold>tipu,</bold> kaṇhaṃ <bold>sīsaṃ</bold>.</paragraph>
<paragraph line="146" number="70"><bold>Chavasīsamayo</bold>ti chavassa matamanussassa sīsaṃ sīsakapālaṃ, tena nibbatto chavasīsamayo. Ghaṭi ca tumbañca, tesaṃ kaṭāho, tehi jātāti <bold>ghaṭitumbakaṭāhajā</bold>. Tattha <bold>ghaṭī</bold>ti ghaṭoyeva. <bold>Tumbaṃ</bold> alābu. Iti ime sabbe pattā akappiyā vuttā, dukkaṭavatthukā ca vuttāti yojanā. Tattha rūpiyādīsu catūsu sace gihī bhattaggesu suvaṇṇataṭṭakādīsu byañjanaṃ katvā upanāmenti, āmasituṃ na vaṭṭati. Kaṃsakācaphalikajāni pana taṭṭakādīni bhājanāni puggalikaparibhogeneva na vaṭṭanti, saṅghikaparibhogena vā gihivikaṭāni vā vaṭṭanti. Ghaṭitumbakaṭāhajā pana labhitvā pariharituṃ na vaṭṭanti, tāvakālikaṃ paribhuñjituṃ vaṭṭanti.</paragraph>
<centered line="147">Pattaniddesavaṇṇanā niṭṭhitā.</centered>
<subhead line="148">6. Thālakaniddesavaṇṇanā</subhead>
<paragraph line="149" number="71-2"> Dāru <pageBreak edition="V" number="0.0251" /> …pe… veḷuriyāmayā akappiyā, phalikākācakaṃsajā thālakā gihisantakā saṅghikā ca kappiyā, tumbaghaṭijā tāvakālikā kappiyāti sambandho. Kappanti parikappanti avirodhibhāvenevāti kappā, tathā kappiyā. Na kappā <bold>akappā</bold>. Saṅghassa ime <bold>saṅghikā</bold>. Tāva-saddo avadhimhi. Tāva bhojanāvadhibhūto kālo etāsanti <bold>tāvakālikā</bold><pageBreak edition="M" number="0.0291" />, bhuñjitvā chaḍḍetabbā, na pariharitabbāti adhippāyo.</paragraph>
<centered line="150">Thālakaniddesavaṇṇanā niṭṭhitā.</centered>
<subhead line="151">7. Pavāraṇāniddesavaṇṇanā</subhead>
<paragraph line="152" number="73"> Yena iriyāpathena upalakkhito pañcannaṃ bhojanānaṃ yaṃ kiñci bhojanaṃ <bold>bhuñjamāno ayaṃ</bold> bhikkhu kappiyānaṃ pañcannaṃ bhojanānaṃ hatthapāsopanītānaṃ <bold>pavārito, tato</bold> iriyāpathato <bold>aññena</bold> iriyāpathena <bold>anatirittakaṃ</bold> yāvakālikaṃ <bold>bhuñjeyya</bold> ce, imassa <bold>pācitti</bold> hotīti padatthayojanā. Bhuñjanatthāya paṭiggahaṇe pana dukkaṭaṃ. Tattha iriyāya kāyikakiriyāya patho pavattanūpāyo <bold>iriyāpatho,</bold> ṭhānagamananisajjanasayanāni. Pavāreti paṭikkhipatīti <bold>pavārito,</bold> atha vā pavāraṇaṃ paṭikkhipanaṃ pavāritaṃ, tamassa atthīti <bold>pavārito,</bold> katappavāraṇo katappaṭikkhepoti attho, atha vā parivesakena vārīyatīti <bold>pavārito</bold> paṭikkhepito. <bold>Anatirittaka</bold>nti yaṃ pavāretvā āsanā vuṭṭhahantassa ‘‘alametaṃ sabba’’nti evaṃ atirittakaraṇādīhi sattahi vinayakammākārehi kappiyaṃ kataṃ, tañca ‘‘ajja vā yadā vā icchati, tadā khādissatī’’ti āhaṭaṃ, gilānātirittañca atirittaṃ adhikanti vuccati, tato aññaṃ anatirittakaṃ anadhikanti attho. Kusalaṃ cittaṃ pātetīti <bold>pācitti,</bold> tasmā itthiyaṃ timhi ta-kārassa ca-kāre, dvitte ca pācitti. Yāmakālikaṃ sattāhakālikaṃ yāvajīvikaṃ āhāratthāya paṭiggaṇhato āpatti dukkaṭassa, ajjhohāre ajjhohāre āpatti dukkaṭassa.</paragraph>
<paragraph line="153" number="74"> Idāni <pageBreak edition="M" number="0.0292" /><pageBreak edition="V" number="0.0252" /> yāya pavāritā, sā pañcaṅgasampannāyeva pavāraṇā nāma hotīti dassetuṃ <bold>‘‘asana’’</bold>ntiādimāha. Tattha <bold>asana</bold>nti bhuñjamānassa bhuñjanaṃ. Iminā yaṃ vippakataṃ bhojanaṃ, taṃ dasseti. <bold>Bhojanañcevā</bold>ti pavāraṇappahonakaṃ bhojanañceva hotīti. <bold>Abhihāro</bold>ti dāyakassa kāyena pavāraṇappahonakassa abhiharaṇaṃ, na vācāya. <bold>Samīpatā</bold>ti aḍḍhateyyahatthappamāṇasaṅkhātā samīpatā ca. Ettha pana sace bhikkhu nisinno hoti, āsanassa pacchimantato paṭṭhāya, sace ṭhito, paṇhiantato paṭṭhāya, sace nipanno, yena passena nipanno, tassa pārimantato paṭṭhāya dāyakassa ṭhitassa vā nisinnassa vā nipannassa vā ṭhapetvā pasāritahatthaṃ yaṃ āsannataraṃ aṅgaṃ, tassa orimantena paricchinditvā aḍḍhateyyahatthapāso veditabbo. <bold>Kāyavācāpaṭikkhepo</bold>ti tassa abhihaṭabhojanassa aṅgulicalanādikāyavikārena vā ‘‘ala’’ntiādinā vacīvikārena vā paṭikkhipanaṃ. Iti imehi pañcahaṅgehi pavāraṇā pakārayuttavāraṇā pañcaaṅgāti sambandho. Pañca aṅgāni yassā sā <bold>pañcaaṅgā</bold>.</paragraph>
<paragraph line="154" number="75"> Idāni etesu odanādipañcavidhaṃ bhojanaṃ dassetvā tāni ca puna vibhajitvā dassetuṃ <bold>‘‘odano’’</bold>tiādi āraddhaṃ. Tattha <bold>sālī</bold>ti rattasāliādikā sabbāpi sālijāti. <bold>Vīhī</bold>ti sabbāpi vīhināmikā vīhijāti. <bold>Kaṅgū</bold>ti setarattakāḷabhedā sabbāpi kaṅgujāti. <bold>Kudrūso</bold> nāma kāḷakodravo. <bold>Varako</bold> nāma setavaṇṇo kodravo. Yavagodhumesu pana bhedo natthi. Evaṃ yathāvuttānaṃ sānulomānaṃ sattannaṃ dhaññānaṃ bhojjayāgu cāti sambandho. <bold>Bhojjayāgu cā</bold>ti uṇhaṃ vā sītalaṃ vā bhuñjantānaṃ bhojanakāle gahitaṭṭhāne odhi paññāyati, sā bhojjayāgu. <bold>Ca</bold>-saddena odano cāti sambandho <pageBreak edition="M" number="0.0293" />, odano nāmāti attho. Sace pana bhatte udakakañjikakhīrādīni ākiritvā ‘‘yāguṃ gaṇhathā’’ti denti, kiñcāpi tanukā hoti, pavāraṇaṃ janeti. Sace pana udakādīsu pakkhipitvā pacitvā denti, yāgusaṅgahameva gacchati. Sace pana tanukāyapi yāguyā sāsapamattampi macchamaṃsakhaṇḍaṃ vā nhāru vā pakkhittaṃ hoti, pavāraṇaṃ janeti.</paragraph>
<paragraph line="155" number="76"> Sāmākāditiṇaṃ kudrūsake saṅgahaṃ gataṃ, varakacorako varake saṅgahaṃ gato, nīvāro ceva sāliyaṃ saṅgahaṃ gatoti yojanā. <bold>Sāmākāditiṇa</bold>nti sāmāko ādi yassa, tameva tiṇaṃ tiṇadhaññanti samāso.</paragraph>
<paragraph line="156" number="77"><bold>Bhaṭṭhadhaññamayo</bold>ti <pageBreak edition="V" number="0.0253" /> kharapākabhajjitehi sattavidhehi dhaññehi koṭṭetvā kato, antamaso cuṇṇampi kuṇḍakampi sattu nāmāti attho. Samapākabhajjitānaṃ pana ātapasukkhānaṃ vā taṇḍulānaṃ sattu vā kuṇḍakāni eva vā na pavārenti. Yavena sambhavo uppatti assāti <bold>yavasambhavo, kummāso</bold> kummāso nāma. Muggādīhi kato pana pavāraṇaṃ na janeti. <bold>Kappiyo cā</bold>ti kappiyoyeva maṃso ‘‘maṃso’’ti vuttoti yojanā. <bold>Cā</bold>ti avadhāraṇe. Akappiyo pana paṭikkhipitabbova. Paṭikkhittopi na pavāreti. Udake sambhavo yassa so maccho nāma. Dvīsu panetesu sace yāguṃ pivantassa yāgusitthamattesupi macchakhaṇḍesu vā maṃsakhaṇḍesu vā ekaṃ khāditaṃ ekaṃ hatthe vā patte vā hoti, so ce aññaṃ paṭikkhipati, pavāreti. Dvepi khāditāni honti, mukhe sāsapamattampi avasiṭṭhaṃ natthi, sacepi aññaṃ paṭikkhipati, na pavāreti.</paragraph>
<paragraph line="157" number="78"> Idāni ‘‘kīdisaṃ bhuñjanto kinti vatvā upanītaṃ kiṃ nāma nisedhento pavāreti nāmā’’ti codanaṃ manasi nidhāyāha <bold>‘‘bhuñjanto’’</bold>tiādi <pageBreak edition="M" number="0.0294" />. Tattha kappaṃ vā akappaṃ vā pañcasu bhojanesu yaṃ kiñci <bold>bhojanaṃ bhuñjanto</bold> bhikkhu <bold>tannāmena</bold> tesaṃ pavāraṇājanakabhojanānaṃ nāmena vā <bold>‘‘ima’’nti</bold> sāmaññena <bold>vā</bold> vatvā <bold>abhihaṭaṃ</bold> hatthapāsopanītaṃ <bold>kappaṃ</bold> kappiyaṃ yathāvuttabhojanaṃ <bold>nisedhayaṃ</bold> nisedhayanto pavāreyyāti padatthasambandho. Ayamettha adhippāyo – yena ce akappiyamaṃsañca kuladūsanavejjakammauttarimanussadhammārocanasāditarūpiyādīhi nibbattaṃ akappiyabhojanañca tathā aññañca kappiyaṃ vā akappiyaṃ vā ekasitthamattampi ajjhohaṭaṃ hoti, so sace pattamukhahatthesu yattha katthaci bhojane sati sāpekkhova aññaṃ hatthapāse ṭhitena ‘‘odanaṃ gaṇhathā’’tiādinā pavāraṇappahonakasseva nāmena vā ‘‘ima’’nti sāmaññavaseneva vā kāyeneva abhihaṭaṃ vuttalakkhaṇaṃ kappiyameva bhojanaṃ kevalaṃ vā missaṃ vā kāyena vā vācāya vā paṭikkhipati pavāretīti. ‘‘Ākira ākira, koṭṭetvā koṭṭetvā pūrehī’’ti pana vattuṃ vaṭṭati.</paragraph>
<paragraph line="158" number="79-80"> Idāni ye pavāraṇaṃ na janenti, te dassetuṃ <bold>‘‘lājā’’</bold>tiādimāha. Tattha lājā…pe… phalādīni pavāraṇaṃ na janentīti sambandho. <bold>Lājā</bold>ti sāliādīhi katā lājā. <bold>Taṃsattubhattānī</bold>ti tehi lājehi katā sattu ceva bhattāni ca. <bold>Goraso</bold>ti gunnaṃ raso khīrādi. <bold>Suddhakhajjako</bold>ti macchamaṃsehi asammissatāya suddhakhajjako. Sattuyo piṇḍetvā kato apakko sattuguḷo pana sattumodakasaṅkhāto pavāreti. <bold>Taṇḍulā</bold>ti samapākabhajjitānaṃ sāliādīnaṃ <pageBreak edition="V" number="0.0254" /> taṇḍulā, bhajjitataṇḍulā eva vā. <bold>Bhaṭṭhapiṭṭha</bold>nti suddhaṃ yaṃ kiñci bhajjitaṃ piṭṭhaṃ. <bold>Puthukā</bold>ti sāliādīnaṃ puthukā. Puthukā hi tantiāgamayuttiyā visumpi gayhati, ekatopi, tasmā vuttāvasesānaṃ puthukāveḷuādīnaṃ bhattanti ca sambandho. <bold>Veḷū</bold>ti tesaṃ <pageBreak edition="M" number="0.0295" /> taṇḍulā vuccanti. Puthukā ca veḷu ca, te ādayo yesanti samāso. <bold>Ca</bold>-saddo panettha sabbatthāpi yojetabbo. <bold>Ādi</bold>-saddena kandamūlaphalānipi gayhanti. <bold>Vuttāvasesāna</bold>nti vuttehi sattavidhehi dhaññehi avasesānaṃ. <bold>Rasayāgū</bold>ti rasehi pakkamaṃsādīhi sammissā yāgu. Rasopi tādisova. <bold>Suddhayāgū</bold>ti maṃsādīhi amissā suddhayāgu. <bold>Phalādīnī</bold>ti <bold>ādi</bold>-saddena kandādīnampi gahaṇaṃ. <bold>Api cā</bold>ti nipāto, nipātasamudāyo vā samuccaye, so paccekaṃ yojetabbo.</paragraph>
<paragraph line="159" number="81"> Idāni yasmā sattahi vinayakammākārehi yaṃ atirittaṃ akataṃ, tattha pācittiyaṃ vuttaṃ, byatirekato atirittakate natthi, tasmā atirittaṃ karontena evaṃ kātabbanti dassento <bold>‘‘pavāritenā’’</bold>tiādimāha. Tattha pavāritena vuṭṭhāya atirittaṃ na kātabbaṃ, bhojanaṃ abhuttena ca atirittaṃ na kātabbanti sambandho. <bold>Bhojana</bold>nti pavāraṇappahonakabhojanaṃ. <bold>Abhuttenā</bold>ti ekasitthamattampi abhuttāvinā. <bold>Yena yaṃvā pure kata</bold>nti ettha ca <bold>eva</bold>-saddo dīghaṃ katvā niddiṭṭho, so ca ajjhāhaṭena taṃ-saddena sambandhīyati, tasmā yena bhikkhunā yaṃ bhojanaṃ pure pubbe atirittaṃ kataṃ, teneva tameva atirittaṃ na kātabbanti yojetvā attho veditabbo. Tasmā kappiyaṃ kāretvā bhuñjantassa aññaṃ āmisaṃ ākiranti, taṃ so puna kātuṃ na labhati, tasmiṃ bhojane kariyamāne paṭhamakatena saddhiṃ kataṃ hotīti. Aññasmiṃ pana tena vā aññena vā kātuṃ vaṭṭati.</paragraph>
<paragraph line="160" number="82"><bold>‘‘Kappiya’’</bold>ntiādīni ‘‘karonto’’ti etassa kammapadāni. Kappiyañceva gahitañceva uccāritañceva hatthapāsagañceva yāvakālikaṃ atirittaṃ karonto ‘‘alametaṃ sabba’’nti evaṃ bhāsatūti <pageBreak edition="M" number="0.0296" /> yojanā. Tatthayaṃ phalaṃ vā kandamūlādi vā pañcahi samaṇakappehi kappiyaṃ kataṃ, yañca kappiyamaṃsaṃ vā kappiyabhojanaṃ vā, etaṃ <bold>kappiyaṃ</bold> nāma. <bold>Gahita</bold>nti bhikkhunā paṭiggahitaṃ. <bold>Uccārita</bold>nti kappiyaṃ kāretuṃ āgatena bhikkhunā īsakampi ukkhittaṃ vā apanāmitaṃ vā, taṃ pana atirittakārakena ‘‘alametaṃ sabba’’nti vuttena kātabbaṃ. <bold>Hatthapāsaga</bold>nti kappiyaṃ kāretuṃ āgatena hatthapāsaṃ gataṃ. <bold>Atirittaṃ karonto</bold>ti īdisaṃ catubbidhākārasampannaṃ bhojanaṃ atirittaṃ karonto pavāretvā āsanā avuṭṭhito vā appavāretvāpi <pageBreak edition="V" number="0.0255" /> sabbathā bhutto vāti evaṃ duvidhavinayakammākārasampanno bhikkhu. <bold>Alametaṃ sabbanti evaṃ bhāsatū</bold>ti alametaṃ sabbaṃ iti evaṃ bhāsatu. Evaṃ sattavidhaṃ vinayakammākāraṃ sampādento vacībhedaṃ katvā sakimpi evaṃ vadeyyāti attho.</paragraph>
<paragraph line="161" number="83"> Kappiyaṃ karontena pana anupasampannassa hatthe ṭhitaṃ na kātabbaṃ. Tenāha <bold>‘‘na kare…pe… hatthaga’’</bold>nti. Upasampannato añño anupasampanno, tassa hatthe gataṃ <bold>anupasampannahatthagaṃ. Pesayitvāpī</bold>ti sace tattha añño byatto bhikkhu natthi, yattha atthi, tattha pesayitvāpi. <bold>Taṃ</bold> atirittakataṃ <bold>akārako</bold> atirittakārakato añño <bold>sabbo</bold> pavāritopi appavāritopi bhuñjituṃ labbhateti sambandhanīyaṃ. Pavāritena pana mukhañca hatthañca sodhetvā bhuñjitabbaṃ.</paragraph>
<centered line="162">Pavāraṇāniddesavaṇṇanā niṭṭhitā.</centered>
<subhead line="163">8. Kālikaniddesavaṇṇanā</subhead>
<paragraph line="164" number="84"><bold>Kālikā</bold>ti majjhanhikapacchimayāmasattāhayāvajīvappavattisaṅkhāto kālo etesamatthīti kālikā, sabbepi <pageBreak edition="M" number="0.0297" /> khajjabhojjaleyyapeyyasaṅkhātā atthā. Te pana gaṇanaparicchedato cattāro honti. Kiṃ te appaṭiggahitāpi sabhāveneva kālikavohāraṃ labhanti, udāhu aññathāpīti āha <bold>‘‘paṭiggahitā’’</bold>ti, paṭiggahitāyeva te yāvakālikādi kālikavohāralābhino, no aññathāti adhippāyo. Idāni te dasseti <bold>‘‘yāvakālika’’</bold>ntiādinā. Tattha aruṇuggamanato yāva ṭhitamajjhanhiko, tāva paribhuñjitabbattā yāva majjhanhikasaṅkhāto kālo assāti <bold>yāvakālikaṃ,</bold> piṭṭhakhādanīyādikaṃ vatthu, ṭhitamajjhanhikato paṭṭhāya taṃ paribhuñjituṃ na sakkā, kālaparicchedajānanatthaṃ kālatthambho vā yojetabbo, kālantare vā bhattakiccaṃ kātabbaṃ. Yāva rattiyā pacchimasaṅkhāto yāmo, tāva paribhuñjitabbato yāmo kālo assāti <bold>yāmakālikaṃ</bold>. Paṭiggahetvā sattāhaṃ nidhetabbato sattāho kālo assāti <bold>sattāhakālikaṃ</bold>. Ṭhapetvā udakaṃ avasesaṃ sabbampi paṭiggahitaṃ yāvajīvaṃ <pageBreak edition="V" number="0.0256" /> pariharitvā sati paccaye paribhuñjitabbato jīvassa yattako paricchedo yāvajīvaṃ, taṃ assa atthīti <bold>yāvajīvikaṃ</bold>.</paragraph>
<paragraph line="165">Nanu ca aññattha viya ‘‘yāvajīvika’’nti ettha kālasutiyā abhāve kathaṃ ‘‘cattāro kālikā’’ti yujjatīti? Yujjati, sogatānaṃ khandhavinimuttasseva kālassābhāvato jīvasaṅkhātassa jīvitindriyassa khandhasaṅgahitattā sopi kāloyevāti. Nanu cettha ‘‘yāvakālika’’ntiādinā niddiṭṭhāneva ‘‘kālikā’’ti vuttāni, ‘‘kālikānī’’ti vattabbaṃ siyāti? Nedamevaṃ viññeyyaṃ, ‘‘kālika’’ntiādīni vatthusambandhena vuttāni, ‘‘kālikā’’ti pana sāmaññantaravasena atthasaddasambandhena vuttanti natthi virodhoti.</paragraph>
<paragraph line="166" number="85"> Idāni tesu <bold>‘‘piṭṭha’’</bold>ntiādinā yāvakālikaṃ dasseti. Tattha <bold>piṭṭhaṃ mūlaṃ phala</bold>nti piṭṭhakhādanīyaṃ mūlakhādanīyaṃ phalakhādanīyañca <pageBreak edition="M" number="0.0298" />. Tattha sattannaṃ tāva dhaññānaṃ dhaññānulomānaṃ aparaṇṇānañca piṭṭhaṃ panasalabujaambāṭakadhotatālapiṭṭhādikañceti tesu tesu janapadesu pakatiāhāravasena 03 manussānaṃ khādanīyabhojanīyakiccasādhakaṃ piṭṭhaṃ <bold>piṭṭhakhādanīyaṃ</bold>. ‘‘Adhotaṃ tālapiṭṭhaṃ khīravallipiṭṭha’’ntiādinā gaṇiyamānānaṃ gaṇanāya anto natthi, khādanīyabhojanīyakiccasādhakabhāvoyeva panetesaṃ lakkhaṇaṃ, subahuṃ vatvāpi imasmiṃyeva lakkhaṇe ṭhātabbanti na vitthārayāma. Evaṃ sabbattha. Tambakataṇḍuleyyādimūlaṃ <bold>mūlakhādanīyaṃ</bold>. Panasalabujanāḷikerādiphalaṃ <bold>phalakhādanīyaṃ. Khajja</bold>nti sakkhalimodakādipubbaṇṇāparaṇṇamayaṃ khādanīyañca. <bold>Goraso</bold>ti khīradadhitakkasaṅkhāto gunnaṃ raso ca. <bold>Dhaññabhojana</bold>nti sānulomānaṃ dhaññānaṃ odanasattukummāsasaṅkhātabhojanañca. <bold>Ṭīkāyaṃ</bold> pana ‘‘sānulomāni sattadhaññāni ca pañcavidhabhojanañcā’’ti vuttaṃ, taṃ na yuttaṃ, dhaññānaṃ visuṃ gahaṇe payojanābhāvā, payojanasambhave ca phalaggahaṇeneva tesaṃ gahaṇasambhavato.</paragraph>
<paragraph line="167"><bold>Yāgusūpappabhutayo</bold>ti yāgu ca sūpañca, taṃ pabhuti yesaṃ teti ete yāvakālikā hontīti sambandho. Ettha ca pabhuti-saddena macchamaṃsasaṅkhātaṃ dhaññabhojanato avasiṭṭhaṃ bhojanañca piṭṭhamūlaphalakhādanīyato avasiṭṭhaṃ kandakhādanīyaṃ, muḷālakhādanīyādiñca saṅgaṇhāti. Tesu dīgho ca bhisakandādi vaṭṭo ca uppalakaṇḍādi <bold>kandakhādanīyaṃ,</bold> padumamūlādi ca taṃsadisaṃ erakamūlādi ca <bold>muḷālakhādanīyaṃ,</bold> tālādīnaṃ kaḷīrasaṅkhātā matthakā <bold>matthakakhādanīyaṃ,</bold> ucchukkhandhādayo <pageBreak edition="V" number="0.0257" /> nīluppalādīnaṃ daṇḍakkhandhakādi <bold>khandhakhādanīyaṃ,</bold> tambakataṇḍuleyyādīnaṃ paṇṇaṃ <bold>pattakhādanīyaṃ,</bold> ucchutacova eko saraso <bold>tacakhādanīyaṃ,</bold> tambakasiggupupphādi <bold>pupphakhādanīyaṃ,</bold> labujaṭṭhipanasaṭṭhiādikaṃ <bold>aṭṭhikhādanīyaṃ</bold>.</paragraph>
<paragraph line="168" number="86"><bold>‘‘Madhū’’</bold>tiādinā <pageBreak edition="M" number="0.0299" /> yāmakālikaṃ dasseti. Madhu ca muddikā ca sālūkañca cocañca mocañca ambañca jambu cāti dvando. Muddikā phalepi itthiyaṃ, phale sesā napuṃsake, ‘‘jambu’’ iti phalavācī napuṃsakasaddantaraṃ, tato jātaṃ madhupānādi <bold>madhu…pe… jambujaṃ,</bold> tañca phārusañca pānakanti yojanā. Tattha <bold>madhujaṃ pānaṃ</bold> nāma muddikānaṃ jātirasaṃ udakasambhinnaṃ katvā katapānaṃ. Taṃ attanā kataṃ purebhattameva sāmisaṃ nirāmisampi vaṭṭati. Anupasampannehi kataṃ labhitvā pana purebhattaṃ paṭiggahitaṃ purebhattaṃ sāmisampi vaṭṭati, pacchābhattaṃ pana nirāmisameva vaṭṭati. Esa nayo sabbapānesu. <bold>Muddikajaṃ pānaṃ</bold> nāma muddikānaṃ udake madditvā katapānaṃ. Tathā sesapānāni yathānurūpaṃ veditabbāni, <bold>sālūkaṃ</bold> rattuppalādīnaṃ sālūkaṃ. <bold>Cocaṃ</bold> aṭṭhikakadaliphalaṃ. <bold>Mocaṃ</bold> anaṭṭhikaṃ. Imāni aṭṭha pānāni sītānipi ādiccapākānipi vaṭṭanti, aggipākāni pana na vaṭṭanti. Tenāha <bold>‘‘nāggisantatta’’</bold>nti.</paragraph>
<paragraph line="169" number="87-8"> Avasesāni pana vettatintiṇikamātuluṅgakapitthakaramandādikhuddakaphalapānāni aṭṭhapānagatikāneva. Tenāha <bold>‘‘sānulomāni dhaññāni, ṭhapetvā phalajo raso’’</bold>ti. Ekassa pana vakkhamānānañca ‘‘puppharaso’’tiādīnaṃ ‘‘sītodamadditādiccapāko vā yāmakāliko’’ti iminā sambandho veditabbo. Tālanāḷikerapanasalabujaalābukumbhaṇḍapussaphalatipusaeḷālukaphalānīti nava mahāphalāni, sabbañca aparaṇṇaṃ sattadhaññāni anulomentīti saha anulomehīti <bold>sānulomāni</bold>. Sānulomadhaññānaṃ pana raso yāvakāliko. ‘‘Sānulomāni dhaññānī’’ti phalāni viññāyanti. Phalasutiyā ‘‘sesaphalajo’’ti vattabbe gamyamānattā na vuttaṃ. <bold>Madhukapupphamaññatrā</bold>ti madhukapupphaṃ ṭhapetvā. <bold>Pakkaḍākaja</bold>nti pakkehi yāvakālikehi ḍākehi jātaṃ rasaṃ. Sītamudakaṃ <bold>sītodaṃ,</bold> khīrode viya sītode <pageBreak edition="M" number="0.0300" /> madditoti tappuriso. <bold>Ādicca</bold>-saddo ātape vattati upacāratoti ādicce pāko yassāti samāso.</paragraph>
<paragraph line="170" number="89"> Sattāhakālikaṃ dasseti <bold>‘‘sappī’’</bold>tiādinā. Tattha <bold>sattāhakālikā</bold>ti yathāvuttāni sappiādīni sattāhakālikāni. Idāni sappiādīni vibhajati <bold>‘‘sappī’’</bold>tiādinā. Tattha yesaṃ <pageBreak edition="V" number="0.0258" /> gomahiṃ sādīnaṃ maṃsaṃ kappati, tesaṃ sappi sappi nāmāti <bold>‘‘sappī’’</bold>tiādinā sappilakkhaṇamāha. Akappiyamaṃsasappinopi kappiyasambhave tattha sattāhātikkame dukkaṭassa vakkhamānattā nissaggiyavatthumeva cettha dassetuṃ <bold>‘‘yesaṃ maṃsamavārita’’</bold>nti vuttaṃ. Khīrādīsu hi tesamakappiyaṃ nāma natthi. Navanītassa sappisadisatāya navanītalakkhaṇaṃ visuṃ na vuttaṃ. Upari sappipiṇḍaṃ ṭhapetvā sītalapāyāsaṃ denti, yaṃ pāyāsena asaṃsaṭṭhaṃ, taṃ sattāhakālikaṃ, missitaṃ pana ādiccapākaṃ katvā parissāvitaṃ, tathā khīraṃ pakkhipitvā pakkatelampi, tesu <bold>navanītaṃ</bold> nāma navuddhaṭaṃ. Tena kataṃ pana <bold>sappi</bold>.</paragraph>
<paragraph line="171" number="90"> Tilā ca vasā ca eraṇḍāni ca madhukāni ca sāsapā cāti dvando. Tehi sambhavo yassāti bāhirattho, taṃ telaṃ nāmāti attho. Khuddā khuddamadhumakkhikā ca bhamarā ca <bold>khuddabhamaraṃ,</bold> khuddajantukattā napuṃsakekavacanaṃ. Madhuṃ karontīti madhukariyo, tā eva makkhikā <bold>madhukarimakkhikā,</bold> khuddabhamarameva madhukarimakkhikāti kammadhārayo. Tāhi kataṃ <bold>madhu</bold> madhu nāmāti attho. <bold>Ṭīkāyaṃ</bold> pana visuṃ madhukarī-saddaṃ vikappetvā ‘‘daṇḍakesu madhukarā madhukarimakkhikā nāmā’’ti vuttaṃ. Madhupaṭalaṃ vā madhusitthakaṃ vā sace madhunā makkhitaṃ, madhugatikameva. Tumbalakānaṃ cīrikānañca niyyāsasadisaṃ madhu pana <pageBreak edition="M" number="0.0301" /> yāvajīvikaṃ. Raso nikkasaṭo ādi yassā sā <bold>rasādi. Ādi</bold>-saddena phāṇitādīnaṃ gahaṇaṃ, sā ucchuvikati. <bold>Pakkā</bold>ti avatthukapakkā vā, <bold>phāṇitaṃ</bold> phāṇitaṃ nāmāti attho. Sītūdakena katamadhukapupphaphāṇitaṃ pana phāṇitagatikameva. Ambaphāṇitādīni yāvakālikāni. Etāni yathāvuttāni sappiādīni purebhattaṃ sāmisaparibhogenāpi, pacchābhattato paṭṭhāya pana tāni ca pacchābhattaṃ paṭiggahitāni ca sattāhaṃ nidahitvā nirāmisaparibhogena paribhuñjitabbāni.</paragraph>
<paragraph line="172" number="91"> Idāni odissa anuññātavasāya pākato vibhāgaṃ dassetvā tato sappiādīnaṃ dassetuṃ <bold>‘‘savatthū’’</bold>tiādimāha. Tattha purebhattaṃ <bold>sāmaṃ vā</bold> attanā eva. <bold>Vā</bold>-saddena parehi vā. <bold>Amānusā</bold> manussavasārahitā. <bold>Vasā</bold> acchādīnaṃ akappiyānaṃ, sūkarādīnaṃ kappiyānañca sattānaṃ vasā. Savatthupakkā sattāhakālikā hotīti seso. <bold>Savatthupakkā</bold>ti savatthukaṃ katvā pakkā. Ayamettha adhippāyo – sace pana vasaṃ purebhattaṃ paṭiggahetvā pacitvā telaṃ parissāvitaṃ sattāhāni nirāmisaparibhogena paribhuñjitabbaṃ. Atha parehi kataṃ purebhattaṃ paṭiggahitaṃ, purebhattaṃ sāmisampi <pageBreak edition="V" number="0.0259" /> vaṭṭati, pacchābhattato paṭṭhāya nirāmisameva, no ce, dukkaṭaṃ hotīti. Kāriye kāraṇopacārena panettha <bold>‘‘vasā’’</bold>ti telameva vuttaṃ, vasā pana yāvakālikāva.</paragraph>
<paragraph line="173"><bold>Ṭīkāyaṃ</bold> pana vasāya ‘‘sattāhakālike āgataṭṭhānaṃ natthīti vadantī’’ti vatvā ‘‘taṃ upaparikkhitabba’’nti vasāya sattāhakālikattamāsaṃkiyaṃ vuttaṃ. Kimettha upaparikkhitabbaṃ? Bhesajjaṃ anujānatā bhagavatā ‘‘yāni kho pana tāni gilānānaṃ bhikkhūnaṃ paṭisāyanīyāni bhesajjāni, seyyathidaṃ – sappi navanītaṃ telaṃ madhu phāṇitaṃ, tāni paṭiggahetvā <pageBreak edition="M" number="0.0302" /> sattāhaparamaṃ sannidhikārakaṃ paribhuñjitabbānī’’ti (pārā. 622) sappiādīnameva sattāhakālikattaṃ vuttaṃ. <bold>Bhesajjakkhandhake</bold>pi ‘‘anujānāmi, bhikkhave, tāni pañca bhesajjāni paṭiggahetvā kālepi vikālepi paribhuñjitu’’nti (mahāva. 260) tāni pañceva ‘‘bhesajjānī’’ti vatvā telaṃ niyamato ‘‘anujānāmi, bhikkhave, vasāni bhesajjāni acchavasaṃ macchavasaṃ susukāvasaṃ sūkaravasaṃ gadrabhavasaṃ kāle paṭiggahitaṃ kāle nippakkaṃ kāle saṃsaṭṭhaṃ telaparibhogena paribhuñjitu’’nti (mahāva. 262) vuttaṃ. <bold>Bhesajjasikkhāpadaṭṭhakathāya</bold>ñca (kaṅkhā. aṭṭha. bhesajjasikkhāpadavaṇṇanā) ‘‘ṭhapetvā manussavasaṃ aññaṃ yaṃ kiñci vasa’’ntiādinā vasātelassa vidhānaṃ dassetvā ‘‘aññesaṃ yāvakālikavatthūnaṃ vatthuṃ pacituṃ na vaṭṭatiyevā’’ti vadatā aṭṭhakathācariyena yāvakālikesu vasaṃ ṭhapetvā aññesaṃ yāvakālikavatthūnaṃ vatthuṃ pacituṃ na vaṭṭatīti ayamettha attho dīpitoti vasā ‘‘yāvakālikāyevā’’ti viññāyatīti ko ettha sukhumo nayoti.</paragraph>
<paragraph line="174"><bold>Aññesaṃ</bold> vasātelato paresaṃ <bold>yāvakālikavatthūnaṃ</bold> yesaṃ tesaṃ yāvakālikavatthūnaṃ sappiādīnaṃ <bold>vatthuṃ</bold> yāvakālikasaṅkhātaṃ khīrādikaṃ na paceti sambandho. Ayamettha adhippāyo – yathā sattāhaparibhogatthāya vasaṃ kāle paṭiggahetvā kāle pacituṃ vaṭṭati, na evaṃ sappiādīnaṃ vatthubhūtaṃ khīrādiyāvakālikaṃ, taṃ pana sattāhaparibhogatthāya kālepi na vaṭṭati. Tāni hi yadi taṃ paṭiggahetvā sayaṃ katāni, pacchābhattato paṭṭhāya na vaṭṭanti savatthukappaṭiggahitattā, sāmisaṃ na vaṭṭanti sāmaṃpakkattā, purebhattampi na vaṭṭanti yāvakālikavatthuto vivecitattā. Parehi katāni pana purebhattaṃ sāmisampi <pageBreak edition="M" number="0.0303" /> vaṭṭanti attanā apakkattā. Yāvajīvikāni tu sāsapamadhukaeraṇḍaaṭṭhīni telakaraṇatthaṃ paṭiggahetvā tadaheva kataṃ telaṃ sattāhakālikaṃ, dutiyadivase kataṃ chāhaṃ vaṭṭati, evaṃ yāva sattamadivase kataṃ tadaheva vaṭṭati, uggate aruṇe nissaggiyaṃ <pageBreak edition="V" number="0.0260" />, aṭṭhame divase anajjhoharaṇīyaṃ, uggahitena yena kenaci vatthunā katasadisaṃ hoti. Telatthāya paṭiggahitasāsapādīnaṃ sattāhātikkamena dukkaṭaṃ. Nibbattitaṃ sappi vā navanītaṃ vā kālepi vikālepi paṭiggahetvā pacituṃ vaṭṭati. Taṃ pana tadahu purebhattampi sāmisaṃ na vaṭṭati, saṃsaggato yāvakālikampi sāmaṃpakkaṃ siyāti nirāmisaṃ pana sattāhampi vaṭṭati.</paragraph>
<paragraph line="175" number="92"> Idāni <bold>‘‘haliddi’’</bold>ntiādinā yāvajīvikaṃ dasseti. Tattha <bold>‘‘haliddi</bold> nāma nisā’’tiādinā vuccamānepi pariyāyavacane sammoho siyāti na taṃvacanena bhusaṃ sammohayissāma, tasmā tāni upadesatova veditabbāni. Tattha <bold>‘‘haliddi’’</bold>nti binduāgamena vuttaṃ. Upacārena tu mūlādīni haliddādisaddena vuttāni. Tā haliddādayo keci itthiliṅgāyeva. Mūlaphale vacattañca…pe… bhaddamuttañca ativisāti padacchedo. <bold>Pañcamūla</bold>-saddena cūḷapañcamūlamahāpañcamūlāni gahitāni. <bold>Ādi</bold>-saddena vajakalimūle jaraṭṭhanti evamādīnaṃ saṅgaho.</paragraph>
<paragraph line="176" number="93-5"><bold>Goṭṭhaphala</bold>nti madanaphalanti vadantīti. Tīṇi phalāni yassaṃ saṅgahitaṃ sā <bold>tiphalā. Eraṇḍakādīna</bold>nti <bold>ādi</bold>-saddena jātirukkhādīnaṃ gahaṇaṃ. Sulasādīnaṃ paṇṇanti sambandho. <bold>Ādi</bold>-saddena asokādīnaṃ gahaṇaṃ. <bold>Sūpeyyapaṇṇa</bold>nti tambakataṇḍuleyyādisūpayoggapaṇṇaṃ. Ucchuniyyāsaṃ ṭhapetvā sabbo <pageBreak edition="M" number="0.0304" /> niyyāso ca sarasaṃ ucchujaṃ tacañca ṭhapetvā sabbo taco cāti sambandho. Tattha hiṅgukaṇikāraniyyāsādi sabbo <bold>niyyāso</bold> nāma. Nirasaucchutacādi sabbo <bold>taco</bold> nāma. <bold>Loṇaṃ</bold> sāmuddādi. <bold>Lohaṃ</bold> ayatambādi. <bold>Silā</bold> kāḷasilādi.</paragraph>
<paragraph line="177" number="96"><bold>Suddhasittha</bold>nti madhunā amakkhitaṃ. Madhumakkhitaṃ pana sattāhakālikaṃ. <bold>Yañca kiñci sujhāpita</bold>nti dujjhāpitaṃ akatvā sujjhāpitaṃ yaṃ kiñci ca. <bold>Vikaṭādippabheda</bold>nti vikaṭaṃ gūthamattikāmuttachārikāsaṅkhātaṃ ādi yassa, so pabhedo yassāti bāhirattho, taṃ. Yaṃ kiñci cāti sambandho. Ettha pana <bold>ādi</bold>-saddena kandakhādanīye khīrakākolādayo, muḷālakhādanīye haliddisiṅgiveramūlādayo, matthakakhādanīye haliddisiṅgiverakaḷīrādayo, khandhakhādanīye uppalapaṇṇadaṇḍādayo, pupphakhādanīye campakapupphādayo, aṭṭhikhādanīye madhukaṭṭhieraṇḍasāsapādayo, piṭṭhakhādanīye adhotatālapiṭṭhādayo ca saṅgahitāti daṭṭhabbā.</paragraph>
<paragraph line="178" number="97"> Idāni <pageBreak edition="V" number="0.0261" /> sabbaso yāvajīvikaṃ dassetuṃ asakkuṇeyyattā vuttāni ca avuttāni ca ekato sampiṇḍetvā tattha lakkhaṇaṃ ṭhapento <bold>‘‘mūla’’</bold>ntiādimāha. Tattha ‘‘sāro’’ti vattabbe <bold>‘‘sāra’’</bold>nti liṅgavipallāsenāha. ‘‘Sāro bale thiraṃse cā’’ti hi nighaṇḍu. <bold>Āhāraṭṭha</bold>nti āhārena jāto attho payojanaṃ āhārattho, sova āhāraṭṭho, taṃ āhārakiccanti vuttaṃ hoti.</paragraph>
<paragraph line="179" number="98"> Idāni catūsu kappiyākappiyādivibhāgaṃ dasseti <bold>‘‘sabbā’’</bold>tiādinā. Tattha sabbe kālikā, tesaṃ sambhogo anubhavoti samāso. <bold>Kāle</bold>ti pubbaṇhakāle. <bold>Sabbassā</bold>ti gilānāgilānassa. <bold>Sati paccaye</bold>ti tīsu <pageBreak edition="M" number="0.0305" /> yāmakālikaṃ pipāsādikāraṇe sati, sattāhakālikaṃ yāvajīvikañca gelaññakāraṇe satīti attho, kālato vigato <bold>vikālo,</bold> tasmiṃ, yāmakālikaṃ vikāle āhāratthāya ajjhoharaṇe, sattāhakālikaṃ pana yāvajīvikañca tadatthāya paṭiggahaṇamattepi dukkaṭaṃ.</paragraph>
<paragraph line="180" number="99"><bold>Ubho</bold>ti yāvakālikaṃ yāmakālikañca. Tattha yāvakālikaṃ attano kālātikkantaṃ vikālabhojanabhikkhāpadena pācittiyaṃ janayati, yāmakālikaṃ yāmātikkantaṃ sannidhisikkhāpadena. Ete ubhopi antovutthañca sannidhiñca janayantīti sambandho. <bold>‘‘Antovutthaṃ sannidhi’’</bold>nti bhāvappadhānoyaṃ niddeso, antovutthattaṃ sannidhittañcāti attho.</paragraph>
<paragraph line="181" number="100"><bold>Atināmite</bold>ti atikkāmite. <bold>Pācittī</bold>ti sattāhātikkantaṃ bhesajjasikkhāpadena nissaggiyapācittiyāpatti ca hotīti attho. Sace dvinnaṃ santakaṃ ekena paṭiggahitaṃ avibhattaṃ hoti, sattāhātikkame dvinnampi anāpatti, paribhuñjituṃ pana na vaṭṭati. <bold>Pāḷināruḷhe</bold>ti pāḷiyaṃ anāruḷhe sappiādimhi satta ahāni atināmiteti sambandho. <bold>Sappī</bold>ti manussādīnaṃ sappi. <bold>Ādi</bold>-saddena tesaṃyeva navanītaṃ, nāḷikerāditelaṃ, sītodakena kataṃ madhukapupphaphāṇitañca saṅgahitaṃ.</paragraph>
<paragraph line="182" number="101"><bold>Nissaṭṭhaladdha</bold>nti nissaṭṭhaṃ vinayakammavasena nissajjitañca taṃ laddhañca puna tathevāti nissaṭṭhaladdhaṃ. Taṃ gahetvāti seso. Nissajjanavidhānaṃ pana vakkhamānanayena veditabbaṃ. <bold>‘‘Naṅga’’</bold>ntiādi upalakkhaṇamattaṃ. Tena makkhitāni kāsāvādīni ca pana aparibhogāniyeva <pageBreak edition="V" number="0.0262" />. Aññassa pana kāyikaparibhogo vaṭṭati. <bold>Vikappentassa sattāhe sāmaṇerassā</bold>ti ettha <pageBreak edition="M" number="0.0306" /><bold>ṭīkāyaṃ</bold> ‘‘idaṃ sappiṃ tuyhaṃ vikappemī’’tiādinā tesaṃ tesaṃ nāmaṃ gahetvā sammukhāparammukhāvikappanavasena atthaṃ dassetvā taṃ sādhayantehi avikappite vikappitasaññī nissaggiyaṃ pācittiya’’nti āpattivāre pāḷi āhaṭā. ‘‘Sace upasampannassa vikappeti, attano eva santakaṃ hoti, paṭiggahaṇampi na vijahatī’’ti dosaṃ vatvā anupasampannassa vikappane attasantakattābhāvo, paṭiggahaṇavijahanañca payojanaṃ vuttaṃ. Tattha vadāma – āpattivāre ‘‘avikappite’’tiādipāḷiyeva natthi, ‘‘anadhiṭṭhite adhiṭṭhitasaññī nissaggiyaṃ pācittiyaṃ, avissajjite vissajjitasaññī nissaggiyaṃ pācittiya’’ntiādinā (pārā. 624) pāḷiyā āgatattā tadanurūpameva anāpattivāre ‘‘adhiṭṭheti, vissajjetī’’tiādināva pāḷi āgatā. Yadi bhaveyya, vaṇṇanīyaṭṭhānatāya aṭṭhakathāya bhavitabbaṃ, na cettha aṭṭhakathāyaṃ vijjati. Anupasampannassa vikappane ca kathaṃ paṭiggahaṇaṃ vijahati sikkhāpaccakkhānādīsu chasu paṭiggahaṇavijahanakāraṇesu vikappanassa anantogadhattā, tasmā nāyamettha atthoti.</paragraph>
<paragraph line="183">Mayamettha evamatthaṃ bhaṇāma – <bold>vikappentassā</bold>ti ettha <bold>vikappanaṃ</bold> saṃvidahanaṃ ‘‘cittasaṅkappo’’tiādīsu viya, ubhayattha pana upasaggehi nānattamattaṃ, tasmā antosattāhe sāmaṇerassa yassa kassaci vikappentassa saṃvidahantassa pariccāgasaññaṃ pariccāgacetanaṃ pariccāgādhippāyaṃ uppādentassa anāpattīti attho. Idañca <bold>mahāsumatthera</bold>vādamolubbha vuttaṃ. Vuttañhi ‘‘tena cittenā’’tiādīsu pāḷivacanesu adhippāyaṃ dassentena, ‘‘idaṃ kasmā vuttaṃ. Evañhi antosattāhe datvā pacchā paṭilabhitvā paribhuñjantassa anāpattidassanattha’’nti (pārā. aṭṭha. 2.625). <bold>Mahāpadumatthero</bold> panāha ‘‘sattāhātikkantassa pana <pageBreak edition="M" number="0.0307" /> paribhoge anāpattidassanatthamidaṃ vutta’’nti (pārā. aṭṭha. 2.625). Ayameva vādo tesu sundarataro. Sattāhe makkhanādiṃ adhiṭṭhato ca aññassa dadatopi ca anāpattīti sambandho. <bold>Ādi</bold>-saddena abbhañjanādiṃ saṅgaṇhāti. Ayametthādhippāyo – sappiādiṃ abbhañjanādiṃ madhuṃ arumakkhanaṃ, phāṇitaṃ gharadhūpanaṃ adhiṭṭhato anāpattīti. <bold>Aññassā</bold>ti upasampannassa vā anupasampannassa vā.</paragraph>
<paragraph line="184" number="102"> Yāvakālikaādīni attanā saha saṃsaṭṭhāni sabbhāvaṃ gāhāpayantīti sambandho. <bold>Sabbhāva</bold>nti sassa attano bhāvo dvitte sabbhāvo, taṃ. <bold>Tasmā</bold>ti yasmā evaṃ, tasmā. <bold>Evamudīrita</bold>nti <pageBreak edition="V" number="0.0263" /> evaṃ ‘‘vikappentassa sattāhe’’tiādinā vuttaṃ. Ayamettha adhippāyo – yasmā attanā saṃsaṭṭhāni attano bhāvaṃ gāhāpayanti yāvakālikādīni, tasmā sattāhātikkāmitāni sattāhakālikāni pācittiyajanakāni saṃsaṭṭhāni attasaṃsaṭṭhānipi pācittiyajanakāni karontīti avikappanādimhi sati byatirekato pācittiyāpattiparidīpakaṃ ‘‘vikappentassā’’tiādikaṃ vākyattayaṃ vuttanti. <bold>Ṭīkāyaṃ</bold> pana ‘‘idāni vakkhamānaṃ sandhāya <bold>evanti vutta’’</bold>nti vuttaṃ. Taṃ vakkhamānassa atītaudīritattāyogato kathaṃ yujjatīti. <bold>Evamudīrita</bold>nti vā pāḷiyaṃ aṭṭhakathāyañca evameva vuttanti attho. <bold>Eva</bold>-saddo avadhāraṇe.</paragraph>
<paragraph line="185" number="103-5"> Idāni attasaṃsaṭṭhānaṃ yāvakālikādīnaṃ sabbhāvagāhāpanaṃ sarūpato dassetuṃ <bold>‘‘pure’’</bold>tiādimāha. Tattha <bold>sattāha</bold>nti satta ahāni yassa taṃ sattāhaṃ, sattāhakālikaṃ. <bold>Ca</bold>-saddo aṭṭhānappayutto, so sattāhañca yāvajīvikañcāti yojetabbo. <bold>Sesakālikasammissa</bold>nti sesehi tadahu paṭiggahitehi kālikehi yāvakālikayāmakālikasaṅkhātehi sammissaṃ. <bold>Pācittī</bold>ti <pageBreak edition="M" number="0.0308" /> sannidhisikkhāpadena pācitti. <bold>Tadahu paṭiggahita</bold>nti tasmiṃyeva dine purebhattaṃ paṭiggahitaṃ. <bold>Tadahevā</bold>ti tasmiṃyeva dine purebhattameva. <bold>Sesa</bold>nti sattāhakālikaṃ yāvajīvikañca. <bold>Eva</bold>nti yāme eva paribhuñjayeti vijānīyanti sambandho. <bold>Itara</bold>nti sattāhakālikato aññaṃ yāvajīvikaṃ.</paragraph>
<centered line="186">Kālikaniddesavaṇṇanā niṭṭhitā.</centered>
<subhead line="187">9. Paṭiggāhaniddesavaṇṇanā</subhead>
<paragraph line="188" number="106"> Dātuṃ kāmetīti dātukāmo, tassa abhihāro īsakampi oṇamanādinābhiharaṇanti tappuriso, hatthassa pāso <bold>hatthapāso</bold>. Ruḷhīvasena tu aḍḍhateyyahattho hatthapāso nāma. So ca sace bhikkhu nisinno hoti, āsanassa pacchimantato paṭṭhāya, sace ṭhito, paṇhiantato paṭṭhāya, sace nipanno, yena passena nipanno, tassa pārimantato paṭṭhāya dāyakassa nisinnassa ṭhitassa vā ṭhapetvā pasāritahatthaṃ yaṃ āsannataraṃ aṅgaṃ, tassa orimantena paricchinditvā veditabbo. <bold>Eraṇakkhama</bold>nti thāmamajjhimena purisena eraṇassa ukkhipanassa <pageBreak edition="V" number="0.0264" /> khamaṃ yoggaṃ. Vatthusaddāpekkhaṃ napuṃsakattaṃ. <bold>Tidhā dente</bold>ti kāyakāyappaṭibaddhanissaggiyānaṃ vasena tīhi pakārehi dāyake dadamāne. Tattha yena kenaci sarīrāvayavena antamaso pādaṅguliyāpi dīyamānaṃ kāyena dinnaṃ nāma hoti, kaṭacchuādīsu yena kenaci dīyamānaṃ kāyappaṭibaddhena, kāyato pana kāyappaṭibaddhato vā mocetvā hatthapāse ṭhitassa kāyena vā kāyappaṭibaddhena vā pātiyamānaṃ nissaggiyena payogena dinnaṃ nāma. <bold>Dvidhā gāho</bold>ti kāyakāyappaṭibaddhānaṃ vasena dvīhi pakārehi yehi kehici <pageBreak edition="M" number="0.0309" /> dīyamānassa gahaṇaṃ. Evaṃ paṭiggaho pañcaṅgoti yojanā. <bold>Pañcaṅgo</bold>ti pañca aṅgāni yassāti bahubbīhi.</paragraph>
<paragraph line="189" number="107"> Idāni aneraṇakkhame ca kismiñci kāyappaṭibaddhe ca paṭiggahaṇārohanaṃ dassetuṃ <bold>‘‘asaṃhāriye’’</bold>tiādimāha. Tattha <bold>asaṃhāriye</bold>ti ānetumasakkuṇeyye phalakapāsāṇādimhi. <bold>Tatthajāte</bold>ti tesuyeva rukkhādīsu jāte kiṃsukapaduminipaṇṇādike. Ciñcaādīnaṃ sukhume paṇṇeti sambandho. Tāni hi sandhāretuṃ na sakkonti. Tesaṃ pana sākhāsu vaṭṭati. <bold>Ādi</bold>-saddena ‘‘aṅga’’ntiādikaṃ saṅgaṇhāti. <bold>Vā</bold>-saddo samuccaye. <bold>Asayhabhāre</bold>ti thāmamajjhimapurisena sahituṃ sandhāretuṃ asakkuṇeyye bhāre. Sabbesaṃ paṭiggaho ‘‘na rūhatī’’ti iminā sambandho.</paragraph>
<paragraph line="190" number="108"> Idāni paṭiggahaṇavijahanaṃ dasseti <bold>‘‘sikkhā’’</bold>tiādinā. Tattha <bold>sikkhāmaraṇaliṅgehī</bold>ti sikkhāpaccakkhānena ca maraṇena ca liṅgaparivattanena ca. <bold>Anapekkhavisaggato</bold>ti natthi apekkho etassāti anapekkho, sova visaggo, tato ca. <bold>Acchedā</bold>ti corādīhi acchinditvā gahaṇena. <bold>Anupasampannadānā</bold>ti anupasampannassa dānena. <bold>Ca</bold>-saddo sabbattha ānetabbo. <bold>Gāho</bold>ti paṭiggahaṇaṃ. <bold>Upasammatī</bold>ti vijahati.</paragraph>
<paragraph line="191" number="109-10"> Idāni appaṭiggahitaṃ paribhoge dosaṃ dassetuṃ <bold>‘‘appaṭiggahita’’</bold>ntiādimāha. Tattha <bold>sabba</bold>nti catukālikapariyāpannaṃ sakalampi. Idāni appaṭiggahetvā paribhuñjitabbaṃ dassetuṃ <bold>‘‘suddha’’</bold>ntiādimāha. Tattha suddhaṃ nātibahalaṃ udakañca tathā aṅgalaggaṃ avicchinnaṃ danta…pe… gūthakañca loṇa…pe… karīsakañca kappateti sambandho. Tattha <bold>suddha</bold>nti rajareṇūhi aññarasena <pageBreak edition="M" number="0.0310" /> ca asammissatāya parisuddhaṃ. <bold>Nātibahala</bold>nti yaṃ kasitaṭṭhāne bahalamudakaṃ viya mukhe vā hatthe vā na laggaṃ, taṃ. <bold>Avicchinna</bold>nti aṅgato vicchinditvā <pageBreak edition="V" number="0.0265" /> na gataṃ. Dantāni ca akkhīni ca kaṇṇañca dantakkhikaṇṇaṃ pāṇyaṅgattā, tassa gūthakanti tappuriso. <bold>Loṇaṃ</bold> sarīruṭṭhitaṃ. <bold>Siṅghāṇī</bold>ti siṅghāṇikā. Vicchinnaṃ na paṭiggahetabbaṃ.</paragraph>
<paragraph line="192" number="111"> Idāni <bold>‘‘gūthā’’</bold>tiādinā kālodissaṃ dasseti. <bold>Tathāvidhe</bold>ti sappadaṭṭhakkhaṇādike tathāvidhe kāle. Tathā tādiso vidho kālo etassāti bahubbīhi. <bold>Seveyyā</bold>ti sevanaṃ kareyya, paribhuñjeyyāti vuttaṃ hoti. <bold>Asante kappakārake</bold>ti ettha dubbacopi asamatthopi kappiyakārako asantapakkheyeva tiṭṭhatīti veditabbo. Kālodissattā pana chārikāya asati alladāruṃ rukkhato chinditvā kātuṃ, mattikāya asati bhūmiṃ khaṇitvāpi mattikaṃ gahetuṃ vaṭṭati.</paragraph>
<paragraph line="193" number="112"><bold>Durūpaciṇṇe</bold>ti duṭṭhuṃ upaciṇṇaṃ āmaṭṭhaṃ durūpaciṇṇaṃ. Sace bhikkhu appaṭiggahitaṃ sāmisaṃ bhājanaṃ ṭhitaṭṭhānato apanetvā āmasati, pidhānaṃ āmasati, upari ṭhitakacavarādiṃ chaḍḍeti, tatthajātakaphaliniyā sākhāya vā valliyā vā gahetvā vā cāleti, durūpaciṇṇaṃ nāma hoti. Tasmiṃ dukkaṭanti sambandho. Phalarukkhaṃ pana apassayituṃ vā tattha kaṇṭakaṃ vā bandhituṃ vaṭṭati. Araññe patitaambaphalādiṃ ‘‘sāmaṇerassa dassāmī’’ti āharitvā dātuṃ vaṭṭati. <bold>Rajokiṇṇe</bold>ti rajasā okiṇṇe, tasmiṃ pattādike yaṃ kiñci paṭiggaṇhato vinayadukkaṭaṃ hotīti attho. Sace piṇḍāya carantassa patte rajaṃ patati, paṭiggahetvā bhikkhā gaṇhitabbā <pageBreak edition="M" number="0.0311" />. ‘‘Paṭiggahetvā dethā’’ti vuttepi ākiranti, hatthato amocenteneva paṭiggāhāpakassa santikaṃ netvā paṭiggahetabbaṃ. Sace mahāvāto tato tato rajaṃ pāteti, na sakkā hoti bhikkhaṃ gahetuṃ, ‘‘anupasampannassa dassāmī’’ti suddhacittena ābhogaṃ katvā gaṇhituṃ vaṭṭati. Taṃ pana tena dinnaṃ vā vissāsena vā paṭiggahetvā paribhuñjituṃ vaṭṭati.</paragraph>
<paragraph line="194"><bold>Athā</bold>ti vakkhamānārambhe. <bold>Uggahappaṭiggahe</bold>ti uggahitthāti uggaho, uggahitaṃ, tassa paṭiggaho, tasmiṃ. Appaṭiggahitabhāvaṃ jānato attanā eva uggahetvā gahaṇeti adhippāyo. Mātāpitūnaṃ atthāya pana appaṭiggahetvā telādīni, chāyatthāya sākhādīni vā gahetvā pacchato bhuñjitukāmatāya paṭiggahetvā paribhuñjituṃ vaṭṭati. Ucchuādīsu phālitesu malaṃ na paññāyati, mūlabhesajjādīni pisantānaṃ vā koṭṭentānaṃ vā nisadanisadapotakaudukkhalamusalāni khīyanti, dantantare laggaṃ sukhumaāmisaṃ hoti, raso na paññāyati, abbohārikaṃ. <bold>Antovutthe</bold>ti <pageBreak edition="V" number="0.0266" /> akappiyakuṭiyā chadanabbhantare vuttheti attho. <bold>Sayaṃpakke</bold>ti attanā yattha katthaci pakke. Sace vāsiādiṃ tāpetvā takkādīsu pakkhipati, ettāvatāpi sāmapākato na muccati. Purimakālikadvaye punapākañhi ṭhapetvā yaṃ kiñci āmisaṃ bhikkhuno pacituṃ na vaṭṭati. Sacepissa uṇhayāguyā sulasipaṇṇādīni vā siṅgiveraṃ vā pakkhipanti, cāletuṃ na vaṭṭati. Uttaṇḍulaṃ bhattaṃ labhitvā pidahituṃ na vaṭṭati. <bold>Antopakke</bold>ti akappiyakuṭiyā anto pakke. Sabbattha dukkaṭanti sambandho.</paragraph>
<centered line="195">Paṭiggāhaniddesavaṇṇanā niṭṭhitā.</centered>
<subhead line="196">10. Akappiyamaṃsaniddesavaṇṇanā</subhead>
<paragraph line="197" number="113-4"> Manussahatthiassānañca <pageBreak edition="M" number="0.0312" /> …pe… uragassa ca yaṃ maṃsañca, yaṃ uddissakatamaṃsañca, appaṭivekkhitaṃ yañca maṃsaṃ, tesu maṃsesūti evaṃ yojetvā attho veditabbo. Tattha sīsagīvātaraṅgena carantā acchavisesāva <bold>taracchā. Uragassā</bold>ti iminā sabbāpi dīghajāti saṅgahitā. <bold>Uddissakatamaṃsa</bold>nti bhikkhuṃ uddisitvā kataṃ uddissakataṃ, tañca taṃ maṃsañca. Ettha ca <bold>maṃsa</bold>-ggahaṇena macchānampi gahaṇaṃ veditabbaṃ upalakkhaṇavasena, ca-saddena vā. Pañcasupi sahadhammikesu yaṃ kiñci uddissakataṃ sabbesampi na kappati, tampi adiṭṭhaasutaaparisaṅkitatāya tikoṭiparisuddhaṃ vaṭṭati. <bold>Appaṭivekkhita</bold>nti anupaparikkhitaṃ, anāpucchitanti attho. Āpattibhīrukena hi rūpaṃ sallakkhentenāpi pucchitvā paṭiggahetabbaṃ paribhuñjitabbañca. Manussānaṃ maṃsesu thullaccayanti yojanā. Thūlo accayo etthāti rasse, dvitte ca <bold>thullaccayaṃ</bold>. Pārājikasaṅghādisesehi ṭhapetvā ito adhikaṃ vajjaṃ natthi. <bold>Sesesū</bold>ti avasesesu ekādasasu.</paragraph>
<paragraph line="198" number="115"> Idāni manussādīnaṃ aṭṭhiādīnipi akappiyānīti dassetuṃ <bold>‘‘aṭṭhipī’’</bold>tiādimāha. <bold>Pi</bold>-saddo ‘‘lohita’’ntiādīsupi anuvattetabbo. <bold>Esa</bold>nti manussādīnaṃ dasannaṃ. Vasāsu pana ekā manussavasā na vaṭṭati. Khīrādīsu akappiyaṃ nāma natthi. Uddissakataṃyeva <pageBreak edition="V" number="0.0267" /> sacittakanti yojanā. <bold>Sacittaka</bold>nti uddissakatabhāvajānanacittena saha vattatīti sacittakaṃ. Vatthuvītikkamavijānanacittena hi sacittakattaṃ. Ettha ca sacittakattaṃ āpattiyā eva, na ca maṃsassa, tathāpi maṃsasīsena āpatti eva vuttāti viññātabbanti.</paragraph>
<centered line="199">Akappiyamaṃsaniddesavaṇṇanā niṭṭhitā.</centered>
<subhead line="200">11. Nissaggiyaniddesavaṇṇanā</subhead>
<paragraph line="201" number="116-7"> Rūpiyena <pageBreak edition="M" number="0.0313" /> arūpiyaṃ rūpiyañca itarena rūpiyañca parivatteyyāti sambandho. Tattha <bold>rūpiyenā</bold>ti rūpiyasaṅkhātena nissaggiyavatthunā. <bold>Arūpiya</bold>nti arūpiyasaṅkhātaṃ dukkaṭavatthuṃ kappiyavatthuñca. <bold>Itarenā</bold>ti arūpiyena. <bold>Nissaggī</bold>ti nissajjanaṃ nissaggo, pubbabhāge kattabbassa vinayakammassetaṃ nāmaṃ. Nissaggo assa atthīti nissaggi, kiṃ taṃ? Pācittiyaṃ. Rūpiyassa mūlaggahaṇe pana rūpiyappaṭiggahaṇasikkhāpadena nissaggiyaṃ pācittiyaṃ.</paragraph>
<paragraph line="202">Idāni rūpiyādiṃ dassetuṃ <bold>‘‘idhā’’</bold>tiādi āraddhaṃ. Tattha kahā…pe… māsakaṃ idha rūpiyanti sambandho. Tattha <bold>kahāpaṇo</bold> nāma suvaṇṇamayo vā rajatamayo vā etarahi pakatikahāpaṇo vā. <bold>Sajjhū</bold>ti rajataṃ. <bold>Siṅgī</bold>ti suvaṇṇabhedo, tathāpi cettha sāmaññena suvaṇṇamadhippetaṃ. <bold>Vohārūpagamāsaka</bold>nti vohāraṃ kayavikkayaṃ upagacchatīti vohārūpagaṃ, tañca taṃ māsakañca. Taṃ pana samuṭṭhāpitarūpañca asamuṭṭhāpitarūpañca lohadāruādimayaṃ vuccati. <bold>Idha rūpiya</bold>nti imasmiṃ sikkhāpade rūpiyaṃ nāmāti attho. Vatthamuttādi kappaṃ dukkaṭavatthuñca itaranti yojanā. Tattha vatthañca muttā ca ādi yassāti samāso. <bold>Ādi</bold>-saddo paccekaṃ yojetabbo ‘‘vatthādi muttādī’’ti. Tattha paṭhamena <bold>ādi</bold>-saddena kappāsasuttāparaṇṇādikaṃ yaṃ kiñci kappiyavatthuṃ, dutiyena maṇi saṅkho silā pavāḷaṃ lohitaṅko masāragallaṃ sattadhaññāni dāsidāsakhettavatthupupphārāmaphalārāmādayoti idaṃ dukkaṭavatthuṃ saṅgaṇhāti. Vatthādikappiyavatthuṃ, muttādidukkaṭavatthuñca itaraṃ aññaṃ arūpiyaṃ nāmāti attho.</paragraph>
<paragraph line="203" number="118"> Ettāvatā <pageBreak edition="V" number="0.0268" /> rūpiyasaṃvohāraṃ dassetvā idāni kappiyabhaṇḍe kayavikkayaṃ dassetumāha <bold>‘‘ima’’</bold>ntiādi. Tattha <pageBreak edition="M" number="0.0314" /> ‘‘imaṃ gahetvā imaṃ dehi, imaṃ kara, imaṃ ānayā’’ti vā ‘‘imaṃ bhutvā imaṃ dehi, imaṃ kara, imaṃ ānayā’’ti vā ‘‘imaṃ demi, imaṃ dehi, imaṃ kara, imaṃ ānayā’’ti vā kayavikkaye samāpanne nissaggīti yojanā. Tattha <bold>ima</bold>nti taṇḍulādiṃ. <bold>Bhutvā</bold>ti odanādiṃ bhuñjitvā. <bold>Imaṃ dehī</bold>ti etaṃ vatthādikaṃ dehi. <bold>Imaṃ karā</bold>ti etaṃ rajanapacanādiṃ karohi. <bold>Imaṃ ānayā</bold>ti etaṃ rajanakaṭṭhādiṃ ānehi. <bold>Imaṃ demī</bold>ti etaṃ vatthādikaṃ tava demi. <bold>Samāpanne</bold>ti kate. Tasmā kappiyaṃ bhaṇḍaṃ parivattentena aññātakehi saddhiṃ ‘‘imaṃ dehī’’ti vadato viññatti, ‘‘imaṃ gaṇhāhī’’ti vadato saddhādeyyavinipātanaṃ, ‘‘iminā imaṃ dehī’’ti vadato kayavikkayanti vuttā tisso āpattiyo. Mātāpitūhi pana saddhiṃ kayavikkayamattaṃ mocentena parivattetabbaṃ. Ayañhi kayavikkayo ṭhapetvā pañcasahadhammike avasesehi gihipabbajitehi na vaṭṭati. Sace pana navakammāni kāreti, aṭṭhakathāpamāṇena pācittiyamattaṃ desetabbaṃ.</paragraph>
<paragraph line="204" number="119-120"> Idāni pariṇāmanavasena āpattibhedaṃ dassetuṃ <bold>‘‘attano’’</bold>tiādi āraddhaṃ. Tatthāyaṃ piṇḍattho – saṅghassa nataṃ lābhaṃ attano pariṇāmeyya, nissaggi. Aññato puggalassa pariṇāmeyya, pācitti. Aññassa saṅghassa vā cetiyassa vā pariṇāmeyya, dukkaṭaṃ. Aññassa puggalassa vā cetiyassa vā nataṃ lābhaṃ attano vā saṅghassa vā aññapuggalassa vā aññacetiyassa vā pariṇāmeyya, dukkaṭanti yojanā. Tattha <bold>nata</bold>nti kāyena vā vacasā vā ninnaṃ kataṃ. <bold>Lābha</bold>nti labhitabbaṃ cīvarādi. <bold>Aññato</bold> aññasmiṃ puggale vā cetiye vā, cetiye pana dukkaṭaṃ. <bold>Aññassā</bold>ti cetiyādino antamaso sunakhassa. <bold>Aññato vā</bold>ti cetiyādimhi vā. <bold>Saṅghassā</bold>ti pana idaṃ kākakkhigoḷakañāyena ‘‘nataṃ pariṇāmeyyā’’ti ubhayattha parivattati. Nissaṭṭhaṃ sakasaññāya na <pageBreak edition="M" number="0.0315" /> dadeyya vā, dukkaṭanti sambandho. <bold>Aññathā</bold> aññena pakārena, theyyasaññāya na dadeyya ceti vuttaṃ hoti. <bold>Itara</bold>nti vatthuvasena aññaṃ pārājikaṃ thullaccayaṃ dukkaṭañca hotīti attho.</paragraph>
<centered line="205">Nissaggiyaniddesavaṇṇanā niṭṭhitā.</centered>
<subhead line="206">12. Pācittiyaniddesavaṇṇanā</subhead>
<paragraph line="207" number="121"><bold>Musā</bold><pageBreak edition="V" number="0.0269" /><bold>…pe… haraṇe</bold>ti nimittatthe bhummavacanaṃ, tassa ‘‘pācitti vuttā’’ti iminā sambandho. Evaṃ sabbattha. <bold>Musāvāde</bold>ti nipātena saddhiṃ tappuriso. Pubbepi jānitvā vacanakkhaṇepi jānantassa musābhaṇananimittanti attho. <bold>Bhaṇana</bold>ñca nāma idha abhūtassa vā bhūtataṃ, bhūtassa vā abhūtataṃ katvā kāyena vā vācāya vā viññāpanappayogo. Pārājikasaṅghādisesācāravipattiyo amūlikāya codentassa yathākkamaṃ saṅghādisesapācittiyadukkaṭāni. Anupadhāretvā sahasā bhaṇantassa, ‘‘aññaṃ bhaṇissāmī’’ti aññaṃ bhaṇantassa yassa bhaṇati, so na suṇāti, tassa ca anāpatti.</paragraph>
<paragraph line="208">Omasati amanāpatāya kaṇṇesu vijjhati viya etena, omasati vāti <bold>omaso,</bold> so cāyaṃ vādoca, tasmiṃ. Dīgho pana gāthābandhavasena. Evaṃ sabbattha. Hīnukkaṭṭhesu ca jātināmagottavayakammasippaābādhaliṅgakilesaāpattiakkosasaṅkhātesu dasasu bhūtena vā abhūtena vā ‘‘khattiyosi, caṇḍālosī’’tiādinā kāyena vā vācāya vā anaññāpadesena bhikkhuno khuṃsetukāmatāya akkosavacaneti attho. ‘‘Santi idhekacce caṇḍālā’’tiādinā aññāpadesena vā ‘‘corosi, vikārīsi, mātughātakosī’’tiādīhi pāḷimuttapadehi vā bhikkhussa, yathā vā <pageBreak edition="M" number="0.0316" /> tathā vā anupasampannaṃ, parammukhā pana sabbampi akkosantassa dukkaṭaṃ. Kevalaṃ davakamyatāya vadato pana sabbattha dubbhāsitaṃ.</paragraph>
<paragraph line="209"><bold>Pesuññaharaṇe</bold>ti pisuṇassa bhāvo pesuññaṃ. Attano piyakamyatāya vā parassa paresu bhedādhippāyena vā jātiādīhi omasantassa bhikkhuno vacanaṃ sutvā bhikkhussa tassa pesuññassa haraṇe. Anupasampannassa haraṇe dukkaṭaṃ. Padaṃ padaṃ <bold>padaso,</bold> vicchāyaṃ so, koṭṭhāsena koṭṭhāsenāti attho. Saṅgītittayāruḷho tipiṭakadhammo, anāruḷho ca rājovādādiko <bold>dhammo</bold> nāma, tena saha padasoti nipātassa tatiyātappuriso. <bold>Padasodhamme</bold>ti ekakkharādinā koṭṭhāsena koṭṭhāsena anupasampannena saddhiṃ yathāvuttadhammabhaṇaneti attho. Padasodhammabhaṇanañhi padasodhamma-saddena upacārena vuttaṃ. Anupasampannena saddhiṃ ekato uddesaggahaṇe sajjhāyakaraṇe, taṃsantike uddesaggahaṇādike ca tena saddhiṃ ekato yebhuyyena paguṇaṃ ganthaṃ bhaṇantassa osārentassa khalitaṭṭhāne ‘‘evaṃ bhaṇāhī’’ti ekato bhaṇantassapi anāpatti.</paragraph>
<paragraph line="210">Antamaso <pageBreak edition="V" number="0.0270" /> vatthādinā yena kenaci sabbacchannaṃ chadanaṃ anāhacca diyaḍḍhahatthubbedhenāpi sabbaparicchinnaṃ yebhuyyenachannaṃ yebhuyyenaparicchinnañca senāsanaṃ agāranti adhippetaṃ. Tatraṭṭho pana bhikkhuṃ ṭhapetvā antamaso pārājikavatthubhūto tiracchānagatopi antamaso tadahujātā itthīpi upacārato agāra-saddena vuccati. Saha agārenāti <bold>sāgāro,</bold> bhikkhu. Upacāreneva ca pana anupasampannena, mātugāmena ca saha seyyakappanaṃ sāgārabhāvo nāmāti gahetabbaṃ. Saṅghasammataṃ senāsanapaññāpakādibhedaṃ upasampannaṃ ayasakāmā hutvā bhikkhūhi yena ca ujjhāpenti avajānāpenti avaññāya olokāpenti, lāmakato <pageBreak edition="M" number="0.0317" /> vā cintāpenti, taṃ vacanaṃ <bold>ujjhāpanakaṃ</bold>. Yena khīyanti sabbattha tassa avaṇṇaṃ pakāsenti, taṃ <bold>khīyanaṃ</bold>.</paragraph>
<paragraph line="211" number="122"><bold>Tala</bold>nti hatthatalamadhippetaṃ. Taggahaṇena pana kāyova talaṃ. <bold>Sattī</bold>ti kāyappaṭibaddhā satti āvudhaviseso, upalakkhaṇattā pana sabbampi kāyappaṭibaddhaṃ satti. Talañca satti ca <bold>talasatti</bold>. Idha pana kopena bhikkhussa talasattiuggiraṇaṃ talasatti. Sace pana viraddho pahāraṃ deti, na paharitukāmatāya dinnattā dukkaṭaṃ, paharitukāmatāya pācittiyaṃ, anupasampanne dukkaṭaṃ, mokkhādhippāyassa anāpatti.</paragraph>
<paragraph line="212">Paññattena vadato upasampannassa vā tena vuccamānadhammassa vā anādarakaraṇaṃ <bold>anādaro</bold>. Anupasampannassa tena vuccamānassa vā upasampannena, parena vā apaññattena vā vuccamānassa anādare dukkaṭaṃ.</paragraph>
<paragraph line="213">‘‘Ūnavasso tvaṃ maññe’’tiādinā bhikkhuno kukkuccassa uppādanaṃ anupasampannassa dukkaṭaṃ.</paragraph>
<paragraph line="214"><bold>Anāpucchā gāmappavesane</bold>ti pakativacanena pucchitumanurūpaṃ antoupacārasīmāya dassanūpacāre bhikkhuṃ disvā ‘‘vikāle gāmappavesanaṃ āpucchāmī’’ti anāpucchitvā vikāle gāmappavesane. Dīgho pana sandhivasena. Āpadāsu anāpatti.</paragraph>
<paragraph line="215"><bold>Paramparabhojane</bold>ti paro ca paro ca paramparā ma-kāro sandhivasena, tasmā paramparā uppattavisayaapādānavacanaṃ, parato parato laddhā bhuñjaneti attho. Ayamettha adhippāyo – pañcahi <pageBreak edition="V" number="0.0271" /> bhojanehi nāmaṃ gahetvā nimantitassa yena yena paṭhamaṃ nimantito, tassa tassa bhojanato uppaṭipāṭiyā, ‘‘mayhaṃ bhattapaccāsaṃ tuyhaṃ dammī’’ti vā ‘‘vikappemī’’ti <pageBreak edition="M" number="0.0318" /> vā ādinā sammukhā vā parammukhā vā avikappetvā vā aññato aññato pañcabhojanādīni laddhā bhuñjamāneti. Gilānacīvaradānacīvarakārasamaye anāpatti.</paragraph>
<paragraph line="216" number="123"> Seyyaṃ senāsanāni vā anuddharitvā gamaneti sambandho. <bold>Vā</bold>-saddo samuccaye. Tattha ‘‘bhisi cimilikā uttarattharaṇaṃ bhūmattharaṇaṃ taṭṭikā cammakkhaṇḍo nisīdanaṃ paccattharaṇaṃ tiṇasanthāro paṇṇasanthāro’’ti (pāci. 116) vuttāsu dasasu seyyāsu ekampi attano vassaggane gahetvā saṅghike sabbappaṭicchanne gutte senāsane santharitvā vā santharāpetvā vā yathā ṭhapitaṃ upacikādīhi na khajjati, tathā ṭhapanavasena anuddharitvā parikkhittassa ārāmassa parikkhepaṃ, aparikkhittassa upacāraṃ atikkamitvā gamane ca, tathā mañcapīṭhatisikocchasaṅkhātāni senāsanāni vassakāle ajjhokāse santharitvā vā santharāpetvā vā anupasampannena anuddharitvā thāmamajjhimassa purisassa leḍḍupātaṃ atikkamitvā gamane cāti attho. Yathāvuttato pana aññattha dukkaṭaṃ.</paragraph>
<paragraph line="217"><bold>Itthiyā addhānagamane</bold>ti ‘‘gacchāma bhagini, gacchāma ayyā’’ti aññamaññaṃ saṃvidahitvā ‘‘ajja vā sve vā’’tiādinā niyamitakālavisaṅketaṃ akatvāpi dvāravisaṅketaṃ maggavisaṅketaṃ katvāpi itthiyā saddhiṃ addhānamaggagamaneti attho.</paragraph>
<paragraph line="218"><bold>Ekekāya nisīdane</bold>ti ekena ekāti ekekā, tassā nisajjāyāti attho. Ekena saha ekissā nisajjaṃ vinā ekāya saha ekassa nisajjaṃ nāma natthīti ekāya saha ekassa nisajjāyaṃ sati nisinnassa bhikkhuno pācittiyanti adhippāyo. ‘‘Ekāyekanisīdane’’ti vā pāṭho.</paragraph>
<paragraph line="219" number="124"> Rūpādīnaṃ <pageBreak edition="M" number="0.0319" /> upasaṃhārena, bhayānakakathākathanena vā upasampannassa <bold>bhiṃsāpane</bold>. Anupasampannassa dukkaṭaṃ.</paragraph>
<paragraph line="220"><bold>Ākoṭane</bold><pageBreak edition="V" number="0.0272" /> upasampannassa antamaso uppalapattenāpi pahāradāne. Anupasampannassa antamaso tiracchānagatassapi dukkaṭaṃ. Mokkhādhippāyassa anāpatti.</paragraph>
<paragraph line="221">Saṅghamajjhe vinayadharena anuyuñjiyamānassa pucchitato aññassa vādo aññena aññaṃ paṭicaraṇaṃ <bold>aññavādo</bold>. Tatheva pucchiyamānassa akathetukāmatāya vihesanaṃ tuṇhībhāvo <bold>vihesā</bold>. Aññavādakassa vihesakassa ca ñattidutiyakammena aññavādakavihesakakamme kate puna aññavāde vihesāya pācittiyaṃ. Anāropite pana kamme dukkaṭaṃ. Kiñci vītikkamaṃ disvā ‘‘āvuso, idaṃ nāma tayā kata’’nti vutte taṃ na kathetukāmo tuṇhībhūto saṅghaṃ vihesetīti <bold>vihesako</bold>. Anācāraṃ ācaritvā saṅghamajjhe āpattiyā, vatthunā vā anuyuñjiyamāne taṃ akathetukāmo ‘‘ko āpanno, kismiṃ āpanno’’tiādinā nayena aññehi vacanehi taṃ vacanaṃ paṭicchādento yo aññaṃ vadati, ayaṃ <bold>aññavādako</bold> nāma.</paragraph>
<paragraph line="222"><bold>Duṭṭhullaṃ</bold> nāma pārājikasaṅghādisesā, idha pana saṅghādisesova. Pakāso ca chādo ca <bold>pakāsachādo,</bold> duṭṭhullassa pakāsachādoti tappuriso. Abhiṇhāpattikassa bhikkhuno āyatiṃ saṃvaratthāya āpattipariyantaṃ kulapariyantañca katvā vā akatvā vā tikkhattuṃ apaloketvā kātabbaṃ. Bhikkhusammutiṃ ṭhapetvā anupasampannassa ‘‘ayaṃ asuciṃ mocetvā saṅghādisesaṃ āpanno’’tiādinā nayena vatthunā saddhiṃ āpattiṃ ghaṭetvā tassa duṭṭhullassa pakāsane ārocane ca, tasseva yena kenaci upāyena ñatvā chādane ca, aduṭṭhullārocane chādane <pageBreak edition="M" number="0.0320" /> ca, anupasampannassa pana purimapañcamasikkhāpade itarā duṭṭhullepi dukkaṭaṃ.</paragraph>
<paragraph line="223"><bold>Hāsodake</bold>ti ettha hāse udaketi padavibhāgo veditabbo. Yena kenaci sarīrāvayavena hasādhippāyassa upakacchakādīsu hāse phusane. Hāsanimittañhi phusanaṃ hāso. Anupasampanne dukkaṭaṃ. <bold>Udake hāse</bold>ti uparigopphake udake hasādhippāyassa ummujjananimujjanena kīḷāya. Kīḷā hi idha hāsoti vutto. Nāvāya kīḷato, hatthādinā kaṭṭhādinā vā udakaṃ hanato antamaso bhājanagatakañjikādīnipi khipanakīḷāya kīḷato dukkaṭaṃ. Ahasādhippāyassa anāpatti.</paragraph>
<paragraph line="224"><bold>Nicchubhane vihārā</bold>ti saṅghikavihārato bhikkhuno nikkaḍḍhananikkaḍḍhāpane. Ettha ca ekappayoge <pageBreak edition="V" number="0.0273" /> ekā, nānāpayoge dvāragaṇanāya āpattiyo. Puggalikanikkaḍḍhane, tassa parikkhāranikkaḍḍhane, anupasampannassa pana tassa parikkhārassa vā nikkaḍḍhane dukkaṭaṃ. Na sammāvattantānaṃ antevāsikasaddhivihārikānaṃ vā nikkaḍḍhane, attano vissāsikassa vihārā nikkaḍḍhane, bhaṇḍanakārakassa pana sakalasaṅghārāmato nikkaḍḍhane anāpatti.</paragraph>
<paragraph line="225"><bold>Anupakhajja sayane</bold>ti ‘‘vuḍḍho, gilāno, saṅghena dinno’’ti jānitvā mañcapīṭhānaṃ vā tassa bhikkhuno pavisantassa vā nikkhamantassa vā upacāraṃ anupakhajja anupavisitvā saṅghike vihāre ‘‘yassa sambādho bhavissati, so pakkamissatī’’ti adhippāyena nisīdananisajjanavasena sayane. Puggalike dukkaṭaṃ.</paragraph>
<paragraph line="226">Ettha ca <bold>pācittī</bold>ti uddisitvā kānici pasiddhāni dassitāni. Avuttāni pana tādisāni imināva sāmaññavacanena saṅgahetvā <pageBreak edition="M" number="0.0321" /> veditabbāni. Kathaṃ? Acelakādiaññatitthiyānaṃ yassa kassaci āmisassa sahatthā dāne ca, sappinavanītatelamadhuphāṇitamacchamaṃsakhīradadhisaṅkhātānaṃ paṇītabhojanānaṃ attano atthāya viññāpetvā bhuñjane, rāgapariyuṭṭhitaitthipurisassa yogge kule anupavisitvā nisajjanakappane, pañcannaṃ bhojanānaṃ aññatarena nimantito tasmiṃ bhutte vā abhutte vā santaṃ bhikkhuṃ anāpucchitvā purebhattaṃ pacchābhattaṃ vā yasmiṃ kule nimantito, tato gilānacīvaradānakārasamayaṃ ṭhapetvā aññasmiṃ aññakulappavesane, ṭhapetvā ekadivasaṃ aññasmiṃ dine āvasathapiṇḍassa agilānena hutvā bhuñjane, rattiparicchedaṃ vā bhesajjaparicchedaṃ vā katvā pavāritato uttari aññatra puna pavāraṇāya aññatra niccappavāraṇāya viññāpane, aññatra tathārūpapaccayā gāmato nikkhantasenādassanāya gamane, paccayenapi gantvā tirattato uttari senāya vāse, tassa ca vasantassa yuddhaṭṭhānabalagaṇaṭṭhānasenānivesaanīkadassanatthaṃ gamane, piṭṭhādīhi katamajjasaṅkhātasurāya, pupphādīhi kataāsavasaṅkhātamerayassa ca pāne, padīpujjalapattapacanādikāraṇaṃ vinā visibbitukāmatāya agilānassa aggino jālanajālāpane, kappabinduṃ anādāya navacīvaraparibhoge, sāmaṃ cīvaraṃ vikappetvā apaccuddhāya paribhoge, bhikkhusantakapattādino antamaso hasādhippāyenapi apanidhāne apanidhāpane, sañcicca tiracchānagatassa jīvitavoropane, sañcicca yathādhammaṃ nihatādhikaraṇassa punakammāya ukkoṭane, sañcicca theyyasatthena saddhiṃ saṃvidhāya ekaddhānagamane, bhikkhūhi sikkhāpadehi vuccamānassa aññaṃ avicāretvā <pageBreak edition="V" number="0.0274" /> ‘‘na tattha sikkhissāmī’’ti bhaṇane, sikkhāpadavivaṇṇane, imesaṃ ‘‘sutvā oramissāmī’’ti adhippāyaṃ vinā vivādāpannānaṃ upassutiṭṭhāne, dhammikānaṃ kammānaṃ chandaṃ datvā pacchā khīyanadhammāpajjane, saṅghe vinicchaye vattamāne chandaṃ adatvā <pageBreak edition="M" number="0.0322" /> pakkamane, samaggena saṅghena cīvaraṃ datvā pacchā khīyanadhammāpajjane, aññatra ajjhārāmā ajjhāvasathā vā ratanassa vā ratanasammatassa vā uggaṇhanauggahāpane pācittiyanti.</paragraph>
<centered line="227">Pācittiyaniddesavaṇṇanā niṭṭhitā.</centered>
<subhead line="228">13. Samaṇakappaniddesavaṇṇanā</subhead>
<paragraph line="229" number="125"><bold>Samaṇakappā</bold>ti samaṇavohārā. Bhavanti, ahesunti vā bhūtā, vattamāne, bhūte vā tappaccayo. Viruḷhamūlādibhāvaṃ āpajjitvā vaḍḍhamānakānaṃ, vaḍḍhitvā mahantabhāvaṃ pattānañca rukkhalatādisaṅkhātānaṃ bhūtānaṃ gāmo, bhūtā eva vā gāmo samūho <bold>bhūtagāmo</bold>. Tassa samārambho chedanaphālanādi, tasmiṃ. Nimittatthe cetaṃ bhummaṃ, taṃhetu pācittiyaṃ hotīti attho. Katakappiyaṃ samaṇakappiyaṃ bhaveti sambandho. Tattha kataṃ kappiyaṃ yassāti bahubbīhi. Kenāti āha <bold>‘‘nakhenā’’</bold>tiādi.</paragraph>
<paragraph line="230" number="126"> Idāni yassa samārambho, taṃ bhūtagāmaṃ vibhajitvā dassetuṃ <bold>‘‘sa mūlā’’</bold>tiādi āraddhaṃ. <bold>So</bold>ti bhūtagāmo. Bhavituṃ uppajjituṃ payojetīti kāritantā tappaccayo, pabhāvito uppāditoti attho. Atha vā pabhavanaṃ pabhavo, uppatti, sova pabhavo, pabhāvaṃ karotīti nāmadhātuto kattari tappaccayo, pabhāvito uppannoti attho. Mūlañca khandho ca bījañca aggañca phaḷu ca mūla…pe… phaḷūni. <bold>Phaḷu</bold> nāma pabbaṃ. Tāniyeva bījāni, tehi pabhāvito uppādito, atha vā tehi avadhibhūtehi, kāraṇabhūtehi vā pabhāvito uppannoti kamena vikappadvaye samāsadvayaṃ veditabbaṃ. Tattha <bold>mūlabījaṃ</bold> nāma haliddisiṅgiverādi.</paragraph>
<paragraph line="231"><bold>Khandhabījaṃ</bold><pageBreak edition="M" number="0.0323" /> nāma assatthanigrodhādi. <bold>Bījabījaṃ</bold> nāma pubbaṇṇāparaṇṇādi. <bold>Aggabījaṃ</bold> nāma <pageBreak edition="V" number="0.0275" /> hiriverādi. <bold>Phaḷubījaṃ</bold> nāma ucchunaḷādi. Tattha mūlabījādīni pañca bījagāmo. Tannibbatto rukkhalatādi bhūtagāmo.</paragraph>
<paragraph line="232">Idāni tesu bījagāmasamārambhe dukkaṭaṃ dasseti aparaddhena. Bhūtagāmaviyojitaṃ bījaṃ ārambhe dukkaṭanti sambandho. Bhūtagāmato viyojitanti tappuriso. <bold>Bīja</bold>nti bhūmiyaṃ ropitamaropitampi niggatavidatthimattapattavaṭṭipi mūlabījāni. ‘‘Ārambhe’’ti kitakapaccayassa yoge avutte kammani chaṭṭhuppattiyaṃ vikappena ubhayattha dutiyā. <bold>Ārambhe</bold>ti samārambhe. Tasmā ‘‘imaṃ pupphaṃ phalaṃ vā jāna, imaṃ kappiyaṃ karohī’’tiādinā kappiyavacanena bhūtagāmato viyojitaṃ bījajātaṃ bījagāmaparimocanatthaṃ puna kappiyaṃ kārāpetvā paribhuñjibhabbaṃ. ‘‘Anujānāmi, bhikkhave, pañcahi samaṇakappehi phalaṃ paribhuñjituṃ aggiparijitaṃ satthaparijitaṃ nakhaparijitaṃ abījaṃ nibbattabījaññeva pañcama’’nti (cūḷava. 250) vuttesu pañcasu nakhaparijitādīni tīṇi dassitāni.</paragraph>
<paragraph line="233" number="127"> Idāni avasiṭṭhāni dve dassetuṃ <bold>‘‘nibbattabīja’’</bold>ntiādikaṃ paṭhamaddhaṃ āha. Tattha <bold>nibbattabīja</bold>nti nibbattaniyanti nibbattaṃ, nipubba vatu vattanetimasmā tappaccayo, nibbattaṃ bījaṃ yassa taṃ nibbattabījaṃ, bījaṃ nibbattetvā visuṃ katvā paribhuñjitabbaṃ ambapanasādi. <bold>Nobījaṃ</bold> nāma taruṇambaphalādi. Idāni bījagāmabhūtagāmesu kappiyakaraṇappakārādivisesaṃ dassento <bold>‘‘kaṭāhā’’</bold>tiādimāha. Tattha kaṭāhena baddhaṃ bījaṃ yesanti bāhirattho.</paragraph>
<paragraph line="234" number="128"> Bhājane bhūmiyampi vā ekābaddhesu bījesu ekasmiñca kappiye kateti yojanā. <bold>Bījesū</bold>ti bījagāmabhūtagāmesu <pageBreak edition="M" number="0.0324" />. Bhūtagāmopi hi idha ‘‘bīja’’nti ruḷhīvasena vuccati.</paragraph>
<paragraph line="235" number="129"><bold>Nikkhitte</bold>ti ṭhapite. <bold>Kappiyaṃ puna kareyyā</bold>ti jātamūlapaṇṇabhāvato bhūtagāmattā bhūtagāmato parimocitaṃ bījagāmaparimocanatthaṃ puna kappiyaṃ kāreyyāti attho. Tenāha <bold>‘‘bhūtagāmo hi so tadā’’</bold>ti. <bold>Hi</bold>-saddo hetumhi. <bold>Tadā</bold>ti mūle ca paṇṇe ca jātakāle sace mūlamattaṃ sañjāyati, uparibhāge sace aṅkuro jāyati, heṭṭhābhāge chindituṃ vaṭṭati. Mūlamattesu vā <pageBreak edition="V" number="0.0276" /> pana paṇṇamattesu vā niggatesu sacepi ratanappamāṇāpi sākhā nikkhamanti, bījagāmasaṅgahitā honti.</paragraph>
<paragraph line="236" number="130"> Udakasambhavo sevālo ca cetiyādīsu sevālo ca bhūtagāmovāti sambandho. <bold>Ādi</bold>-saddena pākārādiggahaṇaṃ. Yadi dve tīṇi paṇṇāni na jāyanti, aggabījasaṅgahaṃ gacchati. Sukkho pana sammajjitabbo. Mūlapaṇṇe viniggate bījopi bhūtagāmovāti sambandho. <bold>Paṇṇe</bold>ti iminā aṅkuramattaṃ paṭikkhipati.</paragraph>
<paragraph line="237" number="131"> Ghaṭādipiṭṭhe sevālo ca ahichattakamakuḷañca dukkaṭasseva vatthūnīti sambandho. <bold>Piṭṭhe</bold>ti iminā anto abbohārikoti dasseti. <bold>Phulla</bold>nti phullitaṃ ahichattakaṃ. <bold>Abyavahārika</bold>nti āpattivohārayoggaṃ na hotīti attho.</paragraph>
<paragraph line="238" number="132"> Allarukkhe lākhāniyyāsachattāni vikopiya gaṇhato tattha akkharaṃ chindato vāpi pācittīti sambandho. <bold>Tatthā</bold>ti allarukkhe. ‘‘Vikopaya’’nti potthakesu pāṭho dissati, so apāṭho paṭhamantatāya kāraṇābhāvato. ‘‘Vikopiyā’’ti pana pāṭho gahetabbo. <bold>Vikopiyā</bold>ti <pageBreak edition="M" number="0.0325" /> iminā avikopetvā gahaṇe anāpattīti dīpeti.</paragraph>
<paragraph line="239" number="133"><bold>Dārumakkaṭakādinā</bold>ti āṇiṃ koṭṭetvā dāruyantaṃ katvā tattha kaṇṭakaṃ olambenti, etaṃ dārumakkaṭakaṃ nāma. <bold>Ādi</bold>-saddena kaṇṭakabandhanādīnaṃ gahaṇaṃ. Tiṇādiṃ chindituṃ, gaṇṭhikaṃ kātuñca na kappatīti yojanā. <bold>Chinditu</bold>nti chindanaṃ.</paragraph>
<paragraph line="240" number="134"><bold>Bhūtagāmaṃ vā</bold>ti bhūtagāmaṃ vā. <bold>Bījaṃ vā</bold>ti bījagāmaṃ vā. ‘‘Chinda vā’’tiādinā sabbattha <bold>vā</bold>-saddo yojetabbo. <bold>Paca vā</bold>ti pacanaṃ karohīti vā. ‘‘Paṭa’’ iti vā pāṭho, tassa uppādehīti attho. ‘‘Imaṃ rukkhaṃ chindāhī’’tiādinā pana avatvā ‘‘rukkhaṃ chindā’’tiādinā aniyametvā vattuṃ vaṭṭati.</paragraph>
<paragraph line="241" number="135"><bold>Ima</bold>nti <pageBreak edition="V" number="0.0277" /> etaṃ rukkhādiṃ. <bold>Imaṃ sodhehī</bold>ti ettha iti-saddaṃ katvā attho vattabboti.</paragraph>
<centered line="242">Samaṇakappaniddesavaṇṇanā niṭṭhitā.</centered>
<subhead line="243">14. Bhūminiddesavaṇṇanā</subhead>
<paragraph line="244" number="136"> Yāsu vutthaṃ pakkañca kappati, tā kappiyā bhūmiyo sammuti ca sammutikuṭi ca…pe… gahapati ca gahapatikuṭi cāti imā catasso hontīti yojetvā attho veditabbo. Tattha <bold>bhesajjakkhandhake</bold> (mahāva. 295) vuttāya uttidutiyakammavācāya, apalokanakammavasena vā sāvetvā sammā uttisampannaṃ karīyatīti <bold>sammuti,</bold> thambhānaṃ bhittipādānaṃ vā uggamanaṃ uddhaṃ katvā ṭhapanaṃ, ‘‘kappiyakuṭiṃ karomā’’ti vācāya sāvanañca <pageBreak edition="M" number="0.0326" /> antaṃ yassā sā <bold>ussāvanantā</bold>. Tathā ca vuttaṃ ‘‘thambhappatiṭṭhānañca vacanapariyosānañca samakālaṃ vaṭṭatī’’ti (mahāva. aṭṭha. 295). Nisādanaṃ pavisanaṃ sannivesanaṃ nisādo, gunnaṃ viya nisādo etissāti <bold>gonisādi</bold>. Bhikkhuṃ ṭhapetvā sesasahadhammikā sabbe ca devamanussā idha <bold>gahapatī</bold>ti sāmaññena adhippetā. Ettha pana gahapatisambandhinī kuṭi dīghena gahapatī.</paragraph>
<paragraph line="245">‘‘Yaṃ pana akappiyabhūmiyaṃ sahaseyyappahonake gehe vuttha’’nti (mahāva. aṭṭha. 295) <bold>aṭṭhakathā</bold>vacanato yaṃ saṅgho ākaṅkhati vihāraṃ vā aḍḍhayogaṃ vā pāsādaṃ vā hammiyaṃ vā guhaṃ vā leṇādiṃ vā, tesampi sāmaññavacanaṃ viññāyatīti taṃtaṃlakkhaṇappattā sahaseyyappahonakā leṇādayo catūsveva kuṭīsu antogadhāti veditabbaṃ. Imāsu catūsu sahaseyyappahonake padese yaṃ saṅghikaṃ puggalikaṃ vā bhikkhusantakaṃ ekarattampi antovutthaṃ anupasampannena pakkañca yāvakālikaṃ yāmakālikañca antovutthaantopakkasaṅkhaṃ na gacchati, ko pana vādo itaradvaye. Taṃ pana akappiyabhūmiyampi vutthaṃ pakkañca vaṭṭati. Tena vuttaṃ <bold>‘‘yāsu vutthaṃ pakkañca kappatī’’</bold>ti.</paragraph>
<paragraph line="246" number="137"> Vāsatthāya kate saṅghike vā ekasantake vā sahaseyyappahonake gehe kappiyākuṭi <pageBreak edition="V" number="0.0278" /> laddhabbāti sambandho. Tattha <bold>vāsatthāyā</bold>ti iminā avāsatthāya kataṃ nivatteti. <bold>Ekasantake</bold>ti ekassa bhikkhuno santake. <bold>Kappiyākuṭī</bold>ti bhāvappadhānoyaṃ niddeso, na hi gehe gehaṃ laddhuṃ yujjatīti kappiyakuṭitāti attho. Dīgho pana gāthāvasena, kappiyā kuṭitāti vā visesanavasena daṭṭhabbaṃ. <bold>Sahaseyyappahonake</bold>ti ettha sahaseyyappahonakaṃ <pageBreak edition="M" number="0.0327" /> vāsāgāralakkhaṇe vuttalakkhaṇaṃ senāsanaṃ.</paragraph>
<paragraph line="247" number="138"> Idāni tā kuṭiyo kamena dassetvā tattha paṭipajjitabbavidhiṃ, tāsaṃ sabbathāpagamañca dassetuṃ <bold>‘‘gehe’’</bold>tiādimāha. Tattha ‘‘kappiyakuṭiṃ karoma, kappiyakuṭiṃ karomā’’ti evamīrayanti sambandho. Iṭṭhakā ca thambhā ca ‘‘iṭṭhakāthambhā’’ti vattabbe rasso. Iṭṭhakathambhā ādi yassa bhittipāsādassāti bahubbīhi. Pacchā paṭhamasaddena kammadhārayo. ‘‘Ṭhapeyya ce, sā ussāvanantikā’’ti evaṃ ce-sā-sadde yojetvā attho veditabbo.</paragraph>
<paragraph line="248" number="139"> Sakalo aparikkhitto ārāmopi vāti sambandho. Senāsanaṃ parikkhittaṃ vā hotu, aparikkhittaṃ vā, na taṃ pamāṇaṃ.</paragraph>
<paragraph line="249" number="140"> Aññehi kappiyakuṭiyā atthāya dinno vā tesaṃ santako vāti yojanā.</paragraph>
<paragraph line="250" number="141"> Avirodhabhāvena kappanīyā kappā, kappa sāmatthiyamiccetasmā itthiyaṃ āpaccaye rūpaṃ, na kappā akappā, akappā ca sā kuṭi ceti <bold>akappakuṭi,</bold> tāya. <bold>Sappiādī</bold>ti iminā sattāhakālikaṃ yāvajīvikañca gahitaṃ.</paragraph>
<paragraph line="251" number="142"><bold>Tehevā</bold>ti akappakuṭiyaṃ vutthasappiādīhi eva saddhiṃ sattāhakālikasaṃsaṭṭhatāya <bold>‘‘sattāhaṃ kappate’’</bold>ti vuttaṃ. <bold>Sāmise</bold>ti āmisasaṅkhātena purimadvayena sahite. <bold>Sāmapākatā</bold>ti sāmaṃ attanā pāko etassāti sāmapākaṃ, sattāhakālikena saha pakkaṃ sāmisaṃ yāvajīvikaṃ, tassa bhāvo sāmapākatā. Sayaṃ pakkaṃ taṃ attanā saṃsaṭṭhatāya tampi āmisaṃ sāmapākagatikaṃ karotīti tassa sāmapākatā hotīti adhippāyo.</paragraph>
<paragraph line="252" number="143"><bold>Adhiṭṭhitā</bold>ti <pageBreak edition="M" number="0.0328" /> patiṭṭhitā. Eva-saddo tiṭṭhatisaddassa ante daṭṭhabbo.</paragraph>
<paragraph line="253" number="144"><bold>Sabbesū</bold>ti <pageBreak edition="V" number="0.0279" /> thambhādīsu sakalesu. Jahitaṃ vatthu kuṭibhūmi yassā <bold>jahitavatthukā</bold>. Parikkhitte jahitavatthukāti sambandho. <bold>Sesā</bold>ti itarā dve kuṭiyo. <bold>Chadanavibbhamā</bold>ti chadanassa vināsā. Etthāpi ‘‘jahitavatthukā’’ti ānetabbanti.</paragraph>
<centered line="254">Bhūminiddesavaṇṇanā niṭṭhitā.</centered>
<subhead line="255">15. Upajjhācariyavattaniddesavaṇṇanā</subhead>
<paragraph line="256" number="145"> ‘‘Idaṃ tayā dukkataṃ, dubbhāsita’’ntiādīni vatvā codanato, attano vajjaṃ assarantassa satuppādavasena sāraṇato, sammā paṭipattiyaṃ sāraṇato pavattāpanato vā vajjāvajjaṃ upanijjhāyati bhusaṃ cintetīti upajjhā. Upajjhā eva upajjhāyo. ‘‘Evaṃ tayā buddhavacanaṃ sajjhāyitabbaṃ, evaṃ atikkamitabbaṃ, evaṃ paṭikkamitabba’’ntiādinā ācārasikkhāpane ācarati pavattatīti ācariyo. So ca nissayapabbajjāupasampadādhammācariyavasena catubbidho. Upajjhā ca ācariyo ca <bold>upajjhācariyā,</bold> te. <bold>Nissāya vasamāno</bold>ti iminā nissayapabbajjāupasampadādhammantevāsikesu yo nissāya vasati, taṃ dasseti. Catūsu hi tesu nissayantevāsikena yāva ācariyaṃ nissāya vasati, tāvasabbaṃ ācariyavattaṃ kātabbaṃ, netarehi. Itarehi, nissayamuttakehipi yāva cīvararajanaṃ, tāva ca arativinodanādikañca vattaṃ kātabbaṃ. Anāpucchitvā pattacīvaradānādimhi pana etesaṃ anāpatti. Saddhivihārikassa pana upajjhāyānaṃ yāva cīvararajanaṃ, tāva ca arativinodanādikañca akarontassa nissayamuttakassāpi amuttakassāpi āpattiyeva. Ekaccassa pattadānādito <pageBreak edition="M" number="0.0329" /> paṭṭhāya amuttanissayasseva āpatti. Tesu majjhe dve ācariyassa yāvajīvaṃ bhārā. Itare pana yāva samīpe vasanti, tāvadeva, tasmā ācariyenāpi tesu sammā vattitabbaṃ, upajjhāyena saddhivihārikesu vattabbameva natthi. <bold>Supesalo</bold>ti piyaṃ sīlamassāti pesalo, vuddhi, ya-lopena ī-kārassa attakaraṇena, suṭṭhu pesalo supesalo, sikkhākāmoti attho. <bold>‘‘Dantakaṭṭha’’</bold>ntiādi ‘‘dade’’timassa kammaṃ. <bold>Dade</bold>ti sammā ādarena yathādhippāyaṃ dadeyyāti attho. <bold>Kāle</bold>ti tadanurūpe kāle.</paragraph>
<paragraph line="257" number="146"> Patte <pageBreak edition="V" number="0.0280" /> ca…pe… cīvare ca vattaṃ careti sambandho. <bold>Care</bold>ti kareyya. Tattha nīcaṃ katvā sādhukaṃ aparighaṃsantena dhovanaṃ, muhuttaṃ uṇhe otāpanaṃ, ṭhapanaṭṭhānaṃ upaparikkhitvā cammādinā kenaci antarahitāya nikkhipanaṃ <bold>patte vattaṃ</bold>. Gāmaṃ pavisantānaṃ nivāsanakāyabandhanasaṅghāṭidānaṃ, dhovitvā sodakapattassa dānaṃ <bold>gāmappavese vattaṃ</bold>. Yadi ākaṅkhanti, parimaṇḍalaṃ nivāsetvā ca pārupitvā ca nātidūranaccāsanne gamanaṃ, pattapariyāpannaggahaṇañca <bold>gamane vattaṃ</bold>. Nivattente pana paṭhamataraṃ āgantvā āsanapaññāpanaṃ, pādodakādiupanikkhipanaṃ, pattacīvarappaṭiggahaṇaṃ <bold>āgame</bold> āgamane <bold>vattaṃ</bold>. Bhaṇantānaṃ antarā kathāanopātanaṃ sabbattha vattaṃ. Āsanapaññāpanaṃ, uṭṭhitesu āsanauddharaṇaṃ, pādapīṭhakathalānaṃ upanikkhipanaṃ, paṭisāmanañca <bold>āsane pādapīṭhe pādakathale ca vattaṃ</bold>. Dhotapādaṭṭhapanakaṃ pādapīṭhaṃ. Aññaṃ kathalaṃ. Upāhanā ca cīvarañcāti dvando, tasmiṃ. Sukkhaallacoḷehi puñchanaṃ <bold>upāhanāya vattaṃ</bold>. Sinnacīvarassa muhuttaṃ otāpanaṃ, caturaṅgulaṃ kaṇṇaṃ ussāretvā cīvarasaṃharaṇañca <bold>cīvare vattaṃ</bold>.</paragraph>
<paragraph line="258" number="147"> Paribhojanīya…pe… passāvaṭṭhānisu ca vihārasodhane ca puna paññāpane ca vattaṃ tathāti sambandho. Vaccañca <pageBreak edition="M" number="0.0330" /> passāvo ca vaccapassāvā. Tiṭṭhati etthāti ṭhānī, kuṭi. Vaccapassāvānaṃ ṭhānīti tappuriso. Atha vā tiṭṭhati etthāti ṭhānaṃ, soyeva samāso, vaccapassāvassa ca patanaṭṭhānaṃ, taṃ assa atthīti iṭṭhagehādi. Paribhojanīyañca pānīyañca vaccapassāvaṭṭhānī ca <bold>pari…pe… ṭṭhānī</bold>. Tāsu tesu vā. Pādodakauṇhasītanahānodakappaṭiyādāpanaṃ <bold>paribhojanīye vattaṃ</bold>. Pātabbapānīyena pucchanaṃ upaṭṭhāpanañca <bold>pānīye vattaṃ</bold>. Sammajjanapānīyaupaṭṭhāpanaṃ <bold>vaccapassāvaṭṭhānīsu vattaṃ</bold>. Paṭhamaṃ pattacīvarādīni harāpetvā ekamante nikkhipanādi, ullokato paṭṭhāya makkaṭasantānaṃ ohāretvā sammajjanañca <bold>vihārasodhane vattaṃ</bold>. Otāpetvā sodhetvā papphoṭetvā atiharitvā yathāṭhāne bhūmattharaṇādipaññāpanaṃ <bold>puna paññāpane vattaṃ. Tathā</bold>ti iminā ‘‘care’’ti idaṃ atidisati.</paragraph>
<paragraph line="259" number="148"> Vihāraṃ sodhento bhikkhu paṭivāte vā saṅgaṇe vā pānīyasāmantā vā sayanāsanaṃ na papphoṭeyyāti sambandho. <bold>Pānīya</bold>-saddena paribhojanīyañca saṅgahitaṃ. <bold>Paṭivāte</bold>ti uparivāte. <bold>Saṅgaṇe</bold>ti bahūnaṃ samosaraṇe vivaṭappadese. <bold>Sayanāsanaṃ</bold> nāma bhūmattharaṇamañcādi.</paragraph>
<paragraph line="260" number="149"> Nhāne vattaṃ care, nhātassa kātabbe careti sambandhassa purisādhīnatāya sambandho veditabbo <pageBreak edition="V" number="0.0281" />. Cīvarappaṭiggahaṇagattaparikammakaraṇaṃ <bold>nahāne vattaṃ. Kātabbe care</bold>ti gattato udakasammajjananivāsanadānādikicce pavatteyyāti attho. ‘‘Vanappagumbe’’tiādīsu viya sissa e-kārādesaṃ rūpaṃ, tasmā kātabbaṃ vattaṃ careyyāti yojetvā veditabbaṃ. Budhā pana ‘‘nhāne nhātassa kātabbe vattaṃ care’’ti yojetvā atthaṃ vadanti. Evaṃ sati kātabba-saddassa kammasādhanattā vattameva kātabbaṃ nāmāti ‘‘vatte vattaṃ care’’ti vuttaṃ <pageBreak edition="M" number="0.0331" /> viya hotīti virujjhati. <bold>‘‘Nahātena nahātassā’’</bold>ti vā pāṭho, udake gattaparikammena theraṃ paṭhamaṃ nahāpetvā sayampi nahātenāti attho. <bold>Pāḷiya</bold>mpi ‘‘nahātena paṭhamataraṃ uttaritvā’’ti (mahāva. 67) atthi. Atha raṅgapāke dhovane sibbane ca vattaṃ careti sambandho, rajanapāke cīvaradhovane cīvarasibbane cāti attho. Rajanto cīvare theve ṭhite na vajeti sambandho. <bold>Rajanto</bold>ti cīvaraṃ rajanto. <bold>Theve</bold>ti rajanabindumhi.</paragraph>
<paragraph line="261" number="150"><bold>Ekaccassā</bold>ti ācariyupajjhāyānaṃ verino puggalassa pattaṃ vā cīvarāni vā kiñcanaṃ parikkhāraṃ vā na dadeyya na gaṇheyya vāti sambandho. Tattha <bold>na dadeyya na gaṇheyyā</bold>ti paṭisāmanatthāyapi na dadeyya, na gaṇheyya vāti attho. ‘‘Ākiñcana’’ntiādīsu viya <bold>kiñcana</bold>-saddo daṭṭhabbo, tassa kiñcīti attho. <bold>Kiñcina</bold>nti vā pāṭho, kiñci naṃ parikkhāranti yojanā. Padasiddhivasenettha nanti ta-saddappayogo kato.</paragraph>
<paragraph line="262" number="151-2"><bold>Pacchato kātu</bold>nti pacchāsamaṇaṃ kātuṃ. <bold>Tassā</bold>ti ekaccassa. <bold>Pacchato</bold>ti pacchāsamaṇo hutvā. <bold>Ninnetu</bold>nti ekaccassa nīharituṃ. Sabbattha anāpucchā na vaṭṭatīti yojetabbaṃ. <bold>Kiccayaṃ vā</bold>ti veyyāvaccādi yaṃ kiñci kiccaṃ vā. Kiccameva kiccayaṃ, kassa yo ‘‘seniyo’’tiādīsu viya. <bold>Parikammaṃ vā</bold>ti piṭṭhiparikammādiparikammaṃ. <bold>Attano kārāpetuṃ vā</bold>ti ekaccena attano kārāpetuṃ vā. <bold>Kātuṃ vā</bold>ti tassa attanā kātuṃ vā.</paragraph>
<paragraph line="263" number="153"> Sīmato niggatā bahibhūtā <bold>nissīmā,</bold> taṃ. Ācariyupajjhāyesu avatvā dūraṃ bhikkhācāraṃ gatesupi apassantena <pageBreak edition="M" number="0.0332" /> gāmo pavisitabbo. Diṭṭhaṭṭhānato paṭṭhāya pana āpucchituṃyeva vaṭṭati. <bold>Attano kiccayaṃ vāpī</bold>ti attano sīmāyapi pattapacanacīvararajanādikaṃ sakaṃ karaṇīyaṃ vāpi kātuṃ.</paragraph>
<paragraph line="264" number="154"><bold>Arati</bold>nti <pageBreak edition="V" number="0.0282" /> sāsane anabhiratiṃ. <bold>Saṅghāyattesu kammesū</bold>ti parivāsāditajjanīyādīsu saṅghappaṭibaddhesu kammesu. <bold>Ussukkaṃ vāpī</bold>ti ācariyupajjhāyesu garudhammaṃ ajjhāpannesu, kammārahesu ca ‘‘kinti nu kho saṅgho parivāsaṃ dadeyyā’’tiādinā ussāhaṃ vāpi.</paragraph>
<paragraph line="265" number="155"><bold>Gilānesu upaṭṭheyyā</bold>ti ‘‘pañcahi, bhikkhave, aṅgehi samannāgato gilānupaṭṭhāko alaṃ gilānaṃ upaṭṭhātuṃ, paṭibalo hoti bhesajjaṃ saṃvidhātuṃ, sappāyāsappāyaṃ jānāti, asappāyaṃ apanāmeti, sappāyaṃ upanāmeti, mettacitto gilānaṃ upaṭṭhāti no āmisantaro, ajegucchī hoti uccāraṃ vā passāvaṃ vā kheḷaṃ vā vantaṃ vā nīhātuṃ, paṭibalo hoti gilānaṃ kālena kālaṃ dhammiyā kathāya sandassetuṃ samādapetuṃ samuttejetuṃ sampahaṃsetu’’nti (mahāva. 366) evaṃ vuttapañcaṅgasamannāgatena hutvā gilānesu upaṭṭhaheyyāti attho. Iminā sabbehipi ācaritabbaṃ gilānavattaṃ upadisati. <bold>Vuṭṭhāna</bold>nti gelaññā vuṭṭhitaṃ. <bold>Āgame</bold>ti āgameyya, olokeyyāti attho. Upajjhācariyehi ca saddhivihārikaantevāsikesu yadi te gilānā honti, ādito paṭṭhāya cīvare rajanapariyosānañca arativinodanādikañca vattaṃ, agilānesu pana uddesaparipucchā ovādānusāsaniyā anuggahopattacīvarādidānañcāti sabbaṃ kātabbaṃ. Teneva heṭṭhā vuttaṃ ‘‘tasmā ācariyenāpi <pageBreak edition="M" number="0.0333" /> tesu sammā vattitabbaṃ, upajjhāyena saddhivihārikesu vattabbameva natthī’’ti.</paragraph>
<centered line="266">Upajjhācariyavattaniddesavaṇṇanā niṭṭhitā.</centered>
<subhead line="267">16. Vaccapassāvaṭṭhānikaniddesavaṇṇanā</subhead>
<paragraph line="268" number="156"><bold>Vaccapassāvaṭṭhānika</bold>nti ṭhānamhi ṭhāne vā bhavaṃ vaccapassāvaṭṭhānikaṃ. Yathāvuḍḍhaṃ vaccaṃ na kareyyāti sambandho. Ye ye vuḍḍhā <bold>yathāvuḍḍhaṃ,</bold> āgatappaṭipāṭiṃ hitvā vuḍḍhappaṭipāṭiyāti attho. <bold>Vacca</bold>nti upalakkhaṇamattaṃ, passāvañca nahānañca na kareyyāti adhippāyo. Tadeva samattheti <bold>‘‘yātānupubbiyā’’</bold>tiādinā. <bold>Yātānupubbiyā</bold>ti yātānaṃ gatānaṃ anupubbi <pageBreak edition="V" number="0.0283" /> anukkamo yātānupubbi, tāya. <bold>Vacca…pe… titthañcā</bold>ti etaṃ tayaṃ labbhatīti attho, bhikkhunāti viññāyati.</paragraph>
<paragraph line="269" number="157"> Ubbhajitvā ca sahasā ca no paviseyyāti sambandho. <bold>Ubbhajitvā</bold>ti cīvaraṃ dūratova ukkhipitvā. <bold>Sahasā</bold>ti sīghaṃ. Ukkāsitvā paviseyyāti yojanā.</paragraph>
<paragraph line="270" number="158"> Vaccapassāvadoṇīnaṃ bahīti sambandho. <bold>Ubhaya</bold>nti vaccampi passāvampi.</paragraph>
<paragraph line="271" number="159"><bold>Kūpe</bold>ti vaccāvāṭe. <bold>Kaṭṭha</bold>nti avalekhanakaṭṭhaṃ. <bold>Pharusenā</bold>ti kharena avalekhanakaṭṭhena. <bold>Uhatañcāpī</bold>ti attanā vā parena vā uhatañcāpi vaccamakkhitañcāpīti attho. <bold>Dhovaye</bold>ti sati udake, udake asati kaṭṭhenapi sodheyya.</paragraph>
<paragraph line="272" number="160"><bold>Na nikkhame</bold>ti na nikkhameyya. <bold>Capu capū</bold>ti anukaraṇaṃ, vicchāyaṃ dvitte capu capu katvāti kiriyāvisesanaṃ. <bold>Nācameyyā</bold>ti na dhoveyya. Sati pana udake ācamitabbaṃ, asati yena <pageBreak edition="M" number="0.0334" /> kenaci puñchitvā gantabbaṃ, sabbasādhāraṇaṭṭhāne ca ācamanakumbhiyā udakaṃ na sesetabbaṃ. <bold>Uklāpa</bold>nti kacavaraṃ. <bold>Visodhaye</bold>ti vihārasodhane viya vaccapassāvakuṭiyo, pariveṇakoṭṭhake ca sammajjeyya. Sabbattheva ca pana vattabhede dukkaṭaṃ.</paragraph>
<centered line="273">Vaccapassāvaṭṭhānikaniddesavaṇṇanā niṭṭhitā.</centered>
<subhead line="274">17. Āpucchakaraṇaniddesavaṇṇanā</subhead>
<paragraph line="275" number="161"><bold>Āpucchakaraṇa</bold>nti āpucchāya karaṇaṃ. <bold>Anajjhiṭṭhovā</bold>ti anāṇattova, ayācito eva vā. <bold>Na ca vissaje</bold>ti pucchitapañhaṃ na vissajjeyya ca, āpucchitvā vā yācito vā yathāvuttametaṃ kātuṃ labhatīti adhippāyo.</paragraph>
<paragraph line="276" number="162"><bold>Āpucchitvā</bold><pageBreak edition="V" number="0.0284" /><bold>kathentassā</bold>ti attano vuḍḍhaṃ āpucchitvā dhammādikaṃ bhāsantassa. <bold>Puna vuḍḍhatarāgame</bold>ti puna aññassa vuḍḍhatarassa āgamane satīti attho. <bold>Punaāpucchanaṃ natthī</bold>ti bhāsitabbaṃ ṭhapetvā puna āpucchanakiccaṃ natthīti attho. Saṅghatthere asati āraddhampi aṭṭhapetvā kathentassāpi eseva nayo. Bhattagge anumodato ca āpucchanaṃ natthīti sambandho. <bold>Anumodato</bold>ti dāyakehi yācitassa taṃtaṃpuññānumodanavasena dhammakathaṃ karoto ca. Anumodanañca therādheyyaṃ. ‘‘Anujānāmi, bhikkhave therena bhikkhunā bhattagge anumoditu’’nti (cūḷava. 362) hi vuttaṃ. ‘‘Sace manussā attano abhirucikena ekena anumodanaṃ kārenti, neva tassa anumodato āpatti, na mahātherassa bhāro hoti. Upanisinnakathāyameva hi manussesu <pageBreak edition="M" number="0.0335" /> kathāpentesu mahāthero āpucchitabbo’’ti <bold>aṭṭhakathāyaṃ</bold> (cuḷava. aṭṭha. 362) vuttaṃ.</paragraph>
<paragraph line="277" number="163"> Vuḍḍhena ekavihārake vasanto cāti sambandho. <bold>Vuḍḍhenā</bold>ti vuḍḍhena saddhiṃ. <bold>Ekavihārake</bold>ti savanūpacāre khuddakavihāre, na mahāvihāre. Kucchitatthe hi kappaccayo. <bold>Na sajjhāyeyyā</bold>ti sajjhāyanaṃ na kareyya.</paragraph>
<paragraph line="278" number="164"><bold>‘‘Dhammaṃ na bhāsaye’’</bold>tiādīsu anāpucchāti sambandhitabbaṃ. <bold>Na ca vijjhape</bold>ti na ca nibbāyeyya. Vātapānañca ālokasandhiphalakaṃ kavāṭañca dvāraphalakaṃ <bold>vātapānakavāṭaṃ</bold> vā na vivareyya na thakeyya cāti <bold>na</bold>-kāro sabbattha yojetabbo.</paragraph>
<paragraph line="279" number="165"> Ekacaṅkame vuḍḍhena caṅkamantopi yena vuḍḍho, tena parivattayeti yojanā. <bold>Yena tenā</bold>ti bhummatthe karaṇavacanaṃ, yattha vuḍḍho, tatthāti attho, vuḍḍhaṃ ohāya aññato na gantabbanti adhippāyo. <bold>So</bold>ti navako. <bold>Ena</bold>nti vuḍḍhaṃ. Sabbattha dukkaṭaṃ. Ayañhi khandhakadhammatā yattha na-kārena paṭisedho, tattha dukkaṭanti.</paragraph>
<centered line="280">Āpucchakaraṇaniddesavaṇṇanā niṭṭhitā.</centered>
<subhead line="281">18. Nagganiddesavaṇṇanā</subhead>
<paragraph line="282" number="166"><bold>‘‘Vaje’’</bold>tiādīsu <pageBreak edition="V" number="0.0285" /> na-saddo sambandhitabbo. Tattha pana yathānurūpabhojanādikaṃ kammavacanaṃ ajjhāharitvā ‘‘bhojanaṃ na bhuñje’’tiādinā attho veditabbo.</paragraph>
<paragraph line="283" number="167"><bold>Na</bold><pageBreak edition="M" number="0.0336" /><bold>kare</bold>ti hatthakammādikaṃ parikammaṃ sayampi na kareyyāti attho. <bold>Paṭicchādīsū</bold>ti niddhāraṇe bhummaṃ, jantāgharudakavatthappaṭicchādīnaṃ majjheti attho. Parikamme duve kappiyāti sambandho. <bold>Parikamme</bold>ti jantāghare udakepi upajjhāyādīnaṃ kattabbaparikammavisaye, na abhivādanādīsu. <bold>Duve</bold>ti jantāgharaudakappaṭicchādayo. Chādenti etāyāti chādi, vatthassa chādi <bold>vatthacchādi. Sabbatthā</bold>ti sabbakammesūti.</paragraph>
<paragraph line="284">Nagganiddesavaṇṇanā niṭṭhitā.</paragraph>
<subhead line="285">19. Nhānakappaniddesavaṇṇanā</subhead>
<paragraph line="286" number="168"> Kappanaṃ kappiyatā kappo, nhāne kappo <bold>nhānakappo</bold>. Navako therānaṃ purato upari vā na ca nhāyeyyāti sambandho. <bold>Na cā</bold>ti nayeva. <bold>Purato</bold>ti abhimukhe. <bold>Uparī</bold>ti nadiyā upari.</paragraph>
<paragraph line="287" number="169-171"> Kuṭṭatthambhataruṭṭāne kāyaṃ na ghaṃsayeti sambandho. Tattha <bold>kuṭṭaṃ</bold> nāma iṭṭhakadārusilābhitti. <bold>Thambho</bold> nāma nahānatitthe nikhanitvā ṭhapito. <bold>Tarū</bold>ti rukkho. <bold>Aṭṭānaṃ</bold> nāma tacchetvā aṭṭhapadākārena rājiyo chinditvā nahānatitthe nikhātaphalakaṃ. Gandhabbahatthena vā…pe… mallakena vā kāyaṃ sarīrena vā aññamaññaṃ na ghaṃsayeti sambandho. <bold>Gandhabbahatthenā</bold>ti dārumayahatthena. <bold>Kuruvindakasuttiyā</bold>ti kuruvindakapāsāṇacuṇṇāni lākhāya bandhitvā kataguḷikāvaliyā suttena āvuṇitasuttiyā. <bold>Mallakenā</bold>ti makaradantake chinditvā padumakaṇṇikasaṇṭhānena katamallakena. <bold>Sarīrenā</bold>ti attano kāyena. Aññamaññassa aññamaññaṃ kiriyākaraṇasaṅkhāte <pageBreak edition="V" number="0.0286" /> kiriyābyabhihāre dvittaṃ. Kapāla…pe… puthupāṇi ca sabbesaṃ vaṭṭatīti sambandho. Kapālañca iṭṭhakā ca, tāsaṃ khaṇḍāni. <bold>Puthupāṇī</bold>ti puthu nānā <pageBreak edition="M" number="0.0337" /> pāṇi puthupāṇi, hatthaparikammaṃ ruḷhīvasena. <bold>Sabbesa</bold>nti gilānāgilānānaṃ. Gilānassa akatamallakaṃ vaṭṭatīti sambandho. <bold>Akatamallakaṃ</bold> nāma katamallakaviparītaṃ. <bold>Pheṇaṃ</bold> nāma samuddapheṇanti.</paragraph>
<centered line="288">Nhānakappaniddesavaṇṇanā niṭṭhitā.</centered>
<subhead line="289">20. Avandiyaniddesavaṇṇanā</subhead>
<paragraph line="290" number="172"><bold>Ukkhitto</bold>ti āpattiyā adassane appaṭikamme ca ukkhittako pāpikāya diṭṭhiyā appaṭinissagge ukkhittakoti tividho ukkhittako. <bold>Nānāsaṃvāsako</bold> nāma laddhinānāsaṃvāsakopi kammanānāsaṃvāsakopi. <bold>Garukaṭṭho cā</bold>ti pārivāsiko mūlāyapaṭikassanāraho mānattāraho mānattacārī abbhānāraho ca idha garukaṭṭhoti adhippeto. Imehi pana aññamaññaṃ vandituṃ vaṭṭatīti.</paragraph>
<centered line="291">Avandiyaniddesavaṇṇanā niṭṭhitā.</centered>
<subhead line="292">21. Cammaniddesavaṇṇanā</subhead>
<paragraph line="293" number="173"> Migā ca ajā ca eḷakā ca, tesaṃ cammānīti samāso. <bold>Ajo</bold> chagalako. <bold>Eḷako</bold> meṇḍako. Mige dasseti <bold>‘‘rohite’’</bold>tiādinā. <bold>Rohitā</bold>-diggahaṇaṃ upalakkhaṇamattaṃ, vātamigamigamātukādīpi ettheva saṅgayhanti.</paragraph>
<paragraph line="294" number="174"><bold>Anuññātattayā</bold>ti <pageBreak edition="V" number="0.0287" /> anuññātā yathāvuttacammattayato. Amānusaṃva sabbaṃ cammaṃ thavikopāhane kappatīti sambandho. <bold>Thavikā</bold> satthakakosakādīti.</paragraph>
<centered line="295">Cammaniddesavaṇṇanā niṭṭhitā.</centered>
<subhead line="296">22. Upāhananiddesavaṇṇanā</subhead>
<paragraph line="297" number="175"> Navā <pageBreak edition="M" number="0.0338" /> guṇaṅguṇūpāhanā majjhadese na kappantīti sambandho. <bold>Navā</bold>ti ekavārampi appaṭimukkā. Tattha <bold>guṇaṅguṇūpāhanā</bold> catupaṭalato paṭṭhāya vuccanti. Sambhave byabhicāre ca visesanaṃ sātthakaṃ bhavatīti <bold>‘‘majjhadese’’</bold>ti visesanaṃ amajjhadesaṃ byabhicaratīti amajjhadese guṇaṅguṇūpāhanā kappantīti veditabbaṃ. Tathā <bold>navā</bold>ti iminā anavā majjhadesepi. Iminā pana vākyena majjhadesepi ekavārampi paṭimukkā, aññattha tu sabbāpi guṇaṅguṇūpāhanā vaṭṭanti, na sesāti āpannaṃ, tathāpi ‘‘anujānāmi, bhikkhave, ekapalāsikaṃ upāhana’’nti (mahāva. 245) vuttattā ekapaṭalikāpi vaṭṭatīti veditabbaṃ. <bold>Sabbassā</bold>ti majjhadese paccantimepi gilānāgilānassa sabbassa. ‘‘Anujānāmi, bhikkhave, ajjhārāme upāhanaṃ dhāretu’’nti (mahāva. 249) hi sāmaññena anuññātaṃ. <bold>Sabbatthā</bold>ti gāme vā araññe vā ārāmato aññatra. <bold>Akallakassa cā</bold>ti gilānasseva.</paragraph>
<paragraph line="298" number="176-9"> Sabba…pe… rattā ca upāhanā sabba…pe… vicchikāḷikā ca…pe… dīpīnaṃ cammehi ca majjāra…pe… cammehi ca parikkhaṭā ca upāhanā saṅkamanīyā pādukā ca koci dhāreyya, dukkaṭanti yojanā. Odātāya pāḷiyā aṭṭhakathāya ca abhāvepi anulomavasenettha vuttaṃ viya dissati. Nīlako ca odāto cātiādinā dvando. Sabbeva nīlaka…pe… kaṇhakā yāsanti samāso. <bold>‘‘Mahāraṅgā’’</bold>tiādīsu appayuttepi sabba-sadde pakaraṇavasena yojetvā attho veditabbo.</paragraph>
<gatha1 line="299">‘‘Atthā <pageBreak edition="V" number="0.0288" /> pakaraṇā liṅgā, ocityā kāladesato;</gatha1>
<gathalast line="300">Saddatthā vibhajīyanti, na saddāyeva kevalā’’ti. –</gathalast>
<unindented line="301">Hi <pageBreak edition="M" number="0.0339" /> vuttaṃ. <bold>Citrā</bold>ti vicitrā. Nīlapītādī vaddhāyeva yāsanti samāso. <bold>Ādi</bold>-saddena odātādīnaṃ gahaṇaṃ. Tittirapattasadiso vicitto vaṇṇo tittirapatta-saddena gahito. Tametesamatthīti <bold>tittirapattikā</bold>. Meṇḍassa ca ajassa ca visāṇasadisā vaddhā yāsanti bāhirattho. Tā pana kaṇṇikaṭṭhāne meṇḍakaajavisāṇasaṇṭhāne vaddhe yojetvā katā. Esa nayo <bold>vicchikāḷikā</bold>dīsu. Paṇhipidhānatthaṃ tale khallaṃ baddhaṃ yāsanti viggaho. Jaṅghato sabbapādappaṭicchādanakaṃ puṭaṃ baddhaṃ yāsanti bahubbīhi. Tūlaṃ picu puṇṇaṃ yāsanti aññapadattho. Paliguṇṭhetīti paliguṇṭho, uparipādatalamattappaṭicchādakabandho, tena yojetvā katā <bold>pāliguṇṭhimā,</bold> vicitrā hi taddhitavutti. Vicchikānaṃ aḷasadisaṃ naṅguṭṭhasadisaṃ baddhametāsanti <bold>vicchikāḷikā</bold>. Sīhabyagghuddājinadīpīnaṃ cammehi cāti pakaraṇato <bold>ajinā</bold> nāma migā. <bold>Ulūkā</bold> pakkhibiḷārā. Saṅkamanti gacchanti etāhīti <bold>saṅkamanīyā</bold>. Tā pana tālapaṇṇādīhi katā saṃhāriyā.</unindented>
<paragraph line="302" number="180"> Sakalaṃ ekadesaṃ vā puñchitvāvāti yojanā. <bold>Khallakādika</bold>nti <bold>ādi</bold>-saddena meṇḍavisāṇavaddhikādikaṃ sabbaṃ saṅgaṇhātīti.</paragraph>
<centered line="303">Upāhananiddesavaṇṇanā niṭṭhitā.</centered>
<subhead line="304">23. Anolokiyaniddesavaṇṇanā</subhead>
<paragraph line="305" number="181"><bold>Sāratto</bold>ti saṃratto, sañjātarāgacittoti attho. <bold>Itthiyā</bold>ti tadahujātāyapi paṭasatanivatthāya anokāsupanijjhāyane antamaso tiracchānagatānampi dukkaṭameva. <bold>Bhikkhādāyiyā</bold>ti upalakkhaṇamattaṃ, itthī vā hotu puriso vā, bhikkhādānasamaye asārattenāpi mukhaṃ <pageBreak edition="M" number="0.0340" /> na ulloketabbaṃ. Ujjhānaṃ lāmakato saṃcintanaṃ, kopo, tattha saññā assāti <pageBreak edition="V" number="0.0289" /><bold>ujjhānasaññī</bold>. Idha pana gilānopi na muccati. <bold>Ādāse udakapatte</bold>ti iminā sesesu kaṃsapattādīsu kañjiyādīsu ca mukhanimittaṃ paññāyati, tesaṃ saṅgaho. ‘‘Sañchavi nu kho me vaṇṇo, no, jiṇṇo nu khomhi, no’’ti pana oloketuṃ vaṭṭati. <bold>Assā</bold>ti bhikkhuno.</paragraph>
<centered line="306">Anolokiyaniddesavaṇṇanā niṭṭhitā.</centered>
<subhead line="307">24. Añjanīniddesavaṇṇanā</subhead>
<paragraph line="308" number="182"> Vaṭṭā vā aṭṭhasoḷasaṃsā vā maṭṭhā añjanī vaṭṭatīti yojanā. Aṭṭha ca soḷasa ca aṃsā koṇā yassā sāti viggaho. Soḷasaṃsapadesavibhattāya aṭṭhaṃsāsutiyā aṭṭhaṃsapadesavibhattā caturaṃsāpi sāmatthiyā gayhatīti ñātabbaṃ. ‘‘Ujukameva pana caturaṃsāvā’’ti hi <bold>aṭṭhakathāyaṃ</bold> (pārā. aṭṭha. 1.85) vuttaṃ. <bold>Añjanī</bold>ti añjananāḷi. Mūle tissopi lekhā vaṭṭantīti yojanā. <bold>Mūle</bold>ti bunde, heṭṭhatoti vuttaṃ hoti. <bold>Lekhā</bold>ti vaṭṭalekhā. Bandhituṃ gīvāyaṃ ekā eva lekhā vaṭṭatīti sambandho. <bold>Bandhitu</bold>nti pidhānabandhanatthaṃ.</paragraph>
<paragraph line="309" number="183"><bold>Yaṃ kiñci rūpa</bold>nti itthirūpādi yaṃ kiñci rūpaṃ. <bold>Mālādikamma</bold>nti mālākammaṃ latākammaṃ. <bold>Aḍḍhacandādī</bold>ti ettha <bold>ādi</bold>-saddena agghiyādikaṃ gahitaṃ. <bold>Etthā</bold>ti añjaniyaṃ.</paragraph>
<paragraph line="310" number="184"><bold>Thavikā</bold>ti añjanithavikā. <bold>Sipāṭī</bold>ti khurasipāṭikā. Salākāpi acittakā labbhāti sambandho. <bold>Salākā</bold>ti añjanisalākā. Natthi cittametissāti <bold>acittakā</bold>. Tādisaṃ <pageBreak edition="M" number="0.0341" /> pana labhitvā upāhanāyo viya nāsetvā paribhuñjitabbaṃ.</paragraph>
<paragraph line="311" number="185"><bold>Aṭṭhi</bold>-saddena manussaṭṭhiṃ ṭhapetvā yaṃ kiñci aṭṭhi gahitaṃ.</paragraph>
<paragraph line="312" number="186"><bold>Dhūmanettā</bold>ti dhūmanāḷikā, nissa ā-kārādesavasena vuttaṃ. <bold>Satthakadaṇḍānī</bold>ti satthadaṇḍā <pageBreak edition="V" number="0.0290" />. Natthuṃ denti etāyāti <bold>natthudānā</bold>. Aniyamena hi nadādito vā ī. Tehi saṅkhanābhiādīhi nibbattā <bold>tammayā</bold>.</paragraph>
<centered line="313">Añjanīniddesavaṇṇanā niṭṭhitā.</centered>
<subhead line="314">25. Akappiyasayananiddesavaṇṇanā</subhead>
<paragraph line="315" number="187-9"><bold>Akappiyāni sayanānī</bold>ti uccāsayanamahāsayanāni. Padhānavasena pana ‘‘sayanānī’’ti vuttaṃ, pīṭhādayopi ettheva saṅgayhanti añjanī-saddena avasesāni viya. Āsandi ca…pe… ubhatorattūpadhānakañceti etāni akappiyānīti sambandho. Tattha <bold>āsandī</bold>ti sugataṅgulena atirekaṭṭhaṅgulapādakāni mañcapīṭhāni. Tattha <bold>pīṭhaṃ</bold> nāma mañco viya nātidīghaṃ vuccati. Tividhaṃ tūlametissā atthīti <bold>tūlī,</bold> pakatitūlikā. <bold>‘‘Pallaṅko</bold>ti pādesu vāḷarūpāni ṭhapetvā kato’’ti ṭhapanassa <bold>aṭṭhakathāyaṃ</bold> (mahāva. aṭṭha. 254) vuttattā ṭhapanañca yathākathañci hoti, yutti ca hotīti, ‘‘tattheva sīharūpādiṃ dassetvā kato pana vaṭṭatīti vadantī’’ti yaṃ <bold>ṭīkāyaṃ</bold> vuttaṃ, taṃ ‘‘kimiti evaṃ vadantī’’ti vatvā paṭikkhipitabbaṃ. ‘‘Akappiyarūpakato akappiyamañco pallaṅko nāmā’’ti hi <pageBreak edition="M" number="0.0342" /><bold>sārasamāse</bold>pi. Āsandī pallaṅko uccāsayanaṃ, sesā mahāsayanaṃ. <bold>Paṭikā</bold> uṇṇāmayo setattharaṇo. <bold>Gono</bold> caturaṅgulādhikalomo mahākojavo. <bold>Cittakaṃ</bold> vānavicitro uṇṇāmayattharaṇo. <bold>Uṇṇā</bold> eḷakalomaṃ. <bold>Paṭalikā</bold> ghanapupphikā. <bold>Vikatī</bold>ti sīhabyagghādirūpavicitto. <bold>Uddalomī</bold>ti ekato uggatalomo. <bold>Ekantalomikā</bold>ti ubhato uggatalomo.</paragraph>
<paragraph line="316"><bold>Kuttaṃ</bold> soḷasannaṃ nāṭakitthīnaṃ ṭhatvā naccanayoggo. <bold>Koseyyaṃ</bold> ratanaparisibbitaṃ koseyyasuttamayaṃ paccattharaṇaṃ, <bold>kaṭṭissaṃ</bold> ratanaparisibbitaṃ koseyyakaṭṭissamayaṃ. Hatthino ca assā ca rathā cāti senaṅgānaṃ bahutte samāhāradvando, hatthiassarathe tesaṃ piṭṭhīsu attharāti tappuriso. <bold>Ajinappaveṇī</bold>ti ajinānaṃ ajinamigacammānaṃ mañcappamāṇena dupaṭṭatipaṭṭāni katvā sibbitā paveṇī. Kadalimigānaṃ idaṃ <bold>kadalimigaṃ,</bold> kiṃ taṃ? Cammaṃ, pavaro ca so paccattharo cāti <pageBreak edition="V" number="0.0291" /><bold>pavarapaccattharo,</bold> so ca taṃ setavatthassa upari atthatañca, kadalimigañca taṃ pavarapaccattharañcāti samāso, pavarapaccattharaṇasaṅkhātaṃ setavatthassa upari pattharitaṃ kadalimigappavarapaccattharaṇanti attho. Taṃ kira evaṃ karonti. <bold>Ṭīkāyaṃ</bold> pana yathāvuttadvayena atthataṃ aññameva kiñci vuttaṃ, taṃ na yuttaṃ ‘‘ajinappaveṇī dhāretabbā’’tiādinā (mahāva. 254) visuṃ attharaṇānameva vuttattā. Tesu hi vuttesu tadatthataṃ vuttameva siyā, tathā ca vuttaṃ heṭṭhā visuṃ paṭikādikanti.</paragraph>
<paragraph line="317"><bold>Salohitavitāna</bold>nti etaṃ ‘‘ubhatorattūpadhānaka’’ntimassa visesanaṃ. Lohitavitānena saha vattamānanti samāso. Setavitānampi heṭṭhā akappiyapaccattharaṇe sati na vaṭṭati. Rattaṃ upadhānaṃ sīsūpadhānaṃ pādūpadhānañca <bold>rattūpadhānakaṃ,</bold> ubhato mañcassa sīsapādanikkhepanaṭṭhāne rattūpadhānakanti <pageBreak edition="M" number="0.0343" /> alopasamāso. Yaṃ pana ekameva upadhānaṃ ubhayapassesu rattādivaṇṇaṃ vicitraṃ, taṃ pamāṇayuttameva vaṭṭati. Tatridaṃ pamāṇaṃ – vitthārato tīsu kaṇṇesu dvinnaṃ kaṇṇānaṃ antaraṃ vidatthicaturaṅgulaṃ, majjhe muṭṭhiratanaṃ, dīghato pana diyaḍḍharatanaṃ vā dviratanaṃ vā. <bold>Paribhuñjato</bold>ti iminā karontassa kārāpentassa katthaci chedanakaṃ pācittiyanti dīpeti.</paragraph>
<paragraph line="318" number="190"> Dhammāsane ca bhattagge ca ghare cāpi āsandādittayā sese <bold>gihisantake</bold> gihivikaṭe sati nisīdituṃ labbhatīti ajjhāhāro padasambandho veditabbo. <bold>Gihisantake</bold>ti iminā saṅghikampi upalakkheti. ‘‘Anujānāmi, bhikkhave, ṭhapetvā tīṇi āsandiṃ pallaṅkaṃ tūlikaṃ gihivikaṭa’’nti (cūḷava. 314) sāmaññena vuttaṃ. Sāmaññajotanāya pana visesepi avaṭṭhānato āsandādittayāti ettha dhammāsane āsandādittayā seseti yojetvā attho gahetabbo. <bold>Aṭṭhakathāya</bold>ñhi ‘‘āsandī pallaṅko gonako’’tiādipāḷikkame āsandādidvayamādito hitvā ‘‘gonakādīni saṅghikavihāre vā puggalikavihāre vā mañcapīṭhakesu attharitvā paribhuñjituṃ na vaṭṭanti, dhammāsane pana gihivikaṭanīhārena labbhanti, tatrāpi nipajjituṃ na vaṭṭatī’’ti (cūḷava. aṭṭha. 320) vuttaṃ. <bold>Bhattaggaṃ</bold> nāma vihāre dānaṭṭhānaṃ. <bold>Dhammāsanaṃ</bold> pana yattha katthaci. <bold>Ghare</bold>ti antaraghare. <bold>Nisīdituṃ labbhate</bold>ti iminā nipajjituṃ na vaṭṭatīti dīpeti. Saṃkhipanaṃ antokaraṇaṃ saṅkhepo, bhūmattharaṇe saṅkhepo assa sayanassāti samāso. Tasmiṃ bhūmattharaṇe antokaraṇabhūmattharato bhūmattharaṇamevāti daṭṭhabbaṃ. <bold>Sayituñcā</bold>ti attano kappiyapaccattharaṇaṃ attharitvā sayituñca nisīdituñca. ‘‘Paribhaṇḍakataṃ bhūmiṃ vā bhūmattharaṇasenāsanaṃ <pageBreak edition="V" number="0.0292" /> vā saṅghikamañcapīṭhaṃ vā attano santakena paccattharaṇena paccattharitvāva <pageBreak edition="M" number="0.0344" /> nipajjitabba’’nti hi <bold>aṭṭhakathāyaṃ</bold> (cūḷava. aṭṭha. 324) vuttaṃ. Idañca āsandādīnampi aññathattakaraṇe paribhoge lakkhaṇavacanaṃ. Vuttañhi bhagavatā ‘‘anujānāmi bhikkhave, āsandiyā pāde chinditvā paribhuñjituṃ, pallaṅkassa vāḷe bhinditvā paribhuñjituṃ, tūlikaṃ vijaṭetvā bibbohanaṃ kātuṃ, avasesaṃ bhūmattharaṇaṃ kātu’’nti (cūḷava. 320).</paragraph>
<paragraph line="319" number="191"> Caturaṃsapīṭhā ca…pe… pañcaṅgā ca uccapādakā kappantīti atthato vacanaṃ vipallāsetvā sambandhitabbaṃ, ‘‘kappiyā’’ti iminā vā sambandho veditabbo. Tattha cattāro aṃsā koṇā yesaṃ, te ca te pīṭhā cāti samāso. Tiṇṇaṃ apassayānaṃ, catunnañca pādānaṃ vasena satta aṅgāni yesanti samāso. Ekāpassayassa vasena pañcaṅgā. Caturaṃsapīṭhānaṃ visuṃ kappiyabhāvassa vuttattā sattaṅgādayo pana dīghāti viññāyanti. <bold>Pāḷiyaṃ</bold> bhattaggassa ekayoganiddiṭṭhattā ekayoganiddiṭṭhānaṃ saha vā pavatti, saha vā nivattīti <bold>ghare</bold>ti iminā bhattaggassapi gahaṇaṃ. <bold>Eva</bold>-saddo aṭṭhānappayutto, tasmā tūlonaddhā mañcapīṭhā ghare vā bhattagge vā nisīditumeva kappantīti sambandho. Tatrāyaṃ pāḷi ‘‘tena kho pana samayena manussā bhattagge antaraghare tūlonaddhaṃ mañcampi pīṭhampi paññapenti. Bhikkhū kukkuccāyantā nābhinisīdanti. Bhagavato etamatthaṃ ārocesuṃ. Anujānāmi, bhikkhave, gihivikaṭaṃ abhinisīdituṃ, na tveva abhinipajjitu’’nti (cūḷava. 314). Te pana karontassa vā kārāpentassa vā uddālanakaṃ pācittiyaṃ.</paragraph>
<paragraph line="320" number="192"> Sānulomānaṃ channaṃ cīvarānaṃ aññataraṃ cīvaraṃ chavi etāsanti viggaho. <bold>Pañca bhisī</bold>ti coḷāditūlagaṇanāya pañcakā vuttā. <bold>Sabbatthā</bold>ti vihāramañcapīṭhādīsu sabbattha.</paragraph>
<paragraph line="321" number="193"><bold>Tūlattaya</bold>nti <pageBreak edition="M" number="0.0345" /> simbalirukkhādīnaṃ khīravalliādīnaṃ erakādīnaṃ tiṇānaṃ tūlattayaṃ. <bold>Bhisigabbho</bold> coḷādiko pañcavidho bhisigabbho. <bold>Migapakkhinaṃ lomānī</bold>ti etaṃ sabbanti seso. <bold>Miga</bold>-saddeneva sabbepi sīhādayo catuppadā, <bold>pakkhi</bold>-saddena sabbepi haṃsamorādayo gahitā. Nanu ca bhisigabbhasaddantogadhāya uṇṇāya migapakkhilomānampi gahaṇasabbhāvepi tesaṃ visuṃ gahaṇe sati punaruttidoso āpajjatīti? Nāpajjati manussalomapariccāgavibhāvanappayojanasabbhāvato. Nanu ca evampi dosoyeva, ‘‘manussalomamuṇṇāya’’ntiādinā <pageBreak edition="V" number="0.0293" /> bhisigabbhānaṃ upari nīyamānattā gamyate bibbohanepi ayameva bhisigabbhoti? Saccaṃ, tathāpi na doso, gamyamānatthassa saddassa payogaṃ pati kāmacāroti. Masūrake tūlavajjā anuññātāti vipariṇāmetvā sambandhitabbaṃ. <bold>Masūrakaṃ</bold> nāma cammachavikā bhisīti vadanti.</paragraph>
<paragraph line="322" number="194"> Uṇṇāyaṃ manussalomañca paṇṇe suddhaṃ tamālakañca pupphañca appaṭivekkhitaṃ āsanañceva na labbhanti sambandho. <bold>Manussaloma</bold>nti iminā na kevalaṃ idha eḷakalomameva uṇṇā, atha kho kappiyākappiyamaṃsajātīnaṃ pakkhicatuppadānaṃ lomampīti dasseti. <bold>Puppha</bold>nti piyaṅgubakulapupphādi. <bold>Tamālaka</bold>saddeneva upacārato pattaṃ gahetvā <bold>‘‘tamālaka’’</bold>nti vuttaṃ. <bold>Appaṭivekkhita</bold>nti anupaparikkhitaṃ. Kīdisaṃ pana paṭivekkhitabbaṃ, kīdisaṃ na paṭivekkhitabbanti? Yaṃ vinicchayato viññātaṃ, taṃ na paṭivekkhitabbaṃ, itaraṃ hatthena parāmasantena paṭivekkhitabbaṃ.</paragraph>
<centered line="323">Akappiyasayananiddesavaṇṇanā niṭṭhitā.</centered>
<subhead line="324">26. Samānāsanikaniddesavaṇṇanā</subhead>
<paragraph line="325" number="195"> Tivassantaramekamāsanaṃ <pageBreak edition="M" number="0.0346" /> bhikkhūnaṃ anuññātanti sambandho. Tattha ekasmiṃ āsane mañcādike dvinnaṃ āsanaṃ nisīdanaṃ <bold>ekamāsanaṃ. Ma</bold>-kāro sandhijo. Kīdisanti āha <bold>‘‘tivassantara’’</bold>nti. Tiṇṇaṃ vassānamantarametassāti tivassantaro, dvīhi vassehi mahantataro vā daharataro vā bhikkhu, so assa atthīti <bold>tivassantaraṃ,</bold> tivassantaravantanti attho. Yo pana ekena vassena mahantataro vā daharataro vā ekavassoyeva vā, tabbantatāya vattabbameva natthi. Atha vā <bold>tivassantara</bold>nti karaṇatthe upayogavacanaṃ, tivassantarena saddhinti attho. Tameva samattheti <bold>‘‘sattavasse’’</bold>ccādinā.</paragraph>
<paragraph line="326" number="196"> Muni <pageBreak edition="V" number="0.0294" /> anuññāsīti sambandho. <bold>Sabbehevā</bold>ti samānāsanikaasamānāsanikehi sabbeheva saddhiṃ.</paragraph>
<paragraph line="327" number="197"> Dīghāsanaṃ dasseti <bold>‘‘anta’’</bold>ntiādinā. Yaṃ tiṇṇaṃ nisīdituṃ pahoti, taṃ antaṃ dīghāsananti sambandho. <bold>Anta</bold>nti pacchimaṃ. Adīghāsane pana samānāsanikā nisīdituṃ labbhantīti dassento <bold>‘‘mañcake’’</bold>tiādimāha. Sabbattha ayathākaraṇato dukkaṭanti.</paragraph>
<centered line="328">Samānāsanikaniddesavaṇṇanā niṭṭhitā.</centered>
<subhead line="329">27. Asaṃvāsaniddesavaṇṇanā</subhead>
<paragraph line="330" number="198"><bold>Ukkhitto</bold>ti kammanānāsaṃvāsakasaṅkhāto āpattiyā adassane, appaṭikamme, pāpikāya diṭṭhiyā appaṭinissagge ukkhittako. <bold>Anupasampanno</bold>ti sikkhamānasāmaṇerasāmaṇerisikkhāpaccakkhātasaṅkhāto anupasampanno. <bold>Chinnamūlako</bold>ti <pageBreak edition="M" number="0.0347" /> antimavatthuajjhāpanno. Ukkhittakesu ‘‘dhammavādino ete’’ti uppannāya laddhiyā nānābhūto saṃvāso etassāti <bold>nānāsaṃvāso,</bold> ukkhittānuvattakasaṅkhāto laddhinānāsaṃvāsako. Sīmato niggatā nissīmā, sīmantarikā bahisīmā ca, tattha hatthapāse cepi ṭhito, sīmānānāsaṃvāsako <bold>nissīmaṭṭhito</bold>. Vehāyase ākāse ṭhito <bold>vehāyasaṇṭhito</bold> bindāgamena. Tattha ‘‘nānāsaṃvāso cā’’tiādinā samāhāradvandepi kvaci napuṃsakaliṅgaṃ byabhicaratīti napuṃsakattābhāvo yathā ‘‘maggāmaggo’’ti. Ekakammaṃ ekuddeso samasikkhatāti ayaṃ tividhopi saṃvāso nāma. So yesaṃ natthi, te <bold>asaṃvāsā</bold>. Ete hatthapāsato bahikaraṇavasena vajjetabbā. Etesu hi tividhe ukkhittake sati uposathādikaṃ kammaṃ karontassa pācittiyaṃ, itaresu dukkaṭanti.</paragraph>
<centered line="331">Asaṃvāsaniddesavaṇṇanā niṭṭhitā.</centered>
<subhead line="332">28. Kammaniddesavaṇṇanā</subhead>
<paragraph line="333" number="199"> Vaggena <pageBreak edition="V" number="0.0295" /> adhammakammañca samaggena adhammakammañca vaggena dhammakammañca samaggena dhammakammañcāti cattāri kammāni hontīti seso. Tattha <bold>vaggena adhammakamma</bold>nti vaggena saṅghena karaṇīyaṃ adhammakammaṃ. Esa nayo sabbattha. <bold>Vaggo</bold>ti ca samūho vuccati, so ca catuvaggādikaraṇīyādīsu yāvatikānaṃ kammappattānaṃ asammukhībhāvena, chandārahānaṃ chandānāharaṇena, sammukhībhūtānañca paṭikkosanena, tesu ekenāpi vā idha adhippeto. <bold>Adhammakamma</bold>nti ettha pana <bold>dhammo</bold> nāma ‘‘uttidutiye ce, bhikkhave, kamme ekāya uttiyā kammaṃ karoti, na ca kammavācaṃ anussāveti, adhammakamma’’ntiādinā (mahāva. 387) ekāyeva ñattiyā <pageBreak edition="M" number="0.0348" />, tathā dvīhi ñattīhi ekāyeva vā kammavācāya, tathā dvīhi kammavācāhīti āgatāya ca tathā hāpanaaññathākaraṇabhāvena ñattikammaṃ ṭhapetvā ñatticatutthe ca kamme āgatāya ca akammārahassa tajjanīyapabbājanīyapaṭisāraṇīyaniyassatividhaukkhepanīyānaṃ sattannaṃ kammānaṃ karaṇavasena, kammārahassa ca virādhetvā karaṇavasena āgatāya ca pāḷiyā viparītā ca pāḷi, upasampadādikammavasena āgatā ca pāḷi, sammukhāvinayasativinayaamūḷhavinayapaṭiññākaraṇayebhuyyasikātassapāpi- yasikātiṇavatthārakasaṅkhātānaṃ sattannaṃ kammānaṃ yathālābhakaraṇavasena āgatā ca pāḷi, tena karaṇīyaṃ apalokanañattiñattidutiyañatticatutthasaṅkhātaṃ catubbidhaṃ kammaṃ <bold>dhammakammaṃ,</bold> tappaṭipakkhaṃ <bold>adhammakammaṃ</bold>. Tabbipariyāyena samaggo dhammakammañca veditabbaṃ. Dhammo yathāvuttā pāḷi assa atthi, dhammena kataṃ vāti <bold>dhammikaṃ</bold>. Tabbiparītaṃ <bold>adhammikaṃ. Catutthaṃyevā</bold>ti tesu catūsu kammesu catunnaṃ pūraṇaṃ samaggena dhammikaṃ. Sesakammānaṃ bhāvena bhikkhunā dukkaṭassa bhavanaṃ lakkhīyatīti <bold>sesakammesūti</bold> bhāvalakkhaṇe sattamī. <bold>Dukkaṭa</bold>nti kuppānaṃ adhammakammavaggakammānaṃ katattā dukkaṭaṃ.</paragraph>
<paragraph line="334" number="200"> Idāni yadidaṃ samaggena dhammikaṃ nāma, taṃ yehi saṅghehi kātabbaṃ, tesaṃ pabhedaṃ dassetuṃ <bold>‘‘catuvaggo’’</bold>tiādimāha. Catvādīnaṃ saṅkhyeyavuttittā catunnaṃ vaggotiādinā viggaho. <bold>Dasavīsativaggiko</bold>ti dasannaṃ vīsatiyā ca vaggabhedavasena dasavīsatīnaṃ vaggoti viggaho, ṇiko sakatthe. Vīsatiyā vaggo, atirekena sahito vīsativaggoti viggaho.</paragraph>
<paragraph line="335" number="201-2"> Pañcannaṃ kammānaṃ niyameti <bold>‘‘catū’’</bold>tiādinā. Abbhānaṃ upasampadaṃ pavāraṇaṃ ṭhapetvā <pageBreak edition="V" number="0.0296" /> catuvaggo cātiādinā yojetvā <pageBreak edition="M" number="0.0349" /> sabbakammesu kammappattoti dīpitoti yojetabbaṃ. Tattha tattha <bold>ca</bold>-saddo catuvaggādayo kammapattikiriyāyaṃ samuccinoti. Idha pana <bold>sabba</bold>-saddo abbhānādīnaṃ kesañci ṭhapitattā padesasabbe gayhati. <bold>Kammapatto</bold>ti kammassa patto yutto anurūpo. <bold>Itaro</bold>ti vīsativaggo atirekavīsativaggo. <bold>Sabbakammesū</bold>ti ettha pana <bold>sabba</bold>-saddo sabbasabbe. Nanu ca vīsativaggassa kammappattabhāvesati atirekavīsativaggassa pagevāti viññāyati. Tathā sati so kasmā vuttoti? Saccaṃ, tathāpi so catuvaggādinā saṅghena kattabbakammaṃ ūnakatarena na vaṭṭati, atirekena pana vaṭṭatīti ñāpanatthaṃ vutto.</paragraph>
<paragraph line="336" number="203"> Idāni catuvaggādikena chandāharaṇena pūretabboti dasseti <bold>‘‘catū’’</bold>tiādinā. Pārājikādibhāvamanāpannattā pakatiyā sabhāveneva ṭhito attā yesaṃ, pakato vā tatoyeva kammesu avigato attā yesaṃ teti <bold>pakatattakā,</bold> pārājikaukkhittakaladdhinānāsaṃvāsakehi aññe. <bold>Pare</bold>ti ekasīmaṭṭhā tādisāyeva aññe. <bold>Sesepī</bold>ti avasese pañcavaggādikaraṇīyepi.</paragraph>
<paragraph line="337" number="204"> Idāni vatthuñattianussāvanasīmādivipattito, kammavipattīsu parisato ca paṭikkosato ca kammassa kuppākuppabhāvaṃ tattha ca āpattiādiṃ dassetuṃ <bold>‘‘catū’’</bold>tiādi māha. Catuvaggādikattabbaṃ asaṃvāsagaṇapūraṃ vā kammārahagaṇapūraṃ vā kammañca garukaṭṭhagaṇapūraṃ vā parivāsādikammañcāti yojanā. Ettha ca kammāraho garukaṭṭhato añño, nikkhittavatto pana garukaṭṭho gaṇapūrako hotiyeva. <bold>Kata</bold>nti catuvaggādinā kataṃ.</paragraph>
<paragraph line="338" number="205"><bold>Vāreyyā</bold>ti antarāye asati antamaso ekopi vāreyyāti attho. <bold>Antarāye</bold>ti pāpehi kariyamāne <pageBreak edition="M" number="0.0350" /> jīvitabrahmacariyantarāye sati. Anantarāyikā ce na vārenti, dukkaṭaṃ. <bold>Diṭṭhāvi</bold>nti attano attano diṭṭhiṃ laddhiṃ ‘‘adhammakammaṃ idaṃ, na metaṃ khamatī’’ti aññamaññaṃ āvi kareyyunti seso. <bold>Ekodhiṭṭhāna</bold>nti eko bhikkhu ‘‘na metaṃ khamatī’’ti adhiṭṭhānaṃ kareyyāti seso. <bold>Tatodhikā</bold>ti tīhi adhikā. Te pana saṅghattā pahonti attano kammaṃ nittharituṃ.</paragraph>
<paragraph line="339" number="206"><bold>Khittacitto</bold> nāma ummattako. <bold>Dukhaṭṭito</bold>ti vedanaṭṭo. <bold>Na rūhatī</bold>ti gayhattaṃ na rohatīti attho.</paragraph>
<paragraph line="340" number="207"> Antamaso <pageBreak edition="V" number="0.0297" /> anantarassāpi ārocentassa pakata…pe… bhikkhunoti sambandho. Ekasīmāyaṃ tiṭṭhatīti <bold>ekasīmaṭṭho</bold>. Samo saṃvāso assāti <bold>samasaṃvāso</bold>. Ekasīmaṭṭho ca so samasaṃvāso ca, pakatatto ca so ekasīmaṭṭhasamasaṃvāso ca, so cāyaṃ bhikkhu cāti sabbattha kammadhārayo, tassa. Ettha pana avipannasīlo <bold>pakatatto</bold>ti adhippeto. <bold>Ārocentassā</bold>ti attano laddhiṃ pakāsentassa. <bold>Rūhatī</bold>ti paṭikkhepo ruhati.</paragraph>
<paragraph line="341" number="208"><bold>Dhammikaṃ kamma</bold>nti dhammena kattabbaṃ apalokanādikammaṃ. <bold>Paṭikkoseyyā</bold>ti nivāreyya. Tirokkhā kāyasāmaggiṃ vā chandaṃ vāti vā-saddaṃ netvā attho netabbo. <bold>Tirokkhā</bold>ti parammukhā. So sammukhā-saddo viya nipāto, atha vā akkhā indriyavisayato tiro bahīti atthoti.</paragraph>
<centered line="342">Kammaniddesavaṇṇanā niṭṭhitā.</centered>
<subhead line="343">29. Micchājīvavivajjanāniddesavaṇṇanā</subhead>
<paragraph line="344" number="209"> Āgamma jīvanti etenāti ājīvo, ko so? Paccayapariyesanavāyāmo. Micchāya ājīvo, tassa <pageBreak edition="M" number="0.0351" /> vivajjanā <bold>micchājīvavivajjanā</bold>. Sā panāyaṃ atthato ‘‘idha bhikkhu pātimokkhasaṃvarasaṃvuto viharati ācāragocarasampanno’’ti (vibha. 508) evaṃ pātimokkhasaṃvarasampattiyā paṭipattidassanavasena āgato ācāro ceva yathākkamena pārājikasaṅghādisesathullaccayapācittiyapāṭidesanīyadubbhāsitadukkaṭānaṃ kāraṇabhūtassa ājīvahetupaññattānaṃ abhūtārocanasañcarittaaññāpadesabhūtārocanapaṇītabhojanaviññatti bhikkhunibhojanaviññattisūpodanaviññattisikkhāpadānaṃ vītikkamassa ca kuhanalapananemittikatā nippesikatā lābhena lābhaṃ nijigīsanatāti evamādīnañca pāpadhammānaṃ vasena pavattaṃ micchājīvaviratisaṅkhātaṃ ājīvapārisuddhisīlañca. Tassā pana kassaci idha dassanaṃ yathā dassetumāraddhaṃ pātimokkhasaṃvarasaṅkhātāya adhisīlasikkhāya, caturārakkhavipassanāvasena āgatānaṃ adhicittaadhipaññāsaṅkhātānaṃ dvinnaṃ sikkhānañca upakārakadhammaparidīpanatthanti daṭṭhabbaṃ, evamīdisaṃ <pageBreak edition="V" number="0.0298" /> viññeyyaṃ, taṃ dasseti <bold>‘‘dāru’’</bold>ntiādinā. Tattha <bold>‘‘dāru’’</bold>ntiādīni ‘‘dade’’ti etassa pattikammaṃ. <bold>Cuṇṇaṃ</bold> sirīsacuṇṇādinahāniyacuṇṇaṃ. <bold>Nhānamukhodaka</bold>nti nhānañca mukhañca, tassa udakanti samāso. <bold>Ādi</bold>-saddena paṇṇādiṃ saṅgaṇhāti. <bold>Kulasaṅgahā</bold>ti kulasaṅgahakaraṇena.</paragraph>
<paragraph line="345" number="210"> Paribhaṭati paresaṃ dārake pariharatīti paribhaṭo, paribhaṭassa kammaṃ pāribhaṭako, sakatthe tameva pāribhaṭakatā. Alaṅkaraṇādinā kuladārakapariharaṇassetaṃ nāmaṃ. Muggassa sūpo muggasūpo, soyeva muggasuppo. Yathā muggasūpe paccamāne kocideva muggo na paccati, avasesā paccanti, evaṃ yassa puggalassa vacane kiñcideva saccaṃ hoti, sesaṃ alikaṃ, ayaṃ puggalo muggasūpasadisatāya upacārena ‘‘muggasuppo’’ti vuccati, tassa bhāvo muggasuppatā <pageBreak edition="M" number="0.0352" />. Saccālikena jīvitakappanassetaṃ adhivacanaṃ. Gharavatthuādisambandhinī vijjā vatthuvijjā. Pāribhaṭakatā cātiādinā dvando napuṃsakattābhāve <bold>pāri…pe… vijjā,</bold> tāya. Rasso pana gāthābandhavasena, tathā dīgho. Pahiṇānaṃ tasmiṃ tasmiṃ kamme tesaṃ tesaṃ niyuñjanaṃ <bold>paheṇaṃ</bold>. Ādarena dūtena kāretabbaṃ yaṃ kiñci kammaṃ <bold>dūtakammaṃ</bold>. Pisanaṃ pesanaṃ, jaṅghāya pādena pesanaṃ jaṅghapesanaṃ, tamassa atthīti <bold>jaṅghapesaniyaṃ</bold>. Tesaṃ tesaṃ gihīnaṃ gāmantaradesantarādīsu sāsanapaṭisāsanaharaṇassetamadhivacanaṃ.</paragraph>
<paragraph line="346" number="211"> Lābhāsāya lañjadānaṃ <bold>anuppadānaṃ. Sambuddhappaṭikuṭṭhena</bold> buddhagarahitena aṅgavijjānakkhattavijjāsupinavijjābhūtavijjādinā <bold>aññena vā</bold>.</paragraph>
<paragraph line="347" number="212"> Aññātakānaṃ appavāritānaṃ viññāpanaṃ <bold>viññatti,</bold> yācanavasena pavatto kāyavacīpayogo. Buddhappaṭikuṭṭhena micchājīvena paccayapariyesanā <bold>anesanā</bold>. Abhūtassa attani avijjamānassa uttarimanussadhammassa ullapanaṃ kathanaṃ <bold>abhūtullapanā. Kuhanādīhī</bold>ti kuhanālapanādīhi. Tattha lābhasakkārasilokasannissitassa paccayappaṭisevanasāmantajappanairiyāpathasaṇṭhāpanavasena janavimhāpanā <bold>kuhanā</bold>. Vihāraṃ āgate manusse disvā ‘‘kimatthāya bhonto āgatā, kiṃ bhikkhū nimantetu’’nti vā ‘‘mayi rājā pasanno, asuko ca asuko ca rājamahāmatto pasanno’’ti vā ādinā nayena ālapanā <bold>lapanā</bold>. Khādanīyaṃ gahetvā gacchante disvā ‘‘kiṃ khādanīyaṃ labhitthā’’tiādinā nayena nimittakaraṇādi <bold>nemittakatā</bold>. ‘‘Assaddho appasanno’’tiādinā nayena garahaṇāni ca ‘‘etaṃ ettha kathethā’’tiādinā nayena vācāya <pageBreak edition="V" number="0.0299" /><pageBreak edition="M" number="0.0353" /> ukkhipanādi ca <bold>nippesikatā</bold>. Appena lābhena bahukaṃ vañcetvā gahetuṃ icchanaṃ <bold>lābhena lābhaṃ nijigīsanatā. Kuladūsādī</bold>ti ettha <bold>ādi</bold>-saddena rūpiyappaṭiggahaṇarūpiyasaṃvohārā saṅgayhantīti.</paragraph>
<centered line="348">Micchājīvavivajjanāniddesavaṇṇanā niṭṭhitā.</centered>
<subhead line="349">30. Vattaniddesavaṇṇanā</subhead>
<paragraph line="350" number="213"> Saupāhano…pe… cīvaraṃ sīse karitvā vā āgantuko ārāmaṃ na paviseti sambandho. <bold>Sachatto</bold>ti sīse katachattena sachatto. <bold>Oguṇṭhito</bold>ti sasīsaṃ pārupito. ‘‘Parikkhittassa vihārassa parikkhepo, aparikkhittassa parikkhepārahaṭṭhāna’’nti vuttaṃ upacārasīmāsamīpaṃ patvā upāhanāomuñcanādisabbaṃ katvā ārāmo pavisitabboti ayamettha byatirekaladdho attho.</paragraph>
<paragraph line="351" number="214"> Pānīyena pāde na dhoveyyāti sambandho. Paṭikkamanaṃ patvā ekamante pattacīvaraṃ nikkhipitvā patirūpe nisajja pucchitvā pānīyaṃ pātabbaṃ, paribhojanīyena yathāvuttaṃ pādā dhovitabbāti adhippāyo. <bold>Vuḍḍhatare āvāsikepi ca abhivādeyyā</bold>ti iminā vassaṃ pucchitvā navakena āvāsikena abhivādāpetabbanti dīpeti. <bold>Puccheyya sayanāsana</bold>nti ‘‘katamaṃ senāsanaṃ pāpuṇāti, ajjhāvutthaṃ anajjhāvutthaṃ vā’’ti senāsanaṃ puccheyya. Idañca pucchāya lakkhaṇavacanaṃ. Tasmā āvāsikavatte vuttamajjhāvutthādikañca pucchitabbaṃ. Sace ‘‘anajjhāvuttha’’nti vadanti, kavāṭaṃ ākoṭetvā muhuttaṃ āgametvā ghaṭikaṃ ugghāṭetvā kavāṭaṃ paṇāmetvā bahi ṭhitena ulloketvā pavisitvā sabbaṃ senāsanavattaṃ kātabbaṃ. Āgantukavattaṃ.</paragraph>
<paragraph line="352" number="215-6"> Gamiko <pageBreak edition="M" number="0.0354" /> pakkameyyāti sambandho. <bold>‘‘Paṭisāmetvā’’</bold>tiādīnimassa pubbakiriyāpadāni. <bold>Dārumattikabhaṇḍaka</bold>nti ettha mañcapīṭhādidārubhaṇḍaṃ rajanabhājanādimattikābhaṇḍaṃ. <bold>Paṭisāmetvā</bold>ti atthi ce anovassake saṇṭhapetvā. <bold>Thaketvānā</bold>ti dvāravātapānehi pidhāya <pageBreak edition="V" number="0.0300" />. <bold>Sādhukaṃ saṅgopetvānā</bold>ti catūsu pāsāṇesu mañcaṃ paññapetvā mañce mañcassa, pīṭhe pīṭhassa āropanena senāsanassa uparūpari puñjakaraṇena sādhukaṃ saṅgopanaṃ katvā. <bold>Na cā</bold>ti neva. Gamikavattaṃ.</paragraph>
<paragraph line="353" number="217-8"><bold>Āvāsiko</bold>ti idaṃ ‘‘paññapeyyā’’tiādīnaṃ kattupadaṃ. Navakammakaraṇādibhāranittharaṇatāya āvāso vihāro assa atthīti <bold>āvāsiko</bold>. Yassa pana kevalaṃ vihāre nivāsanamattaṃ atthi, so <bold>nevāsiko</bold>. Ubhopi te idha āvāsika-saddena saṅgahitā. <bold>Pādodappabhuti</bold>nti ettha <bold>pabhuti</bold>-saddena pādapīṭhapādakathalikānaṃ gahaṇaṃ. Paccuggantvāna pattacīvaraṃ gaṇheyyāti yojanā. <bold>Paññape sayanāsana</bold>nti ‘‘etaṃ tumhākaṃ senāsanaṃ pāpuṇātī’’ti evaṃ sayanāsanaṃ paññapeyya, pakāseyyāti vuttaṃ hoti.</paragraph>
<paragraph line="354" number="219"><bold>Ajjhāvuttha</bold>nti pubbe bhikkhūhi nivutthaṃ. <bold>Gocarāgocaraṃ vade</bold>ti ‘‘bhikkhācāragāmo dūro, āsanno’’ti vā, ‘‘kālasseva piṇḍāya caritabbaṃ, divā vā’’ti evaṃ gocarañca, ‘‘micchādiṭṭhikānaṃ vā gāmo, paricchinnabhikkho vā’’tiādinā agocarañca vadeyyāti attho. <bold>Vaccapassāvaṭṭhānānī</bold>tiādīnipi ‘‘vade’’ti imasseva kammavacanāni. <bold>Sekhasammuti</bold>nti yassa saddhassa kulassa saṅgho sekhasammutiṃ deti, taṃ kulañca.</paragraph>
<paragraph line="355" number="220"><bold>Pavesanikkhame kāla</bold>nti ‘‘kesuci ṭhānesu vāḷamigā vā amanussā vā honti, imaṃ kālaṃ pavisitabbaṃ nikkhamitabbañcā’’ti <pageBreak edition="M" number="0.0355" /> evaṃ pavesanikkhame ca kālaṃ. Etaṃ pana āsanapaññapanādikaṃ sabbaṃ vattaṃ vuḍḍhatare āgate cīvarakammādiṃ vā nātigilānassa bhesajjaṃ vā ṭhapetvāpi kātabbaṃ. Mahāgilānassa pana bhesajjameva kātabbaṃ. Cetiyaṅgaṇavattaṃ karontenāpi tassa vattaṃ kātuṃ ārabhitabbaṃ. Paṇḍito hi āgantuko ‘‘karohi tāva bhesajjaṃ, cetiyaṅgaṇaṃ sammajjāhī’’ti ca vadeyya. Apica bījanena bījitabbo, pādāpissa dhovitabbā, telena makkhitabbā. Piṭṭhi ce āgilāyati, sambādhetabbā. Navakassa pana āgantukassa ‘‘idamāsanaṃ, ettha nisīdā’’tiādinā ācikkhitabbanti dassento <bold>‘‘nisinnoyevā’’</bold>tiādimāha. <bold>Nisinnoyevā</bold>ti iminā ‘‘ṭhitoyevā’’tiādiṃ upalakkheti. <bold>Samuddise</bold>ti ādarena vadeyya. Āvāsikavattaṃ.</paragraph>
<paragraph line="356">‘‘Vatta’’nti <pageBreak edition="V" number="0.0301" /> pana sāmaññena niddiṭṭhattā na there bhikkhū atiallīyitvā nisīditabbaṃ, mahātherassa nisinnāsanato ekaṃ dve āsanāni ṭhapetvā ‘‘nisīdā’’ti vutte nisīditabbaṃ, na navāpi bhikkhū āsanena paṭibāhitabbā, na saṅghāṭiṃ ottharitvā nisīditabbaṃ, saddaṃ akatvā udakakiccaṃ kātabbaṃ, yathā sūpassa okāso hoti, evamattāya odano gaṇhitabbo, therena bhikkhunā ‘‘ṭhapetvā appakaṃ odanādikaṃ sabbaṃ sabbesaṃ samakaṃ sampādehī’’ti vattabbaṃ, na tāva therena bhuñjitabbaṃ, bhuttāvinā na tāva udakaṃ paṭiggahetabbaṃ, bhattaggato nivattantehi yathānurūpaṃ nikkhamitvā viraḷāya pāḷiyā gantabbanti evamādikañca tadanurūpaṃ sekhiyavattañca sampādetabbanti idaṃ <bold>bhattaggavatta</bold>ñca sādhukaṃ ataramānena gāmo pavisitabbo, ‘‘iminā pavisissāmi, iminā nikkhamissāmī’’ti nivesanaṃ pavisantena sallakkhetabbaṃ, nātisahasā pavisitabbaṃ, nātisahasā nikkhamitabbaṃ, nātidūre naccāsanne <pageBreak edition="M" number="0.0356" /> ṭhātabbaṃ, nāticiraṃ ṭhātabbaṃ, nātilahukaṃ nivattitabbaṃ, dātukāmatākāraṃ ñatvā ṭhātabbaṃ, yo paṭhamaṃ gāmato paṭikkamati, tena āsanapaññapanādi sabbaṃ kātabbaṃ, yo pacchā, tena āsanuddharaṇādi sabbaṃ kātabbanti evamādikañca tadanurūpaṃ sekhiyavattañca sampādetabbanti idaṃ <bold>piṇḍacārikavatta</bold>ñca kātabbaṃ.</paragraph>
<paragraph line="357">Senāsanaṭṭhāne sabbaṃ vattañca sampādetvā tato nikkhamitvā sādhukaṃ nivāsetvā pārupitvā ca ataramānena gāmo pavisitabbotiādi sabbaṃ <bold>piṇḍacārikavattaṃ</bold> kātabbaṃ. Pānīyaparibhojanīyaaggiaraṇisahitakattaradaṇḍā upaṭṭhapetabbā, nakkhattapadāni sakalāni vā ekadesāni vā uggahetabbāni, disākusalena bhavitabbanti idaṃ <bold>āraññikavatta</bold>ñca uddiṭṭhaṃyeva hotīti avagantabbanti.</paragraph>
<centered line="358">Vattaniddesavaṇṇanā niṭṭhitā.</centered>
<subhead line="359">31. Vikappanāniddesavaṇṇanā</subhead>
<paragraph line="360" number="221"><bold>Sammukhā parammukhā</bold>ti sassa mukhaṃ, parassa mukhanti viggaho, sammukhena parammukhenāti attho. Sammukhāvikappanā parammukhāvikappanāti bhedā duve vikappanā vuttāti yojanā <pageBreak edition="V" number="0.0302" />. <bold>Bhedā</bold>ti visesato. Atha vā sassa mukhaṃ mukhasambandhivacanaṃ assā vikappanāyāti samāso. Tathā parammukhā. Sammukhā ca parammukhā ca, tassā bhedo, tato. <bold>Sammukhāya</bold> sammukhavikappanāya. <bold>Byattassā</bold>ti vikappanavidhānaṃ paccuddhāravidhānañca jānantassa.</paragraph>
<paragraph line="361" number="222"><bold>Tenā</bold>ti yassa santike vikappeti, tena bhikkhunā. <bold>Paribhogādika</bold>nti paribhogaṃ vissajjanaṃ adhiṭṭhānañca.</paragraph>
<paragraph line="362" number="224-5"><bold>Aparā</bold><pageBreak edition="M" number="0.0357" /><bold>sammukhāvekā</bold>ti ettha <bold>vā</bold>-saddo pakkhantare, atha vāti attho, api-saddattho vā <bold>vā</bold>-saddo, so aparā-saddato paraṃ daṭṭhabbo, aparāpi ekā sammukhāvikappanā atthīti attho. Kathanti āha <bold>‘‘bhikkhussā’’</bold>tiādi. ‘‘Pañcannaṃ sahadhammīna’’nti vuttattā <bold>‘‘tissassa bhikkhuno’’</bold>tiādīsu tissāya bhikkhuniyā tissāya sikkhamānāya tissāya sāmaṇeriyā tissassa sāmaṇerassātipi viññātabbaṃ.</paragraph>
<paragraph line="363" number="226"><bold>Parammukhāvikappanā</bold>ti parammukhena vikappanena, parammukhāvikappanāti vā gahetabbaṃ, parammukhāvikappanā kathanti attho.</paragraph>
<paragraph line="364" number="227"><bold>Mitto</bold>ti daḷhamitto. <bold>Sandiṭṭho</bold>ti diṭṭhamattamitto. Ettha pana dvinnaṃ vikappanānaṃ kiṃ nānākaraṇanti? Sammukhāvikappanāya tāva sayaṃ vikappetvā parena paccuddharāpeti, teneva sā <bold>sammukhāvikappanā</bold> nāma jātā. Parammukhāvikappanāya pareneva vikappāpetvā pareneva paccuddharāpeti, teneva sā <bold>parammukhāvikappanā</bold> nāma jātāti idamettha nānākaraṇanti.</paragraph>
<paragraph line="365" number="228"><bold>Dūrasantikattekatta</bold>nti ettha āsannadūrabhāvo adhiṭṭhāne vuttanayeneva veditabbo.</paragraph>
<paragraph line="366" number="229"> Dasāhaṃ…pe… paccāsāya sati māsakaṃ nādhiṭṭhitavikappitaṃ nissaggiṃ nuppādayatīti sambandho. Dasa ahāni samāhaṭāni <bold>dasāhaṃ</bold>. Sabbattha accantasaṃyoge dutiyā. Tattha yaṃ divasaṃ cīvaraṃ uppannaṃ, tassa yo aruṇo, so uppannadivasanissito, tasmā cīvaruppādadivasena saddhiṃ ekādase aruṇuggamane nissaggiyaṃ hotīti āha <bold>‘‘dasāha’’</bold>nti. <bold>Māsamekaṃ vā</bold>ti ‘‘anatthate kathine ekaṃ <pageBreak edition="M" number="0.0358" /> pacchimakattikamāsa’’nti (pārā. 649 atthato samānaṃ) vuttattā <pageBreak edition="V" number="0.0303" /> kathinatthate pañca māseti labbhati. Kathinaṃ atthataṃ yasmiṃ vihāreti samāso. <bold>Pāripūrattha</bold>nti pāripūri attho yassāti viggaho. Kiriyāvisesanaṃ, pāripūrippayojanaṃ katvāti attho. <bold>Ūnassā</bold>ti yattakena kayiramānaṃ adhiṭṭhānaṃ cīvaraṃ pahoti, tattakatābhāvato ūnassa ekādasamāsasattamāsasaṅkhāte piṭṭhisamaye uppannassa mūlacīvarassa. <bold>Paccāsā satī</bold>ti ‘‘saṅghādito yato kutoci lacchāmī’’ti evaṃ satiyā paccāsāyāti attho. Ubhayampi ya-kāralopena niddiṭṭhaṃ. <bold>Satī</bold>ti vā nipāto, liṅgavipallāsena vāha. Ettha pana byatirekavasena dasāhātikkamanādīsu nissaggiyaṃ pācittiyaṃ veditabbanti.</paragraph>
<centered line="367">Vikappanāniddesavaṇṇanā niṭṭhitā.</centered>
<subhead line="368">32. Nissayaniddesavaṇṇanā</subhead>
<paragraph line="369" number="230"><bold>Byattassā</bold>ti ‘‘kāriya’’nti kitakayoge kattari chaṭṭhī. <bold>Byatto</bold> ca nāma ‘‘pañcahi, bhikkhave, aṅgehi samannāgatena bhikkhunā anissitena vatthabbaṃ, āpattiṃ jānāti, anāpattiṃ jānāti, lahukaṃ āpattiṃ jānāti, garukaṃ āpattiṃ jānāti, ubhayāni kho panassa pātimokkhāni vitthārena svāgatāni honti suvibhattāni suppavattīni suvinicchitāni suttaso anubyañjanaso. Imehi kho, bhikkhave, pañcahi aṅgehi samannāgatena bhikkhunā anissitena vatthabba’’nti (mahāva. 103) evaṃ vuttabyatto ca bahussutabyatto ca veditabbo.</paragraph>
<paragraph line="370">Tattha <bold>suvibhattānī</bold>ti suṭṭhu vibhattāni padapaccābhaṭṭhasaṅkaradosavirahitāni. <bold>Suppavattīnī</bold>ti paguṇāni vācuggatāni. <bold>Suvinicchitāni</bold><pageBreak edition="M" number="0.0359" /><bold>suttaso</bold>ti khandhakaparivārato āharitabbasuttavasena suṭṭhu vinicchitāni. <bold>Anubyañjanaso</bold>ti akkharapadapāripūriyā suvinicchitāni akkhaṇḍāni aviparītakkharāni. Etena aṭṭhakathā dīpitā. Aṭṭhakathāto hi esa vinicchayo hotīti. Bahussutabyatto pana yena sabbantimena paricchedena dve mātikā paguṇā vācuggatā, pakkhadivasesu dhammasavanatthāya suttantato cattāro bhāṇavārā, sampattānaṃ parisānaṃ parikathanatthāya andhakavindamahārāhulovādaambaṭṭhasadiso eko kathāmaggo, saṅghabhattamaṅgalāmaṅgalesu anumodanatthāya tisso <pageBreak edition="V" number="0.0304" /> anumodanā, uposathappavāraṇādijānanatthaṃ kammākammavinicchayo, samaṇadhammakaraṇatthaṃ samādhivasena vipassanāvasena vā arahattamaggapariyosānamekaṃ kammaṭṭhānaṃ ettakaṃ uggahitaṃ, svāyaṃ vuccati. <bold>Natthi nissāya kāriya</bold>nti ācariyādiṃ nissāya vāsena kattabbaṃ natthi. <bold>‘‘Nissayakāriya’’</bold>nti vā pāṭho, nissayena kāriyanti samāso. Jīvassa yattako paricchedo <bold>yāvajīvaṃ</bold>.</paragraph>
<paragraph line="371" number="231"> Tena nissāya vasantena evaṃ nissayo gahetabboti dassetuṃ <bold>‘‘ekaṃsa’’</bold>ntiādi vuttaṃ. <bold>Ekaṃsa</bold>nti eko aṃso assa cīvarassāti viggaho. Kiriyāvisesanaṃ vā bhummatthe vā upayogavacanaṃ, ekasmiṃ aṃseti attho. <bold>Añjali</bold> karapuṭo. <bold>Yāvatatiyakaṃ vade</bold>ti upasampadāya saṭṭhivassena sattativassena vāpi byattassa navakassa santike yāvatatiyakaṃ vacanaṃ kareyya. Yāvatatiyo vāro assāti kiriyāvisesanasamāso. <bold>Āyasmato</bold>ti āyasmantaṃ. <bold>Vacchāmī</bold>ti vasāmi. Upajjhaṃ gaṇhantenāpi ‘‘upajjhāyo me, bhante, hohī’’ti gahetabbaṃ. Taṃ pana ‘‘ācariyo’’ti ettha ‘‘upajjhāyo’’ti vacanaṃ visesoti ettha vācābhedato <pageBreak edition="M" number="0.0360" /> na visuṃ vuttaṃ. Na kevalamettha nissayupajjhāyagahaṇe, gāmappavesanādīsupi evameva katvā ‘‘ahaṃ āvuso’’ti vā ‘‘bhante’’ti vā vatvā ‘‘gāmappavesanaṃ āpucchāmī’’tiādinā vattabbaṃ.</paragraph>
<paragraph line="372" number="232"> Nissayapaṭippassaddhiṃ dasseti <bold>‘‘pakkante’’</bold>tiādinā. <bold>Pakkante</bold>ti upajjhāye ācariye saddhivihārike antevāsike ca gāmādīsu yattha katthaci āpucchitvā vā anāpucchitvā vā gate. Tesu yena kenaci ‘‘asukaṃ nāma gāmaṃ gacchāmī’’ti vutte tesuyeva yena kenaci ‘‘sādhū’’ti sampaṭicchitepi taṃ taṃ niyamaṃ atikkamitvā pakkantepi anāpucchā pana upacārasīmātikkamena pakkantepi nissayo <bold>sammati</bold> paṭippassambhati. <bold>Pakkhasaṅkante</bold>ti titthiyapakkhasaṅkante cāpi vibbhante cāpi maraṇena ca taṅkhaṇaññeva paṭippassambhati. <bold>Āṇatti</bold> nāma ‘‘paṇāmemi ta’’nti vā ‘‘mā idha pavisā’’tiādikā nissayappaṇāmanā. Tāya paṇāmitena ācariyupajjhāyā khamāpetabbā. Akhamantesu daṇḍakammaṃ katvā tasmiṃ vihāre mahāthere gahetvāpi sāmantavihāre bhikkhū gahetvāpi khamāpetabbā. Na khamanti ce, ācariyupajjhāyānaṃ sabhāgānaṃ santike vasitabbaṃ. Yena kenaci kāraṇena na sakkā hoti tatra ācariyupajjhāyānaṃ sabhāgānaṃ santike vasituṃ, taṃyeva vihāraṃ āgantvā aññassa santike nissayaṃ gahetvā vasitabbaṃ. Tattha ‘‘pañcahi, bhikkhave, aṅgehi samannāgataṃ saddhivihārikaṃ <pageBreak edition="V" number="0.0305" /> appaṇāmento upajjhāyo sātisāro hoti, paṇāmento anatisāro hoti. Upajjhāyamhi nādhimattaṃ pemaṃ hoti, nādhimatto pasādo hoti, nādhimattā hirī hoti, nādhimatto gāravo hoti, nādhimattā bhāvanā hoti. Imehi kho, bhikkhave, pañcahaṅgehi…pe… hoti (mahāva. 68). Pañcahi, bhikkhave <pageBreak edition="M" number="0.0361" />, aṅgehi samannāgataṃ antevāsikaṃ appaṇāmento ācariyo…pe… hotī’’ti (mahāva. 81) vuttattā pana asammāvattante antevāsikasaddhivihārike appaṇāmentā ācariyupajjhāyā dukkaṭaṃ āpajjantīti veditabbaṃ. <bold>Bhāvanā</bold>ti mettābhāvanā. Upajjhāyasamodhānaṃ pana tassa dassanasavanavasena veditabbaṃ.</paragraph>
<paragraph line="373" number="233"><bold>Alajji</bold>nti –</paragraph>
<gatha1 line="374">‘‘Sañcicca āpattiṃ āpajjati;</gatha1>
<gatha2 line="375">Āpattiṃ parigūhati;</gatha2>
<gatha3 line="376">Agatigamanañca gacchati;</gatha3>
<gathalast line="377">Ediso vuccati alajjipuggalo’’ti. (pari. 359) –</gathalast>
<unindented line="378">Evaṃ vuttalakkhaṇaṃ alajjiṃ. Nissayaṃ dentenāpi lajjinoyeva dātabbaṃ. ‘‘Na bhikkhave alajjīnaṃ nissayo dātabbo. Yo dadeyya, āpatti dukkaṭassā’’ti (mahāva. 120) hi vuttaṃ. Adiṭṭhapubbassa katipāhaṃ ācāraṃ upaparikkhitvā dātabbaṃ. <bold>Apubba</bold>nti ettha sambandhisaddattā pubba-saddena pubbavāso gahito, natthi pubbo assāti apubbaṃ, navanti vuttaṃ hoti. Cattāri pañca vā parimāṇametesanti viggaho. Ettha pana parimāṇa-saddasannidhānena saṅkhyeyyavācinopite saṅkhyāmattavācino hontīti catupañcasaṅkhyāparimāṇameva saṅkhyeyyamāha, tasmā viggahapadatthehi bhinno aññapadattho sambhavatīti samāso. Vā-saddassa yo vikappattho, tattha cāyaṃ samāso, cattāri vā pañca vā, catupañca ahāni, tesaṃ ahānaṃ samāhāro <bold>catupañcāhaṃ. Bhikkhusabhāgata</bold>nti samāno bhāgo lajjitāsaṅkhāto koṭṭhāso yesaṃ, bhikkhūhi sabhāgā, tesaṃ bhāvo <bold>bhikkhusabhāgatā,</bold> taṃ, pesalabhāvanti attho. ‘‘Thero lajjī’’ti jānantena pana pakatiyā nissayadānaṭṭhānaṃ <pageBreak edition="M" number="0.0362" /> gatena ca tadaheva gahetabbo, ekadivasampi parihāro natthi. Sace <pageBreak edition="V" number="0.0306" /> ‘‘okāse alabhante paccūsasamaye gahessāmī’’ti sayati, aruṇaṃ uggatampi na jānāti, anāpatti. Laddhaparihārenāpi vasituṃ vaṭṭatīti.</unindented>
<paragraph line="379" number="234"> ‘‘Labbhatī’’ti kammani nipphannattā avuttakattāti <bold>‘‘addhikassā’’</bold>tiādīsu kattari sāmivacanaṃ, ‘‘addhikenā’’ tiādi vuttaṃ hoti. <bold>‘‘Sallakkhentenā’’</bold>ti pana sarūpeneva niddiṭṭhaṃ. <bold>Vasitu</bold>nti vuttakammaṃ. Bhāve hi tuṃ-paccayo, vāsoti attho. <bold>Yācitassā</bold>ti ‘‘gilānupaṭṭhākassa cā’’ti ettha visesanaṃ. Sace pana ‘‘yācāhi ma’’nti vuccamānopi gilāno mānena na yācati, gantabbaṃ. <bold>Araññe vā sallakkhentena phāsuka</bold>nti yattha vasantassa paṭiladdhataruṇasamathavipassanāvisesabhāgitāvasena phāsu hoti, tasmiṃ araññe tādisaṃ phāsuvihāraṃ sallakkhentena āraññakena. Dāyake asanteti padacchedo. <bold>Tāvā</bold>ti avadhimhi, addhikādīhi yāva nissayadāyako labbhati, tāva, āraññakena pana ‘‘paṭirūpe nissayadāyake sati nissāya vasissāmī’’ti ābhogaṃ katvā yāva āsāḷhipuṇṇamā, tāvāti attho. ‘‘Sace pana āsāḷhimāse ācariyo nāgacchati, yattha nissayo labbhati, tattha gantabbaṃ (mahāva. aṭṭha. 121). Antovasse pana nibaddhavāsaṃ vasitabbaṃ, nissayo ca gahetabbo’’ti (mahāva. aṭṭha. 121) hi <bold>aṭṭhakathāyaṃ</bold> vuttaṃ.</paragraph>
<paragraph line="380">Amhākaṃ pana keci antevāsikattherā ‘‘na bhikkhave vassaṃ na upagantabbaṃ. Yo na upagaccheyya, āpatti dukkaṭassā’ti (mahāva. 186) ca ‘na bhikkhave tadahu vassūpanāyikāya vassaṃ anupagantukāmena sañcicca āvāso atikkamitabbo. Yo atikkameyya, āpatti dukkaṭassā’ti (mahāva. 186) pāḷivacanato kenaci kāraṇena <pageBreak edition="M" number="0.0363" /> nissayaṃ alabhamānenapi na sakkā antovasse vassaṃ anupagantuṃ. ‘Antovasse panā’tiādīsu pana ca-saddo anvācayattho, tasmā tenāpi vassaṃ upagantabbamevā’’ti vadiṃsu.</paragraph>
<paragraph line="381">Mayaṃ panettha evamavocumha ‘‘bhagavatā anupagamane dukkaṭaṃ anantarāyikasseva vuttaṃ, teneva ‘kenaci antarāyena purimikaṃ anupagatena pacchimikā upagantabbā’ti <bold>aṭṭhakathāyaṃ</bold> (mahāva. aṭṭha. 185) vuttaṃ. Antarāyo ca nāma antarā vemajjhe etīti antarāyo, yo koci bādhakappaccayatāya adhippeto vuccati ‘na labhanti patirūpaṃ upaṭṭhākaṃ, eseva antarāyoti pakkamitabba’ntiādīsu (mahāva. 201) viya, tasmā bādhakappaccayatā adhippetā <pageBreak edition="V" number="0.0307" />. Nissayālābhopi antarāyotveva viññāyati. Sakkā hi vattuṃ ‘antarāyo vassūpagamo sannissayattā taruṇasamathavipassanālābhīnaṃ katokāso viyā’ti. Taruṇasamathavipassanālābhīnampi hi katokāsepi ‘sace pana āsāḷhimāse ācariyo nāgacchati, yattha nissayo labbhati, tattha gantabba’nti daḷhaṃ katvā <bold>aṭṭhakathāyaṃ</bold> (mahāva. aṭṭha. 121) vuttaṃ. Amhākaṃ garūhi ca <bold>sāratthadīpaniyaṃ</bold> (sārattha. ṭī. mahāvagga 3.121) ‘ācariyaṃ āgamentasseva ce vassūpanāyikadivaso hoti, hotu, gantabbaṃ tattha, yattha nissayadāyakaṃ labhatī’ti vassūpanāyikadivasepi nissayatthāya gamanameva vuttaṃ. Atha ca pana mahākāruṇikopi bhagavā ‘anujānāmi, bhikkhave, gilānupaṭṭhākena bhikkhunā nissayaṃ alabhamānena yāciyamānena anissitakena vatthu’nti (mahāva. 121) gilānavisayepi nissayaṃ garukaṃ katvā paṭṭhapesi. Yaṃ pana anissayaṃ, taṃ anantarāyaṃ nissayamuttakassa vassūpagamanaṃ viya. Apica nāvāya gacchantassa pana vassāne āgatepi nissayaṃ alabhantassa anāpattīti nāvāya <pageBreak edition="M" number="0.0364" /> gacchatoyeva āveṇikā anāpattikatā vuttā. Tasmā nissayālābho bādhakappaccayo vassūpagamanassa, na vassūpagamanaṃ nissayassāti antarāyoyeva nissayālābho. Tatoyeva <bold>ṭīkāyaṃ</bold> ‘antovasse pana anissitena vatthuṃ na vaṭṭatī’ti vuttaṃ. Tasmāyeva ca ‘antovasse panā’tiādīsu nissayadāyake sati nibaddhavāsaṃ vasitabbañca nissayo gahetabbo ca hotīti gamanakiriyāya khīyamānatāvasena ca-saddo samuccayo gahetabbo’’ti.</paragraph>
<centered line="382">Nissayaniddesavaṇṇanā niṭṭhitā.</centered>
<subhead line="383">33. Kāyabandhananiddesavaṇṇanā</subhead>
<paragraph line="384" number="235"> Bandhīyati anenāti bandhanaṃ, kāyassa bandhanaṃ kāyabandhanaṃ, natthi kāyabandhanametassāti <bold>akāyabandhano. Dukkaṭa</bold>nti sañcicca vā asañcicca vā paviseyya ce, dukkaṭaṃ. Asatiyā gato yattha sarati, tattheva bandheyyāti sambandho. <bold>Gato</bold>ti antogāmaṃ gato. Saritvā yāva na bandhati, na tāva piṇḍāya caritabbaṃ.</paragraph>
<paragraph line="385" number="236"><bold>‘‘Paṭṭikā’’</bold>tiādinā <pageBreak edition="V" number="0.0308" /> sabbasaṅgāhakaṃ kāyabandhanaṃ niddisati. <bold>Paṭṭikā</bold>ti pakativītā vā macchakaṇṭakakhajjūripattavāyimā vā. Sūkarānaṃ antaṃ <bold>sūkarantaṃ</bold>. Idha pana taṃsadisaṃ vuccati. Caturassaṃ akatvā sajjitaṃ muddikakāyabandhanampi saṅgahetvā <bold>‘‘ekā rajjū’’</bold>ti vuttaṃ. Taṃ pana rajjukaṃ bandhantena ekaguṇameva katvā bandhituṃ vaṭṭati, majjhe bhinditvā diguṇaṃ katvā bandhituṃ na vaṭṭati. Diguṇaṃ pana akatvā satavārampi punappunaṃ āvijjhitvā bandhituṃ vaṭṭati, pāmaṅgasaṇṭhānaṃ pana ekampi na vaṭṭati <pageBreak edition="M" number="0.0365" />. Bahurajjuke ekato katvā ekena nirantaraṃ veṭhetvā kataṃ ‘‘bahurajjuka’’nti na vattabbaṃ, taṃ vaṭṭati. <bold>Tadanulomikā</bold>ti tesaṃ paṭṭikāsūkarantānaṃ dvinnaṃ dve ime yathākkamamanulomikā.</paragraph>
<paragraph line="386" number="237-8"> Paṭṭikā kīdisī vaṭṭatīti āha <bold>‘‘macchā’’</bold>tiādi. Paṭṭikā macchakaṇṭakakhajjūripattā vā maṭṭhā vā labbhāti sambandho. <bold>Kaṇṭaka</bold>-saddena <bold>patta</bold>-saddena ca tadākāro vuccati, upacārato hi macchānaṃ kaṇṭakākāro ca khajjūrīnaṃ pattākāro ca etissāti samāso. <bold>Maṭṭhā</bold>ti pakativītā. <bold>Ṭīkāyaṃ</bold> pana ‘‘ete macchakaṇṭakādayo maṭṭhā vikārarahitā paṭṭikā ca tadantogadhāti adhippāyo’’ti vuttaṃ. Kathaṃ tesamantogadhatā? Yato tāniyeva paṭṭikā nāmāti. Tathā ca vuttaṃ <bold>aṭṭhakathāyaṃ</bold> ‘‘pakativītā vā macchakaṇṭakavāyimā vā paṭṭikā vaṭṭatī’’ti (cūḷava. aṭṭha. 278). Ettha pana macchakaṇṭakeyeva khajjūripattaṃ paviṭṭhaṃ. Catassopi dasā labbhāti sambandho. <bold>Catasso</bold>ti ukkaṭṭhaparicchedena vuttaṃ, tasmā tato ūnāpi vaṭṭanti. <bold>Ante</bold>ti kāyabandhanassa ubhayante diguṇasuttakaṃ labbhanti sambandho. Guṇo bandhanabhūtaṃ suttakaṃ guṇasuttakaṃ. ‘‘Guṇo paṭalarāsīsu, ānisaṃse ca bandhane’’ti hi abhidhānappadīpikā. Dvinnaṃ guṇasuttakānaṃ samāhāro <bold>diguṇasuttakaṃ</bold>. Taṃ dasāmukhassa thirabhāvāya koṭṭetuṃ vaṭṭati, na sobhanatthaṃ. Tenāha <bold>‘‘mālādi’’</bold>ntiādi.</paragraph>
<paragraph line="387">Mālādiṃ kakkaṭacchādiṃ kuñjaracchādiñca dassetvā guṇasuttakakoṭṭitā paṭṭikā na kappatīti sambandho. <bold>‘‘Mālādi’’</bold>ntiādīsu <bold>ādi</bold>-saddena tādisaṃ yaṃ kiñci vikārarūpaṃ gayhati. Kakkaṭānaṃ viya acchīni, tāni ādīni yassāti samāso. Tathā <bold>kuñjaracchādi</bold>nti.</paragraph>
<paragraph line="388" number="239"><bold>Ghaṭaka</bold>nti <pageBreak edition="M" number="0.0366" /> ghaṭakākāravaṭṭalekhārūpaṃ. <bold>Makaramukhādi</bold>nti ettha <bold>makaramukhaṃ</bold> nāma makaramukhasaṇṭhānaṃ <pageBreak edition="V" number="0.0309" />. Bindu pana āgamavasena vutto. <bold>Ādi</bold>-saddena deḍḍubhasīsādivikārarūpaṃ yaṃ kiñci saṅgayhati. <bold>Dasāmukhe</bold>ti dasānaṃ mukhabhūte ante etāni na kappantīti sambandho. Vidhe ubhante ghaṭakā lekhā aññaṃ cittakañca na kappantīti sambandho. <bold>Ghaṭakā</bold>ti ghaṭakato. <bold>Lekhā</bold>ti lekhāya. Pañcamiyā lopo. <bold>Vidhe</bold>ti kāyabandhanassa pāsante dasāmūle tassa thirabhāvatthaṃ kattabbe dantavisāṇādimaye vidhe.</paragraph>
<paragraph line="389" number="240"><bold>Deḍḍubhaka</bold>nti udakasappasīsasadisaṃ. <bold>Muraja</bold>nti nānāvaṇṇehi suttehi murajavaṭṭisaṇṭhānaṃ veṭhetvā kataṃ. <bold>Ṭīkāyaṃ</bold> pana <bold>‘‘muraja</bold>nti bahurajjuke ekato saṅkaḍḍhitvā ekāya rajjuyā paliveṭhetvā katarajjū’’ti vuttaṃ, taṃ ‘‘bahurajjuke ekato katvā’’tiādinā heṭṭhā vuttaaṭṭhakathāvacanena virujjhati. <bold>Maddavīṇa</bold>nti pāmaṅgasaṇṭhānaṃ. <bold>Kalābuka</bold>nti bahurajjukaṃ. Tesaṃ ‘‘na kappatī’’ti iminā sambandho. <bold>Dve majjhimā</bold>ti majjhe bhavā murajamaddavīṇasaṅkhātā dve.</paragraph>
<paragraph line="390" number="241"><bold>Gaṇṭhiyo cāpī</bold>ti cīvarassa gaṇṭhiyo cāpi. <bold>Tammayā</bold>ti tehi veḷuādīhi nibbattā. Pasaṅgena panetaṃ vuttanti.</paragraph>
<centered line="391">Kāyabandhananiddesavaṇṇanā niṭṭhitā.</centered>
<centered line="392">Sumaṅgalappasādaniyā nāma ṭīkāya</centered>
<centered line="393">Paṭhamabhāṇavāravaṇṇanā niṭṭhitā.</centered>
<subhead line="394">34. Pathavīniddesavaṇṇanā</subhead>
<paragraph line="395" number="242"><bold>Jātājātāti</bold><pageBreak edition="M" number="0.0367" /><bold>duvidhā</bold>ti jātā pathavī ajātā pathavīti pathavī duvidhāti attho. Iminā jātapathaviñca ajātapathaviñca dasseti. Tāsaṃ vibhāgaṃ dasseti <bold>‘‘suddhā’’</bold>tiādinā. Suddhamattikapaṃsukā ca adaḍḍhā ca bahumattikapaṃsukā ca cātumāsādhikovaṭṭhapaṃsumattikarāsi ca jātā pathavīti sambandho. Mattikā ca paṃsu cāti dvando. Suddhā appasakkharāditāya mattikā paṃsavo yassāti bāhirattho. <bold>Adaḍḍhā</bold>ti uddhanapacanādivasena tathā tathā <pageBreak edition="V" number="0.0310" /> adaḍḍhā. Sā pana visuṃ natthi, suddhamattikādīsu aññatarāva veditabbā. Cattāro māsā, tehi sahito atireko kālo, tasmiṃ ovaṭṭhoti samāso. <bold>Ovaṭṭho</bold>ti yena kenaci udakena ovaṭṭho. Budhā pana ‘‘ākāsato vuṭṭhaudakeneva, na aññattha paharitvā patitabindunā’’ti vadanti, ‘‘ovaṭṭho’’ti sāmaññena vuttattā ca ‘‘pokkharaṇiyā ṭhitatanukaddamo vaṭṭati, bahalo tu na vaṭṭatī’’ti (pāci. aṭṭha. 86) vuttattā ca ‘‘vinayavinicchaye sampatte garuke ṭhātabba’’nti vinayalakkhaṇato ca na taṃ yujjatīti amhākaṃ khanti. Paṃsumattikānaṃ rāsi paṃsumattikarāsi. Catu…pe… vaṭṭho paṃsumattikarāsi yassāti aññapadattho, kammadhārayo vā.</paragraph>
<paragraph line="396" number="243"> Vālukā ca daḍḍhā ca yebhuyyasakkharādimahīpi ca cātumāsomavaṭṭhako vuttarāsi ca dutiyā bhūmīti sambandho sakkharā ca pāsāṇā ca marumbā ca kathalā ca vālukā cāti dvando. Suddhā sakkhara…pe… vālukā yassāti viggaho. Hatthamuṭṭhinā gahetabbappamāṇā <bold>sakkharā,</bold> tato upari <bold>pāsāṇā,</bold> kaṭasakkharā <bold>marumbā,</bold> kapālakhaṇḍāni <bold>kathalā</bold>ti veditabbā. <bold>Dutiyā</bold>ti ajātā. <bold>Vuttarāsī</bold>ti vutto mattikapaṃsusirā.</paragraph>
<paragraph line="397" number="244"> Kīdisī <pageBreak edition="M" number="0.0368" /> yebhuyumattikādīti āha <bold>‘‘dve bhāgā’’</bold>tiādi. <bold>Yassa bhūmiyā</bold>ti yassā bhūmiyā. <bold>Sesesupī</bold>ti yebhuyyapaṃsuyebhuyyasakkharayebhuyyapāsāṇādīsu.</paragraph>
<paragraph line="398" number="245"><bold>‘‘Pācittī’’</bold>tiādinā tattha vinicchayaṃ dasseti. Jāte jātasaññissa khaṇane pācittīti sambandho. <bold>Jāte</bold>ti jāte bhūmibhāge, liṅgavipallāso vā, jātāyāti vuttaṃ hoti. Jāte dveḷhassa vimatissa dukkaṭanti sambandho. Jāte ajātasaññissa anāpatti. Tathā āṇāpane anāpattīti yojanā. <bold>Ajātasaññissā</bold>ti ajātāti saññā ajātasaññā, sā assa atthīti ajātasaññī, tassa.</paragraph>
<paragraph line="399" number="246"><bold>Ekāyāṇattiyā ekā</bold>ti sace sakiṃ āṇatto divasampi khaṇati, āṇāpakassa ekā eva āpattīti attho. Vācaso āpattīti sambandho. <bold>Vācaso</bold>ti vicchāyaṃ so, vācāya vācāyāti attho.</paragraph>
<paragraph line="400" number="247"> ‘‘Imaṃ ṭhānaṃ khaṇa vā’’tiādinā yojetabbaṃ. ‘‘Ettha aggiṃ jālehi vā’’ti yojanā <pageBreak edition="V" number="0.0311" />. <bold>‘‘Vattu’’</bold>nti idaṃ ‘‘na vaṭṭatī’’ti imassa kattupadavacananti attho. Atha vā ‘‘imaṃ ṭhānaṃ khaṇā’’tiādippakāro vacanāya na vaṭṭatīti attho. <bold>Niyametvā</bold>ti iminā ‘‘āvāṭaṃ khaṇa, kandaṃ khaṇā’’tiādinā aniyametvā vattuṃ vaṭṭatīti dīpeti.</paragraph>
<paragraph line="401" number="248"> ‘‘Imassa thambhassa āvāṭaṃ jāna vā, kappiyaṃ karohi vā’’ti ca ‘‘mattikaṃ jāna vā, mattikaṃ āhara vā, mattikaṃ kappiyaṃ karohi vā’’ti ca edisaṃ vacanaṃ vaṭṭatīti sambandho. Etaṃ viya dissatīti <bold>edisaṃ,</bold> kiṃ taṃ? ‘‘Mattikaṃ dehī’’tiādikaṃ upameyyaṃ. ‘‘Mattikaṃ jānā’’tiādikaṃ pana <pageBreak edition="M" number="0.0369" /> upamānaṃ, tesaṃ upamānopameyyānaṃ yā kappiyasaṅkhātā samānadhammatā, sā upamā. Tathā ca vuttaṃ amhehi <bold>subodhālaṅkāre</bold> ‘‘upamānopameyyānaṃ, sadhammattaṃ siyopamā’’ti. Aññathā upamānabhūtaakkharāvaḷisadisīyeva, akkharāvaḷi upameyyaṃ siyā. Vākye viya-saddoyeva pana upamānaṃ jotetīti veditabbaṃ.</paragraph>
<paragraph line="402" number="249"> Pathaviyā asambaddhaṃ sukkhakaddamaādikañca tanukaṃ ussiñcanīyakaddamañca kopetuṃ labbhanti sambandho. <bold>Kaddamaādika</bold>nti ettha <bold>ādi</bold>-saddena udakena gataṭṭhāne udakapappaṭako nāma hoti, yaṃ vātappahārena calati, taṃ saṅgaṇhāti. <bold>Ussiñcanīyakaddama</bold>nti ghaṭehi ussiñcituṃ sakkuṇeyyakaddamaṃ.</paragraph>
<paragraph line="403" number="250"> ‘‘Cātumāsādhikovaṭṭhaṃ gaṇḍuppāda’’ntiādinā sambandhitabbaṃ. Gaṇḍaṃ pathaviyā gaṇḍasadisaṃ mattikarāsiṃ uppādentīti <bold>gaṇḍuppādā</bold>. Idha pana tehi uṭṭhāpito gūtho ‘‘gaṇḍuppāda’’nti niddiṭṭho. Potthakesu pana ‘‘gaṇḍuppādo’’ti pāṭho dissati. Taṃ ‘‘na kopaye’’ti ettha kammena bhavitabbanti na yujjati. <bold>Mūsikukkira</bold>nti mūsikānaṃ ukkiro khaṇitvā bahi kataṃ paṃsurāsi mūsikukkiroti. <bold>Leḍḍādi</bold>nti ettha <bold>leḍḍu</bold>nti kasitaṭṭhāne naṅgalacchinnamattikāpiṇḍaṃ. <bold>Ādi</bold>-saddena gāvīnaṃ khuracchinnaṃ kaddamaṃ saṅgaṇhāti.</paragraph>
<paragraph line="404" number="251-2"> Udakasantike patite vāpiādīnaṃ kūle ca pāsāṇe lagge raje ca navasoṇḍiyā patite raje ca abbhokāsuṭṭhite vammike ca mattikākuṭṭe ca tathāti sambandho. <bold>Tathā</bold>ti iminā kūlādike cātumāsādhikovaṭṭhaṃ vā sabbaṃ na kopayeti idaṃ atidisati. Iṭṭhakakuṭṭako vaṭṭatīti āha <bold>‘‘yebhuyyā’’</bold>tiādi. Yebhuyyena kathalā etthāti <bold>yebhuyyakathalā,</bold> bhūmi <pageBreak edition="V" number="0.0312" />, tiṭṭhati etthāti <bold>ṭhānaṃ</bold><pageBreak edition="M" number="0.0370" />, yebhuyyakathalāya ṭhānaṃ, tasmiṃ. Iṭṭhakakuṭṭako yebhuyyakathalā viya hotīti adhippāyo. Kuṭṭakaṃ kopentassa anāpattīti adhippāyo. Iṭṭhakāya kato kuṭṭakoti samāso.</paragraph>
<paragraph line="405" number="253-5"> Sañcāletvā bhūmiṃ vikopayaṃ thambhādiṃ gaṇhituṃ vāti sambandho. Tattha <bold>vikopaya</bold>nti karaṇatthe paccattavacanaṃ, vikopayatāti attho. Aññathā kathamettha paṭhamāpasaṅgo. Paṭhamā hi ‘‘bhava’’nti vutte siyā, na ca ‘‘gaṇhitu’’ntiādīsu tuṃ-paccayehi vutto koci atthi, yadā bhāve tuṃ-paccayo, tadā na kiñci vuttaṃ hotīti, ‘‘na kappatī’’ti padhānakiriyāyapi heṭṭhā vuttanayena kattā aññoyevāti evaṃ sabbattha. Tatiyatthe tu sati ito cito sañcāletvā bhūmiṃ vikopayatā thambhādiṃ gaṇhituṃ na kappatīti atīva yujjati. <bold>Dhārāyā</bold>ti passāvadhārāya. Visamaṃ samaṃ kātuṃ sammuñjanīhi ghaṃsituṃ vāti yojanā. <bold>Visama</bold>nti visamaṭṭhānaṃ. ‘‘Padaṃ dassessāmī’’ti bhūmiṃ bhindanto caṅkamituṃ vāti sambandho. <bold>Bhindanto</bold>ti bhindatā. Kaṇḍurogī vā taṭādīsu aṅgapaccaṅgaṃ ghaṃsitunti yojanā. <bold>Kaṇḍurogī</bold>ti kaṇḍuroginā. <bold>Ca</bold>-saddo avadhāraṇe.</paragraph>
<paragraph line="406" number="256-7"><bold>Suddhacittassā</bold>ti pathavibhedādhippāyavirahena parisuddhacittassa.</paragraph>
<paragraph line="407" number="258"> Aggissa anupādāne kapāle vā anupādānāya iṭṭhakāya vā aggiṃ pātetuṃ vā avase sati bhūmiyaṃ pātetuṃ vā labbhateti sambandho. <bold>Upādānaṃ</bold> indhanaṃ, na upādānaṃ <bold>anupādānaṃ,</bold> tasmiṃ. Vaso pabhuttaṃ. ‘‘Vaso pabhutte āyatte’’ti hi nighaṇḍu. Na vaso <bold>avaso,</bold> tasmiṃ apabhutteti <pageBreak edition="M" number="0.0371" /> attho. Patitaṭṭhāneyeva upādānaṃ datvā aggiṃ kātuṃ vaṭṭati. Sukkhakhāṇukasukkharukkhādīsu ca aggiṃ dātuṃ na vaṭṭati. Sace pana ‘‘pathaviṃ appattameva nibbāpetvā gamissāmī’’ti deti, vaṭṭati, pacchā nibbāpetuṃ na sakkoti, avisayattā anāpatti. ‘‘Bhūmiyaṃ pātehī’’ti evampi vattuṃ na vaṭṭatīti.</paragraph>
<centered line="408">Pathavīniddesavaṇṇanā niṭṭhitā.</centered>
<subhead line="409">35. Parikkhāraniddesavaṇṇanā</subhead>
<paragraph line="410" number="259-60"> Chatte <pageBreak edition="V" number="0.0313" /> anto bahi ca pañcavaṇṇehi suttehi sibbituñca paṇṇe girikūṭaaḍḍhacandādiṃ chindituñca na vaṭṭatīti sambandho. <bold>Chatte</bold>ti tālapaṇṇe chatte. <bold>Girikūṭaṃ</bold> nāma makaradantakaṃ, <bold>ādi</bold>-saddena tādisaṃ aññaṃ vikārarūpaṃ saṅgahitaṃ. <bold>Ghaṭaka</bold>nti gehatthambhesu viya kayiramānaṃ ghaṭakaṃ. <bold>Daṇḍe</bold>ti chattadaṇḍe. <bold>Lekhā</bold>ti tahiṃ tahiṃ dinnā lekhā. <bold>Sādisa</bold>nti dīghena niddiṭṭhaṃ. <bold>Bundamhi</bold> mūle.</paragraph>
<paragraph line="411" number="261"> Thiratthaṃ chatte ekavaṇṇena sibbituṃ vā pañjaraṃ vinandhituṃ vā vaṭṭatīti sambandho. <bold>Sibbitu</bold>nti anto bahi ca sibbituṃ. <bold>Ekavaṇṇenā</bold>ti nīlādinā ekavaṇṇena. <bold>Pañjara</bold>nti chattadaṇḍagāhakasalākapañjaraṃ. <bold>Thirattha</bold>nti iminā na vaṇṇamaṭṭhatthāyāti dasseti. Bandhituṃ daṇḍe lekhā vaṭṭatīti sambandho. <bold>Bandhitu</bold>nti vātappahārena acalanatthaṃ chattamaṇḍalikaṃ rajjukehi gahetvā bandhanatthāya. <bold>Lekhāvā</bold>ti valayamiva ukkiritvā katā lekhā eva. <bold>Vaṭṭatī</bold>ti yadipi na bandhati, rajjukehi bandhituṃ yuttaṭṭhānattā vaṭṭati.</paragraph>
<paragraph line="412" number="262"> Cīvare ante vāpi paṭṭamukhe vāpi veṇipi vā saṅkhalikāpi vā aññaṃ sūcivikāraṃ vā pāḷikaṇṇikaādikaṃ kappabinduvikārampi <pageBreak edition="M" number="0.0372" /> vā na ca kappatīti sambandho. <bold>Ante</bold>ti cīvarapariyante, anuvāteti vuttaṃ hoti. <bold>Paṭṭamukhe</bold>ti paṭṭakoṭiyaṃ, dvinnaṃ paṭṭānaṃ saṅghaṭitaṭṭhānaṃ sandhāyetaṃ vuttaṃ. <bold>Veṇī</bold>ti varakasīsākārena sibbanaṃ. <bold>Saṅkhalikā</bold>ti biḷālabandhanākārena sibbanaṃ. <bold>Aññaṃ sūcivikāraṃ vā</bold>ti cīvaramaṇḍanatthāya kayiramānaṃ aññaṃ yaṃ kiñci sūcikammavikāraṃ vā. <bold>Ṭīkāyaṃ</bold> pana ‘‘satapadisadisaṃ aññaṃ vā sūcivikāraṃ na kappatī’’ti sāmaññena vuttaṃ. ‘‘Cīvaramaṇḍanatthāya nānāsuttakehi satapadisadisaṃ sibbantā āgantukapaṭṭaṃ ṭhapenti, aññampi yaṃ kiñci sūcikammavikāraṃ karonti, sabbaṃ na vaṭṭatī’’ti <bold>aṭṭhakathāyaṃ</bold> vuttattā pana nānāvaṇṇehi vā hotu, ekavaṇṇena vā hotu, cīvaramaṇḍanatthāya saṃsibbantānaṃ sūcikammavikāraṃ sandhāya vuttanti cīvaresu phālitaṭṭhānassa thirabhāvatthaṃ satapadisadisampi sibbituṃ vaṭṭatīti amhākaṃ khanti. <bold>Pāḷi</bold>-saddena, <bold>kaṇṇika</bold>-saddena ca kappa-saddalopena vā upacārena vā pāḷikappādayova gahitā. Pāḷi ca kaṇṇikā ca pāḷikaṇṇikāyo, tā ādi yassa aññassa tādisassāti viggaho. Tattha nīlāvaḷiādisaṇṭhānāya <pageBreak edition="V" number="0.0314" /> bindupantiyā yathā sobhati, tathā kayiramāno pāḷikappo. Tatheva bindusamūhe katthaci dassetvā kayiramāno kaṇṇikakappo.</paragraph>
<paragraph line="413" number="263"><bold>Gaṇṭhipāsakapaṭṭā</bold>ti gaṇṭhino ca pāsakassa ca patiṭṭhānaṭṭhāne ṭhapetabbā paṭṭā. <bold>Vaṭṭatī</bold>ti ettha ‘‘gaṇṭhipāsakā’’ti katvā ‘‘catukoṇāva vaṭṭantī’’ti atthato vacanaṃ vipallāsetvā yojetabbaṃ. <bold>Agghiya</bold>nti cetiyasaṇṭhānena sibbanaṃ. Mūle ca agge ca ekasadisaṃ katvā muggarākārena sibbanaṃ <bold>muggaro. Vikāra</bold>nti vikāro, liṅgavipallāsena vuttaṃ. <bold>Etthā</bold>ti gaṇṭhipāsakapaṭṭesu.</paragraph>
<paragraph line="414" number="264"><bold>Koṇasuttā</bold>ti <pageBreak edition="M" number="0.0373" /> napuṃsakaniddeso, gaṇṭhipāsakapaṭṭānaṃ koṇehi nīhaṭasuttakoṭiyo. <bold>Pīḷakā</bold>ti tāniyeva nivattetvā pīḷakākārena katāni. <bold>Duviññeyyāvā</bold>ti tesaṃ antesu ekavāraṃ gaṇṭhikaraṇena vā puna nivattetvā sibbanena vā duviññeyyā eva. <bold>Gandhaṃ telaṃ vā</bold>ti gandhaṃ vā telaṃ vā. Kañcikapiṭṭhakhalikaādīnipi vaṭṭanti.</paragraph>
<paragraph line="415" number="265"><bold>Maṇinā</bold>ti masāragallādipāsāṇena. <bold>Na ca ghaṭṭeyyā</bold>ti neva ghaṭṭeyya. <bold>Aññena vā</bold>ti muggaramusalādinā. Aṃsabaddhakakāyabandhanāni pana tathā kātuṃ vaṭṭati. <bold>Doṇiyaṃ katvā na ca ghaṃseyyā</bold>ti pakkarajanākiraṇadoṇiyaṃ ṭhapetvā bhūmiyaṃ jaṇṇukāni nihantvā ito cito ca āvijjhitvā neva ghaṃseyyāti attho.</paragraph>
<paragraph line="416" number="266-7"><bold>Kaṇṇakoṇakasuttānī</bold>ti cīvararajanakāle lagganatthāya anuvāte catūsu koṇesu ca pāsakaṃ katvā bandhitāni suttāni, yāni ‘‘anujānāmi, bhikkhave, kaṇṇasuttaka’’nti (mahāva. 344) evaṃ anuññātāni. Kaṇṇasaṅkhātā koṇā kaṇṇakoṇakā, tesu suttāni. Gaṇṭhikapāsakapaṭṭesu pana kaṇṇakoṇakasuttānaṃ duviññeyyānameva kappiyatā heṭṭhā vuttāti cīvare ratteyeva tesaṃ chinditabbatā natthi, kaṇṇakoṇakasuttānaṃ chinditabbatāya vuttattā anuvātehi nikkhamitasuttānipi chinditabbānīti veditabbaṃ. Dhammakaraṇe chattavaṭṭiyaṃ lekhaṃ ṭhapetvā lekhā na vaṭṭatīti yojanā. <bold>Chattavaṭṭiya</bold>nti chattassa mukhavaṭṭiyaṃ. <bold>Lekhā</bold>ti upari vā heṭṭhā vā kucchiyaṃ vā aññā lekhā. Kuñcikāya ca pipphale ca maṇikā ca pīḷakā ca na vaṭṭantīti <pageBreak edition="V" number="0.0315" /> sambandho. <bold>Maṇikā</bold>ti ekā vaṭṭamaṇi. <bold>Pīḷakā</bold>ti sāsapamattikā muttarājisadisā bahuvaṭṭalekhā. <bold>Daṇḍamhī</bold>ti pipphaladaṇḍake.</paragraph>
<paragraph line="417" number="268-9"> Araṇiyaṃ <pageBreak edition="M" number="0.0374" /> mālādi ca pattamaṇḍale bhittikammañca na vaṭṭatīti sambandhitabbaṃ. <bold>Araṇiya</bold>nti uttarāraṇi adharāraṇi araṇidhanukañca sāmaññena gahitaṃ. <bold>Pattamaṇḍale</bold>ti tipusīsādimaye pattamaṇḍale. Ettha pana makaradaṇḍakaṃ vaṭṭati. <bold>Heṭṭhā</bold>ti kattarayaṭṭhiyā heṭṭhā. <bold>Uddha</bold>nti tassāyeva upari.</paragraph>
<paragraph line="418" number="270-3"><bold>Sammuñjanimhī</bold>ti sammuñjaniyā liṅgavipallāso. <bold>Avārita</bold>nti itthirūpaṃ pana vāritaṃ. <bold>Sovaṇṇamayampī</bold>ti suvaṇṇamayampi. <bold>Visāṇanāḷi</bold> nāma visāṇamayā nāḷi. Ettha pana avuttānipi yāni kānici ārakaṇḍakadantakaṭṭhachedanapānīyaghaṭapānīyauḷuṅkacuṇṇabhājanādīni vuttānaṃ anulomānīti veditabbāni. Yo panettha vinayaññū tādisaṃ parikkhāraṃ disvā chindeyya vā chindāpeyya vā, anupavajjo soti veditabbanti.</paragraph>
<centered line="419">Parikkhāraniddesavaṇṇanā niṭṭhitā.</centered>
<subhead line="420">36. Bhesajjaniddesavaṇṇanā</subhead>
<paragraph line="421" number="274-5"> Janassa bhesajjaṃ kātuṃ dātuṃ vattuñca na labbhatīti sambandhiyaṃ. <bold>Labbhatī</bold>ti ettha ‘‘bhikkhunā’’ti kattā <bold>‘‘bhesajja’’</bold>nti vuttakammaṃ. Nanu ca <bold>kātu</bold>nti bhāvasādhanattā tassa avuttakammenāpi bhavitabbaṃ bhāve vihitakitakappaccayānaṃ payoge kammakārakassāpi icchitabbattāti? Saccaṃ, tathāpi padhānabhūtakammasattiyā abhidhāne sati appadhānakitakakiriyābhisambandhena guṇībhūtā kammasatti abhihitā viya viññāyati. Tathā ca vuttaṃ amhehi <bold>yogavinicchaye</bold> ‘‘padhānānuyāyitāya janavohārāya padhānasatyābhidhāne guṇasatti abhihitā viya pakāsatī’’ti. <bold>Janassā</bold>ti āgatāgatajanassa. Sahadhammīnañca pitūnañca tadupaṭṭhākabhikkhunissitabhaṇḍūnañca veyyāvaccakarassa ca bhikkhācariyaviññattisakehi <pageBreak edition="M" number="0.0375" /> bhesajjakaraṇaṃ labbhanti sambandho <pageBreak edition="V" number="0.0316" />. Tattha <bold>sahadhammina</bold>nti saha caritabbo dhammo sīlasaddhāpaññāsaṅkhāto sahadhammo, so etesamatthīti sahadhammino, bhikkhu bhikkhunī sikkhamānā sāmaṇero sāmaṇerīti pañca, tesaṃ. Pitā ca mātā ca <bold>pitaro</bold> ekasesanayena, ubhinnaṃ sāmaññaniddeso vā, tesaṃ. <bold>Bhikkhunissito</bold> nāma yo vihāre sabbakammāni karonto bhikkhuṃ nissāya vasati. <bold>Bhaṇḍu</bold> nāma yo pabbajjāpekkho yāva pattacīvaraṃ paṭiyādiyati, tāva vihāre vasati, so paṇḍupalāso. <bold>Veyyāvaccakarassā</bold>ti attano upaṭṭhākassa. Etesu pana mātāpitaro sace rajjepi ṭhitā paccāsīsanti, akātuṃ na vaṭṭati. Mātaraṃ anāmasantena sabbaṃ parikammaṃ kātabbaṃ. Pitā pana sahatthena nahāpanasambāhanādīni katvā upaṭṭhātabbo.</paragraph>
<paragraph line="422" number="276"> Pitā ca mātā ca bhātā ca bhaginī cāti dvando pitā…pe… bhaginiyo. Mahanto ca cūḷo ca, mahācūḷā ca te pitā…pe… bhaginiyo cāti kammadhārayo. Tā ādi yesanteti aññapadattho. Mahācūḷa-saddā pitādi-saddehi paccekaṃ yojetabbā ‘‘mahāpituno cūḷapituno’’tiādinā. <bold>Ādi</bold>-saddena panettha pitucchā mātulo, tesaṃ dasannampi yāva sattamā kulaparivaṭṭā puttaparamparañca saṅgaṇhāti. Tesaṃ sake bhesajjakaraṇaṃ labbhanti yojanā. Tesaṃ mahāpitādīnaṃ santake sati tena bhesajjakaraṇaṃ labbhatīti attho. <bold>Nā</bold>ti natthi ce. <bold>Attaniye</bold>ti bhikkhuno attano santake satīti attho. <bold>Dātabbaṃ tāvakālika</bold>nti tāvakālikaṃ katvā dātabbanti attho. Te pana sace paṭidenti, gahetabbaṃ, no ce denti, na codetabbā. Yāva tassa dānaṃ, tāva kālo assāti <bold>tāvakālikaṃ</bold>. Ṇiko samāsante.</paragraph>
<paragraph line="423" number="277"><bold>Bhesajjakaraṇādī</bold>ti <pageBreak edition="M" number="0.0376" /><bold>ādi</bold>-saddena anāmaṭṭhapiṇḍadānādīnaṃ gahaṇaṃ, <bold>hi</bold>-saddo hetumhi, hi yasmā etesu kuladūsanādayo na ruhanti, tasmā tesaṃ bhesajjakaraṇaṃ labbhaṃ, attaniye ca sati dātabbanti evamettha attho daṭṭhabbo. <bold>Na rūhatī</bold>ti na rohati nappavattati na hoti, āpattiṃ na janetīti adhippāyo. Tesaṃ atthāya ñātisāmaṇerehi vā bhesajjaṃ āharāpetabbaṃ, attano atthāya vā āharāpetvā dātabbaṃ. Tehipi ‘‘upajjhāyādīnaṃ āharissāmā’’ti vattasīsena āharitabbaṃ. Sace aññepi ye gilānā hutvā vihāraṃ pavisanti, tesaṃ sabbesampi apaccāsīsantena bhesajjaṃ kātabbaṃ. Saddhaṃ kulaṃ hoti bhikkhusaṅghassa mātāpituṭṭhānīyaṃ, tatra ce koci gilāno hoti, tassatthāya ‘‘bhante, itthannāmassa <pageBreak edition="V" number="0.0317" /> rogassa kiṃ bhesajjaṃ karontī’’ti kappiyaṃ katvā pucchanti, idañcidañca gahetvā karontīti vaṭṭati, bhikkhūhi aññamaññaṃ vā kathā kātabbā.</paragraph>
<paragraph line="424" number="278"> Channaṃ mātādīnañca dāmarikacorassa issariyassa anāmaṭṭho piṇḍapāto dātuṃ avāritoti yojetabbaṃ. <bold>Channa</bold>nti mātādīnaṃ channaṃ majjhe. <bold>Mātādīna</bold>nti bhikkhunissitaṃ ṭhapetvā avasesānaṃ pañcannaṃ mātādīnaṃ. ‘‘Channa’’nti pana yojanāya aṭṭhakathāya virujjhati. Tattha hi ‘‘mātāpitūna’’ntiādinā bhikkhunissitaṃ ohāya satteva vuttā. <bold>Ācariyabuddhadattattherena</bold> ca tatheva vuttaṃ –</paragraph>
<gatha1 line="425">‘‘Anāmaṭṭhopi dātabbo, piṇḍapāto vijānatā;</gatha1>
<gathalast line="426">Dvinnaṃ mātāpitūnampi, tadupaṭṭhāyakassa ca.</gathalast>
<gatha1 line="427">‘‘Issarassāpi dātabbo, coradāmarikassa ca;</gatha1>
<gathalast line="428">Bhaṇḍukassattano ceva, veyyāvaccakarassapī’’ti. (vinaya vi. 493-495);</gathalast>
<paragraph line="429"><bold>Dāmarikacorassā</bold>ti <pageBreak edition="M" number="0.0377" /> rajjaṃ patthayamānassa pākaṭacorassa. <bold>Anāmaṭṭho</bold>ti apabbajitassa hatthato laddhā attanā aññena vā pabbajitena aggahitaaggo, ayaṃ anāmaṭṭhapiṇḍapāto. Paṭisanthāro ‘‘vihārappattaṃ āgantukaṃ vā daliddādiṃ vā disvā ‘pānīyaṃ pivā’ti dātabbaṃ, pādamakkhanatelaṃ dātabbaṃ, kāle āgatassa yāgubhattaṃ, vikāle āgatassa sace taṇḍulā atthi, taṇḍulā dātabbā, sayanaṭṭhānaṃ dātabbaṃ, corānaṃ pana saṅghikampidātabba’’nti vutto. Avasesapaṭisanthāro pana apaccāsīsantena kātabbo. Tathā dhammapaṭisanthāropi yassa kassaci dātabbova.</paragraph>
<paragraph line="430" number="279"><bold>Tesa</bold>nti aññātakādīnaṃ gihīnaṃ. <bold>Kayirā</bold>ti ‘‘bhaṇathā’’ti vutte kareyya. ‘‘Na karomā’’ti vutte sace vippaṭisārino bhavissanti, kātabbaṃ. <bold>Nattano</bold>ti attano suttodakehi na kayirāti yojanīyaṃ. Evaṃ sāmaññena paritte paṭipajjanavidhiṃ dassetvā idāni āṭānāṭiyaparitte paṭipajjitabbavidhiṃ dassetuṃ <bold>‘‘bhaṇitabba’’</bold>ntiādimāha. <bold>Bhaṇāpente</bold>ti ‘‘bhaṇathā’’ti <pageBreak edition="V" number="0.0318" /> ajjhesanapubbakaṃ payojente. <bold>Parittaṃ sāsanogadha</bold>nti paṭhamameva āṭānāṭiyasuttaṃ abhaṇitvā sāsanapariyāpannaṃ mettasuttaṃ dhajaggasuttaṃ ratanasuttanti imāni suttāni sattāhaṃ bhaṇitvā yathāparikammaṃ parittaṃ āṭānāṭiyaparittaṃ bhaṇitabbanti yojanā.</paragraph>
<paragraph line="431" number="280"> ‘‘Āgantvā sīlaṃ detu, dhammaṃ parittañca bhāsatū’’ti kenaci pesito gantvā sīlaṃ vā dātuṃ dhammaṃ parittaṃ vā vattuṃ labbhatīti sambandho.</paragraph>
<centered line="432">Bhesajjaniddesavaṇṇanā niṭṭhitā.</centered>
<subhead line="433">37. Uggahaniddesavaṇṇanā</subhead>
<paragraph line="434" number="281"> Puggala-saddamatte <pageBreak edition="M" number="0.0378" /> payutte attanopi gahaṇasambhavo siyāti byabhicāratthaṃ <bold>añña</bold>-saddappayogo. Sati sambhave byabhicāre visesanaṃ sātthakaṃ hotīti. <bold>Dasabhedampi ratana</bold>nti ‘‘muttā maṇi veḷuriyo saṅkho silā pavāḷaṃ rajataṃ jātarūpaṃ lohitaṅko masāragalla’’nti (pāci. 506) evaṃ vuttaṃ dasabhedampi ratanaṃ. <bold>Uggaṇhantassā</bold>ti gaṇhantassa sampaṭicchantassa.</paragraph>
<paragraph line="435" number="282-3"> Tesu attatthaṃ uggaṇhantassa dvīsu nissaggīti sambandho. <bold>Tesū</bold>ti tesu dasasu majjhe. <bold>Dvīsū</bold>ti rajatajātarūpasaṅkhātesu dvīsu nissaggiyavatthūsu. <bold>Attattha</bold>nti iminā navakammādīnaṃ pañcannaṃ atthāya dukkaṭanti dīpeti. <bold>Sesesu dukkaṭa</bold>nti avasesesu aṭṭhasu sabbesampi atthāya uggaṇhantassa dukkaṭanti attho. Gaṇañca saṅghañca puggalañca anāmasitvā ‘‘cetyassa navakammassa dammī’’ti vutte ca na paṭikkhipeti sambandhanīyaṃ. <bold>Na paṭikkhipe</bold>ti iminā saṅghādiṃ āmasitvā vutte paṭikkhipanaṃ dīpeti. Paṭikkhitte ‘‘kappiyakārakānaṃ vā hatthe bhavissati, mama purisānaṃ mayhameva vā hatthe bhavissati, kevalaṃ tumhe paccaye paribhuñjathā’’ti vadati, vaṭṭati. Catupaccayatthāya ca dinnaṃ yena yena attho hoti, tadatthaṃ upanetabbaṃ. Tesaṃ cīvaratthāya dinnaṃ cīvareyeva upanetabbaṃ. Sace cīvarena tādiso attho natthi, piṇḍapātādīhi saṅgho kilamati, saṅghasuṭṭhutāya apaloketvā tadatthāyapi upanetabbaṃ. Esa nayo piṇḍapātagilānapaccayatthāya <pageBreak edition="V" number="0.0319" /> dinnepi. Senāsanatthāya dinnaṃ pana garubhaṇḍattā tattheva upanetabbaṃ, senāsanesu nassantesu jagganatthaṃ mūlacchejjaṃ akatvā avissajjetvā yāpanamattaṃ paribhuñjitabbaṃ.</paragraph>
<paragraph line="436" number="284"> Khettādīnaṃ <pageBreak edition="M" number="0.0379" /> kesañci dukkaṭavatthūnaṃ sampaṭicchanūpāyaṃ dassetuṃ <bold>‘‘khetta’’</bold>ntiādi vuttaṃ. Tattha <bold>khetta</bold>nti pubbaṇṇaviruhanaṭṭhānaṃ. <bold>Vatthu</bold>nti aparaṇṇaucchuphalādīnaṃ viruhanaṭṭhānaṃ. <bold>Dāsapasvādika</bold>nti dāsapasupupphārāmaphalārāmādikaṃ. Paṭikkhipitvā kappiyena kamena ca gaṇheyyāti sambandho. <bold>Kappiyena kamena cā</bold>ti ettha <bold>kama</bold>-saddo vohārappaṭipāṭivacano, tasmā paresaṃ attano ca kappiyavohārakkamenevāti attho.</paragraph>
<paragraph line="437">So ca <bold>khettavatthū</bold>su tāva ‘‘cattāro paccaye paribhuñjathā’’ti vā ‘‘kappiyakārakānaṃ hatthe bhavissatī’’ti vā ‘‘saṅgho kappiyabhaṇḍaṃ bhuñjatū’’ti vā ‘‘sīmaṃ demā’’ti vā parehi vutto, ‘‘sādhu, upāsaka migapakkhino ettha nibbhayā sukhena jīvissantī’’ti attanā vā taḷāke yathāvutteneva ‘‘udakaṃ paribhuñjissanti, bhaṇḍakaṃ dhovissanti, migapakkhino pivissantī’’ti parehi vā ‘‘sādhu, upāsaka, saṅgho pānīyaṃ pivissatī’’tiādinā attanā vā <bold>dāse</bold> ‘‘ārāmikaṃ dammi, veyyāvaccakaraṃ dammi, kappiyakārakaṃ dammī’’ti vā <bold>pasūsu</bold> ‘‘pañcagorasaparibhogatthāya dammī’’ti <bold>ārāme</bold> ‘‘vanaṃ dammī’’ti evamādinā vutto veditabbo. Sace pana koci abyatto akappiyavohārena khettādiṃ paṭiggaṇhāti vā kāreti vā, taṃ bhikkhūhi na paribhuñjitabbaṃ, taṃ nissāya laddhaṃ kappiyabhaṇḍampi akappiyameva. Abyattena pana lajjībhikkhunā kārāpitesu kiñcāpi paṭiggahaṇaṃ kappiyaṃ, bhikkhussa payogapaccayā uppannena missattā visagatapiṇḍapāto viya, akappiyamaṃsabhojanaṃ viya ca dubbinibbhogaṃ hoti, sabbesaṃ akappiyameva.</paragraph>
<paragraph line="438" number="285-6"> Nava…pe… kiriyā ca anave mattikuddhāraṇañca bandho ca āḷiyā thirakāro ca anave kedāre atirekabhāgaggahaṇañca nave ca aparicchinnabhāge sasse ‘‘ettake <pageBreak edition="M" number="0.0380" /> dethā’’ti kahāpaṇuṭṭhāpanañcāti sabbesampi akappiyanti sambandho. Mātikā ca kedāro ca taḷāko cāti dvando mātika…pe… taḷākā. Tesaṃ kiriyāti samāso. <bold>Anave</bold>ti catupaccayavasena paṭiggahite purāṇataḷāke. Udakavasena paṭiggahite pana suddhacittānaṃ vaṭṭati. <bold>Bandho</bold>ti <pageBreak edition="V" number="0.0320" /> pāḷiyā bandho. Porāṇakedāre niyamitapakatibhāgattā āha <bold>‘‘anave’’</bold>ti. <bold>Aparicchinnabhāge</bold>ti ‘‘ettake bhūmibhāge ettako bhāgo dātabbo’’ti evaṃ aparicchinnabhāge.</paragraph>
<paragraph line="439" number="287-9"> ‘‘Kasa vappa’’ iccādiṃ avatvā ca ‘‘ettakāya bhūmiyā ettako bhāgo deyyo’’ti bhūmiṃ vā patiṭṭhāpeti, tassevetamakappiyanti sambandho. <bold>Ca</bold>-saddo avadhāraṇe. <bold>Patiṭṭhāpetī</bold>ti yo bhikkhu patiṭṭhāpeti. <bold>Tassevā</bold>ti tassa patiṭṭhāpakabhikkhusseva. <bold>Eta</bold>nti patiṭṭhāpitabhūmito laddhadhaññaṃ ‘‘ettake bhūmibhāge sassaṃ kataṃ, ettakaṃ gaṇhathā’’ti evaṃ vadante pamāṇagaṇhanatthaṃ daṇḍarajjubhi minane vā khale ṭhatvā rakkhaṇe vā taṃ nīharāpane vā koṭṭhāgārādipaṭisāmane vā etaṃ tasseva akappiyanti sambandhanīyaṃ. <bold>Patiṭṭhāpeti cā</bold>ti so bhikkhu patiṭṭhāpeti ca. <bold>Kata</bold>nti amhehi kataṃ. <bold>Vadanteva</bold>nti evaṃ kassake vadante. <bold>Pamāṇa</bold>nti bhūmippamāṇaṃ. <bold>Nīharāpane</bold>ti khalato gehassa nīharāpane. <bold>Eta</bold>nti mitaladdharakkhitādikaṃ. <bold>Tassevā</bold>ti mānakarakkhakādino eva. Apubbassa anuppāditattā aññesaṃ kappatīti āha <bold>‘‘tassevetamakappiya’’</bold>nti.</paragraph>
<paragraph line="440" number="290"> Paṭisāmanappasaṅgenāha <bold>‘‘paṭisāmeyyā’’</bold>tiādi. Pitusantakampi gihisantakaṃ yaṃ kiñcīti sambandho. <bold>Pitusantaka</bold>nti pitā ca mātā ca pitaro, tesaṃ santakaṃ. <bold>Gihisantaka</bold>nti iminā <pageBreak edition="M" number="0.0381" /> pañcannaṃ sahadhammikānaṃ santakaṃ yaṃ kiñci parikkhāraṃ paṭisāmetuṃ vaṭṭatīti dīpeti. <bold>Yaṃ kiñcī</bold>ti kappiyaṃ akappiyaṃ vā antamaso mātukaṇṇapiḷandhanatālapaṇṇampi. <bold>Bhaṇḍāgārikasīsenā</bold>ti sīsaṅgamiva padhānaṃ yaṃ kiñci ‘‘sīsa’’nti idha upacāravasena vuccati, tathā bhaṇḍāgārikasaddopi bhāvappadhāno, bhaṇḍāgāriko bhaṇḍāgārikattaṃ sīsaṃ padhānanti visesanaparapade kammadhārayo, tena, bhaṇḍāgārikattassa padhānakaraṇenāti attho.</paragraph>
<paragraph line="441" number="291-2"><bold>Avassaṃ paṭisāmiya</bold>nti avassaṃ saṅgopetabbaṃ. <bold>Vuttepī</bold>ti mātāpitūhi vuttepi.</paragraph>
<paragraph line="442" number="293-4"> Vaḍḍhakiādayo vā rājavallabhā vā ‘‘sakaṃ parikkhāraṃ vā sayanabhaṇḍaṃ vā paṭisāmetvā dehī’’ti yadi vadanti, chandatopi bhayāpi na kareyyāti yojanā. <bold>Parikkhāra</bold>nti vāsipharasuādiupakaraṇabhaṇḍaṃ. <bold>Chandatopi bhayāpī</bold>ti vaḍḍhakiādīsu chandena, rājavallabhesu bhayena.</paragraph>
<paragraph line="443" number="295-6"> Paṭisāmituṃ <pageBreak edition="V" number="0.0321" /> vaṭṭatīti yojetabbaṃ. <bold>Saṅkantī</bold>ti yādise padese ‘‘bhikkhūhi vā sāmaṇerehi vā gahitaṃ bhavissatī’’ti saṅkaṃ uppādenti, tādise vihārāvasathassantoti yojanīyaṃ. <bold>Vihārāvasathassā</bold>ti vihārassa ca āvasathassa ca. <bold>Ratana</bold>nti dasavidhaṃ ratanaṃ. <bold>Ratnasammata</bold>nti vatthādikaṃ. <bold>Nikkhipeyyā</bold>ti sāmike diṭṭhe niyametvā dātuṃ ‘‘ettakā kahāpaṇā’’tiādinānurūpena mattikalañchanādinimittena vā saññāṇaṃ katvā nikkhipeyya. <bold>Gahetvānā</bold>ti tādise asati attanāva gahetvā. <bold>Tādise</bold>ti ratane vā ratanasammate vā sati. <bold>Sāmikānāgamaṃ ñatvā</bold>ti yadi attani āsaṅkanti, maggā okkamma nisīdiya pacchā sāmikānaṃ anāgamanaṃ <pageBreak edition="M" number="0.0382" /> viññāya. <bold>Patirūpa</bold>nti ratanasammate paṃsukūlaggahaṇaṃ ratane nirussukkagamananti evarūpaṃ bhikkhūnaṃ anurūpanti.</paragraph>
<centered line="444">Uggahaniddesavaṇṇanā niṭṭhitā.</centered>
<subhead line="445">38. Dūsananiddesavaṇṇanā</subhead>
<paragraph line="446" number="297"><bold>Dadato</bold>ti sasantakaṃ parasantakañca dentassa. <bold>Kuladūsanadukkaṭa</bold>nti attano duppaṭipattiyā kulānaṃ dūsanaṃ pasādavināsanaṃ kuladūsanaṃ, tena dukkaṭaṃ kuladūsanadukkaṭaṃ.</paragraph>
<paragraph line="447" number="298"> Ettha saṅghikaṃ garubhaṇḍaṃ issarena dentassa thullaccayanti sambandho. <bold>Etthā</bold>ti etesaṃ pupphādīnaṃ majjhe. <bold>Issarenā</bold>ti taddhitalopena vuttaṃ, issariyena issaravatāyāti attho. <bold>Dentassā</bold>ti kulasaṅgahatthāya issaravatāya dadato. <bold>Thullaccaya</bold>nti kulasaṅgahatthāya dadato ‘‘kuladūsanadukkaṭa’’nti sāmaññavihitadukkaṭena saddhiṃ ‘‘pañcimāni, bhikkhave, avissajjiyāni, na vissajjetabbāni saṅghena vā gaṇena vā puggalena vā, vissajjitānipi avissajjitāni honti. Yo vissajjeyya, āpatti thullaccayassā’’ti (cūḷava. 321) evaṃ vuttathullaccayanti attho. Aññattha thullaccayameva. Senāsanatthāya niyamitepi eseva nayo. Saṅghassa santakaṃ theyyā dentassa dukkaṭādīnīti sambandhitabbaṃ. <bold>Dentassā</bold>ti vuttanayameva. <bold>Dukkaṭādīnī</bold>ti kulasaṅgahatthāya dadato kuladūsanadukkaṭena saddhiṃ māsake vā ūnamāsake vā dukkaṭaṃ <pageBreak edition="V" number="0.0322" />, atirekamāsake vā ūnapañcamāsake vā thullaccayaṃ, pañcamāsake vā atirekapañcamāsake vā pārājikanti evaṃ dukkaṭādīni hontīti attho. Aññattha dukkaṭādīneva.</paragraph>
<paragraph line="448" number="299-300"> Kulasaṅgahatthaṃ <pageBreak edition="M" number="0.0383" /> phalapupphūpagaṃ rukkhaṃ sabbathā ropetuñca ropāpetuñca jaggituñca na vaṭṭatīti sambandhanīyaṃ. <bold>Ca</bold>-saddo ocinituṃ ocināpetuṃ, ganthituṃ ganthāpetunti ca avuttāni ca samuccinoti. Phalapupphāni sampādanavasena upagacchatīti <bold>phalapupphūpagaṃ. Sabbathā</bold>ti kappiyavohāraakappiyavohārapariyāyaobhāsanimittakammavasena sabbappakāreneva. Tattha <bold>kappiyavohāro</bold> nāma ‘‘imaṃ rukkhaṃ jāna, imaṃ āvāṭaṃ jāna, imaṃ mālāvacchaṃ jāna, ettha udakaṃ jānā’’ti vacanaṃ, sukkhamātikāya ujukaraṇañca. Tabbipariyāyena <bold>akappiyavohāro</bold> nāma. <bold>Pariyāyo</bold> nāma ‘‘paṇḍitena mālāvacchādayo ropāpetabbā, na cirasseva upakārāya saṃvattantī’’tiādivacanaṃ. <bold>Obhāso</bold> nāma kuddālakhaṇittādīni ca mālāvacche ca gahetvā ṭhānaṃ. <bold>Nimittakammaṃ</bold> nāma kuddālaudakabhājanādīnaṃ āharitvā samīpe ṭhapanaṃ. <bold>Jaggitu</bold>nti vadanti udakasecanādīni katvā. Ganthanaganthāpanesu pana sabbāpi cha pupphavikatiyo veditabbā ganthimaṃ gopphimaṃ vedhimaṃ veṭhimaṃ pūrimaṃ vāyimanti. Nāmavaseneva panetesaṃ viseso veditabbo. Taṃ pana kulasaṅgahato aññatrāpi bhikkhussa kātumpi akappiyavacanena kārāpetumpi na vaṭṭati. ‘‘Evaṃ jāna, evaṃ kate sobheyya, yathā etāni pupphāni na vikiriyanti, tathā karohī’’tiādinā pana kappiyavacanena kārāpetuṃ vinā kulasaṅgahaṃ vaṭṭati. <bold>Ropanādīnī</bold>ti akappiyapathaviyaṃ ropāpanasiñcāpanādīni, aññattha ropanādīni.</paragraph>
<paragraph line="449" number="301-2"> Idāni pupphadānādīsu aṭṭhasu kulasaṅgahavatthūsu avasesāni dve dassetuṃ <bold>‘‘vuttāvā’’</bold>tiādimāha. <bold>Vuttāva micchājīvavivajjanā</bold>yaṃ vuttā eva. Jaṅghapesane vinicchayo vuccatīti pāṭhaseso. Pitaro bhaṇḍuṃ sakaṃ veyyāvaccakaraṃ ṭhapetvā gihikammesu dūtasāsanaṃ haraṇe padavārena <pageBreak edition="M" number="0.0384" /> dukkaṭanti sambandho. Sahadhammikesu vattabbameva natthīti pitādayova vuttā. <bold>Gihikammasū</bold>ti visayasattamī. <bold>Padavārenā</bold>ti padakkamena, pade padeti adhippāyo. Paṭhamaṃ sāsanaṃ aggahetvāpi puna vadato dukkaṭanti yojetabbaṃ. <bold>Punā</bold>ti pacchā. ‘‘Ayaṃ dāni so gāmo, handa naṃ sāsanaṃ ārocemī’’ti maggā okkamantassa ca pade pade vadato ca dukkaṭanti adhippāyo. Tassa pana sāsanaṃ paṭikkhipitvā sayameva kāruññe ṭhitena gantvā attano patirūpaṃ <pageBreak edition="V" number="0.0323" /> sāsanaṃ ārocetuṃ, ‘‘mama vacanena bhagavato pāde vandathā’’tiādikaṃ gihīnaṃ kappiyasāsanaṃ harituñca vaṭṭati.</paragraph>
<paragraph line="450" number="303"><bold>Abhūtārocanarūpiyasaṃvohāruggahādisā</bold>ti abhūtārocanāya rūpiyasaṃvohāre ca uggahe uppannapaccaye ādisanti kathenti pakāsentīti abhūtā…pe… hādisā, taṃsadisāti vuttaṃ hoti.</paragraph>
<paragraph line="451" number="304"> Pitūnaṃ harāpetvā haritvāpi pupphāni vatthupūjatthaṃ dātuṃ, sesañātīnaṃ pattānaṃ vatthupūjatthaṃ dātunti yojanīyaṃ. ‘‘Harāpetvā haritvā’’ti vutte ‘‘pakkositvā pakkosāpetvā vā’’ti vuttameva siyāti na vuttaṃ. <bold>Pattāna</bold>nti pakkosakena pattāpi gahitā. <bold>Vatthupūjattha</bold>nti ratanattayapūjanatthaṃ. Upāsakānampi pana sampattānaṃ vatthupūjatthaṃ dātuṃ vaṭṭatiyeva. <bold>Liṅgādipūjattha</bold>nti sivaliṅgagiṇḍubimbādipūjanatthaṃ.</paragraph>
<paragraph line="452" number="305"><bold>Tathā phala</bold>nti iminā pupphe vuttaṃ sabbaṃ apadisati. <bold>Paribbayavihīnāna</bold>nti paribbayaṃ pātheyyaṃ vihīnaṃ naṭṭhaṃ yesaṃ āgantukānanti samāso. <bold>Sapara</bold>nti attano vissāsikā. <bold>Aṭṭhakathāyaṃ</bold> (pārā. aṭṭha. 2.436-437) pana ‘‘attano santakaṃyevā’’ti vacanaṃ thullaccayādivibhāgato mocetvā vuttaṃ.</paragraph>
<paragraph line="453" number="306"> Sammatena <pageBreak edition="M" number="0.0385" /> deyyanti yojanā. <bold>Deyya</bold>nti catutthabhāgaṃ dātabbaṃ. Itarena tu apaloketvā dātabbanti sambandhitabbaṃ. <bold>Itarena tu</bold> asammatena pana.</paragraph>
<paragraph line="454" number="307"><bold>Paricchijjā</bold>ti ‘‘ettakāni phalāni dātabbānī’’ti evaṃ phalaparicchedena vā ‘‘imehi rukkhehi dātabbānī’’ti evaṃ rukkhaparicchedena vā paricchinditvā. <bold>Tato</bold>ti paricchinnaphalato rukkhato vā. Yācamānassa gilānassetarassa vāti sambandhanīyaṃ. <bold>Rukkhāva dassiyā</bold>ti ‘‘idha phalāni sundarāni, ito gaṇhathā’’ti avatvā ‘‘ito gahetuṃ labbhatī’’ti rukkhā vā dassetabbā.</paragraph>
<paragraph line="455" number="308"> Idāni aṭṭhasu pupphādīnaṃ catunnaṃ vinicchayaṃ dassetvā yathāvuttaphalapupphavinicchayaṃ avasesesu <pageBreak edition="V" number="0.0324" /> catūsu apadisanto <bold>‘‘sirīsā’’</bold>tiādimāha. <bold>Sirīsacuṇṇakasavādicuṇṇe</bold>ti kasāvaṃ yaṃ kiñci ādi yassa, tameva cuṇṇaṃ, sirīsacuṇṇañca kasāvādicuṇṇañcāti samāso. ‘‘Sirīsacuṇṇaṃ vā aññaṃ vā kasāva’’nti hi <bold>aṭṭhakathāyaṃ</bold> (pārā. aṭṭha. 2.436-437) vuttaṃ. ‘‘Kasāvādī’’ti vattabbe rassena vuttaṃ. <bold>Sesesū</bold>ti veḷuādīsu tīsu. Pāḷiyā avuttassāpi <bold>aṭṭhakathāyaṃ</bold> vuttattā āha <bold>‘‘paṇṇampettha pavesaye’’</bold>ti. <bold>Etthā</bold>ti pupphādīsūti.</paragraph>
<centered line="456">Dūsananiddesavaṇṇanā niṭṭhitā.</centered>
<subhead line="457">39. Vassūpanāyikaniddesavaṇṇanā</subhead>
<paragraph line="458" number="309-310"> Purimikā pacchimikā iti vassūpanāyikā duveti sambandho. Āsāḷhipuṇṇamāya anantare pāṭipadadivase upagantabbā pacchimikāya pure bhavāti purimā, sā eva <bold>purimikā</bold>. Tato pacchā bhavā aparāya puṇṇamāya anantare <pageBreak edition="M" number="0.0386" /> pāṭipadadivase upagantabbā <bold>pacchimikā</bold>. Upanayanaṃ pāpuṇanaṃ upagamanaṃ upanāyikā, <bold>vassa</bold>nti vuṭṭhi, idha pana vassakālaṃ ‘‘vassa’’nti upacārena gahetvā tattha vāso upacāreneva ‘‘vassa’’nti vuccati, vassassa vassāvāsassa upanāyikā vacībhedavasena vā ālayakaraṇavasena vā upagamanaṃ <bold>vassūpanāyikā</bold>. Tattha ālayapariggāho ca vacībhedo cāti purimikā vassūpanāyikā duve, ālayapariggāho ca vacībhedo cāti pacchimikā vassūpanāyikā duvebhi sambandhitabbaṃ. <bold>Tatthā</bold>ti tāsu dvīsu. Tadubhayaṃ dassetuṃ <bold>‘‘ediso’’</bold>tiādi vuttaṃ. So ālayapariggāho ca vacībhedo ca ‘‘imasmiṃ vihāre imaṃ temāsaṃ vassaṃ upemi, idha vassaṃ upemī’’ti ediso, etādisoti attho. Ettha ca kamuppattianādarā vacībhedo paṭhamaṃ vutto. Ubhayathā vassaṃ upagantuṃ vaṭṭati. Teneva <bold>aṭṭhakathāyaṃ</bold> (vi. saṅga. aṭṭha. 179; mahāva. aṭṭha. 207) ‘‘sacepi ‘idha vassaṃ vasissāmī’ti ālayo atthi, asatiyā pana vassaṃ na upeti, gahitasenāsanaṃ suggahitaṃ, chinnavasso na hoti, pavāretuṃ labhatiyeva, vināpi hi vacībhedaṃ ālayakaraṇamattenapi vassaṃ upagatameva hotī’’ti vuttaṃ. Nāvāsatthavajesu pana pariyesitvā senāsanaṃ alabhantena ālayakaraṇamatteneva upagantabbaṃ. Upagacchantena ca vihāraṃ paṭijaggitvā pānīyaṃ <pageBreak edition="V" number="0.0325" /> paribhojanīyaṃ upaṭṭhāpetvā sabbaṃ cetiyavandanādisāmīcikammaṃ niṭṭhāpetvā upagantabbaṃ. Ālayapariggahe ālayaṃ dassetuṃ <bold>‘‘cittuppādettha ālayo’’</bold>ti āha. <bold>Etthā</bold>ti dvīsu.</paragraph>
<paragraph line="459" number="311"><bold>Tadahū</bold>ti tasmiṃ vassūpanāyikadivase. <bold>Jāna</bold>nti ‘‘ajja vassūpanāyikā’’ti jānanto, <bold>anupagacchato</bold>timassa visesanaṃ.</paragraph>
<paragraph line="460" number="312"><bold>Dutiya</bold>nti <pageBreak edition="M" number="0.0387" /> pacchimikaṃ. <bold>Anupagato</bold>ti kenaci antarāyena purimikaṃ anupagato. <bold>Temāsa</bold>nti purimaṃ vā temāsaṃ pacchimaṃ vā temāsaṃ. Vassaṃ upagantvā pana aruṇaṃ anuṭṭhāpetvāpi tadaheva sattāhakaraṇīyena pakkamantassāpi antosattāhe nivattentassāpi anāpatti.</paragraph>
<paragraph line="461" number="313-5"> Mātāpitūnaṃ pañcannaṃ sahadhammikānañca atthāya gilānatadupaṭṭhākabhattaṃ osadhañca esissaṃ vā pucchissāmi vā upaṭṭhissaṃ vā gantvā ahaṃ nābhirataṃ vūpakāsessaṃ vā kukkuccaṃ vinodanañca diṭṭhiṃ vivecanañca garukādikaṃ vuṭṭhānaṃ vāpi ussukkaṃ vāpi karissaṃ vāpi kāressaṃ vāpīti evamādinā sattāhakiccena pahitepi vā apahitepi vā gantuṃ labbhanti yojanā.</paragraph>
<paragraph line="462">Ettha pana labbhamānakavasena yojetvā vakkhamānanayena attho veditabbo. Mātādisutiyā teyeva gilāna-saddena gayhanti, tesaṃ upaṭṭhākā tadupaṭṭhākā, gilānā ca tadupaṭṭhākā ca, tesaṃ bhattanti samāso. <bold>Osadha</bold>nti tesaṃyeva gilānānaṃ bhesajjaṃ. <bold>Esissa</bold>nti pariyesissāmi. <bold>Pucchissāmī</bold>ti teyeva sattajane gilāne pucchissaṃ. <bold>Upaṭṭhissa</bold>nti teyeva gilāne upaṭṭhahissāmi. Abhiramatīti abhirato, visabhāgarūpādidassanena sāsane na abhirato <bold>nābhirato</bold>. Abhiramaṇaṃ vā abhirataṃ, natthi abhiratamassāti <bold>nābhirato,</bold> taṃ. Sahadhammikesu yo nābhirato, taṃ <bold>vūpakāsessaṃ</bold> vikkhepaharaṇatthaṃ aññattha nayissāmi. <bold>Kukkucca</bold>nti pañcannaṃyeva uppannaṃ vinayakukkuccaṃ. Kitakayoge vikappena dutiyā. <bold>Diṭṭhi</bold>nti tesaṃyeva micchādiṭṭhiyā. <bold>Garukamādika</bold>nti garukaṃ ādi yassāti viggaho. <bold>Ādi</bold>-saddena sāmaṇerānaṃ vassapucchanaṃ, sikkhāsamādayitukāmatā, tajjanīyādikammakaraṇaṃ saṅgahitaṃ. <bold>Vuṭṭhāna</bold>nti <pageBreak edition="M" number="0.0388" /> bhikkhuno garukāpattiyā parivāsamānattadānādīhi vuṭṭhānaṃ. <bold>Ussukka</bold>nti vassapucchanādiussukkaṃ. <bold>Evamādinā</bold>ti <pageBreak edition="V" number="0.0326" /> ettha <bold>ādi</bold>-saddena diṭṭhigatādīnaṃ dhammakathākaraṇādiṃ saṅgaṇhāti. <bold>Gantuṃ labbha</bold>nti ettha gacchantena antoupacārasīmāyaṃ ṭhiteneva ‘‘antosattāhe āgacchissāmī’’ti ābhogaṃ katvā gantabbaṃ. Sace ābhogaṃ akatvā upacārasīmaṃ atikkamati, chinnavasso hotīti vadanti. <bold>Sattāhakiccenā</bold>ti sattāhassa labbhamānakaṃ vuttaṃ vakkhamānañca saṅghakammādi kiccaṃ sattāhakiccaṃ. Sattamaaruṇamattasseva vihāre uṭṭhāpanīyattā sattāhassa sākallena gahaṇaṃ.</paragraph>
<paragraph line="463" number="316"><bold>Saṅghakamme vaje</bold>ti saṅghassa kicce uposathāgārādīsu senāsanesu vā cetiyachattavedikādīsu vā antamaso puggalikasenāsanesu vāpi kattabbanimitte vajeyyāti attho. Dhammasavanatthaṃ nimantito vāpi vaje, garūhi pesito vāpi vaje, garūnaṃ passituṃ vāpi vajeti yojetabbaṃ. <bold>Nimantito</bold>ti ettha sace paṭhamaṃyeva katikā katā hoti, ‘‘asukadivasaṃ nāma sannipatitabba’’nti nimantitoyeva nāma hoti. <bold>Garūhī</bold>ti ācariyupajjhāyehi. <bold>Pahito</bold>ti bhaṇḍadhovanādiatthāya pesito. <bold>Passitu</bold>nti agilānepi.</paragraph>
<paragraph line="464" number="317"> Bhaṇḍa…pe… dassane na vajeti yojanīyaṃ. Etthāpi nimittatthe sattamī. <bold>Bhaṇḍaṃ</bold> nāma cīvaraṃ. <bold>Ñātī</bold> mātāpitūhi aññe. <bold>Upaṭṭhākā</bold> upāsakā. ‘‘Ajjeva āgamissa’’nti adūrago na pāpuṇeyya, labbhanti sambandho. <bold>Labbha</bold>nti imassa apāpuṇanaṃ vuttakammaṃ. <bold>Ajjevāgamissa</bold>nti sāmantavihāraṃ gantvā puna āgacchantassa antarāmagge sace aruṇuggamanaṃ hoti, vassacchedopi na hoti, ratticchedadukkaṭañca natthīti vadanti.</paragraph>
<paragraph line="465" number="318"><bold>Sesañātīhī</bold>ti <pageBreak edition="M" number="0.0389" /> mātāpitūhi avasesañātīhi. <bold>Niddisitvāvā</bold>ti dānadhammasavanādīni. ‘‘Pahite pesite’’ti cettha ‘‘labbha’’nti anuvattanīyaṃ.</paragraph>
<paragraph line="466" number="319"><bold>Attano antarāye satī</bold>ti corasarīsapavāḷajīvitabrahmacariyantarāye, antamaso bhesajjālābhapatirūpaupaṭṭhākālābhepi. ‘‘Vassacchedakāraṇampi sattāhakaraṇīyaṃ siyā’’ti keci porāṇā vadanti, taṃ yuttaṃ viya dissati, sabbathā vassacchedena bahi vāsāya anuññātakāraṇaṃ sattāhamattaṃ bahi vītināmetvā antovihāreyeva vāsena vassacchedākāraṇaṃ kathaṃ nāma na siyāti. Chinnavasso no pavārayeti sambandho.</paragraph>
<paragraph line="467" number="320"> ‘‘Asenāsanikenā’’ti <pageBreak edition="V" number="0.0327" /> imināva viññāyamānatthattepi <bold>‘‘ajjhokāse cā’’</bold>ti vacanaṃ ‘‘ahaṃ abbhokāsiko, kiṃ me senāsanenā’’ti vāsānivattanatthaṃ vuttaṃ. <bold>Rukkhassa susire</bold>ti suddhe rukkhasusire. Mahantassa pana susirassa anto padaracchadanakuṭikaṃ katvā pavisanadvāraṃ yojetvā upagantuṃ vaṭṭati. ‘‘Viṭapepi aṭṭakaṃ bandhitvā’’tiādi vuttanayameva. Tathā chattacāṭīsupi tadanurūpena veditabbaṃ. <bold>Chavakuṭi</bold> nāma ṭaṅkitamañcādibhedā kuṭi. Tattha <bold>ṭaṅkitamañco</bold> nāma dīghe mañcapāde majjhe vijjhitvā aṭaniyo pavesetvā kato, catunnaṃ pāsāṇānaṃ upari pāsāṇaṃ attharitvā katampi ṭaṅkitamañco.</paragraph>
<paragraph line="468" number="321"><bold>Asenāsanikenā</bold>ti yassa tiṇapaṇṇaiṭṭhakasilāsudhāsaṅkhātānaṃ pañcannaṃ chadanānaṃ aññatarena channaṃ yojitadvārabandhanaṃ senāsanaṃ natthi, tena. Idaṃ pana vacībhedaṃ katvā adhiṭṭhānaṃ sandhāya vuttanti vadanti, tadayuttaṃ, tathā ca sati nāvādīsu viya visuṃ vidhānena bhavitabbanti. <bold>Nāvāsatthavajūpago</bold>ti iminā asenāsanikena nāvādīsu vassaṃ upagantuṃ <pageBreak edition="M" number="0.0390" /> vaṭṭatīti dīpeti. Tattha ca kuṭikaṃ pariyesitvā labhantena tattha pavisitvā vihārābhāvato ‘‘vihāre’’ti avatvā ‘‘idha vassaṃ upemī’’ti tikkhattuṃ vattabbaṃ, alabhantena ālayo kātabbo. <bold>Pavāretuñcā</bold>ti <bold>ca</bold>-saddena vassacchedanimittāya āpattiyā abhāvaṃ sampiṇḍeti. ‘‘Vaje satthe nāvāyanti tīsu ṭhānesu natthi vassacchede āpatti, pavāretuñca labbhatī’’ti (mahāva. aṭṭha. 203) <bold>aṭṭhakathāyaṃ</bold> vuttaṃ. Vassacchedeti ca ‘‘anujānāmi, bhikkhave, yena vajo tena gantu’’nti (mahāva. 203) vuttattā, satthassa nāvāya ca gamanasabhāveneva ṭhitattā ca vassūpagataṭṭhāne avasitvā aññattha gamanamattaṃ sandhāya vuttanti veditabbaṃ.</paragraph>
<centered line="469">Vassūpanāyikaniddesavaṇṇanā niṭṭhitā.</centered>
<subhead line="470">40. Avebhaṅgiyaniddesavaṇṇanā</subhead>
<paragraph line="471" number="322-5"> Ārāmā…pe… mattikabhaṇḍānīti ete pañca avibhājiyāti sambandhitabbaṃ <pageBreak edition="V" number="0.0328" />. <bold>Pañcā</bold>ti ‘‘ārāmārāmavatthūni eka’’ntiādinā rāsivasena pañca, sarūpavasena panetāni paṇṇaṃ tiṇe pakkhipitvā pañcavīsatividhāni honti. Tathā cāha –</paragraph>
<gatha1 line="472">‘‘Dvisaṅgahāni dve honti, tatiyaṃ catusaṅgahaṃ;</gatha1>
<gathalast line="473">Catutthaṃ navakoṭṭhāsaṃ, pañcamaṃ aṭṭhabhedanaṃ.</gathalast>
<gatha1 line="474">‘‘Iti pañcahi rāsīhi, pañcanimmalalocano;</gatha1>
<gathalast line="475">Pañcavīsavidhaṃ nātho, garubhaṇḍaṃ pakāsayī’’ti. (cūḷava. aṭṭha. 321);</gathalast>
<paragraph line="476">Tattha <bold>ārāmo</bold> nāma pupphārāmo vā phalārāmo vā. <bold>Ārāmavatthu</bold> nāma tesaṃyeva patiṭṭhānokāso, vinaṭṭhesu vā tesu porāṇakabhūmibhāgo. <bold>Vihāro</bold> nāma <pageBreak edition="M" number="0.0391" /> pāsādādi yaṃ kiñci senāsanaṃ. <bold>Lohakumbhī</bold> nāma kāḷalohena vā tambalohena vā katakumbhī. <bold>Kaṭāhādī</bold>supi eseva nayo. Ettha <bold>bhāṇaka</bold>nti arañjaro vuccati. <bold>Vārako</bold>ti ghaṭo. Rāsiṃ apekkhitvā <bold>ete</bold>ti pulliṅganiddeso. <bold>Avibhājiyā</bold>ti mūlacchejjavasena avebhaṅgiyā. Parivattanavasena pana paribhuñjantassa vissajjentassa ca anāpatti. <bold>Avissajjiyāni cā</bold>ti <bold>ca</bold>-saddena avebhaṅgiyāni cāti avuttaṃ sampiṇḍeti.</paragraph>
<paragraph line="477" number="326-8"> Ekantagarubhaṇḍattā ādito tayo rāsī ṭhapetvā catuttharāsito paṭṭhāya garubhaṇḍāgarubhaṇḍe vibhajituṃ <bold>‘‘vallī’’</bold>tiādi āraddhaṃ. Aḍḍhabāhumattāpi valli ca aṭṭhaṅgulāyato veḷu ca muṭṭhimattampi tiṇādi ca ekampi paṇṇañca pākatā vā pañcavaṇṇā vā tālapakkappamāṇāpi mattikā ca tālapakkappamāṇāpi sudhā ca tālapakkappamāṇāpi kaṅguṭṭhaādikā ca dinnā vā tatthajātakā vā saṅghikā rakkhitā abhājiyā, rajjuyottādi ca dinnā saṅghikā abhājiyāti yojanā. <bold>Veḷu</bold> pariṇāhato paṇṇasūcidaṇḍamatto gahetabbo. <bold>Tiṇaṃ</bold> muñjaṃ pabbajañca ādisaddasaṅgahitaṃ ṭhapetvā avasesaṃ yaṃ kiñci tiṇaṃ. <bold>Paṇṇo</bold> aṭṭhaṅgulappamāṇo rittapotthako garubhaṇḍameva. <bold>Pākatā</bold>ti pakatiyā jātā. <bold>Pañcavaṇṇā</bold>ti rattasetādipañcavaṇṇā. Sudhākaṅguṭṭhādayo mattikaggahaṇena gahitā. <bold>Kaṅguṭṭhaādikā</bold>ti <bold>ādi</bold>-saddena sajjurasajātihiṅgulakādīnaṃ gahaṇaṃ. <bold>Dinnā</bold>ti saṅghassa dinnā. <bold>Tatthajātā</bold>ti saṅghikabhūmiyaṃ jātā. <bold>Rajjuyottādī</bold>ti suttamakacivākanāḷikerahīracammamayā rajju ca yottādi ca. <bold>Ādi</bold>-saddena <pageBreak edition="V" number="0.0329" /> makacivākādike vaṭṭetvā katā ekavaṭṭā gahitā. Byatirekavasena panettha catuttharāsimhi itare bhājiyāti <pageBreak edition="M" number="0.0392" /> veditabbā. Saṅghike kamme, cetiyassa vā kamme niṭṭhite bhājiyāti yojanīyaṃ.</paragraph>
<paragraph line="478" number="329"> Lohabhaṇḍesu bhikkhusāruppaṃ pattādi vā tathā vippakatākataṃ lohabhaṇḍaṃ tathā pādagaṇhakaṃ vārakaṃ bhājiyanti yojanā. <bold>Pattādī</bold>ti ayopatto ayathālakaṃ tambalohathālakaṃ añjanisalākā kaṇṇamalaharaṇī sūci paṇṇasūci khuddako pipphalako khuddakaṃ ārakaṇḍakaṃ kuñcikā tāḷādi. <bold>Vippakata</bold>nti apariniṭṭhitaṃ. <bold>Akata</bold>nti sabbaso akataṃ. <bold>Pādagaṇhaka</bold>nti sīhaḷadīpe pādagaṇhanakaṃ. <bold>Pādo</bold> nāma catutthaṃso, magadhanāḷiyā pañcanāḷimattā. <bold>Magadhanāḷi</bold> ca nāmesā ūnapañcapasatā veditabbā. Tathā ghaṭako telabhājanañca. Yāya vāsiyā ṭhapetvā dantakaṭṭhacchedanaṃ vā ucchutacchanaṃ vā aññaṃ mahākammaṃ kātuṃ na sakkā, ayaṃ bhājiyā. Sammuñjanidaṇḍakhaṇanakaṃ pana adaṇḍakaṃ phalamattameva, yaṃ sakkā sipāṭikāya pakkhipitvā pariharituṃ, ayaṃ bhājanīyā. Tipukoṭṭakaupakaraṇesu tipucchedanakasatthakaṃ suvaṇṇakārūpakaraṇesu suvaṇṇacchedanakasatthakaṃ cammakāraupakaraṇesu cammachindanakaṃ khuddakasatthaṃ nahāpitatuṇṇakāraupakaraṇesu ṭhapetvā mahākattariṃ mahāsaṇḍāsañca mahāpipphalakañca sabbāni bhājanīyabhaṇḍāni. Tathā kuñcikā. Vuttavipallāsena pana lohabhaṇḍe abhājiyāti veditabbā.</paragraph>
<paragraph line="479" number="330"><bold>‘‘Veḷumhī’’</bold>tiādinā dārubhaṇḍāni dasseti. Dārubhaṇḍena pana saṅgahetvā sabbāpi dāruveḷucammupāhanādivikati veditabbā. Chattadaṇḍo ca salākā cāti dvando. Upāhanāya daṇḍako <bold>upāhanadaṇḍako</bold>.</paragraph>
<paragraph line="480" number="331"><bold>Anuññātavāsidaṇḍo</bold>ti anuññātavāsiyā daṇḍo. <bold>Araṇañjanisiṅgādī</bold>ti <bold>ādi</bold>-saddena añjanisalākā chattaṃ <pageBreak edition="M" number="0.0393" /> muṭṭhipaṇṇaṃ upāhanā dhammakaraṇo pādagaṇhanakato anatirittaṃ āmalakatumbaṃ āmalakaghaṭo lābukatumbaṃ lābukaghaṭo visāṇatumbanti idaṃ saṅgaṇhāti.</paragraph>
<paragraph line="481" number="332"> Yathāvuttato aññaṃ dārubhaṇḍesu garubhaṇḍaṃ. Mattikāmayo pādaghaṭako bhājiyoti yojanā. <bold>Pādaghaṭako</bold>ti pādassa pahonako ghaṭako. Iminā mattikābhaṇḍaṃ upalakkheti, tasmā patto thālakaṃ kuṇḍikāti imāni bhājanīyāni, vuttāvasesā abhājiyā.</paragraph>
<paragraph line="482" number="333-4"> Garunā <pageBreak edition="V" number="0.0330" /> garubhaṇḍañca thāvarañca parivatteyya, thāvarena ca thāvarampi parivatteyyāti yojetabbaṃ. <bold>Garunā</bold> mañcapīṭhādinā. <bold>Thāvara</bold>nti ārāmādi paṭhamarāsidvayaṃ. <bold>Tathā katvā ca bhuñjitu</bold>nti evañca parivattetvā tato ābhataṃ kappiyabhaṇḍaṃ paribhuñjeyyāti attho, vidhimhi ayaṃ tuṃpaccayo. Phātikammena vallādiṃ gaṇheti sambandhanīyaṃ. <bold>Phātikammaṃ</bold> nāma samakaṃ vā atirekaṃ vā tadagghanakaṃ vā vaḍḍhikammaṃ. <bold>Sesa</bold>nti paṭhamarāsittikanti.</paragraph>
<centered line="483">Avebhaṅgiyaniddesavaṇṇanā niṭṭhitā.</centered>
<subhead line="484">41. Pakiṇṇakaniddesavaṇṇanā</subhead>
<paragraph line="485" number="335"> Sadvārabandhane sodukkhalakapāsake ṭhāne divā sayantena parivattakaṃ dvāraṃ bandheyyāti sambandho. Dvārañca dvārabandhanañca dvārabandhanāni majjhepadalopavasena, bandhana-saddeneva vā dvārabāhā vuccanti, saha dvārabandhanehīti <bold>sadvārabandhanaṃ,</bold> ṭhānaṃ. Heṭṭhā udukkhalakañca upari pāsako ca, saha udukkhalapāsakehīti samāso. Tādise ṭhāne pākārādiparikkhepena bhavitabbanti parikkhitteti viññāyati. So ca uccato sahaseyyappahonake vuttanayoti vadanti <pageBreak edition="M" number="0.0394" />. <bold>Sayantenā</bold>ti pāde bhūmito mocetvā nipajjantena. <bold>Parivattaka</bold>nti saṃvaraṇavivaraṇavasena ito cito ca parivattanayoggaṃ. <bold>Dvāra</bold>nti antamaso dussasāṇidvārampi. <bold>Bandheyyā</bold>ti sabbantimena vidhinā yāvatā sīsaṃ na pavisati, tāvatāpi bandheyya, saṃvareyyāti vuttaṃ hoti.</paragraph>
<paragraph line="486" number="336"><bold>Ābhogo cāpī</bold>ti ‘‘esa jaggissatī’’ti ābhogo cāpi. <bold>Ca</bold>-saddena ‘‘dvāraṃ jaggāhī’’ti vacanampi samuccinoti. <bold>Savase taṃ ākāraṃ vinā</bold>ti sassa attano vase āyatte ṭhāne, yattha pana bahūnaṃ sañcaraṇattā dvāraṃ saṃvutampi saṃvutaṭṭhāne na tiṭṭhati, dvāraṃ alabhantā pākāraṃ abhiruhitvāpi vicaranti, tādise pariveṇe saṃvaraṇakiccaṃ natthi. Atha vā sassa vaso āyatto, na yakkhādīnaṃ tehi gahitakattassa, bandhitvā nipajjāpitattassa ca abhāvenāti <pageBreak edition="V" number="0.0331" /><bold>savaso</bold>. Tasmiṃ sati pubbe vuttadvāraṃ saṃvaraṇaābhogakaraṇavacanasaṅkhātaṃ ākāranti attho.</paragraph>
<paragraph line="487" number="337"><bold>Ratanānī</bold>ti muttādīni dasavidhāni. Tattha pana jātiphalikaṃ upādāya sabbopi maṇi veḷuriyopi lohitaṅko masāragallo ca dhotāpi adhotaviddhāpi anāmāsā, kācamaṇi ca pānīyasaṅkho dhoto adhotopi āmāsā, silā dhotaviddhā suvaṇṇena saddhiṃ pacitā muggavaṇṇā ca anāmāsā. Cetiyagharagopakānaṃ suvaṇṇacetiye kacavarameva harituṃ vaṭṭati. Ārakūṭalohampi jātarūpagatikameva. <bold>Itthirūpānī</bold>ti antamaso piṭṭhamayaitthirūpānipi. <bold>Dhañña</bold>nti antamaso tatthajātakampi magge pasāritampi sattavidhaṃ dhaññaṃ. Kīḷāvasena aparaṇṇāni tālaphalādīnipi anāmāsāni, pasāritampi na maddantena gantabbaṃ, asati magge maggaṃ adhiṭṭhāya gantabbaṃ. <bold>Itthipasādhana</bold>nti antamaso piḷandhanatthāya ṭhapitaṃ nivāsanatālapaṇṇamuddikampi.</paragraph>
<paragraph line="488" number="338"><bold>Sitthatelodatelehī</bold>ti <pageBreak edition="M" number="0.0395" /> madhusitthakaniyyāsādīsu yena kenaci telamissakasilesena ca udakamissakatelena ca. <bold>Phaṇahatthaphaṇehī</bold>ti phaṇamiva phaṇaṃ, aṅgulīhi phaṇakiccakaraṇena hatthoyeva phaṇaṃ hatthaphaṇaṃ, dantamayādi yaṃ kiñci phaṇañceva hatthaphaṇañcāti dvando. <bold>Osaṇṭheyyā</bold>ti olikhitvā sannisīdāpeyya.</paragraph>
<paragraph line="489" number="339"> Ekapāvuraṇā vā ekattharaṇā vā na tuvaṭṭayuṃ, ekamañce na tuvaṭṭayunti yojanā. Ekaṃ pāvuraṇaṃ ekaṃ attharaṇaṃ etesanti viggaho. <bold>Na tuvaṭṭayu</bold>nti na nipajjeyyuṃ. Ekasmiṃ bhājane vāpi na bhuñjeyyunti yojetabbaṃ.</paragraph>
<paragraph line="490" number="340"> Manussānaṃ pamāṇaṅgulena aṭṭha aṅgulāni yassa, adhikena sahitaṃ aṭṭhaṅgulanti samāso. <bold>Lasuṇaṃ</bold> magadhesu jātaṃ āmalakabhaṇḍikaṃ lasuṇaṃ na khādeyyāti sambandho. <bold>Na akallako</bold>ti agilāno.</paragraph>
<paragraph line="491" number="341"> Hīnukkaṭṭhehi jātiādīhi ukkaṭṭhaṃ vā hīnaṃ vā ujuṃ vā aññāpadesena vā davā vade, dubbhāsitanti sambandho. <bold>Jātiādīhī</bold>ti jātināmagottakammasippaābādhaliṅgakilesaāpattiakkosehi <pageBreak edition="V" number="0.0332" />. <bold>Ukkaṭṭha</bold>nti jātyādīhiyeva ukkaṭṭhaṃ upasampannaṃ anupasampannaṃ vā. <bold>Davā</bold>ti keḷihasādhippāyatāya. <bold>Ujuṃ vā</bold>ti ‘‘caṇḍālosī’’tiādinā nayena. <bold>Aññāpadesena vā</bold>ti ‘‘santi idhekacce caṇḍālā’’tiādinā nayena.</paragraph>
<paragraph line="492" number="342"><bold>Dīghe nakhe</bold>ti maṃsappamāṇato. <bold>Dīghe kese</bold>ti dvaṅgulato. Sacepi na dīghā, dumāsato ekadivasampi atikkāmetuṃ na labhati. <bold>Dīghe nāsalome</bold>ti nāsato bahi nikkhante. <bold>Vīsatimaṭṭha</bold>nti vīsatiyā nakhānaṃ maṭṭhañca. <bold>Sambādhe</bold>ti ubhosu upakacchakesu, muttakaraṇe ca lomahāraṇañca <pageBreak edition="M" number="0.0396" /> na labbhāti sambandhanīyaṃ. <bold>Na labbhā</bold>ti ete maṭṭhādayo na labbhantīti attho, nipāto vā <bold>labbhā</bold>ti. Ābādhappaccayā pana sambādhe lomaṃ saṃharituṃ vaṭṭati.</paragraph>
<paragraph line="493" number="343"> Saṅghuddiṭṭhaṃ vā saṅghikaṃ vā sayanāsanaṃ yathāvuḍḍhaṃ na bādheyyāti yojanā. Saṅghassa uddiṭṭhaṃ <bold>saṅghuddiṭṭhaṃ,</bold> saṅghaṃ uddissa katanti adhippāyo. Yo yo vuḍḍho <bold>yathāvuḍḍhaṃ,</bold> vuḍḍhappaṭipāṭiyāti attho. <bold>Na bādheyyā</bold>ti na paṭibāheyya. <bold>Allapādā</bold> nāma yehi akkantaṭṭhāne udakaṃ paññāyati. <bold>Sayanāsana</bold>nti mañcapīṭhādi, iminā paribhaṇḍakatā bhūmītipi upalakkhitā. Sudhotapādakaṃ vāpi saupāhano tathevāti sambandho. <bold>Sudhotapādaka</bold>nti dhotapādeheva akkamitabbaṭṭhānaṃ. Dhotā pādā yassa akkamanassāti kiriyāvisesanasamāso. Yadi pana tattha nevāsikā adhotapādehipi vaḷañjenti, tatheva vaḷañjetuṃ vaṭṭati. <bold>Tathevā</bold>ti paribhaṇḍakataṃ bhūmiṃ senāsanaṃ vā nakkameti attho.</paragraph>
<paragraph line="494" number="344"><bold>Saṅghāṭiyā</bold>ti adhiṭṭhitasaṅghāṭiyā. Pāde pariggahetvā āsanaṃ pallattho, pallatthaṃ karotīti pallatthātidhātussa pallattheti rūpaṃ. Vihārepi antaragharepi pallatthikāya na nisīdeyyāti adhippāyo, parikammakataṃ bhittādinti yojanā. <bold>Parikammakata</bold>nti setavaṇṇena vā cittakammena vā kataparikammaṃ. <bold>Ādi</bold>-saddo dvāravātapānādiṃ saṅgaṇhāti. <bold>Na apassaye</bold>ti cīvarādinā appaṭicchādetvā apassayanaṃ na kareyya. <bold>No na ācame</bold>ti neva na ācame, ācameyyāti attho. Dve paṭisedhā pakatiyatthaṃ gamentīti. <bold>Sante</bold>ti iminā udake asante anāpattīti dīpeti.</paragraph>
<paragraph line="495" number="345"><bold>Akappiyasamādāne</bold>ti bhikkhūnaṃ sāmaṇerānaṃ akappiye samādāne. <bold>Davā</bold>ti nipāto <pageBreak edition="V" number="0.0333" />, kīḷādhippāyenāti attho. <bold>Silāpavijjhane</bold>ti antamaso hatthayantenapi sakkharikāyapi <pageBreak edition="M" number="0.0397" /> khipane. Sabhāgāya desanāya āvikamme ca dukkaṭanti yojetabbaṃ. <bold>Sabhāgāyā</bold>ti vatthuvasena samāno bhāgo etissā āpattiyāti viggaho. <bold>Ca</bold>-saddo tādisiyā paṭiggahaṇamattaṃ samuccinoti.</paragraph>
<paragraph line="496" number="346"><bold>Paṭissavo</bold> nāma ‘‘ubhopi mayaṃ idha vassaṃ vasissāma, ekato uddisāpemā’’tiādipaṭijānanaṃ, tassa visaṃvādo pacchā akaraṇaṃ <bold>paṭissavavisaṃvādo,</bold> tasmiṃ, nimittatthe bhummaṃ. <bold>Suddhacittassā</bold>ti kathanasamaye ‘‘karissāmī’’ti evaṃ pavattacittassa. <bold>Itarassā</bold>ti aññassa asuddhacittassa.</paragraph>
<paragraph line="497" number="347"><bold>Kicce</bold>ti sukkhakaṭṭhādiggahaṇakicce sati eva porisaṃ purisappamāṇaṃ abhiruheyyāti sambandho. <bold>Āpadāsū</bold>ti vāḷamigadassanādīsu.</paragraph>
<paragraph line="498" number="348"> Parissāvanaṃ vināti sambandho. <bold>Addhāna</bold>nti heṭṭhimantena addhayojanasaṅkhātaṃ addhānaṃ. Sace na hoti parissāvanaṃ vā dhammakaraṇo vā, saṅghāṭikaṇṇopi adhiṭṭhātabbo. <bold>Yācamānassā</bold>ti parissāvanaṃ yācantassa.</paragraph>
<paragraph line="499" number="349"> Ābādhappaccayā aññatra sesaṅge ca attaghātane ca dukkaṭanti yojanā. <bold>Sesaṅge</bold>ti aṅgajātato kaṇṇanāsādiavasese avayavacchedane. <bold>Attaghātane</bold>ti āhārupacchedādinā attano māraṇe.</paragraph>
<paragraph line="500" number="350"> Tūlikāya kayiramānaṃ itthipurisādikaṃ cittañca potthakañca kaṭṭhādīsu kayiramānaṃ cittapotthakāni, tāniyeva rūpānīti samāso. Jātakādīni pana parehi kārāpetuṃ labbhanti. Mālākammādīni sayampi kātuṃ labbhanti. Ārāmāraññagehesu bhuñjantaṃ na uṭṭhāpeyyāti yojetabbaṃ. Vihārasaṅkhāto <pageBreak edition="M" number="0.0398" /> ārāmo ca araññañca antaragharasaṅkhātaṃ gehañcāti dvando. ‘‘Ārāma…pe… gehesū’’ti vattabbe e-kārassa a-kārakaraṇena gāthābandhavasena vuttaṃ. Okāse kate pana ‘‘pavisathā’’ti vutte ca pavisitabbaṃ upanisīditabbañca.</paragraph>
<paragraph line="501" number="351"> Pumayuttāni <pageBreak edition="V" number="0.0334" /> yānāni ca sivikañca hatthavaṭṭakañca pāṭaṅkiñca abhiruhituṃ gilānassa kappateti sambandho. <bold>Pumayuttānī</bold>ti assagavādipurisayuttāni, na dhenuyuttāni, sārathi pana itthī vā hotu puriso vā, vaṭṭati. Hatthavaṭṭakepi eseva nayo, <bold>yānānī</bold>ti rathasakaṭādīni, <bold>sivika</bold>nti pīṭhakasivikaṃ, pīṭhakayānanti attho. <bold>Pāṭaṅkī</bold>ti andolikā. <bold>Gilānassā</bold>ti ettha <bold>gilāno</bold> nāma na appakenapi sīsābādhādimattena veditabbo, yo pana na sakkoti vinā yānena gantuṃ, evarūpo veditabbo. Tathā hi yānaṃ anujānantena bhagavatā kosalesu janapadesu bhagavantaṃ dassanāya sāvatthiṃ gacchantaṃ aññataraṃ gilānaṃ bhikkhuṃ gantumasakkuṇeyyatāya aññatarasmiṃ rukkhamūle nisinnaṃ disvā manussehi taṃ pavattiṃ ñatvā ‘‘ehi, bhante, gamissāmā’’ti vutte ‘‘nāhaṃ, āvuso, gamissāmi, gilānomhī’’ti <bold>vuttavatthusmiṃ</bold> (mahāva. 253) anuññātaṃ, tathā vadanto ca so bhikkhu gamanupacchedasādhakameva gelaññaṃ sandhāyāhāti viññāyati adhippetatthanipphattiyā upacchinnattā, apica yānena ekaparicchedāya upāhanāya paricchedaṃ ṭhapentena aṭṭhakathācariyena ‘‘gilānena bhikkhunā saupāhanenāti ettha gilāno nāma yo na sakkoti anupāhanena gāmaṃ pavisitu’’nti <bold>aṭṭhakathāyaṃ</bold> (mahāva. aṭṭha. 256) vuttaṃ, tasmā yathāvuttagilānova gilānoti niṭṭhamettha gantabbaṃ.</paragraph>
<paragraph line="502" number="352"><bold>Davaṃ</bold><pageBreak edition="M" number="0.0399" /><bold>karaṇe</bold>ti keḷiyā karaṇe. <bold>Aññassā</bold>ti antamaso dussīlassāpi. <bold>Upalāḷane</bold>ti ‘‘pattaṃ dassāmi, cīvaraṃ dassāmī’’tiādinā.</paragraph>
<paragraph line="503" number="353"> Vivaritvā na dassayeti sambandhanīyaṃ. <bold>Tā</bold> bhikkhuniyo.</paragraph>
<paragraph line="504" number="354"><bold>Ovāda</bold>nti bhikkhunīhi terasiyaṃ vā cātuddasiyaṃ vā āgantvā uposathaṃ pucchitvā ‘‘cātuddaso’’tiādinā bhikkhunā ācikkhite puna tāhi uposathadivase samāgantvā ovādūpasaṅkamanayācanaṃ, taṃ pātimokkhuddesakassa ārocetvā tena katasanniṭṭhānaṃ gahetvā pāṭipade paccāharitabbanti ajānanakaṃ <bold>bāla</bold>ñca tathā kātuṃ asamatthaṃ <bold>gilāna</bold>ñca pāṭipade gantukāmaṃ <bold>gamiya</bold>ñca vajjetvā aññassa gahaṇapaccāharaṇāni akātuṃ na vaṭṭati. Tena vuttaṃ <bold>‘‘na gaṇhato’’</bold>tiādi.</paragraph>
<paragraph line="505" number="355"><bold>Lokāyata</bold>nti <pageBreak edition="V" number="0.0335" /> niratthakakāraṇappaṭisaṃyuttaṃ titthiyasatthaṃ. Tiracchānavijjā ca imināva upalakkhitā. <bold>Na vāceyyā</bold>ti paresaṃ na vāceyya. Imināva attano pariyāpuṇanampi paṭikkhittaṃ lokāyatatiracchānavijjāti ca rāgadosamohavaḍḍhāni buddhādigarahitā saggamokkhānaṃ tiro tiriyato añcitā gatā pavattā kabbanāṭakādikā sabbāpi vijjā anulomavasena vā vinayapariyāyaṃ patvā garuke ṭhātabbanti vinayayuttitopi saṅgahitāti veditabbā. Evañca no garūnamupadeso. <bold>Peḷāyapī</bold>ti yattha pātiṃ ṭhapetvā sukhino bhuñjanti, tambalohena rajatena vā katāya tāya āsittakūpadhānasaṅkhātāya peḷāya ṭhapetvā.</paragraph>
<paragraph line="506" number="356"> Pārutañca nivāsanañca, gihīnaṃ hatthisoṇḍādivasena pārutanivāsanaṃ yassa pārupanassa nivāsanassāti kiriyāvisesanasamāso <pageBreak edition="M" number="0.0400" />. Gihipārutanivāsanaṃ na pārupe na nivāseyyāti sambandho. <bold>Saṃvelliyaṃ na nivāseyyā</bold>ti mallakammakarādayo viya kacchaṃ katvā na nivāseyya. Evaṃ nivāsetuṃ gilānassāpi maggappaṭipannassāpi na vaṭṭati. Yampi maggaṃ gacchantā ekaṃ vā dve vā koṇe ukkhipitvā antaravāsakassa upari lagganti, na vaṭṭati. Evaṃ apārupitvā anivāsetvā ca nibbikāraṃ parimaṇḍalaṃ pārupitabbaṃ timaṇḍalaṃ paṭicchādentena parimaṇḍalaṃ nivāsetabbañca, tathā apārupitvā anivāsetvā ca ārāme vā antaraghare vā anādarena yaṃ kiñci vikāraṃ karontassa dukkaṭaṃ. <bold>Dāya</bold>nti vanaṃ. <bold>Nālimpayeyyā</bold>ti ‘‘sabbūpakārāni vinassantū’’ti vā khiḍḍādhippāyena vā nālimpayeyya.</paragraph>
<paragraph line="507" number="357"> Vaḍḍhiṃ no payojaye aññātakappavārite no yāceti yojanā. <bold>Aññassā</bold>ti sahadhammikassāpi. Katipāhaṃ bhutvā vāti yojanīyaṃ. <bold>Puno</bold>ti nipāto.</paragraph>
<paragraph line="508" number="358"> Daṇḍinaṃ ñatvā vā añatvā vā uddissa rakkhaṃ yācane daṇḍite daṇḍo assa gīvāti yojanā. Daṇḍaṃ gaṇhatīti paccayantassa daṇḍinaṃ daṇḍaggahaṇanti attho. <bold>Uddissā</bold>ti ‘‘amhākaṃ vihāre asukena ca asukena ca idaṃ nāma kata’’nti, ‘‘karissa’’nti vā evaṃ atītaṃ vā anāgataṃ vā ārabbha. <bold>Yācane</bold>ti vohārikesu yācane sati. <bold>Daṇḍite</bold>ti tehi daṇḍe gahite so daṇḍo assa yācakassa bhikkhuno gīvā, iṇaṃ hotīti attho. Vohārikehi pana ‘‘kenā’’ti vutte ‘‘asukenāti vattuṃ amhākaṃ na vaṭṭati, tumheyeva jānissatha, kevalañhi mayaṃ rakkhaṃ yācāma, taṃ no detha, avahaṭabhaṇḍañca maṃ āharāpethā’’ti vattabbaṃ <pageBreak edition="V" number="0.0336" />. Evaṃ anodissa ācikkhaṇā hoti, sā vaṭṭati. <bold>Pārājikādikā</bold>ti pārājikathullaccayadukkaṭāni.</paragraph>
<hangnum line="509" number="359"></hangnum>
<gatha1 line="510"> ‘‘Harantesu <pageBreak edition="M" number="0.0401" /> parikkhāraṃ,</gatha1>
<gatha2 line="511">Coro coroti bhāsite;</gatha2>
<gathalast line="512">Anatthāyesaṃ gaṇhante’’ti. –</gathalast>
<unindented line="513">Pāṭhehi bhavitabbaṃ. Evañhi sati ‘‘harantesū’’ti bahuvacanena saha ghaṭate. Parikkhāraṃ harantesu esaṃ anatthāya ‘‘coro coro’’ti bhāsite daṇḍaṃ gaṇhante tattakaṃ assa gīvāti yojetabbaṃ. <bold>Harantesū</bold>ti coresu gahetvā gacchantesu. <bold>Esa</bold>nti corānaṃ. <bold>Gaṇhante</bold>ti vohārikajane gaṇhante. Yattakaṃ gahitaṃ, tattakaṃ assa bhikkhuno gīvā, bhaṇḍadeyyaṃ hotīti attho.</unindented>
<paragraph line="514" number="360"> Pākārakuṭṭānaṃ bahi vaḷañje vāpi vīhādināḷikerādiropime harite vāpi vighāsuccārasaṅkāramuttaṃ nāvalokiya chaḍḍeyya, dukkaṭanti sambandho. <bold>Vaḷañje nāvalokiyā</bold>ti ca iminā oloketvā vā avaḷañje vā vighāsādīni chaḍḍentassa anāpattīti dīpeti. Vīhi ādi yesaṃ sāliādīnaṃ te vīhādayo, nāḷikero ādi yesaṃ ambapanasādīnaṃ te nāḷikerādayo, vīhādayo ca nāḷikerādayo cāti dvando, tesaṃ ropo, tena nibbattaṃ <bold>vīhādi…pe… ropimaṃ. Harite</bold>ti haritaṭṭhāne. <bold>Vighāso</bold> nāma ucchiṭṭhodakacalakādi.</paragraph>
<paragraph line="515" number="361"> Dhammayuttampi naccañca gītañca vāditañca yojāpetuñca payojetuñca payuttāni passituñca ‘‘upahāraṃ karomā’’ti vutte sampaṭicchituṃ vā na labbhanti sambandho. <bold>Dhammayuttampī</bold>ti ratanattayaguṇūpasaṃhitatāya antamaso dhammena puññena saṃyuttampi. <bold>Nacca</bold>nti antamaso morasukamakkaṭādīnaṃ naccampi. <bold>Gīta</bold>nti antamaso gītassa pubbabhāge kayiramānaṃ dantagītampi. <bold>Vādita</bold>nti antamaso udakabherivāditampi. <bold>Yojāpetu</bold>nti aññehi kārāpetuṃ. <bold>Payojetu</bold>nti attanā kātuṃ. Āyatakena <pageBreak edition="M" number="0.0402" /> gītassarena dhammampi bhāsituṃ na vaṭṭati. <bold>Payuttānī</bold>ti parehi yehi kehici katāni. <bold>Passitu</bold>nti iminā anolocanadassanampi gahitanti sotuntipi attho viññāyati. Antarārāme ṭhitassa passato anāpatti. Vīthiyaṃ ṭhatvā gīvaṃ parivattetvā passatopi āpattiyeva. Yena kenaci karaṇīyena gataṭṭhāne passati, suṇāti vā, anāpatti. <bold>Sampaṭicchitu</bold>nti <pageBreak edition="V" number="0.0337" /> ‘‘sādhū’’ti sampaṭicchituṃ. ‘‘Upahārakaraṇaṃ nāma sundara’’nti vattuṃ vaṭṭati. <bold>Vā</bold>-saddo samuccaye.</paragraph>
<paragraph line="516" number="362"> ‘‘Kīḷatthaṃ kataṃ rājāgāra’’ntiādinā sambandhitabbaṃ. Cittena vicittakaṃ āgāraṃ <bold>cittāgārakaṃ</bold>.</paragraph>
<paragraph line="517" number="363"> Āsanena nave na paṭibāheyyāti yojanā. <bold>Āsanenā</bold>ti āsanato. <bold>Na paṭibāheyyā</bold>ti na uṭṭhāpeyya. Uṇhe cīvaraṃ na nidaheyyāti yojanīyaṃ. <bold>Na nidaheyyā</bold>ti adhikaṃ na nidaheyya. <bold>Garunā</bold>ti ācariyupajjhāyena. <bold>Paṇāmito</bold>ti ‘‘mā idha pavisā’’tiādinā nikkaḍḍhito.</paragraph>
<paragraph line="518" number="364"> Sattahi āpattīhi ca bhikkhuṃ vāpi aññeneva ca upāsakaṃ vāpi parammukhā akkosane dukkaṭanti yojetabbaṃ. <bold>Āpattīhi cā</bold>ti <bold>ca</bold>-saddo avadhāraṇe. <bold>Aññeneva cā</bold>ti ettha <bold>eva cā</bold>ti nipātasamudāyo, eko eva vā avadhāraṇe, vuttato aññeneva ‘‘asaddho’’tiādināti attho. <bold>Parammukhā</bold>ti nipāto, tassa asammukheti attho. Sammukhā vadantassa pācittiyaṃ. Pāpagarahaṇavasena pana vadato anāpatti.</paragraph>
<paragraph line="519" number="365"><bold>Saddhādeyyaṃ</bold> saddhāya dātabbaṃ cīvarañca ca-saddena avasesampi <bold>vinipātetuṃ</bold> nāsetuṃ na labbhaṃ, pitūnaṃ labbhanti sambandho. <bold>Ñātīnampī</bold>ti <bold>pi</bold>-saddo sambhāvane.</paragraph>
<paragraph line="520" number="366"> Aññatra <pageBreak edition="M" number="0.0403" /> vassaṃvuttho aññato bhāgaṃ gaṇheyya, dukkaṭanti sambandho. <bold>Aññatrā</bold>ti aññasmiṃ vihāre. <bold>Aññato</bold>ti aññavihārato. <bold>Paṭideyyā</bold>ti gahitaṭṭhāne dadeyya. Gahite tasmiṃ vatthusmiṃ naṭṭhe vā jiṇṇe vā tassa gīvāho tīti sambandho. Codito no dadeyya, tesaṃ dhuranikkhepato bhaṇḍagghakāriyo hotīti yojanā. <bold>Codito</bold>ti vatthusāmikehi ‘‘dehī’’ti vutto. <bold>Tesa</bold>nti tasmiṃ vihāre lābhīnaṃ bhikkhūnaṃ.</paragraph>
<paragraph line="521" number="367"> Santaruttaro vā kallo saupāhano vā gāmaṃ na paviseyya, cāmarīmakasabījaniṃ na dhāreyyāti yojanīyaṃ. Antarañca uttarañca, saha antaruttarena <bold>santaruttaro</bold>. Aggaḷagutte vihāre <pageBreak edition="V" number="0.0338" /> saṅghāṭiṃ nikkhipitvā gantuṃ vaṭṭati. Āraññakena pana bhaṇḍukkhalikāya pakkhipitvā pāsāṇarukkhasusirādīsu paṭicchannesu ṭhapetvā gantabbaṃ. Antaruttarānaṃ nikkhepe ayameva nayo. <bold>Kallo</bold>ti agilāno. Makasānaṃ bījanī makasabījanī, camarīnaṃ vāḷehi katā makasabījanīti samāso.</paragraph>
<paragraph line="522" number="368"> Ārāmato bahīti sambandhanīyaṃ. <bold>Ārāmato</bold>ti ārāmūpacārato. <bold>Na dhāreyyā</bold>ti agilāno na dhāreyya. Yassa pana kāyadāho vā pittakopo vā hoti, cakkhu vā dubbalaṃ, añño vā koci ābādho vinā chattena uppajjati, tassa gāme vā araññe vā chattaṃ vaṭṭati. <bold>Guttiyā labbhatī</bold>ti vasse cīvaraguttatthaṃ, vāḷamigacorabhayesu attaguttatthampi labbhatīti attho. Ekapaṇṇachattaṃ pana sabbattheva vaṭṭati.</paragraph>
<paragraph line="523" number="369"> Ubhatokājaṃ na gāheyyāti sambandho. Ubhato daṇḍassa ubhayakoṭiyaṃ bhārabandhakājaṃ <bold>ubhatokājaṃ,</bold> alopatappuriso. <bold>Ekantarikakājaka</bold>nti antarameva <pageBreak edition="M" number="0.0404" /> antarikaṃ, ekañca antarikañcāti dvando, ekantarike bhārabandhakājanti tappuriso ekatokājakaṃ, antarikakājakanti vuttaṃ hoti. Hatthe olambo assa bhārassāti samāso.</paragraph>
<paragraph line="524" number="370"><bold>Anokāsakata</bold>nti ‘‘karotu me āyasmā okāsaṃ, ahaṃ taṃ vattukāmo’’ti evaṃ codakena okāse kārāpite natthi okāso kato anena cuditakenāti bahubbīhi. <bold>Codeyyā</bold>ti cāvanaakkosakammavuṭṭhānādhippāyena codeyya. Uposathappavāraṇaṭṭhapanaanuvijjadhammakathādhippāyesu okāsakammaṃ natthi. <bold>Suddhassā</bold>ti anāpattikatāya suddhassa. <bold>Avatthusmi</bold>nti akāraṇe. <bold>Tathā</bold>ti dukkaṭaṃ atidisati. Karontenāpi ‘‘bhūtameva nu kho āpattiṃ vadati, abhūta’’nti evaṃ upaparikkhitvā kātabbā. ‘‘Anujānāmi, bhikkhave, puggalaṃ tulayitvā okāsaṃ kātu’’nti (mahāva. 153) hi vuttaṃ.</paragraph>
<paragraph line="525" number="371"> Sattānaṃ pakataṅgulena aṭṭhaṅgulādhikaṃ mañcappaṭipādaṃ vā uccapādakaṃ mañcaṃ vā na dhārayeti yojanā. Pakatiyā aṅgulaṃ <bold>pakataṅgulaṃ</bold>. Tañca vaḍḍhakiaṅgulaṃ veditabbaṃ. Aṭṭha ca tāni aṅgulāni ca, tehi tamadhikaṃ yassāti samāso. Mañcānaṃ paṭipādo, yattha mañcapāde nikkhipanti. Aṭṭhaṅgulato uccā pādā yassāti bahubbīhi.</paragraph>
<paragraph line="526" number="372"><bold>Mūgabbatādi</bold>nti <pageBreak edition="V" number="0.0339" /> mūgānamiva tuṇhībhāvasaṅkhātaṃ vataṃ ādi yassa govatādino titthiyavatassāti samāso. Khurameva bhaṇḍaṃ <bold>khurabhaṇḍaṃ</bold>. Pubbe nhāpito <bold>nhāpitapubbako,</bold> visesanassa paranipāto.</paragraph>
<paragraph line="527" number="373"><bold>Hatthakamma</bold>nti hatthena kātabbaṃ vaḍḍhakiādīnaṃ kammaṃ. Anussaraṇaṃ ‘‘kappiyattaṃ me yena yācitaṃ, amhehi imassa <pageBreak edition="M" number="0.0405" /> dātabba’’nti evaṃ cittappavattianusāro, tassā yācanāya anusāro <bold>tadanusāro,</bold> tato laddhaṃ yaṃ kiñci gahetunti yojanā. Kammato niggato <bold>nikkammo,</bold> vighāsādādi. Taṃ ayācitvāpi kāretunti sambandho. <bold>Āharāpetu</bold>nti araññato ānetuṃ. <bold>Aparasantaka</bold>nti dārutiṇapalālādikaṃ aparapariggahitaṃ.</paragraph>
<paragraph line="528" number="374"> Gihīnaṃ yattakaṃ deti, gopake dente gahetuṃ labbhaṃ, saṅghacetiyasantake yathāparicchedaṃ gahetuṃ labbhanti yojanā. <bold>Detī</bold>ti gopako bhikkhūnaṃ deti. <bold>Gahetu</bold>nti tattakaṃ gahetuṃ. <bold>Saṅghacetiyasantake</bold>ti vetanagopakehi dīyamāne saṅghassa cetiyassa ca santake. <bold>Yathāpariccheda</bold>nti yaṃ tesaṃ saṅghena anuññātaṃ hoti ‘‘divase divase ettakaṃ nāma khādathā’’ti, taṃ paricchedaṃ anatikkamma. Saṅghike ca cetiyasantake ca keṇiyā gahetvā ārakkhantasseva hi dāne paricchedo natthi.</paragraph>
<paragraph line="529" number="375"><bold>‘‘Kāyavācāhi dvīhi āpattiṃ āpajjeyyā’’</bold>ti yebhuyyavasena vuttaṃ, methunadhamme parūpakkame sati sādiyantassa akiriyasamuṭṭhānabhāvasambhavato. <bold>Chahi vā</bold>ti āpattuppattikāraṇasaṅkhātehi chahi samuṭṭhānehi vā āpattiṃ āpajjeyyāti sambandho. Sabbāpattīnañhi kāyo vācā kāyavācā kāyacittaṃ vācācittaṃ kāyavācācittanti cha samuṭṭhānāni. Tattha purimāni tīṇi acittakāni, pacchimāni sacittakāni.</paragraph>
<gatha1 line="530">Tidhā ekasamuṭṭhānā, pañcadhā dvisamuṭṭhitā;</gatha1>
<gathalast line="531">Dvidhā ticaturo ṭhānā, ekadhā chasamuṭṭhitā.</gathalast>
<paragraph line="532">Tattha catutthena pañcamena chaṭṭhena ca samuṭṭhānato <bold>ekasamuṭṭhānā tidhā</bold>. Paṭhamacatutthehi ca dutiyapañcamehi ca tatiyachaṭṭhehi ca catutthachaṭṭhehi ca pañcamachaṭṭhehi ca samuṭṭhānato <pageBreak edition="M" number="0.0406" /><bold>dvisamuṭṭhitā pañcadhā</bold><pageBreak edition="V" number="0.0340" />. Paṭhamehi ca tīhi pacchimehi ca tīhi samuṭṭhānato <bold>tisamuṭṭhānā dvidhā</bold>. Paṭhamatatiyacatutthachaṭṭhehi ca dutiyatatiyapañcamachaṭṭhehi ca samuṭṭhānato <bold>catusamuṭṭhānā dvidhā</bold>. Chahipi samuṭṭhito <bold>chasamuṭṭhānā ekadhā</bold>. Alajji…pe… saññitāya cāti imehi chahi vā āpattiṃ āpajjeyyāti sambandho. Yo sañcicca āpattiṃ āpajjati, āpattiṃ parigūhati, agatigamanañca gacchati, ediso vuccati alajjī puggalo. Alajjī ca aññāṇo ca kukkuccapakato ca kukkuccena abhibhūtoti dvando. Bhāve ttappaccayo.</paragraph>
<paragraph line="533">Tattha yo akappiyabhāvaṃ jānantoyeva madditvā vītikkamaṃ karoti, ayaṃ <bold>alajjitā āpajjati</bold>. Mando momūho kattabbākattabbaṃ ajānanto akattabbaṃ karoti, kattabbaṃ virādheti, ayaṃ <bold>aññāṇattā āpajjati</bold>. Kappiyākappiyaṃ nissāya kukkucce uppanne vinayadharaṃ apucchitvā madditvā vītikkamati, ayaṃ <bold>kukkuccapakatattā āpajjati</bold>. Satiyā plavo sammoho <bold>satiplavo,</bold> sahaseyyaticīvaravippavāsādīni satiplavā āpajjati. Kappañca akappiyañca kappākappiyaṃ, kappākappiye saññā, sā assa atthīti kappā…pe… saññī, tassa bhāvoti tā-paccayo. Ya-lopena pana <bold>‘‘saññitā’’</bold>ti vuttaṃ, karaṇatthe vā paccattavacanaṃ. Te ca ‘‘akappiye’’tiādīnaṃ yathākkamena yujjanti. Tattha yo acchamaṃsaṃ ‘‘sūkaramaṃsa’’nti khādati, vikāle kālasaññitāya bhuñjati, ayaṃ <bold>akappiye kappiyasaññitāya āpajjati</bold>. Yo pana sūkaramaṃsaṃ ‘‘acchamaṃsa’’nti khādati, kāle vikālasaññāya bhuñjati, ayaṃ <bold>kappiye akappiyasaññitāya āpajjati</bold>.</paragraph>
<paragraph line="534" number="376"> Alajjiaññāṇatāya kāyavācāhi āpattiṃ chādayeti yojanā. <bold>Liṅge</bold>ti liṅgaparivattananimittaṃ. Liṅge saṅghe <pageBreak edition="M" number="0.0407" /> ca gaṇe ca ekasmiṃ cāti āpattivuṭṭhiti catudhā hotīti seso.</paragraph>
<paragraph line="535" number="377"><bold>Paccayadvaye</bold>ti cīvare piṇḍapāte ca. <bold>Parikathobhāsaviññattī</bold>ti abhilāpamattametaṃ. Sahacaritassa pana nimittakammassāpi ettheva saṅgaho veditabbo. Tattha pariyāyena kathanaṃ <bold>parikathā</bold>. Ujukameva avatvā yathā adhippāyo vibhūto hoti, evaṃ obhāsanaṃ <bold>obhāso</bold>. Paccaye uddissa yathā adhippāyo ñāyati, evaṃ viññāpanaṃ <bold>viññatti</bold>. Nimittakaraṇaṃ <bold>nimittakammaṃ. Tatiye</bold>ti senāsane. <bold>Sese</bold>ti gilānapaccaye.</paragraph>
<paragraph line="536" number="378"> Pañcannaṃ <pageBreak edition="V" number="0.0341" /> sahadhammikānaṃ accaye dānaṃ na rūhatīti sambandho. <bold>Accaye dāna</bold>nti ‘‘mamaccayena mayhaṃ santakaṃ upajjhāyassa hotū’’tiādinā evaṃ attano apagame dānaṃ. <bold>Ta</bold>nti accayena dinnaṃ cīvarādikaṃ saṅghasseva ca hoti, na bhikkhunoti adhippāyo. <bold>Gihīnaṃ panā</bold>ti gihīnaṃ accaye dānaṃ pana. Idamettha dānaggahaṇalakkhaṇaṃ – ‘‘idaṃ tuyhaṃ dammī’’tiādinā sammukhā vā ‘‘itthannāmassa demī’’tiādinā parammukhāpi dinnaṃyeva hoti. ‘‘Tuyhaṃ gaṇhāhī’’ti vutte ‘‘mayhaṃ gaṇhāmī’’ti vadati, sudinnaṃ suggahitañca. ‘‘Tava santakaṃ karohi, tava santakaṃ hotu, tava santakaṃ kārāpehī’’ti vutte ‘‘mama santakaṃ karomi, mama santakaṃ hotu, mama santakaṃ karissāmī’’ti vadati. Duddinnaṃ duggahitañca. Sace pana ‘‘tava santakaṃ karohī’’ti vutte ‘‘sādhu, bhante, mayhaṃ gaṇhāmī’’ti gaṇhāti, suggahitanti.</paragraph>
<paragraph line="537" number="379"> Bhikkhu vā sāmaṇero vā <bold>upassaye</bold> bhikkhunīnaṃ vihāre <bold>kālaṃ kayirātha</bold> yadi kālaṅkareyya, <bold>tattha</bold> tasmiṃ ubhinnaṃ santake bhikkhusaṅgho eva <bold>dāyajjo</bold> sāmī hotīti <pageBreak edition="M" number="0.0408" /> seso. <bold>Sesepī</bold>ti avasese bhikkhunisikkhamānasāmaṇerisantakepi. <bold>Ayaṃ nayo</bold>ti yadi te bhikkhūnaṃ vihāre kālaṃ kareyyuṃ, tesaṃ santake bhikkhunisaṅgho eva dāyajjoti ayameva nayoti attho.</paragraph>
<paragraph line="538" number="380"> ‘‘Imaṃ netvā asukassa dehī’’ti <bold>dinnaṃ</bold> yāva parassa hatthaṃ na pāpuṇāti, tāva <bold>purimasseva,</bold> yo pahiṇati, tassevāti attho. <bold>Dammī</bold>ti ‘‘itthannāmassa demī’’ti <bold>dinnaṃ</bold> pana <bold>pacchimasseva,</bold> yassa pahiṇati, tasseva santakanti attho. <bold>Imaṃ vidhiṃ</bold> ‘‘vuttanayena ime sāmino hontī’’ti etaṃ pakāraṃ <bold>ñatvā</bold> vissāsaggāhaṃ vā gaṇhe, matakacīvaraṃ vā adhiṭṭheti yojanā. <bold>Vissāsagāha</bold>nti sāmīsu jīvantesu vissāsena gāhaṃ gahetvā. <bold>Matakacīvaraṃ adhiṭṭhe</bold>ti tesu matesu aññe ce bhikkhū na santi, ‘‘mayhaṃ taṃ pāpuṇātī’’ti matakacīvaraṃ adhiṭṭheyya. Aññesaṃ adatvā dūre ṭhapitamatakaparikkhārā pana tattha tattha saṅghasseva honti. Bhikkhumhi kālakate saṅgho sāmī pattacīvare, apica gilānupaṭṭhākā bahūpakārā, saṅghena ticīvarañca pattañca gilānupaṭṭhākānaṃ dātabbaṃ. Yaṃ tattha lahubhaṇḍaṃ lahuparikkhāraṃ, taṃ sammukhībhūtena saṅghena bhājetabbaṃ. Yaṃ tattha garubhaṇḍaṃ garuparikkhāraṃ, taṃ āgatānāgatassa cātuddisassa saṅghassa avissajjiyaṃ avebhaṅgiyaṃ. <bold>Gilānupaṭṭhāko</bold> nāma gihī vā hotu pabbajito vā, antamaso mātugāmopi, sabbe bhāgaṃ labhanti. Bahū ce sabbe samaggā hutvā upaṭṭhahanti, sabbesaṃ samabhāgo dātabbo. Yo panettha visesena upaṭṭhahati, tassa viseso kātabbo.</paragraph>
<paragraph line="539" number="381"> ‘‘Lohabhaṇḍe <pageBreak edition="V" number="0.0342" /> paharaṇiṃ ṭhapetvā sabbaṃ kappatī’’tiādinā yojetabbaṃ. <bold>Paharaṇi</bold>nti āvudhaṃ. Pādukā ca saṅkamanīyo pallaṅko cāti dvando. Mattikāmaye katakaṃ <pageBreak edition="M" number="0.0409" /> kumbhakārikañca ṭhapetvā sabbaṃ kappatīti yojanīyaṃ, dhaniyasseva sabbamattikāmayakuṭi <bold>kumbhakārikā</bold>ti.</paragraph>
<centered line="540">Pakiṇṇakaniddesavaṇṇanā niṭṭhitā.</centered>
<subhead line="541">42. Desanāniddesavaṇṇanā</subhead>
<paragraph line="542" number="382"> Idāni desanānidassanabyāsena heṭṭhā avuttāni kānici sikkhāpadāni upadisituṃ <bold>‘‘cāgo’’</bold>tiādimāha. Bhikkhubhāvassa yo cāgo, sā pārājikadesanāti sambandho. Bhavati anenāti bhāvo, saddappavattinimittaṃ, bhikkhuno bhāvo bhikkhu-saddassa pavattinimittaṃ bhikkhukiccaṃ <bold>bhikkhubhāvo,</bold> tassa. Disī uccāraṇe, uccāraṇā pakāsanā desanā. ‘‘Channamativassati, vivaṭṭaṃ nātivassatī’’ti (udā. 45) hi vuttaṃ. Idha pana bhikkhubhāvapariccāgoyeva pārājikāya pakāsanā nāma pārājikāya desanā. ‘‘Yo’’ti vuttattā ‘‘so’’ti vattuṃ yuttaṃ, tathāpi sabbādīhi vuttassa vā liṅgamādiyyate vakkhamānassa vāti vakkhamānadesanāpekkhāya <bold>‘‘so’’</bold>ti vuttaṃ. Yathā yena pakārena ‘‘chādeti jānamāpanna’’ntiādinā vuttaṃ <bold>yathāvuttaṃ,</bold> tena. Vuttamanatikkammāti abyayībhāvavasena vā attho veditabbo. Idhāpi garukāpattiyā vuṭṭhānānatikkameneva pakāsanā desanā siyāti <bold>‘‘vuṭṭhānaṃ garukāpattidesanā’’</bold>ti vuccati.</paragraph>
<paragraph line="543" number="383"> Idāni vattabbaṃ sandhāya <bold>‘‘eva’’</bold>nti vuttaṃ. <bold>Ekassā</bold>ti ekassa bhikkhuno.</paragraph>
<paragraph line="544" number="384"><bold>Tumhamūle</bold>ti tumhākaṃ mūle samīpe. <bold>Paṭidesemī</bold>ti pakāsemi. <bold>Saṃvareyyāsī</bold>ti saṃyameyyāsi, saṃvare patiṭṭheyyāsīti attho.</paragraph>
<paragraph line="545" number="385"><bold>Nissajjitvānā</bold>ti <pageBreak edition="M" number="0.0410" /> ekabahubhāvaṃ sannihitāsannihitabhāvaṃ ñatvā ‘‘idaṃ me, bhante, cīvara’’ntiādinā <pageBreak edition="V" number="0.0343" /> nissajjitvā. <bold>Tenā</bold>ti yassa cīvaraṃ nissaṭṭhaṃ, tena. ‘‘Imaṃ…pe… dammī’’ti nissaṭṭhacīvaraṃ deyyanti sambandhitabbaṃ. ‘‘Imaṃ cīvaraṃ dasāhātikkanta’’ntiādinā yojetabbaṃ.</paragraph>
<paragraph line="546" number="386"> (Ka) <bold>cīvara</bold>nti ticīvarādhiṭṭhānanayena adhiṭṭhitesu saṅghāṭiādīsu yaṃ kiñci cīvaraṃ. <bold>Vippavuttha</bold>nti vippayuttena vutthaṃ.</paragraph>
<paragraph line="547">(Kha) <bold>akālacīvara</bold>nti anatthate kathine vassānassa pacchimamāsaṃ ṭhapetvā sese ekādasamāse, atthate kathine tañca māsaṃ hemantike cattāro māse ca ṭhapetvā sese sattamāse uppannaṃ, kālepi saṅghassa vā ‘‘idaṃ akālacīvara’’nti ekapuggalassa vā ‘‘idaṃ tuyhaṃ dammī’’ti uddisitvā dinnaṃ. Itaraṃ pana kālacīvaraṃ. <bold>Māsātikkanta</bold>nti akālacīvare uppanne ūnassa pāripūriyā saṅghagaṇādito satiyā paccāsāya māsamekaṃ parihāro labbhati, taṃ māsaṃ atikkantaṃ.</paragraph>
<paragraph line="548">(Ga) <bold>purāṇacīvara</bold>nti yaṃ antamaso ussīsakaṃ katvā nipanno. <bold>Cīvaraṃ</bold> nāma channaṃ aññataraṃ vikappanūpagaṃ. Eseva nayo sabbesu vakkhamānacīvarappaṭisaṃyuttasikkhāpadesu.</paragraph>
<paragraph line="549">(Gha) <bold>aññatra pārivattakā</bold>ti antamaso harītakīkhaṇḍenapi pārivattakaṃ vinā.</paragraph>
<paragraph line="550">(Ṅa) <bold>gahapatika</bold>nti bhikkhūsu apabbajitakaṃ. <bold>Aññatra samayā</bold>ti acchinnacīvaranaṭṭhacīvarasamayaṃ vinā, acchinnacīvarehi pana sākhāpalāsaṃ attanā bhañjitvāpi vākādīni gaṇhitvāpi nivāsetuṃ vaṭṭati, pageva viññatti. Cīvaraṃ viññāpitanti sambandho. Kanti āha <bold>‘‘aññātaka’’</bold>ntiādi.</paragraph>
<paragraph line="551">(Ca) <bold>taduttarī</bold>ti <pageBreak edition="M" number="0.0411" /> tato vuttappamāṇato uttari, acchinnacīvarena bhikkhunā kāyena vā vācāya vā abhiharitvā pavāritacīvarato tīsu naṭṭhesu dve sāditabbāni, dvīsu naṭṭhesu ekaṃ sāditabbaṃ. Pakatiyā santaruttarena carantena dvīsu naṭṭhesu dveyeva sāditabbāni, ekasmiṃ naṭṭhe ekaṃyeva sāditabbaṃ. Yassa ekaṃyeva hoti, tasmiṃ naṭṭhe dve sāditabbāni.</paragraph>
<paragraph line="552">(Cha) <bold>appavārito</bold>ti <pageBreak edition="V" number="0.0344" /> gahapatinā vā gahapatāniyā vā. <bold>Vikappa</bold>nti paṭhamaadhippetato mūlaṃ vaḍḍhāpento sundarakāmatāya ‘‘āyataṃ vā’’tiādinā visiṭṭhakappaṃ adhikavidhānaṃ.</paragraph>
<paragraph line="553">(Ja) <bold>aññātake gahapatike</bold>ti bahūnaṃ vasena vuttamattameva purimato viseso.</paragraph>
<paragraph line="554">(Jha) <bold>codanāyā</bold>ti ‘‘attho me, āvuso, cīvarenā’’ti codanāya. <bold>Ṭhānenā</bold>ti kāyacodanamāha. Rājādīhi pesitena hi dūtena veyyāvaccakarassa hatthe cīvaracetāpanne nikkhitte tisso codanā anuññātā, codanāya diguṇaṃ ṭhānaṃ, tasmā sace codetiyeva, <bold>na</bold> tiṭṭhati, cha codanā labbhanti. Sace tiṭṭhatiyeva, na codeti, dvādasa ṭhānāni labbhanti. Sace ubhayaṃ karoti, ekāya codanāya dve ṭhānāni hāpetabbāni.</paragraph>
<paragraph line="555">(Ṭa) suddhāni ca tāni kāḷakāni ca jātiyā rajanena vā.</paragraph>
<paragraph line="556">(Ṭha) <bold>tula</bold>nti catūhi tulāhi kāretukāmataṃ sandhāya vuttaṃ. Atthato pana yattakehi eḷakalomehi kātukāmo hoti, tesu dve koṭṭhāsā kāḷakānaṃ, eko odātānaṃ, eko gocariyānaṃ gahetabbo. <bold>Tulā</bold> nāma palasataṃ. <bold>Gocariyā</bold> nāma kapilavaṇṇā. Idaṃ me santhataṃ kārāpitanti yojanā.</paragraph>
<paragraph line="557">(Ṇa) <bold>tiyojanaparama</bold>nti <pageBreak edition="M" number="0.0412" /> gahitaṭṭhānato tīṇi yojanāni paramo assa atikkamanassāti bhāvanapuṃsakavasena attho veditabbo. <bold>Atikkāmitānī</bold>ti antamaso suttakenapi bhaṇḍakatabhaṇḍaharaṇaṃ vinā antamaso vātābādhappaṭikāratthaṃ kaṇṇacchidde pakkhittāni atikkāmitāni.</paragraph>
<paragraph line="558" number="387-9"><bold>Nissajjitvānā</bold>ti vuttanayena vatthūni nissajjitvā. <bold>Athā</bold>ti desitānantaraṃ. ‘‘Imaṃ jānāhī’’ti gihiṃ vadeti yojanā. <bold>So</bold>ti ārāmikādiko gihī. ‘‘Iminā kiṃ āharāmī’’ti vadeyyāti sambandho. <bold>Vadeyyā</bold>ti yadi vadati. <bold>Imanti avatvā</bold>ti ‘‘imaṃ āharā’’ti avatvā bhikkhūnaṃ kappiyaṃ telādinti vadeti sambandho. <bold>Ādi</bold>nti sandhivasena niggahitaṃ. Tena parivattetvāna so yaṃ kappiyaṃ āharatīti yojanā. <bold>Tenā</bold>ti nissaggiyavatthunā <pageBreak edition="V" number="0.0345" />. <bold>Dvepete ṭhapetvā</bold>ti ete rūpiyappaṭiggāhakarūpiyasaṃvohārake dve ṭhapetvā sesehi paribhuñjituṃ labbhanti sambandho. <bold>Paribhuñjitu</bold>nti taṃ bhuñjituṃ. <bold>Tato</bold>ti parivattitakappiyato. <bold>Aññenā</bold>ti antamaso ārāmikenāpi. <bold>Tesa</bold>nti vuttānaṃ dvinnaṃ.</paragraph>
<paragraph line="559" number="390"> Antamaso tannibbattā rukkhacchāyāpīti sambandho. <bold>Tannibbattā</bold>ti nissaṭṭhavatthunā kiṇitvā gahitaārāme rukkhacchāyā tannibbattā hotīti tato nibbattāti samāso. <bold>Ādito santhatattaya</bold>nti ādimhi kosiyasuddhakāḷakadvebhāgasanthatattayaṃ.</paragraph>
<paragraph line="560" number="391"><bold>Evaṃ ce no labhethā</bold>ti evaṃ parivattetvā kappiyakārako no ce labheyya, <bold>so</bold> gihī ‘‘imaṃ chaḍḍehī’’ti <bold>saṃsiyo</bold> vattabbo, evaṃ rūpiyachaḍḍako gihī no ce labheyya, sammato bhikkhu chaḍḍeyyāti sambandho. <bold>Sammato</bold>ti <pageBreak edition="M" number="0.0413" /> ‘‘yo chandāgatiṃ na gaccheyyā’’tiādinā (pārā. 584) vuttapañcaṅgasamannāgato rūpiyachaḍḍakasammutiyā sammato bhikkhu.</paragraph>
<paragraph line="561" number="392"><bold>Etānī</bold>ti paṭiggahitarūpiyāni. <bold>Dutiyaṃ patta</bold>nti ūnapañcabandhane sati viññāpitapattaṃ saṅghe vattuṃ labbhareti padasambandho. <bold>Vattu</bold>nti ‘‘ahaṃ bhante rūpiyaṃ paṭiggahesi’’ntiādinā vattuṃ. Sesāni avasesanissaggiyavatthūni saṅghe ekasmiṃ gaṇe ca vattuṃ labbhareti yojanā. <bold>Bhāsantarenapi vattuṃ labbha</bold>nti na kevalaṃ pāḷibhāsāyameva, sīhaḷādibhāsāyapi nissajjituṃ labbhatīti attho.</paragraph>
<paragraph line="562" number="393"> (Ka) <bold>nānappakāra</bold>nti cīvarādīnaṃ kappiyabhaṇḍānaṃ vasena anekavidhaṃ. Kayo gahaṇaṃ, vikkayo dānaṃ. Kayo ca vikkayo ca <bold>kayavikkayaṃ</bold>.</paragraph>
<paragraph line="563">(Ga) <bold>ūnapañcabandhanenā</bold>ti ūnāni pañca bandhanāni yassa, tena, itthambhūtalakkhaṇe karaṇavacanaṃ. Yathākathañci pana pañcabandhano patto, pañcabandhanokāso vā, so apatto, aññaṃ viññāpetuṃ vaṭṭati.</paragraph>
<paragraph line="564" number="394"><bold>Sammannitvānā</bold>ti padabhājanīye vuttañattidutiyakammena sammannitvā. <bold>Saṅghassa pattanta</bold>nti <bold>anta</bold>-saddena pattānaṃ ante bhavo lāmako pattoyeva gahito, nissaṭṭhapattassa vijjamānaguṇaṃ <pageBreak edition="V" number="0.0346" /> vatvā theraṃ, therassa pattaṃ dutiyattheraṃ gāhāpetvā eteneva upāyena yāvasaṅghanavakaṃ gāhāpetvā yo tattha sannipatitasaṅghassa pattesu pariyanto patto, taṃ pattanti. <bold>Tassā</bold>ti katanissajjanassa bhikkhuno. <bold>Dāpaye</bold>ti sammatena pattagāhāpakena dāpeyya.</paragraph>
<paragraph line="565" number="395"> (Ka) <bold>bhesajja</bold>nti <pageBreak edition="M" number="0.0414" /> bhesajjakiccaṃ karotu vā, mā vā, evaṃ laddhavohāraṃ sappiādikaṃ sattāhakālikaṃ.</paragraph>
<paragraph line="566">(Kha) gimhānassa pacchimamāse purimo addhamāso pariyesanakaraṇānaṃ khettaṃ, pacchimaddhamāso pariyesanakaraṇanivāsanānaṃ khettaṃ, vassikamāsā cattāropi adhiṭṭhānena saha catunnampi khettaṃ, imeyeva pañcamāsā kucchisamayo, itarasattamāsā piṭṭhisamayo. Piṭṭhisamaye pariyesantassa nissaggiyaṃ pācittiyaṃ, kucchisamaye ca atirekaddhamāse katvā paridahato nissaggiyaṃ pācittiyaṃ. Tena vuttaṃ <bold>‘‘atirekamāse sese’’</bold>ti.</paragraph>
<paragraph line="567">(Ga) <bold>sāmaṃ datvā</bold>ti veyyāvaccādīni paccāsīsamāno sayameva datvā. <bold>Acchinna</bold>nti taṃ akarontaṃ disvā sakasaññāya acchinnaṃ. Bhikkhunopi cīvaraṃ ṭhapetvā aññaṃ parikkhāraṃ, anupasampannassa ca yaṃ kiñci parikkhāraṃ acchindato dukkaṭaṃ. Pariccajitvā dinnaṃ sakasaññaṃ vinā acchindanto bhaṇḍagghena kāretabbo.</paragraph>
<paragraph line="568">(Ṅa) <bold>vikappa</bold>nti ‘‘āyatañca karohi vitthatañcā’’tiādikaṃ adhikavidhānaṃ.</paragraph>
<paragraph line="569">(Ca) <bold>accekacīvara</bold>nti gamikagilānagabbhiniabhinavuppannasaddhānaṃ aññatarena pavāraṇamāsassa juṇhapakkhapañcamito paṭṭhāya ‘‘vassāvāsikaṃ dassāmī’’ti dinnaṃ accāyikacīvaraṃ. Accekacīvarassa anatthate kathine ekādasadivasādhiko māso, atthate kathine ekādasadivasādhikā pañca māsā cīvarakālasamayo, taṃ atikkāmentassa nissaggiyaṃ pācittiyaṃ. Tena vuttaṃ <bold>‘‘cīvarakālasamayaṃ atikkāmita’’</bold>nti. Kālo ca so samayo ca cīvarassa kālasamayo, taṃ.</paragraph>
<paragraph line="570">(Cha) sappaṭibhaye āraññakasenāsane vassaṃ upagantvā viharantena bhikkhunā tiṇṇaṃ cīvarānaṃ <pageBreak edition="V" number="0.0347" /> aññataraṃ cīvaraṃ purimikāya <pageBreak edition="M" number="0.0415" /> upagantvā mahāpavāraṇāya pavāritatā, kattikamāsatā, pañcadhanusatikapacchi mappamāṇayuttasenāsanatā, sāsaṅkasappaṭibhayatāti evaṃ vuttacaturaṅgasampattiyāantaraghare nikkhipitvā sati paccaye chārattaparamaṃ tena cīvarena vippavasitabbaṃ. Tato ce uttari vippavaseyya, nissaggiyaṃ pācittiyaṃ. Tena vuttaṃ <bold>‘‘atirekachāratta’’</bold>ntiādi.</paragraph>
<paragraph line="571">(Ja) <bold>jāna</bold>nti jānanto.</paragraph>
<paragraph line="572" number="396"><bold>Ādimhi viyā</bold>ti paṭhamanissaggiye viya.</paragraph>
<paragraph line="573" number="397"> (Kha) antaragharaṃ paviṭṭhāya bhikkhuniyā hatthato khādanīyādippaṭiggahaṇe ca bhikkhūsu kulesu bhuñjantesu ‘‘idha pūvaṃ, sūpaṃ dethā’’tiādinā nayena vosāsamānāya bhikkhuniyā anapasādanena ca sekhasammatesu kulesu pubbe animantitassa khādanīyādīnaṃ paṭiggahaṇe ca sappaṭibhaye āraññakasenāsane viharantassa pubbe appaṭisaṃviditakhādanīyādippaṭiggahaṇe ca pāṭidesanīyaṃ nāma āpattinikāyo vutto. Tena vuttaṃ <bold>‘‘gārayha’’</bold>ntiādi.</paragraph>
<paragraph line="574" number="398"><bold>‘‘Adesanāgāminiya’’</bold>ntiādi ‘‘na desaye’’ti ettha kammaṃ. Pārājikā saṅghādisesā ca <bold>adesanāgāminiyo</bold> nāma. Na āpatti <bold>anāpatti,</bold> taṃ. Katadesanaṃ <bold>desitaṃ</bold>. Nānāsaṃvāsanissīmaṭṭhitānaṃ na desayeti sambandho. Evaṃ catupañcahi na desaye, manasā na desaye, apakatattānaṃ na desaye, nānā ‘‘ekā’’ti na desayeti. <bold>Manasā</bold>ti kevalaṃ citteneva. <bold>Nānā</bold>ti sambahulā āpattiyo ‘‘ekā’’ti vatvā. Ekaṃ pana āpattiṃ ‘‘sambahulā’’ti desetuṃ vaṭṭatīti.</paragraph>
<centered line="575">Desanāniddesavaṇṇanā niṭṭhitā.</centered>
<title line="576">43. Chandadānaniddesavaṇṇanā</title>
<paragraph line="577" number="399"><bold>Kammappatte</bold>ti <pageBreak edition="M" number="0.0416" /><pageBreak edition="V" number="0.0348" /> uposathādino kammassa patte yutte anurūpe. <bold>Saṅghe samāgate</bold>ti catuvaggādike saṅghe ekattha sannipatite. Ettha ca chandahārakenāpi saddhiṃ catuvaggādiko veditabbo.</paragraph>
<paragraph line="578" number="400"> Chandadānādividhiṃ dassetuṃ <bold>‘‘eka’’</bold>ntiādimāha. <bold>Upāgammā</bold>ti santiṃ āpattiṃ pakāsetvā tato pacchā upagantvā. <bold>Chandaṃ dade</bold>ti vakkhamānesu tīsu ekenapi bahi uposathaṃ katvā āgato chandaṃ dadeyya, kenaci karaṇīyena sannipātaṭṭhānaṃ gantvā kāyasāmaggiṃ adento pana pārisuddhiṃ dento chandaṃ dadeyya.</paragraph>
<paragraph line="579" number="402"> Ubhinnaṃ dāne kiṃpayojananti āha <bold>‘‘pārisuddhī’’</bold>tiādi. Pārisuddhippadānena saṅghassa attano cāpi uposathaṃ sampādetīti sambandho. Parisuddhi eva pārisuddhi, tassa padānaṃ, tena. Nanu ca pārisuddhitāpadānamattameva uposathakammaṃ nāmāti pārisuddhippadānaṃ attano uposathaṃ sampādetu, kathaṃ saṅghassāti? Vuccate – pārisuddhidānassa dhammakammatāsampādanena saṅghassāpi uposathaṃ sampādetīti.</paragraph>
<paragraph line="580">Ettha pana catūsu ekassa chandapārisuddhiṃ āharitvā tayo pārisuddhiuposathaṃ karonti, tīsu vā ekassa chandapārisuddhiṃ āharitvā dve pātimokkhaṃ uddisanti, <bold>adhammena vaggaṃ</bold> uposathakammaṃ. Cattāro pārisuddhiuposathaṃ karonti, tayo vā dve vā pātimokkhaṃ uddisanti, <bold>adhammena samaggaṃ</bold>. Catūsu ekassa āharitvā tayo pātimokkhaṃ uddisanti, tīsu vā ekassa āharitvā dve pārisuddhiuposathaṃ karonti, <bold>dhammena vaggaṃ</bold>. Sace pana cattāro sannipatitvā pātimokkhaṃ uddisanti, tayo pārisuddhiuposathaṃ, dve aññamaññaṃ <pageBreak edition="M" number="0.0417" /> pārisuddhiuposathaṃ karonti, <bold>dhammena samaggaṃ</bold>. Pavāraṇakammesupi pañcasu ekassa pavāraṇaṃ āharitvā cattāro gaṇañattiṃ ṭhapetvā pavārenti, catūsu tīsu vā ekassa āharitvā tayo dve vā saṅghañattiṃ ṭhapetvā pavārenti, adhammena vaggaṃ pavāraṇakammantiādi vuttanayameva. <bold>Sesakammaṃ vibādhatī</bold>ti avasesasaṅghakiccaṃ vibādheti aladdhādhippāyattāti adhippāyo.</paragraph>
<paragraph line="581" number="403"><bold>Dvaya</bold>nti <pageBreak edition="V" number="0.0349" /> uposathakaraṇañceva avasesakiccañca. Attano na sādhetīti sambandhanīyaṃ.</paragraph>
<paragraph line="582" number="404"><bold>Hareyyā</bold>ti pubbe vuttaṃ suddhikachandaṃ vā imaṃ vā chandapārisuddhiṃ hareyya. <bold>Paramparā na hāraye</bold>ti paramparā na āhareyya. Kasmāti āha <bold>‘‘paramparāhaṭā’’</bold>tiādi. <bold>Tenā</bold>ti paṭhamato gahitachandapārisuddhikena. <bold>Paramparāhaṭā</bold>ti yathā biḷālasaṅkhalikāya paṭhamaṃ valayaṃ dutiyaṃ pāpuṇāti, tatiyaṃ na pāpuṇāti, evaṃ dutiyassa āgacchati, tatiyassa na āgacchati. ‘‘Parimparāhaṭā chanda-pārisuddhi na gacchatī’’ti vā pāṭho.</paragraph>
<paragraph line="583" number="405"><bold>Sabbūpacāra</bold>nti ‘‘ekaṃsaṃ cīvaraṃ katvā’’ tiādi sabbaṃ upacāraṃ.</paragraph>
<paragraph line="584" number="406"> So āgato ārocetvā saṅghaṃ pavāreyyāti yojanā. <bold>Athā</bold>ti anantaratthe. <bold>Āgato</bold>ti pavāraṇaṃ gahetvā āgato bhikkhu. <bold>Ārocetvā</bold>ti bhikkhusaṅghassa ārocetvā. <bold>Eva</bold>nti vakkhamānakkamena.</paragraph>
<paragraph line="585" number="407-8"> Gahetvā hārakoti sambandho. <bold>Nāhaṭā</bold>ti āhaṭāva na hotīti attho. Hārako saṅghaṃ patvā tathā heyya, āhaṭā hotīti yojanā. Tathā <bold>heyyā</bold>ti vibbhantādiko bhaveyya.</paragraph>
<paragraph line="586" number="409"> Saṅghaṃ <pageBreak edition="M" number="0.0418" /> patto pamatto vā sutto vā nārocayeyya anāpatti cāti sambandho. <bold>Ca</bold>-saddo chandapārisuddhiharaṇaṃ sampiṇḍetīti.</paragraph>
<centered line="587">Chandadānaniddesavaṇṇanā niṭṭhitā.</centered>
<subhead line="588">44. Uposathaniddesavaṇṇanā</subhead>
<paragraph line="589" number="410"><bold>Duve uposathā</bold>ti sulabhappavattivasena vuttaṃ. Tayo pana divasavaseneva uposathā cātuddasiko <pageBreak edition="V" number="0.0350" /> pannarasiko sāmaggikoti. Tattha hemantagimhavassānānaṃ tiṇṇaṃ utūnaṃ tatiyasattamapakkhesu dve dve katvā cha <bold>cātuddasikā,</bold> sesā <bold>pannarasikā</bold>ti evaṃ ekasaṃvacchare catuvīsatiuposathā. Idaṃ tāva lokassa pakaticārittaṃ. ‘‘Āgantukehi āvāsikānaṃ anuvattitabba’’ntiādivacanato (mahāva. 178) pana tathārūpapaccaye sati aññasmimpi cātuddase uposathaṃ kātuṃ vaṭṭati.</paragraph>
<paragraph line="590" number="411"> Suttuddeso saṅghassevāti yojanā. Adhiṭṭhānañca taṃ uposatho cāti kammadhārayo. <bold>Sesāna</bold>nti dvinnaṃ tiṇṇaṃ vā. ‘‘Duve’’tiādinā ca cātuddaso pannaraso sāmaggīti divasavasena, suttuddeso adhiṭṭhānaṃ pārisuddhīti karaṇappakārena, saṅghuposatho gaṇuposatho puggaluposathoti puggalavasena cāti nava uposathā dīpitā honti.</paragraph>
<paragraph line="591" number="412"><bold>Pubbakicce</bold>ti –</paragraph>
<gatha1 line="592">‘‘Chandapārisuddhiutukkhānaṃ, bhikkhugaṇanā ca ovādo;</gatha1>
<gathalast line="593">Uposathassa etāni, pubbakiccanti vuccatī’’ti. (mahāva. aṭṭha. 168) –</gathalast>
<unindented line="594">Evaṃ <pageBreak edition="M" number="0.0419" /> aṭṭhakathācariyehi vutte pubbakaraṇānantaraṃ kattabbe pubbakicce.</unindented>
<paragraph line="595"><bold>Pubbakaraṇe</bold>ti –</paragraph>
<gatha1 line="596">‘‘Sammajjanī padīpo ca, udakaṃ āsanena ca;</gatha1>
<gathalast line="597">Uposathassa etāni, pubbakaraṇanti vuccatī’’ti. (mahāva. aṭṭha. 168) –</gathalast>
<unindented line="598">Evaṃ aṭṭhakathācariyeheva vutte sabbapaṭhamaṃ kattabbe pubbakaraṇe. <bold>Pattakalle</bold>ti uposathādīnaṃ catunnaṃ aṅgānaṃ sambhavena patto kālo imassāti pattakālaṃ, pattakālameva pattakallaṃ. Kiṃ taṃ? Uposathādikammaṃ. Taṃ pana catūhi aṅgehi saṅgahitaṃ. Yathāhu aṭṭhakathācariyā –</unindented>
<gatha1 line="599">‘‘Uposatho <pageBreak edition="V" number="0.0351" /> yāvatikā ca bhikkhū kammappattā,</gatha1>
<gatha2 line="600">Sabhāgāpattiyo ca na vijjanti;</gatha2>
<gatha3 line="601">Vajjanīyā ca puggalā tasmiṃ na honti,</gatha3>
<gathalast line="602">Pattakallanti vuccatī’’ti. (mahāva. aṭṭha. 168);</gathalast>
<paragraph line="603"><bold>Samānite</bold>ti sammā ānīte pavattiteti attho. <bold>So</bold>ti suttuddeso. <bold>Pañcadhā</bold>ti nidānuddeso pārājikuddeso saṅghādisesuddeso aniyatuddeso vitthāruddesoti evaṃ pañcadhā.</paragraph>
<paragraph line="604" number="413"><bold>Vināntarāya</bold>nti rājantarāyo corantarāyo agyantarāyo udakantarāyo manussantarāyo amanussantarāyo vāḷantarāyo sarīsapantarāyo jīvitantarāyo brahmacariyantarāyoti (mahāva. 150) vuttesu dasasu yaṃ kiñci antarāyaṃ vinā. <bold>Saṅkhepenā</bold>ti vinā vitthāraṃ. ‘‘Ettha dvīsu tīsu vā uddesesu visadesu therova issaro’’ti vuttattā avattantepi vaṭṭatīti yojanā. <bold>Etthā</bold>ti pañcasu uddesesu. <bold>Avattante</bold>ti therassa vitthārena avattamāne appaguṇe. <bold>Vaṭṭatī</bold>ti <pageBreak edition="M" number="0.0420" /> saṃkhittena uddisitumpi vaṭṭati. Imināva yassa kassaci uddesakassa avattantepi vaṭṭatīti viññāyati. Dvīsu vattamānesu issaratte adhike vattabbameva natthīti dassanatthaṃ <bold>‘‘tīsū’’</bold>ti vuttaṃ. <bold>‘‘Therova issaro’’</bold>tiādinā idaṃ paridīpeti – dve akhaṇḍā suvisadā vācuggatā, therādheyyaṃ pātimokkhaṃ, sace pana ettakampi visadaṃ kātuṃ na sakkoti, byattassa bhikkhuno āyattaṃ hoti, tasmā sayaṃ uddisitabbaṃ, aññā vā ajjhesitabboti.</paragraph>
<paragraph line="605" number="414"> Uddisante samā vā atha thokikā vā yadi āgaccheyyunti sambandhanīyaṃ. <bold>Uddisante</bold> āvāsikehi pātimokkhe uddissamāne. <bold>Samā vā thokikā vā</bold>ti āvāsikehi samā vā thokikā vā āgantukā bhikkhū. <bold>Avasesakaṃ sotabba</bold>nti iminā ettāvatāpi uposatho katoyeva nāmāti dīpeti.</paragraph>
<paragraph line="606" number="415"><bold>Uddiṭṭhamatte</bold>ti uddiṭṭhaṃyeva uddiṭṭhamattaṃ. <bold>Matta</bold>-saddo avadhāraṇe. Sakalāya ekaccāya vā uṭṭhitāya samā vā thokikā vā yadi āgaccheyyunti yojanā. <bold>Sakalāyā</bold>ti sabbāya parisāya. <bold>Esaṃ santike pārisuddhiṃ kareyyu</bold>nti esaṃ āvāsikānaṃ samīpe te āgantukā bhikkhū <pageBreak edition="V" number="0.0352" /> pārisuddhiuposathaṃ kareyyunti attho. Atha bahukā ce, sabbavikappesu pubbakiccaṃ katvāti yojanīyaṃ. Vikappīyanti parikappīyantīti vikappā, avasesasavanapārisuddhiuposathavidhānā sabbe ca te vikappā ceti <bold>sabbavikappā</bold>. Tesu. <bold>Punuddise</bold>ti puna pātimokkhaṃ uddiseyya.</paragraph>
<paragraph line="607" number="416"><bold>Itarāna</bold>nti āgantukānaṃ. <bold>Itaro</bold>ti cātuddaso. Ettha pana yesaṃ pannaraso, te atītaṃ uposathaṃ cātuddasikaṃ akaṃsūti veditabbā. Ayametthādhippāyo – tādise paccaye sati cātuddasikassa katattā tesaṃ yathāvuttatatiyasattamapakkhasaṅkhātacātuddasike <pageBreak edition="M" number="0.0421" /> sampatte terasīcātuddasīkattabbattā anuposathattā pana tattha uposatho na katoti cātuddasoyeva pannaraso jāto. <bold>Samānetare</bold>ti samā ūnā itareti padacchedo. <bold>Itare</bold>ti āgantukā. <bold>Purimānaṃ anuvattantū</bold>ti āvāsikehi ‘‘ajjuposatho pannaraso’’ti pubbakicce kayiramāne purimānaṃ āvāsikānaṃ anuvattantūti attho. <bold>Sacedhikā</bold>ti yadi āgantukā bahukā honti. <bold>Purimā</bold>ti āvāsikā. <bold>Tesaṃ anuvattantū</bold>ti tesaṃ āgantukānaṃ ‘‘ajjuposatho cātuddaso’’ti pubbakicce kayiramāne anuvattantu. <bold>Sesepī</bold>ti āgantukānaṃ pannarasavārepi. <bold>Ayaṃ nayo</bold>ti ‘‘āgantukānaṃ pannaraso itarānaṃ sacetaro’’tiādiko ayameva nayo. Ettha pana yesaṃ pannaraso, te tiroraṭṭhato vā āgatā atītaṃ vā uposathaṃ cātuddasikaṃ akaṃsūti veditabbo.</paragraph>
<paragraph line="608" number="417"> Atītuposathassa cātuddasiyaṃ katattā cātuddasiyaṃ pannarasuposatho katoti pannarasī āvāsikānaṃ pāṭipado jātoti āha <bold>‘‘āvāsikānaṃ pāṭipado’’</bold>ti. <bold>Itarāna</bold>nti āgantukānaṃ. <bold>Uposatho</bold>ti pannaraso uposatho. <bold>Samathokāna</bold>nti attanā samānaṃ vā thokānaṃ vā āgantukānaṃ. <bold>Mūlaṭṭhā</bold>ti āvāsikā. <bold>Kāmato dentū</bold>ti attano icchāya dentu.</paragraph>
<paragraph line="609" number="418"><bold>No ce dentī</bold>ti yadi āvāsikā kāyasāmaggiṃ na denti, tesaṃ pana āvāsikānaṃ hiyyo uposathassa katattā ajja uposathakaraṇaṃ natthi. Bahūsu anicchāya kāyasāmaggiṃ dadeyyāti yojanā. <bold>Bahūsū</bold>ti āgantukesu <pageBreak edition="M" number="0.0422" /> bahukesu. <bold>Bahi vā vaje</bold>ti āvāsikabhikkhuparisā nissīmaṃ vā vajeyyāti attho.</paragraph>
<paragraph line="610" number="419"><bold>Sāveyya sutta</bold>nti pātimokkhasaṅkhātaṃ suttaṃ vāyamitvā sāveyya.</paragraph>
<paragraph line="611" number="420"> Sammajjituṃ <pageBreak edition="V" number="0.0353" /> …pe… udakāsanaṃ paññapetuñca mahātherena pesito kallo na kareyya tathāti sambandho. <bold>Kallo</bold>ti agilāno. <bold>Tathā</bold>ti dukkaṭaṃ atidisati. Āsanesu asati antamaso sākhābhaṅgampi kappiyaṃ kārāpetvā paññapetabbaṃ. Tele asati kapalle aggipi jāletabbo.</paragraph>
<paragraph line="612" number="421-3"><bold>Paṭṭhapetvā dakāsana</bold>nti paribhojanīyapānīyodakañca āsanañca sannihitaṃ katvā. <bold>Gaṇañatti</bold>nti idāni vakkhamānaṃ gaṇena ṭhapetabbaṃ ñattiṃ. <bold>Te</bold>ti aññe duve bhikkhū. <bold>Samattapubbārambhenā</bold>ti samatto niṭṭhito pubbesu uttarāsaṅgaekaṃsakaraṇādīsu ārambho yassāti tipadabahubbīhi. Navena te evamīriyāti sambandho. <bold>Te</bold>ti itare dve.</paragraph>
<paragraph line="613" number="424"><bold>Kattabbaṃ katvā</bold> pubbakiccādikaṃ sampādetvā navo evaṃ īriyoti yojanā.</paragraph>
<paragraph line="614" number="427"><bold>Yatthā</bold>ti yasmiṃ vihāre ekekassa pārisuddhiṃ haritvānāti sambandho. <bold>Ekekassā</bold>ti ettha vicchāyaṃ dvittaṃ. Kiriyāya guṇena dabbena vā bhinne atthe byāpituṃ icchā vicchā. Ettha pana chandapārisuddhiharaṇasaṅkhātāya kiriyāya catūsu ca tīsu ca dvīsu ca bhinnamekekaṃ byāpituṃ sambandhituṃ icchāti vicchā. <bold>Itarītare</bold>ti etthāpi karaṇakiriyāvasena veditabbaṃ. Tayo dve eko vā taṃ taṃ saṅghuposathaṃ gaṇuposathaṃ puggaluposathaṃ vāti vuttaṃ hoti. Ayametthādhippāyo – catūsu ekassa āharitvā tayo pārisuddhiuposathaṃ karonti, tīsu vā ekassa āharitvā dve saṅghuposathaṃ karonti, <bold>adhammena vaggaṃ</bold> uposathakammaṃ. Atha pana ekassa āharitvā tayo saṅghuposathaṃ karonti, ekassa āharitvā dve pārisuddhiuposathaṃ <pageBreak edition="M" number="0.0423" /> karonti, <bold>adhammena vaggaṃ</bold> nāma hoti. Yadi pana cattāropi sannipatitvā pārisuddhiuposathaṃ karonti, tayo vā dve vā saṅghuposathaṃ karonti, <bold>adhammena samaggaṃ</bold> nāma hotīti. Tabbipariyāyena <bold>dhammena samaggaṃ</bold> veditabbaṃ.</paragraph>
<paragraph line="615" number="428"> Vagge samagge vā ‘‘vaggo’’ti saññino vimatissa vā karoto dukkaṭanti sambandho. <bold>Vagge</bold>ti vaggasaṅghe. <bold>Vimatissā</bold>ti ‘‘vaggo nu kho, samaggo’’ti evaṃ vematikassa. Imināva kukkuccapakatavāropi upalakkhito. <bold>Karoto</bold>ti uposathaṃ karontassa. Bhedādhippāyena karototi <pageBreak edition="V" number="0.0354" /> yojanā. Ettha pana pāpassa balavatāya thullaccayaṃ vuttaṃ. <bold>Saññino</bold>ti saññāsīsena cittaṃ vuttaṃ, cittavatoti attho.</paragraph>
<paragraph line="616" number="429-30"><bold>‘‘Ukkhittassā’’</bold>tiādinā vajjanīyapuggale dasseti. <bold>Ukkhittassā</bold>ti kattuatthe sāmivacanaṃ. Nisinnasaddassa kammasādhanattā ukkhittādīhi kattūhi bhavitabbanti. <bold>‘‘Sesāna’’</bold>nti visesanassa bhikkhūnaṃ byabhicārena sātthakatā. <bold>Abhabbassa</bold> paṇḍakādiekādasavidhassa abhabbassa. Nisinnaparisāyañca pātimokkhaṃ na uddiseti sambandho. Sabhāgāpattiko tathā na uddiseti yojetabbaṃ. Vikālabhojanādivatthuto samāno bhāgo koṭṭhāso etissāti sabhāgā, sā āpatti assāti bahubbīhi.</paragraph>
<paragraph line="617"><bold>Chandena parivutthenā</bold>ti ettha catubbidhaṃ pārivāsiyaṃ parisapārivāsiyaṃ rattipārivāsiyaṃ chandapārivāsiyaṃ ajjhāsayapārivāsiyanti. Tattha bhikkhū kenacideva karaṇīyena sannipatitā <pageBreak edition="M" number="0.0424" /> honti, atha meghuṭṭhānādinā kenacideva karaṇīyena anokāso, atha ‘‘aññattha gacchāmā’’ti chandaṃ avissajjitvāva uṭṭhahanti, idaṃ <bold>parisapārivāsiyaṃ</bold> nāma kiñcāpi parisapārivāsiyaṃ, chandassa pana avissaṭṭhattā kammaṃ kātuṃ vaṭṭati.</paragraph>
<paragraph line="618">‘‘Yāva pana sabbe sannipatanti, tāva dhammaṃ suṇissāmā’’ti ekaṃ ajjhesanti, tasmiṃ dhammakathaṃ kathenteyeva aruṇo uggacchati, sace cātuddasikaṃ kātuṃ nisinnā, pannarasoti kātuṃ vaṭṭati, sace pannarasikaṃ kātuṃ nisinnā, pāṭipade anuposathe uposathaṃ kātuṃ na vaṭṭati, aññaṃ pana saṅghakiccaṃ kātuṃ vaṭṭati, idaṃ <bold>rattipārivāsiyaṃ</bold> nāma.</paragraph>
<paragraph line="619">Evaṃ pana nisinne koci nakkhattapāṭhako bhikkhu ‘‘ajja nakkhattaṃ dāruṇaṃ, imaṃ kammaṃ mā karothā’’ti vadati, te tassa vacanena chandaṃ vissajjetvā tattheva nisinnā honti, athañño āgantvā ‘‘nakkhattaṃ paṭimānentaṃ, attho bālaṃ upaccagā’’ti (jā. 1.1.49) vatvā ‘‘kiṃ nakkhattena, karothā’’ti vadati, idaṃ <bold>chandapārivāsiyañceva ajjhāsayapārivāsiyañca</bold>. Ekasmiṃ pārivāsiye puna chandapārisuddhiṃ ānetvā kammaṃ kātuṃ vaṭṭati.</paragraph>
<paragraph line="620" number="431"> Āpannañca <pageBreak edition="V" number="0.0355" /> vematikañca adesayitvā vā nāvikatvā vā uposathaṃ kātuṃ na ca kappatīti sambandho. <bold>Nāvikatvā</bold>ti garukāpattiṃ anāvikatvā. <bold>Na cā</bold>ti neva.</paragraph>
<paragraph line="621" number="432"><bold>Aṭṭhitoposathā</bold>ti aṭṭhito avissaṭṭho uposatho yasminti bahubbīhi. <bold>Tadahū</bold>ti tasmiṃ uposathadivase. Antarāyaṃ vā saṅghaṃ vā vinā adhiṭṭhātuṃ sīmameva vā <pageBreak edition="M" number="0.0425" /> na vajeti yojanā. <bold>Adhiṭṭhātu</bold>nti iminā gaṇuposathampi upalakkheti. <bold>Sīma</bold>nti iminā nadimpi.</paragraph>
<centered line="622">Uposathaniddesavaṇṇanā niṭṭhitā.</centered>
<subhead line="623">45. Pavāraṇāniddesavaṇṇanā</subhead>
<paragraph line="624" number="433"><bold>‘‘Aññamaññappavāraṇā’’</bold>tyādīnaṃ aññamaññehi kātabbā pavāraṇā. Tattha tiṇṇaṃ catunnañca gaṇañattiṃ ṭhapetvā aññamaññappavāraṇā, dvinnaṃ pana aṭṭhapetvāva. <bold>Adhiṭṭhāna</bold>nti adhiṭṭhānappavāraṇā, yupaccayantānaṃ bhāve niyatanapuṃsakattā ‘‘adhiṭṭhāna’’nti vuttaṃ. <bold>Sesā</bold> pañcādīhi kātabbā avasesā <bold>saṅghappavāraṇā</bold> saṅghavasena ñattiṃ ṭhapetvā kātabbā. Etena navasu saṅghappavāraṇādayo tisso dassitā. Nava hi pavāraṇā cātuddasī pannarasī sāmaggīti divasavasena, tevācī dvevācī ekavācīti kattabbākāravasena, saṅghe pavāraṇā, gaṇe pavāraṇā, puggale pavāraṇāti kārakavasena ca. Tattha purimavassaṃvutthānaṃ pubbakattikapuṇṇamā vā tesaṃyeva sace bhaṇḍanakārakehi upaddutā pavāraṇaṃ paccukkaḍḍhanti, atha kattikamāsassa kāḷapakkhacātuddaso vā pacchimakattikapuṇṇamā vā pacchimavassaṃvutthānañca pacchimakattikapuṇṇamā eva vā pavāraṇādivasā honti. Idaṃ pana pakaticārittaṃ. Tathārūpappaccaye sati dvinnaṃ kattikapuṇṇamānaṃ purimesu cātuddasesupi pavāraṇaṃ kātuṃ vaṭṭati. Bhinnassa pana saṅghassa sāmaggiyaṃ yo koci divaso pavāraṇādivaso hoti. Imā divasavasena tisso pavāraṇā. Kattabbākāravasena pana vakkhamānanayena viññātabbā.</paragraph>
<paragraph line="625" number="434"><bold>‘‘Pubbakicce’’</bold>tiādīsu –</paragraph>
<gatha1 line="626">‘‘Sammajjanī <pageBreak edition="V" number="0.0356" /> padīpo ca, udakaṃ āsanena ca;</gatha1>
<gathalast line="627">Pavāraṇāya etāni, pubbakaraṇanti vuccati.</gathalast>
<gatha1 line="628">‘‘Chandappavāraṇā <pageBreak edition="M" number="0.0426" /> utukkhānaṃ, bhikkhugaṇanā ca ovādo;</gatha1>
<gathalast line="629">Pavāraṇāya etāni, pubbakiccanti vuccati.</gathalast>
<gatha1 line="630">‘‘Pavāraṇā yāvatikā ca bhikkhū kammappattā,</gatha1>
<gatha2 line="631">Sabhāgāpattiyo ca na vijjanti;</gatha2>
<gatha3 line="632">Vajjanīyā ca puggalā tasmiṃ na honti,</gatha3>
<gathalast line="633">Pattakallanti vuccatī’’ti. –</gathalast>
<unindented line="634">Evaṃ <bold>aṭṭhakathāyaṃ</bold> vuttā pubbakiccādayo veditabbā. <bold>Ñatti</bold>nti idāni vakkhamānaṃ sāmaññaṃ saṅghañattiṃ. Evaṃ pana ñattiyā ṭhapitāya kāraṇe sati tevācikadvevācikaekavācikasamānavassikavasenapi pavāretuṃ vaṭṭati. Ayameva pana ñatti ‘‘saṅgho pavāreyyā’’ti ettha ‘‘saṅgho tevācikaṃ pavāreyya, saṅgho dvevācikaṃ pavāreyya, saṅgho ekavācikaṃ pavāreyya, saṅgho samānavassikaṃ pavāreyyā’’tipi ṭhapetuṃ vaṭṭati. Cātuddasiyaṃ pana sāmaggiyañca ‘‘cātuddasī sāmaggī’’ti vattabbaṃ.</unindented>
<paragraph line="635" number="437"> Theresu ukkuṭikaṃ nisajja pavārentesu navo yāva sayaṃ pavāreti, tāva ukkuṭiko eva acchatūti yojanā. <bold>Acchatū</bold>ti nisīdeyya.</paragraph>
<paragraph line="636" number="440-2"> Dhammasākacchā ca kalaho cāti dvando. Rattiyā khepitabhāvato tevācikāya okāse asati dasavidhe vā antarāye sati ‘‘suṇātu me…pe… samānavassikaṃ pavāreyyā’’ti anurūpato ñattiṃ vatvā yathāṭhapitañattiyā anurūpena pavāreyyāti sambandho veditabbo. <bold>Anurūpato</bold>ti ‘‘suṇātu me…pe… dānaṃ dentehi ratti khepitā, sace…pe… ratti vibhāyissati, yadi saṅghassa pattakalla’’ntiādinā tena khepitarattiyā anurūpena. ‘‘Suṇātu me bhante saṅgho, ayaṃ rājantarāyo, sace saṅgho tevācikaṃ…pe… saṅgho bhavissati, athāyaṃ <pageBreak edition="M" number="0.0427" /> rājantarāyo bhavissati, yadi saṅghassa pattakalla’’ntiādinā rājantarāyādīnaṃ <pageBreak edition="V" number="0.0357" /> anurūpena vāti attho. ‘‘Athāyaṃ brahmacariyantarāyo bhavissatī’’ti pana peyyālavasena ante vuttaṃ brahmacariyantarāyaṃ gahetvā vuttaṃ. ‘‘Dvevācika’’ntiādikaṃ pana visuṃ visuṃ vattabbampi laṅghanakkamena sampiṇḍetvā vuttaṃ. Vacanasamaye pana ‘‘dvevācikaṃ pavāreyya’’iccādinā vattabbaṃ. <bold>Āgaccheyyuṃ yadi samāādikā cā</bold>ti ‘‘āgaccheyyuṃ yadi samā’’iccādayo uposathe vuttā gāthāyo ca. <bold>Etthā</bold>ti etissaṃ pavāraṇāyaṃ. Ayameva ca āharaṇakkamo –</paragraph>
<gatha1 line="637">Āgaccheyyuṃ yadi samā, pavārenteva thokikā;</gatha1>
<gatha2 line="638">Pavāritā te suppavāritā, aññehi ca pavāriyaṃ;</gatha2>
<gathalast line="639">Pavāritesu sakalā-yekaccāyuṭṭhitāya vā.</gathalast>
<gatha1 line="640">Pavāreyyuñca te tesaṃ, santike bahukā sace;</gatha1>
<gathalast line="641">Katvā sabbavikappesu, pubbakiccaṃ punuddiseti.</gathalast>
<paragraph line="642">‘‘Āvāsikānaṃ pannaraso’’tiādikā gāthāyo pana etthāpi samānā.</paragraph>
<paragraph line="643" number="443"><bold>Ñattiṃ vatvā</bold>ti vakkhamānagaṇañattiṃ vatvā.</paragraph>
<paragraph line="644" number="444"><bold>Samudīriyā</bold>ti aññe dve tayo vā vakkhamānakkamena vattabbā.</paragraph>
<paragraph line="645" number="446-8"> Kattabbaṃ katvāti yojetabbaṃ. <bold>Kattabba</bold>nti pubbakiccādikaṃ. Navenapi ‘‘ahaṃ bhante…pe… paṭikarissāmī’’ti thero īriyoti yojetabbaṃ. <bold>Eva</bold>nti idāni vakkhamānaṃ parāmasati.</paragraph>
<paragraph line="646" number="449"><bold>‘‘Yasmi’’</bold>ntiādi vuttanayattā uttānameva.</paragraph>
<paragraph line="647" number="450"><bold>Gāthāyo</bold>ti <pageBreak edition="M" number="0.0428" /> ‘‘vagge samagge vaggoti, saññino’’tiādikā heṭṭhā vuttagāthāyo vā. Ayaṃ panettha viseso – <bold>karoto</bold>ti ettha pavāraṇaṃ karototi attho gahetabbo. Tatiya gāthāya <pageBreak edition="V" number="0.0358" /> ‘‘pātimokkhaṃ na uddise’’ti apanetvā ‘‘no kareyya pavāraṇa’’nti padaṃ pakkhipitabbaṃ. Catutthagāthāya ‘‘anuposathe’’tiādigāthābandhaṃ apanetvā ‘‘neva pavāraṇe kātuṃ, sā kappati pavāraṇā’’ti pakkhipitabbaṃ. Pañcamagāthāya ‘‘aṭṭhitoposathāvāsā’’ti apanetvā ‘‘pavāraṇāṭhitāvāsā’’ti pakkhipitabbaṃ.</paragraph>
<paragraph line="648" number="451"><bold>Saṅghamhi pavāritevā</bold>ti purimavassūpagate saṅghamhi pavārite eva. <bold>Pārisuddhiuposathaṃ kareyyā</bold>ti na ekasmiṃ uposathagge dve ñattiyo ṭhapetabbāti adhippāyo. Pacchimikāya upagantvā apariniṭṭhitavasso <bold>avuttho. Anupāgato</bold>ti vassaṃ anupāgato. Ayametthādhippāyo – purimikāya vassaṃ upagatā pañca vā atirekā vā pacchimikāya upagatā tehi samā vā ūnatarā vā purimikāya vā upagatehi pacchimikāya upagatā thokatarā ceva honti, saṅghappavāraṇāya gaṇaṃ pūrenti saṅghappavāraṇāvasena ñattiṃ ṭhapetvā, atha ca ubhopi ekato hutvā saṅghaṃ na pūrenti, gaṇaṃ pana pūrenti, gaṇañattiṃ ṭhapetvā pavāretabbaṃ, pacchā tesaṃ santike pārisuddhiuposatho kātabbo. Yadi pana purimikāya eko, pacchimikāya eko, ekena ekassa santike pavāretabbaṃ, ekena pārisuddhiuposatho kātabbo. Sace purimehi vassūpagatehi pacchā vassūpagatā ekenapi adhikā saṅghaṃ pūrenti, paṭhamaṃ pātimokkhaṃ uddisitvā pacchā tesaṃ santike pavāretabbanti. Gaṇepi eseva nayo. Evamuparipi yathāyogaṃ cintanīyaṃ.</paragraph>
<paragraph line="649" number="452"><bold>Cātumāsiniyā</bold>ti <pageBreak edition="M" number="0.0429" /> aparakattikapuṇṇamāyaṃ. <bold>Saṅghenā</bold>ti paṭhamaṃ vassūpagatena saṅghena. Vutthā vassā yehi te <bold>vutthavassā,</bold> pacchimavassūpagatā. <bold>Sace appatarā siyu</bold>nti iminā yadi adhikatarā vā samasamā vā honti, pavāraṇāñattiṃ ṭhapetvā pacchimavassūpagatehi paṭhamaṃ pavārite pacchā itarehi pārisuddhiuposatho kātabboti dīpetīti.</paragraph>
<centered line="650">Pavāraṇāniddesavaṇṇanā niṭṭhitā.</centered>
<subhead line="651">46. Saṃvaraniddesavaṇṇanā</subhead>
<paragraph line="652" number="453"> Saṃvaraṇaṃ cakkhudvārādīnaṃ satikavāṭena pidahanaṃ <bold>saṃvaro</bold>. Tattha kiñcāpi cakkhundriye saṃvaro natthi, na hi cakkhupasādaṃ nissāya sati uppajjati, neva bhavaṅgasamaye āvajjanādīnaṃ <pageBreak edition="V" number="0.0359" /> aññatarasamaye, javanakkhaṇe pana uppajjatīti tadā saṃvaro hoti, evaṃ honte pana so cakkhudvārādīnaṃ saṃvaroti vuccati. <bold>Cakkhusotādibhedehī</bold>ti cakkhu ca sotañca, tāni ādi yesaṃ, teva bhedā cāti samāso, tehi dvārehi. Abhijjhādippavattiyā accantopakārakattā karaṇatthe cettha tatiyā. Etena cakkhusotaghānajivhākāyamanasaṅkhātāni dvārāni vuttāni. <bold>Rūpasaddādigocare</bold>ti rūpasaddagandharasaphoṭṭhabbadhammasaṅkhāte visaye. <bold>Abhijjhādomanassādippavatti</bold>nti ettha parasampattiṃ abhimukhaṃ jhāyatīti abhijjhā, balavataṇhā. <bold>Ādi</bold>-saddena micchādiṭṭhiādayo aneke akusalā dhammā saṅgahitā.</paragraph>
<paragraph line="653" number="454"> Sakaṃ cittaṃ kiṭṭhādiṃ duppasuṃ viya niggaṇheyyāti sambandho. <bold>Kiṭṭha</bold>nti kiṭṭhaṭṭhāne uppannaṃ sassaṃ gahitaṃ. Kiṭṭhaṃ adatīti <pageBreak edition="M" number="0.0430" /><bold>kiṭṭhādi,</bold> taṃ. <bold>Sampajāno</bold>ti sātthakasappāyagocaraasammohasaṅkhātena catusampajaññena sammā pajāno. Iminā indriyasaṃvarasīlaṃ kathitaṃ.</paragraph>
<centered line="654">Saṃvaraniddesavaṇṇanā niṭṭhitā.</centered>
<subhead line="655">47. Suddhiniddesavaṇṇanā</subhead>
<paragraph line="656" number="455"> Desanā saṃvaro eṭṭhi paccavekkhaṇanti bhedato suddhi catubbidhāti sambandho. ‘‘Paccavekkhaṇaṃ bhedato’’ti vattabbe niggahitalopo daṭṭhabbo, desanāsuddhi saṃvarasuddhi pariyeṭṭhisuddhi paccavekkhaṇasuddhīti catubbidhāti vuttaṃ hoti. Tattha sujjhatīti suddhi, yathādhammaṃ desanāya suddhi <bold>desanāsuddhi</bold>. Vuṭṭhānassāpi cettha desanāya eva saṅgaho daṭṭhabbo. Mūlāpattīnaṃ pana abhikkhutāpaṭiññāva desanāti heṭṭhā vuttā, sāvassa pārājikāpannassa visuddhi nāma hoti. Ayañhi yasmā pārājikaṃ āpanno, tasmā bhikkhubhāve ṭhatvā abhabbo jhānādīni adhigantuṃ. Bhikkhubhāvo hissa saggantarāyo ceva hoti, maggantarāyo ca. Vuttañhetaṃ –</paragraph>
<gathalast line="657">‘‘Sāmaññaṃ dupparāmaṭṭhaṃ, nirayāyūpakaḍḍhatī’’ti. (dha. pa. 311);</gathalast>
<unindented line="658">Aparampi <pageBreak edition="V" number="0.0360" /> vuttaṃ –</unindented>
<gathalast line="659">‘‘Sithilo hi paribbajo, bhiyyo ākirate raja’’nti. (dha. pa. 313);</gathalast>
<paragraph line="660">Iccassa bhikkhubhāvo visuddhi nāma na hoti. Yasmā pana gihiādiko hutvā dānasaraṇasīlasaṃvarādīhi saggamaggaṃ vā jhānavimokkhamaggaṃ vā ārādhetuṃ bhabbo hoti, tasmāssa <pageBreak edition="M" number="0.0431" /> gihiādibhāvo visuddhi nāma hoti. Adhiṭṭhānavisiṭṭhena saṃvarena visuddhi <bold>saṃvaravisuddhi</bold>. Dhammena samena paccayānaṃ eṭṭhiyā suddhi <bold>eṭṭhisuddhi</bold>. Catūsu paccayesu paccavekkhaṇena suddhi <bold>paccavekkhaṇasuddhi</bold>. ‘‘Catubbidhā pātī’’tiādīsu <bold>pātimokkhasaṃvarasammata</bold>nti ‘‘pātimokkhasaṃvaro’’ti sammataṃ sīlaṃ.</paragraph>
<paragraph line="661" number="456"> Cittādhiṭṭhānasaṃvarā sujjhatīti indriyasaṃvaro saṃvarasuddhīti vuttoti yojanā.</paragraph>
<paragraph line="662" number="457"> Anesanaṃ pahāya dhammena uppādentassa eṭṭhiyā suddhattā ājīvanissitaṃ eṭṭhisuddhīti vuttanti sambandho. <bold>Uppādentassā</bold>ti paccaye uppādentassa.</paragraph>
<paragraph line="663" number="458"><bold>Paccavekkhaṇasujjhanā</bold>ti hetumhi pañcamīti.</paragraph>
<centered line="664">Suddhiniddesavaṇṇanā niṭṭhitā.</centered>
<centered line="665">48. Santosaniddesavaṇṇanā</centered>
<paragraph line="666" number="459"> Paṃsukūlaṃ piṇḍiyālopo rukkhamūlaṃ pūtimuttabhesajjanti ime cattāro paccayā appagghanakatāya appā ceva kassacipi ālayābhāvena anavajjā ca gatagataṭṭhāne labbhamānatāya <pageBreak edition="V" number="0.0361" /> sulabhā cāti vuccanti, tenāha <bold>‘‘appenā’’</bold>tiādi. <bold>Mattaññū</bold>ti pariyesanappaṭiggahaṇaparibhogavissajjanesu catūsu mattaññutāvasena pamāṇaññū.</paragraph>
<paragraph line="667" number="460"> Kathaṃ santuṭṭhoti āha <bold>‘‘atīta’’</bold>ntiādi. <bold>Paccuppannena yāpento</bold>ti yathālābhayathābalayathāsāruppavasena paccuppannena yathāvuttacatubbidhapaccayena yāpentoti.</paragraph>
<centered line="668">Santosaniddesavaṇṇanā niṭṭhitā.</centered>
<subhead line="669">49. Caturārakkhaniddesavaṇṇanā</subhead>
<paragraph line="670" number="461-2"> Buddhānussati <pageBreak edition="M" number="0.0432" /> …pe… maraṇassatīti imā caturārakkhā nāmāti seso. <bold>Ārakattādinā</bold>ti ārakabhāvo ārakattaṃ, taṃ ādi yassa ‘‘arīnaṃ hatattā’’tiādikassa taṃ <bold>ārakattādi</bold>. Tena tena maggena savāsanānaṃ arānaṃ hatattā ārakā sabbakilesehi suvidūravidūre ṭhitoti ā-kārassa rassattaṃ, ka-kārassa ha-kāraṃ sānunāsikaṃ katvā ‘‘araha’’nti padasiddhi veditabbā. ‘‘Ārakā’’ti ca vutte sāmaññajotanāya visese avaṭṭhānato, visesatthinā ca visesassa anuppayojitabbattā ‘‘kilesehī’’ti labbhati.</paragraph>
<paragraph line="671"><bold>Sammā</bold>ti aviparītaṃ. <bold>Sāma</bold>nti sayameva, aparaneyyo hutvāti attho. ‘‘Sambuddho’’ti hi ettha saṃ-saddo ‘‘saya’’nti etassa atthassa bodhako daṭṭhabbo. <bold>Buddhato</bold>ti bhāvappadhānoyaṃ niddeso, buddhattāti attho. ‘‘Arahaṃ’’ iti vā ‘‘sammāsambuddho’’ iti vā bhagavato navabhede guṇe yā punappunaṃ anussati, sā buddhānussatīti yojanā. ‘‘Sammāsambuddho itī’’ti vattabbe a-kāro sandhivasena āgato. <bold>Iti</bold>-saddo panettha ādiattho, iccādīti attho. <bold>Navabhede</bold>ti ‘‘anuttaro purisadammasārathī’’ti ekato gahetvā. Ettha pana upacāro uppajjati, na appanā, tathā maraṇassatiyaṃ. Itaresu pana ubhayampi uppajjatīti veditabbaṃ. Buddhānussati.</paragraph>
<paragraph line="672" number="463-4"><bold>‘‘Sīmaṭṭhā’’</bold>tiādinā mettābhāvanaṃ dasseti. <bold>Sīmaṭṭhasaṅghe</bold>ti sīmāyaṃ tiṭṭhatīti sīmaṭṭho <pageBreak edition="V" number="0.0362" />, sova saṅgho. Gocaragāmamhi issare janeti sambandho. Tattha mānuse upādāya sabbasattesūti yojetabbaṃ. <bold>Tatthā</bold>ti tasmiṃ gāme. Sukhitā hontu averāti padacchedo. <bold>Ādinā</bold>ti <pageBreak edition="M" number="0.0433" /> ‘‘abyāpajjā hontu, anīghā hontu, sukhī attānaṃ pariharantū’’ti iminā. <bold>Paricchijja paricchijjā</bold>ti ‘‘imasmiṃ vihāre sabbe bhikkhū’’tiādinā evampi paricchinditvā paricchinditvā. Mettābhāvanā.</paragraph>
<paragraph line="673" number="465-6"> Idāni asubhaṃ niddisanto sabbapaṭhamaṃ sādhetabbaṃ sattavidhamuggahakosallaṃ <bold>‘‘vaṇṇe’’</bold>ccādinā dasseti. Sattavidhañhi taṃ nayato āgataṃ vācāsajjhāyamanasāsajjhāyehi saddhiṃ. Tattha paṭhamaṃ vācāya sajjhāyantena cattāri tacapañcakādīni paricchinditvā anulomappaṭilomavasena kātabbaṃ. Yathā pana vacasā, tatheva manasāpi sajjhāyo kātabbo. Vacasā sajjhāyo hi manasā sajjhāyassa paccayo. So pana lakkhaṇappaṭivedhassa paccayo. Tattha <bold>vaṇṇo</bold> nāma kesādīnaṃ vaṇṇo. <bold>Saṇṭhānaṃ</bold> tesaṃyeva saṇṭhānaṃ. <bold>Okāso</bold> tesaṃyeva patiṭṭhokāso. <bold>Disā</bold> nābhito uddhaṃ uparimadisā, adho heṭṭhimā. <bold>Paricchedo</bold> nāma ‘‘ayaṃ koṭṭhāso heṭṭhā ca upari ca tiriyañca iminā nāma paricchinno’’ti evaṃ sabhāgaparicchedo ceva ‘‘kesā na lomā, lomā na kesā’’ti evaṃ amissakatāvasena visabhāgaparicchedo ca. Kesādikoṭṭhāse vavatthapetvāti sambandho. <bold>Vavatthapetvā</bold>ti vuttanayena vavatthapetvā.</paragraph>
<paragraph line="674">Evaṃ vavatthapentena yathāvuttaṃ sattavidhaṃ uggahakosallaṃ sampādetvā aṭṭhārasavidhaṃ manasikārakosallaṃ sampādetabbanti dassetuṃ <bold>‘‘anupubbato’’</bold>tiādimāha. Tattha appanāto tayo ca suttantāti ime cattāropi nayatovāgate nātisīghādīsu pakkhipitvā dasavidhatā veditabbā. <bold>Anupubbato</bold>ti sajjhāyakaraṇato paṭṭhāya anupaṭipāṭiyā. <bold>Nātisīghaṃ nātisaṇikaṃ katvā</bold>ti kiriyāvisesanaṃ. <bold>Vikkhepaṃ</bold><pageBreak edition="M" number="0.0434" /><bold>paṭibāhaya</bold>nti kammaṭṭhānaṃ vissajjetvā bahiddhā puthuttārammaṇe cetaso vikkhepaṃ paṭibāhanto. <bold>Paṇṇattiṃ samatikkammā</bold>ti yāyaṃ ‘‘kesā lomā’’ti paṇṇatti, taṃ atikkamitvā, ‘‘paṭikkūla’’nti cittaṃ ṭhapetvāti adhippāyo. <bold>Anupubbato muñcantassā</bold>ti yo yo koṭṭhāso na upaṭṭhāti, taṃ taṃ anukkamena muñcato, tassa ‘‘bhāvanā’’ti iminā sambandho veditabbo.</paragraph>
<paragraph line="675" number="467"> Evaṃ ubhayakosallaṃ sampādetvā sabbakoṭṭhāse vaṇṇādivasena vavatthapetvā vaṇṇādivaseneva <pageBreak edition="V" number="0.0363" /> pañcadhā paṭikkūlatā vavatthapetabbāti dassetuṃ <bold>‘‘vaṇṇā’’</bold>tiādimāha. Vaṇṇa…pe… okāsehi koṭṭhāse paṭikkūlāti bhāvanā asubhanti yojanā. Tatra kesā tāva pakativaṇṇena kāḷakā addāriṭṭhakavaṇṇā, saṇṭhānato dīghavaṭṭatulādaṇḍasaṇṭhānā, disato uparimadisāya jātā, okāsato ubhosu passesu kaṇṇacūḷikāhi, purato naḷāṭantena, pacchato gaḷavāṭakena paricchinnā, sīsakaṭāhaveṭhanaallacammaṃ kesānaṃ okāso. Paricchedato kesā sīsaveṭhanacamme vīhaggamattaṃ pavisitvā patiṭṭhitena heṭṭhā attano mūlatalena, upari ākāsena, tiriyaṃ aññamaññena paricchinnā. Dve kesā ekato natthīti ayaṃ sabhāgaparicchedo. ‘‘Kesā na lomā, lomā na kesā’’ti evaṃ avasesaekatiṃ sakoṭṭhāsehi amissīkatā kesā nāma pāṭiyekko eko koṭṭhāsoti ayaṃ visabhāgaparicchedo. Idaṃ kesānaṃ vaṇṇādito nicchayanaṃ. Idaṃ pana nesaṃ vaṇṇādivasena pañcadhā paṭikkūlato nicchayanaṃ – kesā nāmete vaṇṇatopi paṭikkūlā āsayatopi saṇṭhānatopi gandhatopi okāsatopi paṭikkūlāti evaṃ sesakoṭṭhāsānampi yathāyogaṃ veditabbaṃ.</paragraph>
<paragraph line="676"><bold>Uddhumātādivatthūsū</bold>ti <pageBreak edition="M" number="0.0435" /> uddhumātakavinīlakavipubbakavicchiddakavikkhāyitakavikkhittakahatavi- kkhittakalohitakapuḷavakaaṭṭhikasaṅkhātesu dasesu aviññāṇakaasubhavatthūsu asubhākāraṃ gahetvā pavattā bhāvanā vā asubhanti sambandho. Asubhabhāvanā.</paragraph>
<paragraph line="677" number="468"> ‘‘Maraṇaṃ me bhavissatī’’ti vā ‘‘jīvitaṃ me uparujjhatī’’ti vā ‘‘maraṇaṃ maraṇa’’nti vā yoniso bhāvayitvānāti yojanā. <bold>Jīvita</bold>nti rūpajīvitindriyañca arūpajīvitindriyañca. <bold>Yoniso</bold>ti upāyena. Evaṃ pavattayatoyeva hi ekaccassa nīvaraṇāni vikkhambhanti, maraṇārammaṇā sati saṇṭhāti, upacārappattameva kammaṭṭhānaṃ hoti.</paragraph>
<paragraph line="678" number="469-470"> Yassa pana ettāvatā na hoti, tena vadhakapaccūpaṭṭhānādīhi aṭṭhahākārehi maraṇaṃ anussaritabbanti dassetuṃ <bold>‘‘vadhakassevā’’</bold>tiādimāha. <bold>Vadhakassa iva upaṭṭhānā</bold>ti ‘‘imassa sīsaṃ chindissāmī’’ti asiṃ gahetvā gīvāya sañcārayamānassa vadhakassa viya maraṇassa upaṭṭhānato. <bold>Sampattīnaṃ vipattito</bold>ti bhogasampattiyā jīvitasampattiyā ca vināsamaraṇasaṅkhātavipattito. <bold>Upasaṃharato</bold>ti yasamahattato puññamahattato thāmamahattato iddhimahattato paññāmahattato paccekabuddhato sammāsambuddhatoti imehi sattahākārehi attano upasaṃharaṇato <pageBreak edition="V" number="0.0364" />. <bold>Kāyabahusādhāraṇā</bold>ti asītiyā kimikulānaṃ, anekasatānaṃ rogānaṃ, bāhirānañca ahivicchikādīnaṃ maraṇassa paccayānaṃ sādhāraṇato. <bold>Āyudubbalato</bold>ti assāsapassāsūpanibaddhattairiyāpathūpanibaddhattādinā āyuno dubbalato. <bold>Kālavavatthānassa abhāvato</bold>ti ‘‘imasmiṃyeva kāle maritabbaṃ, na aññasmi’’nti evaṃ kālavavatthānassa abhāvato. <bold>Addhānassa paricchedā</bold>ti ‘‘manussānaṃ jīvitassa paricchedo nāma <pageBreak edition="M" number="0.0436" /> etarahi paritto, addhā yo ciraṃ jīvati, so vassasataṃ jīvatī’’ti evaṃ addhānassa kālassa paricchedato.</paragraph>
<paragraph line="679">Ettha pana kammaṭṭhānaṃ bhāvetvā vipassanāya saha paṭisambhidāhi arahattaṃ pattukāmena buddhaputtena yaṃ kātabbaṃ, taṃ ādikammikassa kulaputtassa vasena ādito paṭṭhāya saṅkhepenopadissāma. Catubbidhaṃ tāva sīlaṃ sodhetabbaṃ. Tattha tividhā visujjhanā anāpajjanaṃ, āpannavuṭṭhānaṃ, kilesehi ca appaṭipīḷanaṃ. Evaṃ visuddhasīlassa hi bhāvanā sampajjati. Yampidaṃ cetiyaṅgaṇavattādīnaṃ vasena ābhisamācārikasīlaṃ vuccati, tampi sādhukaṃ paripūretabbaṃ. Tato –</paragraph>
<gatha1 line="680">‘‘Āvāso ca kulaṃ lābho, gaṇo kammañca pañcamaṃ;</gatha1>
<gathalast line="681">Addhānaṃ ñāti ābādho, gantho iddhīti te dasā’’ti. (visuddhi. 1.41) –</gathalast>
<unindented line="682">Evaṃ vuttesu dasasu palibodhesu yo palibodho, yo upacchinditabbo. Evaṃ upacchinnapalibodhena –</unindented>
<gatha1 line="683">‘‘Piyo garu bhāvanīyo, vattā ca vacanakkhamo;</gatha1>
<gathalast line="684">Gambhīrañca kathaṃ kattā, no cāṭṭhāne niyojako’’ti. (a. ni. 7.37) –</gathalast>
<unindented line="685">Evaṃ vuttalakkhaṇaṃ ācariyaṃ upasaṅkamitvā kammaṭṭhānaṃ uggahetabbaṃ. Taṃ duvidhaṃ hoti sabbatthakakammaṭṭhānañca pārihāriyakammaṭṭhānañca. Tattha <bold>sabbatthakakammaṭṭhānaṃ</bold> nāma bhikkhusaṅghādīsu mettā, maraṇassati ca, ‘‘asubhasaññā’’tipi eke. Etaṃ pana tayaṃ sabbattha atthayitabbaṃ icchitabbanti <pageBreak edition="V" number="0.0365" /> katvā, adhippetassa ca yogānuyogakammassa padaṭṭhānattā ‘‘sabbatthakakammaṭṭhāna’’nti vuccati. Aṭṭhatiṃsārammaṇesu pana yaṃ yassa caritānukūlaṃ, taṃ tassa niccaṃ pariharitabbattā yathāvutteneva nayena <bold>‘‘pārihāriyakammaṭṭhāna’’</bold>nti vuccati, tato –</unindented>
<gatha1 line="686">‘‘Mahāvāsaṃ <pageBreak edition="M" number="0.0437" /> navāvāsaṃ, jarāvāsañca panthaniṃ;</gatha1>
<gathalast line="687">Soṇḍiṃ paṇṇañca pupphañca, phalaṃ patthitameva ca.</gathalast>
<gatha1 line="688">‘‘Nagaraṃ dārunā khettaṃ, visabhāgena paṭṭanaṃ;</gatha1>
<gathalast line="689">Paccantasīmāsappāyaṃ, yattha mitto na labbhati.</gathalast>
<gatha1 line="690">‘‘Aṭṭhārasetāni ṭhānāni, iti viññāya paṇḍito;</gatha1>
<gathalast line="691">Ārakā parivajjeyya, maggaṃ sappaṭibhayaṃ yathā’’ti. (visuddhi. 1.52) –</gathalast>
<unindented line="692">Vuttaaṭṭhārasasenāsanadosavajjitaṃ ‘‘idha, bhikkhave, senāsanaṃ nātidūraṃ hoti naccāsannaṃ gamanāgamanasampannaṃ divā appākiṇṇaṃ rattiṃ appasaddaṃ appanigghosaṃ appaḍaṃsamakasavātātapasarīsapasamphassaṃ. Tasmiṃ kho pana senāsane viharantassa appakasireneva uppajjanti cīvarapiṇḍapātasenāsanagilānapaccayabhesajjaparikkhārā. Tasmiṃ kho pana senāsane therā bhikkhū viharanti bahussutā āgatāgamā dhammavinayadharā mātikādharā. Te kālena kālaṃ upasaṅkamitvā paripucchati paripañhati ‘idaṃ bhante kathaṃ, imassa ko attho’ti. Tassa te āyasmanto avivaṭañceva vivaranti, anuttānīkatañca uttāniṃ karonti, anekavihitesu ca kaṅkhāṭhānīyesu dhammesu kaṅkhaṃ paṭivinodenti. Evaṃ kho, bhikkhave, senāsanaṃ pañcaṅgasamannāgataṃ hotī’’ti (a. ni. 10.11) vuttapañcaṅgasamannāgataṃ senāsanaṃ upagamma tattha vasantena ‘‘dīghāni kesalomanakhāni chinditabbāni, jiṇṇacīvaresu aggaḷaanuvātaparibhaṇḍadānādinā daḷhīkammaṃ vā tantacchedādīsu tunnakammaṃ vā kātabbaṃ, kiliṭṭhāni rajitabbāni, sace patte malaṃ hoti, patto pacitabbo, mañcapīṭhādīni sodhetabbānī’’ti evaṃ vuttaupacchinnakhuddakapalibodhena katabhattakiccena bhattasammadaṃ vinodetvā ratanattayaguṇānussaraṇena cittaṃ sampahaṃsetvā <pageBreak edition="M" number="0.0438" /> ācariyuggahato ekapadampi asammuyhantena manasi kātabbanti.</unindented>
<centered line="693">Caturārakkhaniddesavaṇṇanā niṭṭhitā.</centered>
<subhead line="694">50. Vipassanāniddesavaṇṇanā</subhead>
<paragraph line="695" number="471-2"><bold>Nāmarūpa</bold>nti <pageBreak edition="V" number="0.0366" /> cittacetasikasaṅkhātaṃ nāmañca aṭṭhavīsatividhaṃ rūpañca. ‘‘Namanalakkhaṇaṃ nāmaṃ, ruppanalakkhaṇaṃ rūpaṃ, nāmarūpato na añño attādiko koci atthī’’ti evaṃ jhānalābhī ce, jhānato vuṭṭhāya jhānagataṃ vā vipassanāyāniko ce, pakiṇṇakabhūtaṃ nāmarūpaṃ pariggahetvā. Pātimokkhasaṃvarādi sīlavisuddhi, caturārakkhavasena dīpitā sopacārasamādhisaṅkhātā cittavisuddhi ca vuttāva nāmāti iminā diṭṭhivisuddhi kathitā. Tato tassa paccayañca pariggahetvāti sambandho. <bold>Tassa paccaya</bold>nti ‘‘paṭisandhikkhaṇe nāmarūpadvayameva avijjātaṇhāupādānakammehi uppajjati, na issarādikāraṇenā’’tiādinā tassa kāraṇaṃ, iminā kaṅkhāvitaraṇavisuddhi dassitā.</paragraph>
<paragraph line="696"><bold>Hutvā abhāvato aniccā</bold>ti sabbepi nāmarūpasaṅkhārā uppajjitvā abhāvāpajjanato aniccā. <bold>Udayabbayapīḷanā dukkhā</bold>ti uppādanirodhavasena pīḷanato dukkhā. <bold>Avasavattittā anattā</bold>ti attano vase avattanato anattāti evaṃ saṅkhārehi saddhiṃ tilakkhaṇaṃ āropetvā. <bold>Punappunaṃ sammasanto</bold>ti yathāvuttanayena sammasanto samathayāniko vipassanāyāniko ca yogāvacaro. Iminā maggāmaggañāṇadassanavisuddhi, paṭipadāñāṇadassanavisuddhi ca dassitā. Saṅkhārānameva <pageBreak edition="M" number="0.0439" /> hi udayabbayādinānupassanato udayabbayabhaṅgabhayaādīnavanibbidāmuñcitukamyatāpaṭisaṅkhānupassanāsa- ṅkhārupekkhāñāṇasaṅkhātassa aṭṭhavidhassa ñāṇassa vasena sikhāppattaṃ vipassanāñāṇaṃ paṭipadāñāṇadassanavisuddhi nāma. <bold>Anupubbena sabbasaṃyojanakkhayaṃ pāpuṇeyyā</bold>ti iminā ñāṇadassanavisuddhi dassitā. <bold>Sabbasaṃyojanakkhaya</bold>nti orambhāgiyānaṃ pañcannaṃ saṃyojanānaṃ heṭṭhā maggattayena khepitattā, itaresaṃ uddhambhāgiyānaṃ saṃyojanānaṃ khepitattā ca sabbesaṃ saṃyojanānaṃ khayante jātaṃ arahattamaggaṃ.</paragraph>
<subhead line="697">Nigamanakathāvaṇṇanā</subhead>
<paragraph line="698" number="473"> Yasmā <pageBreak edition="V" number="0.0367" /> kāraṇā yā sikkhanā, ayaṃ bhikkhukiccaṃ, <bold>ato</bold> tasmā kāraṇāti attho.</paragraph>
<paragraph line="699" number="474"><bold>Niccaso lokavicārino</bold>ti niccaṃ loke vicarato. Mālutasseva parissamo na sambhotīti yojanā. <bold>Mālutassevā</bold>ti vātassa iva. <bold>Na sambhotī</bold>ti na hoti.</paragraph>
<paragraph line="700" number="475-6"> Tambapaṇṇi eva tambapaṇṇiyo, ketu viya ketu, tambapaṇṇiye ketūti tappuriso. Tena racitā dhammavinayaññupasaṃsitā ayaṃ khuddasikkhā parimāṇato gāthānaṃ pañcamattehi satehi ettāvatā niṭṭhānamupāgatāti sambandho.</paragraph>
<centered line="701">Nigamanakathāvaṇṇanā niṭṭhitā.</centered>
<subhead line="702">Nigamanakathā</subhead>
<gatha1 line="703">Kārāpitetirucire <pageBreak edition="M" number="0.0440" /> pavare vihāre;</gatha1>
<gatha2 line="704">Mānādhikāripurinā garunā guṇena;</gatha2>
<gatha3 line="705">Vassaṃ vasaṃ damiḷaso vidhahaṃ akāsiṃ;</gatha3>
<gathalast line="706">Ākaṅkhaṭīka jinasāsanasampavuddhiṃ.</gathalast>
<gatha1 line="707">Puññena sattharacanājanitena tena;</gatha1>
<gatha2 line="708">Sambuddhasāsanavarodayakāraṇena;</gatha2>
<gatha3 line="709">Lokāmisesu pana me samayaṃ alaggo;</gatha3>
<gathalast line="710">Sambuddhasāsanavarodayamācareyyaṃ.</gathalast>
<gatha1 line="711">Atthesu <pageBreak edition="V" number="0.0368" /> akkharapadesu vinicchayesu;</gatha1>
<gatha2 line="712">Pubbāparesu likhitaṃ khalitaṃ yadatthi;</gatha2>
<gatha3 line="713">Ohāya khantumarahanti vadantu santā;</gatha3>
<gathalast line="714">Diṭṭhāparādhamatha vā kimulālanena.</gathalast>
<gatha1 line="715">Yenantatantaratanākaramanthanena;</gatha1>
<gatha2 line="716">Manthācalollasitañāṇavarena laddhā;</gatha2>
<gatha3 line="717">Sārāmatātisukhitā sukhayanti caññe;</gatha3>
<gathalast line="718">Te me jayanti garavo garavo guṇehi.</gathalast>
<gatha1 line="719">Paratthasampādanato, puññenādhigatenahaṃ;</gatha1>
<gathalast line="720">Paratthasampādanako, bhaveyyaṃ jātijātiyaṃ.</gathalast>
<paragraph line="721">Sisso āha –</paragraph>
<gatha1 line="722">Paramappicchatānekasantosopasamesinaṃ;</gatha1>
<gathalast line="723">Sucisallekhavuttīnaṃ, sadāraññanivāsinaṃ.</gathalast>
<gatha1 line="724">Sāsanujjotakārīnaṃ, ācerattamupāgataṃ;</gatha1>
<gathalast line="725">Udumbaragirikhyātayatīnaṃ yatipuṅgavaṃ.</gathalast>
<gatha1 line="726">Medhaṅkara <pageBreak edition="M" number="0.0441" /> iti khyātanāmadheyyaṃ tapodhanaṃ;</gatha1>
<gathalast line="727">Theraṃ thiradayāmedhānidhānaṃ sādhupūjitaṃ.</gathalast>
<gatha1 line="728">Sissaṃ sahāyamāgamma, kalyāṇamittamattano;</gatha1>
<gathalast line="729">Sodhetuṃ sāsanaṃ satthu, parakkamamakāsi yo.</gathalast>
<gatha1 line="730">Susaddasiddhiṃ <pageBreak edition="V" number="0.0369" /> yo yoganicchayaṃ sabbhi vaṇṇitaṃ;</gatha1>
<gathalast line="731">Akā subodhālaṅkāraṃ, vuttodayamanākulaṃ.</gathalast>
<gatha1 line="732">Saṅgharakkhitanāmena, mahātherena dhīmatā;</gatha1>
<gathalast line="733">Nivāsabhūtenānekaguṇānappicchatādinaṃ.</gathalast>
<gatha1 line="734">Teneva racitā sādhu, sāsanodayakārinā;</gatha1>
<gathalast line="735">Khuddasikkhāya ṭīkāpi, sumaṅgalappasādanī.</gathalast>
<centered line="736">Nigamanakathā niṭṭhitā.</centered>
<centered line="737">Iti sumaṅgalappasādanī nāma</centered>
<centered line="738">Khuddasikkhā-abhinavaṭīkā samattā.</centered>
<centered line="739"> Namo tassa bhagavato arahato sammāsambuddhassa</centered>
</body>
</document>