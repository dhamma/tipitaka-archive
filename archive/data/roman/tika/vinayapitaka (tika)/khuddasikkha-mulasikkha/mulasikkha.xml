<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin13t.nrf3.xml</normativeSource>
    <archivePath>roman/tika/vinayapitaka (tika)/khuddasikkha-mulasikkha/mulasikkha.xml</archivePath>
    <baseFileName>mulasikkha</baseFileName>
    <titlePath>Mūlasikkhā - Khuddasikkhā-mūlasikkhā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Mūlasikkhā</chapter>
    <subsubhead line="2">Ganthārambhakathā</subsubhead>
    <gatha1 line="3">Natvā <pageBreak edition="Myanmar" number="0.0443" /><pageBreak edition="Vipassana Research Institut" number="0.0371" /> nāthaṃ pavakkhāmi, mūlasikkhaṃ samāsato;</gatha1>
    <gathalast line="4">Bhikkhunā navakenādo, mūlabhāsāya sikkhituṃ.</gathalast>
    <subhead line="5">1. Pārājikaniddeso</subhead>
    <hangnum line="6" number="1"></hangnum>
    <gatha1 line="7"> Saṃ nimittaṃ pavesanto, bhikkhu maggattaye cuto;</gatha1>
    <gathalast line="8">Pavesanaṭṭhituddhāra-paviṭṭhe cepi sādiyaṃ.</gathalast>
    <hangnum line="9" number="2"></hangnum>
    <gatha1 line="10"> Adinnaṃ mānusaṃ bhaṇḍaṃ, theyyāyekena ādiyaṃ;</gatha1>
    <gathalast line="11">Pañcavīsāvahāresu, garukaṃ ce cuto bhave.</gathalast>
    <hangnum line="12" number="3"></hangnum>
    <gatha1 line="13"> Ādiyanto <pageBreak edition="Vipassana Research Institut" number="0.0372" /> harantova-harantopiriyāpathaṃ;</gatha1>
    <gathalast line="14">Vikopento tathā ṭhānā, cāventopi parājiko.</gathalast>
    <hangnum line="15" number="4"></hangnum>
    <gatha1 line="16"> Tattha nānekabhaṇḍānaṃ, pañcakānaṃ vasā pana;</gatha1>
    <gathalast line="17">Avahārā dasañceti, viññātabbā vibhāvinā.</gathalast>
    <hangnum line="18" number="5"></hangnum>
    <gatha1 line="19"> Sāhatthāṇattiko ceva, nissaggo cātthasādhako;</gatha1>
    <gathalast line="20">Dhuranikkhepanañceva, idaṃ sāhatthapañcakaṃ.</gathalast>
    <hangnum line="21" number="6"></hangnum>
    <gatha1 line="22"> Pubbasahappayogo <pageBreak edition="Myanmar" number="0.0444" /> ca, saṃvidhāharaṇampi ca;</gatha1>
    <gathalast line="23">Saṅketakammaṃ nimittaṃ, pubbappayogapañcakaṃ.</gathalast>
    <hangnum line="24" number="7"></hangnum>
    <gatha1 line="25"> Theyyāpasayhaparikappa-ppaṭicchannakusādikā;</gatha1>
    <gathalast line="26">Avahārā ime pañca, viññātabbā vibhāvinā.</gathalast>
    <hangnum line="27" number="8"></hangnum>
    <gatha1 line="28"> Manussapāṇaṃ pāṇoti, jānaṃ vadhakacetasā;</gatha1>
    <gathalast line="29">Jīvitā yo viyojeti, sāsanā so parājito.</gathalast>
    <hangnum line="30" number="9"></hangnum>
    <gatha1 line="31"> Jhānādibhedaṃ hadaye asantaṃ,</gatha1>
    <gatha2 line="32">Aññapadesañca vinādhimānaṃ;</gatha2>
    <gatha3 line="33">Manussajātissa vadeyya bhikkhu,</gatha3>
    <gathalast line="34">Ñātakkhaṇe tena parājiko bhaveti.</gathalast>
    <subhead line="35">2. Garukāpattiniddeso</subhead>
    <hangnum line="36" number="10"></hangnum>
    <gatha1 line="37"> Mocetukāmacittena, upakkamma vimocayaṃ;</gatha1>
    <gathalast line="38">Sukkamaññatra supinā, samaṇo garukaṃ phuse.</gathalast>
    <hangnum line="39" number="11"></hangnum>
    <gatha1 line="40"> Kāyasaṃsaggarāgena <pageBreak edition="Vipassana Research Institut" number="0.0373" />, manussitthiṃ parāmasaṃ;</gatha1>
    <gathalast line="41">Itthisaññī upakkamma, samaṇo garukaṃ phuse.</gathalast>
    <hangnum line="42" number="12"></hangnum>
    <gatha1 line="43"> Duṭṭhullavācassādena, maggaṃ vārabbha methunaṃ;</gatha1>
    <gathalast line="44">Obhāsanto manussitthiṃ, suṇamānaṃ garuṃ phuse.</gathalast>
    <hangnum line="45" number="13"></hangnum>
    <gatha1 line="46"> Vaṇṇaṃ vatvāttanokāma-pāricariyāya methunaṃ;</gatha1>
    <gathalast line="47">Itthiṃ methunarāgena, yācamāno garuṃ phuse.</gathalast>
    <hangnum line="48" number="14"></hangnum>
    <gatha1 line="49"> Sandesaṃ paṭiggaṇhitvā, purisassitthiyāpi vā;</gatha1>
    <gathalast line="50">Vīmaṃsitvā haraṃpaccā, samaṇo garukaṃ phuse.</gathalast>
    <hangnum line="51" number="15"></hangnum>
    <gatha1 line="52"> Cāvetukāmo codento, amūlantimavatthunā;</gatha1>
    <gathalast line="53">Codāpayaṃ vā samaṇo, suṇamānaṃ garuṃ phuse.</gathalast>
    <hangnum line="54" number="16"></hangnum>
    <gatha1 line="55"> Lesamattaṃ upādāya, amūlantimavatthunā;</gatha1>
    <gathalast line="56">Cāvetukāmo codento, suṇamānaṃ garuṃ phuseti.</gathalast>
    <subhead line="57">3. Nissaggiyaniddeso</subhead>
    <hangnum line="58" number="17"></hangnum>
    <gatha1 line="59"> Vikappanamadhiṭṭhāna-makatvā <pageBreak edition="Myanmar" number="0.0445" /> kālacīvaraṃ;</gatha1>
    <gathalast line="60">Dasāhamatimāpeti, tassa nissaggiyaṃ siyā.</gathalast>
    <hangnum line="61" number="18"></hangnum>
    <gatha1 line="62"> Bhikkhusammutiyāññatra, ticīvaramadhiṭṭhitaṃ;</gatha1>
    <gathalast line="63">Ekāhamatimāpeti, nissaggi samayaṃ vinā.</gathalast>
    <hangnum line="64" number="19"></hangnum>
    <gatha1 line="65"> Aññātikā bhikkhuniyā, purāṇacīvaraṃ pana;</gatha1>
    <gathalast line="66">Dhovāpeti rajāpeti, ākoṭāpeti taṃ siyā.</gathalast>
    <hangnum line="67" number="20"></hangnum>
    <gatha1 line="68"> Aññātikā <pageBreak edition="Vipassana Research Institut" number="0.0374" /> bhikkhuniyā, hatthato kiñci mūlakaṃ;</gatha1>
    <gathalast line="69">Adatvā cīvarādāne, nissaggiyamudīritaṃ.</gathalast>
    <hangnum line="70" number="21"></hangnum>
    <gatha1 line="71"> Appavāritamaññātiṃ, viññāpentassa cīvaraṃ;</gatha1>
    <gathalast line="72">Aññatra samayā tassa, nissaggiyamudīritaṃ.</gathalast>
    <hangnum line="73" number="22"></hangnum>
    <gatha1 line="74"> Rajataṃ jātarūpaṃ vā, māsakaṃ vā kahāpaṇaṃ;</gatha1>
    <gathalast line="75">Gaṇheyya vā gaṇhāpeyya, nissaggi sādiyeyya vā.</gathalast>
    <hangnum line="76" number="23"></hangnum>
    <gatha1 line="77"> Parivatteyya nissaggi, rajatādi catubbidhaṃ;</gatha1>
    <gathalast line="78">Kappiyaṃ kappiyenāpi, ṭhapetvā sahadhammike.</gathalast>
    <hangnum line="79" number="24"></hangnum>
    <gatha1 line="80"> Vikappanamadhiṭṭhāna-makatvāna pamāṇikaṃ;</gatha1>
    <gathalast line="81">Dasāhamatimāpeti, pattaṃ nissaggiyaṃ siyā.</gathalast>
    <hangnum line="82" number="25"></hangnum>
    <gatha1 line="83"> Pañcabandhanato ūna-patte sati paraṃ pana;</gatha1>
    <gathalast line="84">Viññāpeti navaṃ pattaṃ, tassa nissaggiyaṃ siyā.</gathalast>
    <hangnum line="85" number="26"></hangnum>
    <gatha1 line="86"> Paṭiggahetvā bhuñjanto, sappitelādikaṃ pana;</gatha1>
    <gathalast line="87">Sattāhamatimāpeti, tassa nissaggiyaṃ siyā.</gathalast>
    <hangnum line="88" number="27"></hangnum>
    <gatha1 line="89"> Bhikkhussa cīvaraṃ datvā, acchindantassa taṃ puna;</gatha1>
    <gathalast line="90">Sakasaññāya nissaggi, acchindāpayatopi vā.</gathalast>
    <hangnum line="91" number="28"></hangnum>
    <gatha1 line="92"> Appavāritamaññātiṃ <pageBreak edition="Myanmar" number="0.0446" />, suttaṃ yāciya cīvaraṃ;</gatha1>
    <gathalast line="93">Vāyāpentassa nissaggi, vinā ñātippavārite.</gathalast>
    <hangnum line="94" number="29"></hangnum>
    <gatha1 line="95"> Jānanto <pageBreak edition="Vipassana Research Institut" number="0.0375" /> bhikkhu saṅghassa, lābhaṃ pariṇataṃ pana;</gatha1>
    <gathalast line="96">Attano pariṇāmeti, tassa nissaggiyaṃ siyāti.</gathalast>
    <subhead line="97">4. Pācittiyaniddeso</subhead>
    <hangnum line="98" number="30"></hangnum>
    <gatha1 line="99"> Sampajānamusāvāde, pācittiyamudīritaṃ;</gatha1>
    <gathalast line="100">Bhikkhuñca omasantassa, pesuññaharaṇepi ca.</gathalast>
    <hangnum line="101" number="31"></hangnum>
    <gatha1 line="102"> Ṭhapetvā bhikkhuniṃ bhikkhuṃ, aññena piṭakattayaṃ;</gatha1>
    <gathalast line="103">Padasodhammaṃ bhaṇantassa, pācittiyamudīritaṃ.</gathalast>
    <hangnum line="104" number="32"></hangnum>
    <gatha1 line="105"> Anupasampanneneva, sayitvāna tirattiyaṃ;</gatha1>
    <gathalast line="106">Pācitti sahaseyyāya, catutthatthaṅgate puna.</gathalast>
    <hangnum line="107" number="33"></hangnum>
    <gatha1 line="108"> Itthiyā ekarattampi, seyyaṃ kappayatopi vā;</gatha1>
    <gathalast line="109">Desentassa vinā viññuṃ, dhammañca chappaduttariṃ.</gathalast>
    <hangnum line="110" number="34"></hangnum>
    <gatha1 line="111"> Duṭṭhullaṃ bhikkhuno vajjaṃ, bhikkhusammutiyā vinā;</gatha1>
    <gathalast line="112">Abhikkhuno vadantassa, pācittiyamudīritaṃ.</gathalast>
    <hangnum line="113" number="35"></hangnum>
    <gatha1 line="114"> Khaṇeyya vā khaṇāpeyya, pathaviñca akappiyaṃ;</gatha1>
    <gathalast line="115">Bhūtagāmaṃ vikopeyya, tassa pācittiyaṃ siyā.</gathalast>
    <hangnum line="116" number="36"></hangnum>
    <gatha1 line="117"> Ajjhokāse tu mañcādiṃ, katvā santharaṇādikaṃ;</gatha1>
    <gathalast line="118">Saṅghikaṃ yāti pācitti, akatvāpucchanādikaṃ.</gathalast>
    <hangnum line="119" number="37"></hangnum>
    <gatha1 line="120"> Saṅghikāvasathe seyyaṃ, katvā santharaṇādikaṃ;</gatha1>
    <gathalast line="121">Akatvāpucchanādiṃ yo, yāti pācitti tassapi.</gathalast>
    <hangnum line="122" number="38"></hangnum>
    <gatha1 line="123"> Jānaṃ sappāṇakaṃ toyaṃ, pācitti paribhuñjato;</gatha1>
    <gathalast line="124">Aññātikā bhikkhuniyā, ṭhapetvā pārivattakaṃ.</gathalast>
    <hangnum line="125" number="39"></hangnum>
    <gatha1 line="126"> Cīvaraṃ <pageBreak edition="Myanmar" number="0.0447" /><pageBreak edition="Vipassana Research Institut" number="0.0376" /> deti pācitti, cīvaraṃ sibbatopi ca;</gatha1>
    <gathalast line="127">Atirittaṃ akāretvā, pavāretvāna bhuñjato.</gathalast>
    <hangnum line="128" number="40"></hangnum>
    <gatha1 line="129"> Bhikkhuṃ āsādanāpekkho, pavāreti pavāritaṃ;</gatha1>
    <gathalast line="130">Anatirittena bhutte tu, pācittiyamudīritaṃ.</gathalast>
    <hangnum line="131" number="41"></hangnum>
    <gatha1 line="132"> Sannidhibhojanaṃ bhuñje, vikāle yāvakālikaṃ;</gatha1>
    <gathalast line="133">Bhuñjato vāpi pācitti, agilāno paṇītakaṃ.</gathalast>
    <hangnum line="134" number="42"></hangnum>
    <gatha1 line="135"> Viññāpetvāna bhuñjeyya, sappibhattādikampi ca;</gatha1>
    <gathalast line="136">Appaṭiggahitaṃ bhuñje, dantakaṭṭhodakaṃ vinā.</gathalast>
    <hangnum line="137" number="43"></hangnum>
    <gatha1 line="138"> Titthiyassa dade kiñci, bhuñjitabbaṃ sahatthato;</gatha1>
    <gathalast line="139">Nisajjaṃ vāraho kappe, mātugāmena cekato.</gathalast>
    <hangnum line="140" number="44"></hangnum>
    <gatha1 line="141"> Surāmerayapānepi, pācittiyamudīritaṃ;</gatha1>
    <gathalast line="142">Aṅgulipatodake cāpi, hasadhammepi codake.</gathalast>
    <hangnum line="143" number="45"></hangnum>
    <gatha1 line="144"> Anādarepi pācitti, bhikkhuṃ bhīsayatopi vā;</gatha1>
    <gathalast line="145">Bhayānakaṃ kathaṃ katvā, dassetvā vā bhayānakaṃ.</gathalast>
    <hangnum line="146" number="46"></hangnum>
    <gatha1 line="147"> Ṭhapetvā paccayaṃ kiñci, agilāno jaleyya vā;</gatha1>
    <gathalast line="148">Jotiṃ jalāpayeyyāpi, tassa pācittiyaṃ siyā.</gathalast>
    <hangnum line="149" number="47"></hangnum>
    <gatha1 line="150"> Kappabindumanādāya, navacīvarabhogino;</gatha1>
    <gathalast line="151">Hasāpekkhassa pācitti, bhikkhuno cīvarādikaṃ.</gathalast>
    <hangnum line="152" number="48"></hangnum>
    <gatha1 line="153"> Apanetvā <pageBreak edition="Vipassana Research Institut" number="0.0377" /> nidhentassa, nidhāpentassa vā pana;</gatha1>
    <gathalast line="154">Jānaṃ pāṇaṃ mārentassa, tiracchānagatampi ca.</gathalast>
    <hangnum line="155" number="49"></hangnum>
    <gatha1 line="156"> Chādetukāmo chādeti, duṭṭhullaṃ bhikkhunopi ca;</gatha1>
    <gathalast line="157">Gāmantaragatassāpi, saṃvidhāyitthiyā saha.</gathalast>
    <hangnum line="158" number="50"></hangnum>
    <gatha1 line="159"> Bhikkhuṃ <pageBreak edition="Myanmar" number="0.0448" /> paharato vāpi, talasattikamuggire;</gatha1>
    <gathalast line="160">Codeti vā codāpeti, garukāmūlakenapi.</gathalast>
    <hangnum line="161" number="51"></hangnum>
    <gatha1 line="162"> Kukkuccuppādane cāpi, bhaṇḍanatthāyupassutiṃ;</gatha1>
    <gathalast line="163">Sotuṃ bhaṇḍanajātānaṃ, yāti pācittiyaṃ siyā.</gathalast>
    <hangnum line="164" number="52"></hangnum>
    <gatha1 line="165"> Saṅghassa lābhaṃ pariṇāmitaṃ tu,</gatha1>
    <gatha2 line="166">Nāmeti yo taṃ parapuggalassa;</gatha2>
    <gatha3 line="167">Pucchaṃ akatvāpi ca santabhikkhuṃ,</gatha3>
    <gathalast line="168">Pācitti gāmassa gate vikāleti.</gathalast>
    <subhead line="169">5. Pakiṇṇakaniddeso</subhead>
    <hangnum line="170" number="53"></hangnum>
    <gatha1 line="171"> Saṅghikaṃ garubhaṇḍaṃ yo, deti aññassa issaro;</gatha1>
    <gathalast line="172">Thullaccayaṃ yathāvatthuṃ, theyyā pārājikādipi.</gathalast>
    <hangnum line="173" number="54"></hangnum>
    <gatha1 line="174"> Kusādimayacīrāni, kambalaṃ kesavālajaṃ;</gatha1>
    <gathalast line="175">Samayaṃ vinā dhārayato, lūkapakkhājinakkhipaṃ.</gathalast>
    <hangnum line="176" number="55"></hangnum>
    <gatha1 line="177"> Satthakamme vatthikamme, saṃ nimittañca chindato;</gatha1>
    <gathalast line="178">Thullaccayaṃ manussānaṃ, maṃsādibhojanepi vā.</gathalast>
    <hangnum line="179" number="56"></hangnum>
    <gatha1 line="180"> Kadalerakakkadussāni <pageBreak edition="Vipassana Research Institut" number="0.0378" />, potthakaṃ sabbanīlakaṃ;</gatha1>
    <gathalast line="181">Sabbapītādikañcāpi, dhārayantassa dukkaṭaṃ.</gathalast>
    <hangnum line="182" number="57"></hangnum>
    <gatha1 line="183"> Hatthissuragasoṇānaṃ, sīhabyagghacchadīpinaṃ;</gatha1>
    <gathalast line="184">Taracchassa ca maṃsādiṃ, uddissakatakampi ca.</gathalast>
    <hangnum line="185" number="58"></hangnum>
    <gatha1 line="186"> Anāpucchitamaṃsañca, bhuñjato dukkaṭaṃ siyā;</gatha1>
    <gathalast line="187">Yātānupubbaṃ hitvāna, dakatitthādikaṃ vaje.</gathalast>
    <hangnum line="188" number="59"></hangnum>
    <gatha1 line="189"> Sahasā <pageBreak edition="Myanmar" number="0.0449" /> vubbhajitvāna, pavise nikkhameyya vā;</gatha1>
    <gathalast line="190">Vaccapassāvakuṭikaṃ, vinā ukkāsikaṃ vise.</gathalast>
    <hangnum line="191" number="60"></hangnum>
    <gatha1 line="192"> Nitthunanto kare vaccaṃ, dantakaṭṭhañca khādayaṃ;</gatha1>
    <gathalast line="193">Vaccapassāvadoṇīnaṃ, bahi vaccādikaṃ kare.</gathalast>
    <hangnum line="194" number="61"></hangnum>
    <gatha1 line="195"> Kharena cāvalekheyya, kaṭṭhaṃ pāteyya kūpake;</gatha1>
    <gathalast line="196">Ūhatañca na dhoveyya, uklāpañca na sodhaye.</gathalast>
    <hangnum line="197" number="62"></hangnum>
    <gatha1 line="198"> Dakakiccaṃ karontassa, katvā ‘‘capucapū’’ti ca;</gatha1>
    <gathalast line="199">Anajjhiṭṭhova therena, pātimokkhampi uddise.</gathalast>
    <hangnum line="200" number="63"></hangnum>
    <gatha1 line="201"> Anāpucchāya pañhassa, kathane vissajjanepi ca;</gatha1>
    <gathalast line="202">Sajjhāyakaraṇe dīpa-jālane vijjhāpanepi ca.</gathalast>
    <hangnum line="203" number="64"></hangnum>
    <gatha1 line="204"> Vātapānakavāṭāni, vivareyya thakeyya vā;</gatha1>
    <gathalast line="205">Vandanādiṃ kare naggo, gamanaṃ bhojanādikaṃ.</gathalast>
    <hangnum line="206" number="65"></hangnum>
    <gatha1 line="207"> Parikammaṃ <pageBreak edition="Vipassana Research Institut" number="0.0379" /> kare kāre, tipaṭicchannakaṃ vinā;</gatha1>
    <gathalast line="208">Kāyaṃ nahāyaṃ ghaṃseyya, kuṭṭe thambhe tarumhi vā.</gathalast>
    <hangnum line="209" number="66"></hangnum>
    <gatha1 line="210"> Kuruvindakasuttena, aññamaññassa kāyato;</gatha1>
    <gathalast line="211">Agilāno bahārāme, careyya saupāhano.</gathalast>
    <hangnum line="212" number="67"></hangnum>
    <gatha1 line="213"> Upāhanaṃ yo dhāreti, sabbanīlādikampi ca;</gatha1>
    <gathalast line="214">Nimittaṃ itthiyā ratto, mukhaṃ vā bhikkhadāyiyā.</gathalast>
    <hangnum line="215" number="68"></hangnum>
    <gatha1 line="216"> Ujjhānasaññī aññassa, pattaṃ vā attano mukhaṃ;</gatha1>
    <gathalast line="217">Ādāsādimhi passeyya, uccāsanamahāsane.</gathalast>
    <hangnum line="218" number="69"></hangnum>
    <gatha1 line="219"> Nisajjādiṃ karontassa, dukkaṭaṃ vandanepi ca;</gatha1>
    <gathalast line="220">Ukkhittānupasampanna-nānāsaṃvāsakādinaṃ.</gathalast>
    <hangnum line="221" number="70"></hangnum>
    <gatha1 line="222"> Ekato paṇḍakitthīhi, ubhatobyañjanena vā;</gatha1>
    <gathalast line="223">Dīghāsane nisīdeyya, adīghe āsane pana.</gathalast>
    <hangnum line="224" number="71"></hangnum>
    <gatha1 line="225"> Asamānāsanikena, mañcapīṭhe sayeyya vā;</gatha1>
    <gathalast line="226">Kulasaṅgahatthaṃ dadato, phalapupphādikampi ca.</gathalast>
    <hangnum line="227" number="72"></hangnum>
    <gatha1 line="228"> Ganthimādiṃ <pageBreak edition="Myanmar" number="0.0450" /> kare kāre, jinavāritapaccaye;</gatha1>
    <gathalast line="229">Paribhuñjeyya abyatto, anissāya vaseyya vā.</gathalast>
    <hangnum line="230" number="73"></hangnum>
    <gatha1 line="231"> Anuññātehi aññassa, bhesajjaṃ vā kare vade;</gatha1>
    <gathalast line="232">Kare sāpattiko bhikkhu, uposathappavāraṇaṃ.</gathalast>
    <hangnum line="233" number="74"></hangnum>
    <gatha1 line="234"> Dvārabandhādike <pageBreak edition="Vipassana Research Institut" number="0.0380" /> ṭhāne, parivattakavāṭakaṃ;</gatha1>
    <gathalast line="235">Apidhāya vinābhogaṃ, niyogaṃ vā saye divā.</gathalast>
    <hangnum line="236" number="75"></hangnum>
    <gatha1 line="237"> Dhaññitthirūparatanaṃ, āvudhitthipasādhanaṃ;</gatha1>
    <gathalast line="238">Tūriyabhaṇḍaṃ phalaṃ rukkhe, pubbaṇṇādiñca āmase.</gathalast>
    <hangnum line="239" number="76"></hangnum>
    <gatha1 line="240"> Sasitthodakatelehi, phaṇahatthaphaṇehi vā;</gatha1>
    <gathalast line="241">Kesamosaṇṭhanekasmiṃ, bhājane bhojanepi ca.</gathalast>
    <hangnum line="242" number="77"></hangnum>
    <gatha1 line="243"> Ekattharaṇapāvuraṇā, sayeyyuṃ dvekamañcake;</gatha1>
    <gathalast line="244">Dantakaṭṭhañca khādeyya, adhikūnaṃ pamāṇato.</gathalast>
    <hangnum line="245" number="78"></hangnum>
    <gatha1 line="246"> Yojeti vā yojāpeti, naccaṃ gītañca vāditaṃ;</gatha1>
    <gathalast line="247">Dassanaṃ savanaṃ tesaṃ, karontassa ca dukkaṭaṃ.</gathalast>
    <hangnum line="248" number="79"></hangnum>
    <gatha1 line="249"> Vīhādiropime cāpi, bahipākārakuṭṭake;</gatha1>
    <gathalast line="250">Vaccādichaḍḍanādimhi, dīghakesādidhāraṇe.</gathalast>
    <hangnum line="251" number="80"></hangnum>
    <gatha1 line="252"> Nakhamaṭṭhakaraṇādimhi, sambādhe lomahāraṇe;</gatha1>
    <gathalast line="253">Parikammakataṃ bhūmiṃ, akkame saupāhano.</gathalast>
    <hangnum line="254" number="81"></hangnum>
    <gatha1 line="255"> Adhotaallapādehi, saṅghikaṃ mañcapīṭhakaṃ;</gatha1>
    <gathalast line="256">Parikammakataṃ bhittiṃ, āmasantassa dukkaṭaṃ.</gathalast>
    <hangnum line="257" number="82"></hangnum>
    <gatha1 line="258"> Saṅghāṭiyāpi pallatthe, dupparibhuñjeyya cīvaraṃ;</gatha1>
    <gathalast line="259">Akāyabandhano gāmaṃ, vaje katvāna vaccakaṃ.</gathalast>
    <hangnum line="260" number="83"></hangnum>
    <gatha1 line="261"> Nācameyya <pageBreak edition="Vipassana Research Institut" number="0.0381" /> dake sante, samādeyya akappiye;</gatha1>
    <gathalast line="262">Desanārocanādimhi, sabhāgāpattiyāpi ca.</gathalast>
    <hangnum line="263" number="84"></hangnum>
    <gatha1 line="264"> Na <pageBreak edition="Myanmar" number="0.0451" /> vase vassaṃ visaṃvāde, suddhacitte paṭissavaṃ;</gatha1>
    <gathalast line="265">Vassaṃ vasitvā gamane, ananuññātakiccato.</gathalast>
    <hangnum line="266" number="85"></hangnum>
    <gatha1 line="267"> Vināpadaṃ tarussuddhaṃ, porisamhābhirūhaṇe;</gatha1>
    <gathalast line="268">Aparissāvanoddhānaṃ, vaje taṃ yācato na de.</gathalast>
    <hangnum line="269" number="86"></hangnum>
    <gatha1 line="270"> Attano ghātane itthi-rūpādiṃ kārayeyya vā;</gatha1>
    <gathalast line="271">Hitvā mālādikaṃ cittaṃ, jātakādiṃ sayaṃ kare.</gathalast>
    <hangnum line="272" number="87"></hangnum>
    <gatha1 line="273"> Bhuñjantamuṭṭhape tassa, sālādīsu nisīdato;</gatha1>
    <gathalast line="274">Vuḍḍhānaṃ pana okāsaṃ, adatvā vāpi dukkaṭaṃ.</gathalast>
    <hangnum line="275" number="88"></hangnum>
    <gatha1 line="276"> Yānādimabhirūheyya, kallako ratanattayaṃ;</gatha1>
    <gathalast line="277">Ārabbha vade davañña-parisāyopalālane.</gathalast>
    <hangnum line="278" number="89"></hangnum>
    <gatha1 line="279"> Kāyādiṃ vivaritvāna, bhikkhunīnaṃ na dassaye;</gatha1>
    <gathalast line="280">Vāce lokāyataṃ palitaṃ, gaṇheyya gaṇhāpeyya vā.</gathalast>
    <hangnum line="281" number="90"></hangnum>
    <gatha1 line="282"> Yattha katthaci peḷāyaṃ, bhuñjato pattahatthako;</gatha1>
    <gathalast line="283">Vātapānakavāṭaṃ vā, paṇāme sodakampi ca.</gathalast>
    <hangnum line="284" number="91"></hangnum>
    <gatha1 line="285"> Uṇheyya paṭisāmeyya, atiuṇheyya vodakaṃ;</gatha1>
    <gathalast line="286">Ṭhapeyya bhūmiyaṃ pattaṃ, aṅke vā mañcapīṭhake.</gathalast>
    <hangnum line="287" number="92"></hangnum>
    <gatha1 line="288"> Miḍḍhante <pageBreak edition="Vipassana Research Institut" number="0.0382" /> paribhaṇḍante, pāde chatte ṭhapeti vā;</gatha1>
    <gathalast line="289">Calakādiṃ ṭhape pattaṃ, patte vā hatthadhovane.</gathalast>
    <hangnum line="290" number="93"></hangnum>
    <gatha1 line="291"> Pattena nīharantassa, ucchiṭṭhamudakampi ca;</gatha1>
    <gathalast line="292">Akappiyampi pattaṃ vā, paribhuñjeyya dukkaṭaṃ.</gathalast>
    <hangnum line="293" number="94"></hangnum>
    <gatha1 line="294"> Vade ‘‘jīvā’’ti khipite, na sikkhati anādaro;</gatha1>
    <gathalast line="295">Parimaṇḍalakādimhi, sekhiye dukkaṭaṃ siyā.</gathalast>
    <hangnum line="296" number="95"></hangnum>
    <gatha1 line="297"> Yo <pageBreak edition="Myanmar" number="0.0452" /> bhaṇḍagāre payutova bhaṇḍakaṃ,</gatha1>
    <gatha2 line="298">Mātūna pācittiyamassa gopaye;</gatha2>
    <gatha3 line="299">Davāya hīnenapi jātiādinā,</gatha3>
    <gathalast line="300">Vadeyya dubbhāsitamuttamampi yoti.</gathalast>
    <subhead line="301">6. Vattādikaṇḍaniddeso</subhead>
    <hangnum line="302" number="96"></hangnum>
    <gatha1 line="303"> Upajjhācariyavattañca, gamikāgantukampi ca;</gatha1>
    <gathalast line="304">Senāsanādivattañca, kātabbaṃ piyasīlinā.</gathalast>
    <hangnum line="305" number="97"></hangnum>
    <gatha1 line="306"> Hatthapāse ṭhito kiñci, gahitabbaṃ dade tidhā;</gatha1>
    <gathalast line="307">Gahetukāmo gaṇheyya, dvidhāyaṃ sampaṭiggaho.</gathalast>
    <hangnum line="308" number="98"></hangnum>
    <gatha1 line="309"> Saṅghāṭimuttarāsaṅgaṃ, tathā antaravāsakaṃ;</gatha1>
    <gathalast line="310">‘‘Etaṃ imaṃ adhiṭṭhāmi’’, tathā ‘‘paccuddharāmi’’ti.</gathalast>
    <hangnum line="311" number="99"></hangnum>
    <gatha1 line="312"> ‘‘Imaṃ imāni etāni, etampi cīvara’’nti vā;</gatha1>
    <gathalast line="313">‘‘Parikkhāracoḷānī’’ti, tathā ‘‘paccuddharāmi’’ti.</gathalast>
    <hangnum line="314" number="100"></hangnum>
    <gatha1 line="315"> ‘‘Etaṃ <pageBreak edition="Vipassana Research Institut" number="0.0383" /> imaṃ adhiṭṭhāmi, pattaṃ paccuddharāmi’’ti;</gatha1>
    <gathalast line="316">Evaṃ paccuddharedhiṭṭhe, cīvarādiṃ yathāvidhi.</gathalast>
    <hangnum line="317" number="101"></hangnum>
    <gatha1 line="318"> Sañcarittaṃ vinā sesā, sacittā garukantimā;</gatha1>
    <gathalast line="319">Acchinnaṃ pariṇataṃ hitvā, nissaggiyamacittakaṃ.</gathalast>
    <hangnum line="320" number="102"></hangnum>
    <gatha1 line="321"> Padasodhammaṃ duve seyyā, itthiyā dhammadesanā;</gatha1>
    <gathalast line="322">Duve senāsanānīpi, sibbanaṃ cīvarassapi.</gathalast>
    <hangnum line="323" number="103"></hangnum>
    <gatha1 line="324"> Pavāritaṃ surāpānaṃ, pañcasannidhiādikaṃ;</gatha1>
    <gatha2 line="325">Jotinujjālanañceva, kappabindumanādikaṃ;</gatha2>
    <gathalast line="326">Gāmappavesanantete, pācittīsu acittakā.</gathalast>
    <hangnum line="327" number="104"></hangnum>
    <gatha1 line="328"> Pakiṇṇakesu uddissa-kataṃ hitvāññamaṃsakaṃ;</gatha1>
    <gatha2 line="329">Ekattharaṇapāvuraṇaṃ, ekamañce tuvaṭṭanaṃ;</gatha2>
    <gathalast line="330">Ekato bhuñjanañcāpi, naccagītādisattapi.</gathalast>
    <hangnum line="331" number="105"></hangnum>
    <gatha1 line="332"> Akāyabandhanañcāpi <pageBreak edition="Myanmar" number="0.0453" />, pattahatthakavāṭakaṃ;</gatha1>
    <gathalast line="333">Acittakamidaṃ sabbaṃ, sesamettha sacittakaṃ.</gathalast>
    <hangnum line="334" number="106"></hangnum>
    <gatha1 line="335"> Vītikkamanacittena, sacittakamacittakaṃ;</gatha1>
    <gathalast line="336">Paññattijānanenāpi, vadantācariyā tathā.</gathalast>
    <hangnum line="337" number="107"></hangnum>
    <gatha1 line="338"> Pubbakaraṇādikaṃ katvā, uposathappavāraṇaṃ;</gatha1>
    <gathalast line="339">Navadhā dīpitaṃ sabbaṃ, kātabbaṃ piyasīlinā.</gathalast>
    <hangnum line="340" number="108"></hangnum>
    <gatha1 line="341"> Sammajjanī padīpo ca, udakaṃ āsanena ca;</gatha1>
    <gathalast line="342">Uposathassa etāni, pubbakaraṇanti vuccati.</gathalast>
    <hangnum line="343" number="109"></hangnum>
    <gatha1 line="344"> Chandapārisuddhiutukkhānaṃ <pageBreak edition="Vipassana Research Institut" number="0.0384" />, bhikkhugaṇanā ca ovādo;</gatha1>
    <gathalast line="345">Uposathassa etāni, pubbakiccanti vuccati.</gathalast>
    <hangnum line="346" number="110"></hangnum>
    <gatha1 line="347"> Uposatho yāvatikā ca bhikkhū kammappattā,</gatha1>
    <gatha2 line="348">Sabhāgāpattiyo ca na vijjanti;</gatha2>
    <gatha3 line="349">Vajjanīyā ca puggalā tasmiṃ na honti,</gatha3>
    <gathalast line="350">Pattakallanti vuccati.</gathalast>
    <paragraph line="351" number="111"> Pubbakaraṇapubbakiccāni samāpetvā desitāpattikassa samaggassa bhikkhusaṅghassa anumatiyā pātimokkhaṃ uddisituṃ ārādhanaṃ karoma.</paragraph>
    <hangnum line="352" number="112"></hangnum>
    <gatha1 line="353"> Pārisuddhiadhiṭṭhāna-suttuddesavasā tidhā;</gatha1>
    <gathalast line="354">Gaṇapuggalasaṅghā ca, taṃ kareyyuṃ yathākkamaṃ.</gathalast>
    <hangnum line="355" number="113"></hangnum>
    <gatha1 line="356"> Cātuddaso pannaraso, sāmaggī dinato tidhā;</gatha1>
    <gathalast line="357">Dinapuggalakattabbā-kārato te naveritā.</gathalast>
    <hangnum line="358" number="114"></hangnum>
    <gatha1 line="359"> Tayo tayoti katvāna, dinapuggalabhedato;</gatha1>
    <gathalast line="360">Tevācīdvekavācīti, nava vuttā pavāraṇā.</gathalast>
    <hangnum line="361" number="115"></hangnum>
    <gatha1 line="362"> Kattikantimapakkhamhā, hemaṃ phaggunapuṇṇamā;</gatha1>
    <gatha2 line="363">Tassa antimapakkhamhā, gimhaṃ āsāḷhipuṇṇamā;</gatha2>
    <gathalast line="364">Vassakālaṃ tato sesaṃ, catuvīsatuposathā.</gathalast>
    <hangnum line="365" number="116"></hangnum>
    <gatha1 line="366"> Cātuddasā <pageBreak edition="Myanmar" number="0.0454" /> cha etesu, pakkhā tatiyasattamā;</gatha1>
    <gathalast line="367">Ñeyyā pannarasā sesā, aṭṭhārasa uposathā.</gathalast>
    <paragraph line="368" number="117"> ‘‘Chandaṃ dammi, chandaṃ me hara, chandaṃ me ārocehī’’ti chandaṃ dātabbaṃ.</paragraph>
    <paragraph line="369" number="118"> ‘‘Pārisuddhiṃ <pageBreak edition="Vipassana Research Institut" number="0.0385" /> dammi, pārisuddhiṃ me hara, pārisuddhiṃ me ārocehī’’ti pārisuddhi dātabbā.</paragraph>
    <paragraph line="370" number="119"> ‘‘Pavāraṇaṃ dammi, pavāraṇaṃ me hara, pavāraṇaṃ me ārocehi, mamatthāya pavārehī’’ti pavāraṇā dātabbā.</paragraph>
    <paragraph line="371" number="120"> Āpattidesakena ‘‘ahaṃ, bhante, sambahulā nānāvatthukā āpattiyo āpajjiṃ, tā tumhamūle paṭidesemī’’ti vatvā paṭiggaṇhantena ‘‘passasi, āvuso, tā āpattiyo’’ti vutte ‘‘āma, bhante, passāmī’’ti vatvā puna paṭiggaṇhantena ‘‘āyatiṃ, āvuso, saṃvareyyāsī’’ti vutte ‘‘sādhu, suṭṭhu, bhante saṃvarissāmī’’ti tikkhattuṃ vatvā desetabbaṃ.</paragraph>
    <paragraph line="372" number="121"> Vematiṃ ārocentena ‘‘ahaṃ, bhante, sambahulāsu nānāvatthukāsu āpattīsu vematiko, yadā nibbematiko bhavissāmi, tadā tā āpattiyo paṭikarissāmī’’ti tikkhattuṃ vatvā ārocetabbaṃ.</paragraph>
    <paragraph line="373" number="122"> ‘‘Ajja me uposatho ‘pannaraso, cātuddaso’ti vā adhiṭṭhāmī’’ti tikkhattuṃ vatvā puggalena adhiṭṭhānuposatho kātabbo.</paragraph>
    <paragraph line="374" number="123"> Dvīsu pana therena ‘‘parisuddho ahaṃ āvuso, ‘parisuddho’ti maṃ dhārehī’’ti tikkhattuṃ vattabbaṃ. Navakenapi tatheva vattabbaṃ. ‘‘Bhante, dhārethā’’ti vacanaṃ viseso.</paragraph>
    <paragraph line="375" number="124"> Tīsu <pageBreak edition="Myanmar" number="0.0455" /> pana ‘‘suṇantu me āyasmantā, ajjuposatho pannaraso, yadāyasmantānaṃ pattakallaṃ, mayaṃ aññamaññaṃ pārisuddhiuposathaṃ kareyyāmā’’ti ñattiṃ ṭhapetvā paṭipāṭiyā vuttanayena pārisuddhiuposatho kātabbo.</paragraph>
    <paragraph line="376" number="125"> ‘‘Ajja me pavāraṇā ‘cātuddasī, pannarasī’ti vā adhiṭṭhāmī’’ti tikkhattuṃ vatvā ekena pavāretabbaṃ.</paragraph>
    <paragraph line="377" number="126"> Dvīsu <pageBreak edition="Vipassana Research Institut" number="0.0386" /> pana therena ‘‘ahaṃ, āvuso, āyasmantaṃ pavāremi diṭṭhena vā sutena vā parisaṅkāya vā, vadatu maṃ āyasmā anukampaṃ upādāya, passanto paṭikarissāmī’’ti tikkhattuṃ vatvā pavāretabbaṃ. Navakenāpi tatheva vattabbaṃ. ‘‘Bhante’’ti vacanaṃ viseso.</paragraph>
    <paragraph line="378" number="127"> Tīsu vā catūsu vā pana ‘‘suṇantu me āyasmantā, ajja pavāraṇā pannarasī, yadāyasmantānaṃ pattakallaṃ, mayaṃ aññamaññaṃ pavāreyyāmā’’ti ñattiṃ ṭhapetvā therena ‘‘ahaṃ, āvuso, āyasmante pavāremi diṭṭhena vā sutena vā parisaṅkāya vā, vadantu maṃ āyasmantā anukampaṃ upādāya, passanto paṭikarissāmī’’ti tikkhattuṃ vatvā pavāretabbaṃ. Navakehipi tatheva paṭipāṭiyā pavāretabbaṃ. ‘‘Bhante’’tivacanaṃ viseso.</paragraph>
    <paragraph line="379" number="128"> Catūhi adhikesu pana ‘‘suṇātu me āvuso saṅgho, ajja pavāraṇā pannarasī, yadi saṅghassa pattakallaṃ, saṅgho pavāreyyā’’ti ñattiṃ ṭhapetvā vuḍḍhatarena ‘‘saṅghaṃ, āvuso, pavāremi diṭṭhena vā sutena vā parisaṅkāya vā, vadantu maṃ āyasmanto anukampaṃ upādāya, passanto paṭikarissāmī’’ti tikkhattuṃ vatvā pavāretabbaṃ. Navakehipi tatheva paṭipāṭiyā ‘‘saṅghaṃ, bhante, pavāremi diṭṭhena vā sutena <pageBreak edition="Myanmar" number="0.0456" /> vā parisaṅkāya vā, vadantu maṃ āyasmanto anukampaṃ upādāya, passanto paṭikarissāmī’’ti tikkhattuṃ vatvā pavāretabbaṃ.</paragraph>
    <centered line="380">Mūlasikkhā niṭṭhitā.</centered>
    <centered line="381"> Namo tassa bhagavato arahato sammāsambuddhassa</centered>
  </content>
</document>