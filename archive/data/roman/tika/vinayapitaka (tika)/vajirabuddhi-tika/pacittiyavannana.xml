<?xml version="1.0"?>
<document>
<metadata>
<normativeSource>http://tipitaka.org/romn/cscd/vin06t.nrf2.xml</normativeSource>
<archivePath>roman/tika/vinayapitaka (tika)/vajirabuddhi-tika/pacittiyavannana.xml</archivePath>
<titlePath>Pācittiyavaṇṇanā - Vajirabuddhi-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">Pācittiyavaṇṇanā</chapter>
<subhead line="2">5. Pācittiyakaṇḍo</subhead>
<title line="3">1. Musāvādavaggo</title>
<subhead line="4">1. Musāvādasikkhāpadavaṇṇanā</subhead>
<paragraph line="5" number="1"><bold>Vādakkhitto</bold>ti <pageBreak edition="V" number="0.0255" /><pageBreak edition="M" number="0.0286" /> ettha avisesena vādajappavitaṇḍasaṅkhāto tividhopi kathāmaggo ‘‘vādo’’ icceva vuttoti veditabbo. Tesu ‘‘titthiyehi saddhi’’nti vacanato ṭhapetvā vādaṃ ‘‘sesā’’ti vadanti. Chalajātiniggahaṭṭhānakusalatāya kadāci katthaci <bold>avajānitvā paṭijānāti,</bold> tathā pubbe kiñci vacanaṃ <bold>paṭijānitvā</bold> pacchā <bold>avajānāti</bold>. Evaṃ vā aññathā vā <bold>aññenaññaṃ paṭicarati</bold>. Evaṃ pavatto sampajānamusā bhāsaṃ paṭissuṇitvā asaccāyanto saṅketaṃ katvā visaṃvādento evaṃ so vādakkhitto samāno pācittiyavatthuñca paripūrento vicaratīti evamadhippāyo veditabbo. <bold>Attano vāde</bold>ti ettha ‘‘sabbe dhammā anattā’’ti (dha. pa. 279; cūḷani. ajitamāṇavapucchāniddesa 7; netti. 5; mahāni. 27) paṭhamamāraddhe attano vāde. ‘‘Yaṃ dukkhaṃ tadanattā’’ti (saṃ. ni. 3.15) no samayo. ‘‘Sabbe dhammā’’ti vutte nibbānampi saṅgahaṃ gacchati. ‘‘Nibbānaṃ paramaṃ sukha’’nti (dha. pa. 203-204; ma. ni. 2.215) vuttattā pana taṃ na dukkhaṃ. No ṭhānametaṃ vijjati. Ayaṃ paravādī ‘‘yaṃ dukkhaṃ tadanattā’’ti suttaṃ dassetvā siddhantaṃ sambhametvā ‘‘virodhi viruddho’’ti vuttaṃ dosaṃ āropessatīti tasmiṃ paṭhamavāde kañci dosaṃ sallakkhento āropite vā dose anāropite vā ‘‘nāyaṃ mama vādo’’ti taṃ avajānitvā ‘‘nibbānantveva sassata’’nti, ‘‘anattā iti nicchayā’’ti <pageBreak edition="V" number="0.0256" /> ca suttaṃ disvā tassa paṭhamavādassa niddosataṃ sallakkhetvā ‘‘mameva ayaṃ vādo’’ti tameva pacchā paṭijānāti. Evaṃ tattha yathāvuttamānisaṃsaṃ sallakkhento taṃ paṭijānitvā yadi anattā sabbe dhammā, dhammā eva na te bhavanti. Sabhāvaṃ dhārentīti hi ‘‘dhammā’’ti vuccanti.</paragraph>
<paragraph line="6">Ayañca <bold>atta</bold>-saddo sabhāvavācīti evaṃ āropite vā dose anāropite vā dosoti sallakkhetvā ‘‘nāyaṃ mama vādo’’ti tameva paṭhamavādaṃ pacchā avajānāti. Atha so paravādī sapakkhaṃ paṭisedhe paṭijānanattāpanayanaṃ <pageBreak edition="M" number="0.0287" />. Paṭijānāti patyāssa iti vacanato ‘‘paṭiññā aññā so nāma te niggaho’’ti vutto. Sabhāvātirittaṃ atthaṃ paṭisedhādhippāyato sabhāvato atirittaṃ bālaparikappitamattānaṃ sandhāya ‘‘anattā sabbe dhammā’’ti me paṭiññātakathā, sā ca tadavatthāyevāti na me taṃ paṭiññātattāpanayanaṃ atthi, ‘‘nāyaṃ mama vādo’’ti avajānanaṃ pana sabhāvasaṅkhātaṃ attānaṃ sandhāya ‘‘anattā sabbe dhammā’’ti na vadāmīti adhippāyena katanti iminā aññena kāraṇena taṃ pubbe paṭiññātattāpanayanaṃ kāraṇaṃ paṭicchādeti. ‘‘Anattā sabbeva dhammā’’ti na vattabbaṃ <bold>‘‘atta</bold>-saddassa sabhāvavācittā’’ti idaṃ kāraṇaṃ paṭicca tena pubbe paṭiññātattāpanayanaṃ kataṃ. Tamaññakāraṇaṃ pacchā dassitena aññena kāraṇena paṭicchādetīti adhippāyo.</paragraph>
<paragraph line="7">Yasmā na kevalaṃ yathādassitanayena so atthameva avajānāti, paṭijānāti ca, kintu vacanampi, tasmā <bold>aṭṭhakathāyaṃ</bold> (pāci. aṭṭha. 1) ‘‘jānitabbato’’ti paṭhamaṃ kāraṇaṃ vatvā paravādinā ‘‘yadi jānitabbato aniccaṃ, nibbānaṃ te aniccaṃ siyā’’ti vutte ‘‘na mayā ‘jānitabbato’ti kāraṇaṃ vuttaṃ, ‘jātidhammato’ti mayā vuttaṃ, taṃ tayā badhiratāya aññena sallakkhitantiādīni vadatīti adhippāyo. ‘Jānitabbato’ti vatvā puna ‘jātidhammato’tiādīni vadatī’’ti vuttaṃ. ‘‘Avajānitvā puna paṭijānanto taṃ avajānanaṃ iminā paṭicchādeti nāmā’’ti likhitaṃ.</paragraph>
<paragraph line="8" number="2"><bold>Jānitvā jānantassa cā</bold>ti jānitvā vā jānantassa vāti atthadvayaṃ dīpetīti.</paragraph>
<paragraph line="9" number="3"> Apica <bold>micchāvācāpariyāpannā</bold>ti catubbidhamicchāvācāpariyāpannā. Sīhaḷādināmabhedagatāti keci, tasmā evaṃ vadato vacanaṃ, taṃsamuṭṭhāpikā cetanāti ubhayaṃ vuttanti <bold>mātikāyaṃ</bold> ubhinnaṃ saṅgahitattā. <bold>Vibhaṅge</bold> taṃ vacanaṃ yasmā vinā viññattiyā natthi, tasmā <pageBreak edition="V" number="0.0257" /> ‘‘vācasikā viññattī’’ti viññatti ca dassitā. ‘‘Evaṃ vadato vacana’’nti lokavohārena vatvā paramatthato dassento ‘‘taṃsamuṭṭhāpikā vā cetanāti vutta’’nti ca vadati. <bold>Oḷārikenevā</bold>ti cetanāsamuṭṭhānavācānaṃ sukhumattā visayavaseneva katāti.</paragraph>
<paragraph line="10" number="9"><bold>Diṭṭhassa</bold><pageBreak edition="M" number="0.0288" /><bold>hotī</bold>ti diṭṭho assa, anena vā upacārajjhānavasena na mayā abyāvaṭo mato, ‘‘na mayā pavanto paṭo diṭṭho’’tiādiṃ bhaṇantassa ca paramatthasuññataṃ upādāya eva ‘‘itthiṃ na passāmi, na ca purisa’’nti bhaṇantassa ca na musāvādo.</paragraph>
<paragraph line="11" number="11"><bold>Āpattiṃ āpajjatiyevā</bold>ti ettha ‘‘dubbhāsitāpattī’’ti vadanti. Kasmā? ‘‘Keḷiṃ kurumāno’’ti vuttattā. ‘‘Vācā girā…pe… vācasikā viññattī’’ti ujukaṃ sandhāya, kāyo na ujuko.</paragraph>
<centered line="12">Musāvādasikkhāpadavaṇṇanā niṭṭhitā.</centered>
<subhead line="13">2. Omasavādasikkhāpadavaṇṇanā</subhead>
<paragraph line="14" number="13"><bold>‘‘Puna are patte</bold>ti puna taṃ ṭhānaṃ parivaṭṭetvā āgate aññasmiṃ are’’ti likhitaṃ. <bold>Patiṭṭhitārappadesa</bold>nti bhūmiṃ. <bold>Puna are</bold>ti puna tasmiṃyeva are bhūmiṃ patteti atthoti keci, taṃ na sundaraṃ viya. <bold>Jāpito</bold>ti parājito, ‘‘parājito’’ti vā pāṭho. <bold>Pāpesī</bold>ti abhibhavasi. Manāpaṃ bhāsamānassa brāhmaṇassa garuṃ bhāraṃ. <bold>Udabbahī</bold>ti ākaḍḍhīti attho, anādaratthe vā sāmivacanaṃ. <bold>Dhanañca naṃ alābhesī</bold>ti yathā so dhanaṃ alabhi, tathā akāsīti adhippāyo.</paragraph>
<paragraph line="15" number="15"><bold>Pubbe</bold>ti nidāne. <bold>Avakaṇṇaka</bold>nti chinnakaṇṇakanāmaṃ. <bold>Javakaṇṇaka</bold>nti vaṅkakaṇṇakanāmaṃ. <bold>Dhaniṭṭhakaṃ</bold> dhanavaḍḍhakanāmaṃ, sirivaḍḍhakanāmaṃ <bold>kulavaḍḍha</bold>kasseva nāmaṃ. <bold>Tacchakakamma</bold>nti khaṇanakammakārā koṭṭhakā, pāsāṇakammakārāti keci. <bold>‘‘Muddā</bold>ti pabbagaṇanā. <bold>Gaṇanā</bold>ti mahāgaṇanā’’ti <bold>porāṇagaṇṭhipade</bold> vuttaṃ. <bold>‘‘Madhumehaṃ</bold> omeha’’nti likhitaṃ. Thūlakāyassa maṃsūpacayoti eke. Yabha methune. Vītarāgatādīhi akkosantopi kileseheva kira akkosati nāma, tathā ‘‘sotāpanno’’ti akkosanto āpattiyā akkosati nāmāti eke. Liṅgāyattattā accodātādipi liṅgameva jātaṃ.</paragraph>
<paragraph line="16" number="16"> Sabbattha <pageBreak edition="V" number="0.0258" /><bold>vadetī</bold>ti uddeso. <bold>Bhaṇatī</bold>ti vitthāro. <bold>Vadetī</bold>ti vā iminā paraviññāpanaṃ dīpeti.</paragraph>
<paragraph line="17" number="26"> Aññāpadesavāresu <pageBreak edition="M" number="0.0289" /> pana ‘‘evaṃ vadetī’’ti vuttaṃ. Kasmā? Pubbe dassitauddesakkamanidassanatthaṃ. Pubbepi ‘‘hīnena hīnaṃ, hīnena ukkaṭṭhaṃ, ukkaṭṭhena hīnaṃ, ukkaṭṭhena ukkaṭṭha’’nti jātyādīsu ekekasmiṃ catudhā catudhā dassitauddesakkamassa nidassanaṃ ‘‘eva’’nti iminā karoti. ‘‘Hīnena hīnaṃ vadetī’’ti vuttaṭṭhāneyeva hi ‘‘evaṃ vadetī’’ti vutte so ākāro nidassito hotīti adhippāyo. Aññathā aññāpadesena so ākāro na sambhavatīti āpajjati. Na sambhavati evāti ce? Na, visesakāraṇābhāvā, tattha anāpattippasaṅgato, aniyamaniddesena aniyamatthasambhavato ca. ‘‘Santi idhekacce caṇḍālā’’tiādinā hi aniyamaniddesena caṇḍālaṃ vā acaṇḍālaṃ vā sandhāya bhaṇantassa āpattīti aniyamattho sambhavatīti adhippāyo. Yadi evaṃ ettakameva vattabbaṃ tāvatā pubbe dassitauddesakkamanidassanasiddhitoti? Na, ‘‘vadetī’’ti iminā ayojite ‘‘eva’’nti pade imaṃ nāma ākāraṃ dassetīti anavabodhato. Aññāpadesanayepi paraviññāpaneyeva dukkaṭapācittiyaṃ viyāti niyamanapayojanaṃ vā ‘‘vadetī’’ti padanti veditabbaṃ. Atha vā attano samīpe ṭhatvā aññaṃ bhikkhuṃ āṇāpento hīnena hīnaṃ vadeti bhaṇati, āpatti pācittiyassa. Sace sayaṃ hīno hīnena hīnaṃ caṇḍālaṃ…pe… pukkusaṃ ‘‘pukkuso’’ti bhaṇati āpatti vācāya vācāya pācittiyassa, esa nayo aññāpadesavāresupīti yojanā veditabbā. Ayamattho duṭṭhadosesu pariyesitabbo. Aññathā ‘‘vadeti bhaṇatī’’ti etesaṃ aññataraṃ ubhayattha anaññāpadesavāraaññāpadesavāresu, visesena vā aññāpadesavāresu niratthakaṃ āpajjati vināyeva tena vacanasiliṭṭhatāsambhavato. Attato <bold>pāḷiyaṃ</bold> avuttattā panettha ‘‘sāṇattika’’nti vuttanti veditabbaṃ. Tatrāyaṃ padasandhi <bold>vadetī</bold>ti vada itīti. Asammukhā vadantassa dukkaṭaṃ ‘‘sammukhā pana sattahipi āpattikkhandhehi vadantassa dukkaṭa’’nti <bold>andhakaṭṭhakathāyaṃ</bold> vuttattā. <bold>Davakamyatā</bold> nāma keḷi, taṃ dassetuṃ <bold>‘‘hasādhippāyatā’’</bold>ti vuttaṃ. ‘‘Asammukhāpi davakamyatāya vadantassa dubbhāsitamevā’’ti ācariyā vadanti. Pāpagarahitāya kujjhitvāpi vadantassa dukkaṭaṃ, asammukhā anāpattīti.</paragraph>
<centered line="18">Omasavādasikkhāpadavaṇṇanā niṭṭhitā.</centered>
<subhead line="19">3. Pesuññasikkhāpadavaṇṇanā</subhead>
<paragraph line="20" number="36-7"> ‘‘Imassa <pageBreak edition="M" number="0.0290" /><pageBreak edition="V" number="0.0259" /> sutvā amussā’’ti pāṭho. ‘‘Imesaṃ sutvā’’ti na sundaraṃ. <bold>Bhedāyapī</bold>ti bhedāya. Tiṇṇampi bhikkhubhāvatoyeva nipajjanato <bold>‘‘bhikkhūnaṃ pesuññe’’</bold>ti bahuvacanaṃ kataṃ.</paragraph>
<paragraph line="21" number="38-9"> ‘‘Itthannāmo āyasmā caṇḍālo…pe… pukkusoti bhaṇatī’’ti vatvā pesuññaṃ upasaṃharatīti yojanā. Aññathā ‘‘pukkusoti bhaṇatī’’ti vattabbatā āpajjati. Ettha anupasampannavāro labbhamānopi na uddhaṭo omasavāde dassitanayattā, saṅkhepato ante dassetukāmatāya vā. Tathā hi ante tīṇi dukkaṭāni dassitāni. Tāni pana dassento bhagavā yasmā ‘‘upasampannassa sutvā upasampannassa pesuññaṃ upasaṃharatī’’ti vuttānaṃ dvinnaṃ padānaṃ aññataravipallāsavasena vā ubhayavipallāsavasena vā pācittiyanti katvā dvepi tāni ekato vuttānīti dassetukāmo, tasmā sabbapaṭhamaṃyeva ‘‘upasampanno upasampannassa sutvā upasampannassa pesuññaṃ upasaṃharati, āpatti pācittiyassā’’ti āha. ‘‘Dvīsu panetesu yasmā pārājikaṃ ajjhāpannopi upasampanno tādisaṃyeva upasampannaṃ khuṃsetukāmo omasati, tādisassa sutvā tādisassa pesuññaṃ upasaṃharati, āpatti pācittiyassa, tasmā ‘upasampanno’ti idaṃ ādipadaṃ sabbattha vutta’’nti keci vadanti, taṃ na yuttaṃ, anavasesaāpattiṃ āpannassa puna āpattiyā asambhavato, tasmā kevalaṃ <bold>mātikāyaṃ</bold> bhikkhupadābhāvatoyeva ‘‘bhaṇati upasaṃharatī’’ti padānaṃ kārakaniddesābhāve asambhavato eva taṃ ādipadaṃ vuttanti veditabbaṃ. Idaṃ pāḷilesābhāvato anāṇattikameva. ‘‘Na piyakamyassa, na bhedādhippāyassā’’ti upasaṃharaṇāpekkhaṃ sāmivacanaṃ tuṇhībhūtassa vacanappayojanābhāvato, tena vuttaṃ <bold>‘‘pāpagarahitāya bhaṇantassa anāpattī’’</bold>ti.</paragraph>
<centered line="22">Pesuññasikkhāpadavaṇṇanā niṭṭhitā.</centered>
<subhead line="23">4. Padasodhammasikkhāpadavaṇṇanā</subhead>
<paragraph line="24" number="45-6"><bold>Sabbametaṃ</bold><pageBreak edition="M" number="0.0291" /><bold>padaso dhammo nāmā</bold>ti ettha dhammo nāma buddhabhāsitoti evaṃ sambandho. <bold>Akkharasamūho</bold>ti asamattapade. Paccekabuddhabhāsitaṃ buddhabhāsite eva. Anupāsakagahaṭṭhehi bhāsito isibhāsitādisaṅgahaṃ gacchatīti veditabbaṃ. Katthaci potthake ‘‘devatābhāsito’’ti <pageBreak edition="V" number="0.0260" /> padaṃ natthi, yattha atthi, sā pāḷi. <bold>Gāthābandhepi ca esa nayo</bold>ti ekameva akkharaṃ vatvā ṭhānaṃ labbhati eva. ‘‘Evaṃ me suta’’ntiādisuttaṃ bhaṇāpiyamāno ekāraṃ vatvā tiṭṭhati ce, anvakkharena pācittiyaṃ, aparipuṇṇapadaṃ vatvā ṭhite anubyañjanena. Padesu ekaṃ paṭhamapadaṃ virujjhati ce, anupadena pācittiyaṃ. <bold>Aṭṭhakathānissito</bold>ti aṭṭhakathānissitavasena ṭhito. Pubbe pakatibhāsāya vuttaṃ aṭṭhakathaṃ sandhāya. <bold>Pāḷinissito</bold>ti pāḷiyaṃ evāgato. <bold>Maggakathā</bold>dīnipi pakaraṇāni.</paragraph>
<paragraph line="25" number="48"><bold>Upacāra</bold>nti dvādasahatthaṃ. <bold>‘‘Opātetī</bold>ti ekato bhaṇati samāgacchatī’’ti likhitaṃ. Kiñcāpi apalāladamanampi sīlupadesopi bhagavato kāle uppanno, atha kho tesu yaṃ yaṃ buddhavacanato āharitvā vuttaṃ, taṃ tadeva āpattivatthu hotīti viññāpanatthaṃ <bold>mahāaṭṭhakathāyaṃ</bold> ‘‘vadantī’’ti vacanehi sithilaṃ kataṃ. Buddhavacanato āharitvā vuttassa bahulatāya tabbahulanayena tesu āpatti vuttā, tasmā <bold>mahāpaccariyaṃ</bold> tassādhippāyo pakāsitoti attho. ‘‘Sabbesameva vacananti apare’’ti vuttaṃ. Sace ācariyo ṭhito nisinnānaṃ pāṭhaṃ deti, ‘‘na ṭhito nisinnassa dhammaṃ desessāmī’’ti vuttāpattiṃ nāpajjatīti eke. Tesampi pāṭhadānaṃ dhammadesanato na aññanti taṃ na yuttaṃ, chattapāṇikādīnaṃ pāṭhadānena anāpattippasaṅgato, āpattibhāvo ca siddho. Vuttañhetaṃ –</paragraph>
<gatha1 line="26">‘‘Ubho atthaṃ na jānanti, ubho dhammaṃ na passare;</gatha1>
<gathalast line="27">Yo cāyaṃ mantaṃ vāceti, yo cādhammenadhīyatī’’ti. (pāci. 647);</gathalast>
<paragraph line="28">Ettha adhīyatīti attho, tasmā pāṭhadānampi dhammadesanāva. <bold>Sekhiyaṭṭhakathāyaṃ</bold> (pāci. aṭṭha. 634) ‘‘dhammaparicchedo panettha padasodhamme vuttanayena veditabbo’’ti vuttaṃ <pageBreak edition="M" number="0.0292" />, tasmā ayameva dhammo sabbattha dhammapaṭisaṃyuttasikkhāpadesu veditabbo. Yadi evaṃ saṅkhārabhāsādivasena cittadhammaṃ desentassa sekhiyavasena anāpatti siyā, tato chapakajātakavirodho. Tattha mantānaṃ bāhiraganthattāti ce? Na, tadadhippāyājānanato. Ayañhi tattha adhippāyo ‘‘bāhirakaganthasaṅkhātampi mantaṃ ucce āsane nisinnassa vācetuṃ me bhikkhave amanāpaṃ, pageva dhammaṃ desetu’’nti. ‘‘Tadāpi me, bhikkhave, amanāpaṃ nīce āsane nisīditvā ucce āsane nisinnassa mantaṃ vācetuṃ, kimaṅgaṃ pana etarahi…pe… dhammaṃ desetu’’nti (pāci. 647) hi ayaṃ pāḷi yathāvuttameva adhippāyaṃ dīpeti, na aññaṃ. Teneva ‘‘mantaṃ vācetuṃ dhammaṃ desetu’’nti vacanabhedo kato. Aññathā ubhayattha ‘‘dhammaṃ desetu’’micceva vattabbanti.</paragraph>
<paragraph line="29"><bold>Mayā</bold><pageBreak edition="V" number="0.0261" /><bold>saddhiṃ mā vadā</bold>tiādimhi pana <bold>anugaṇṭhipade</bold> evaṃ vutto ‘‘sace bhikkhu sāmaṇerena saddhiṃ vattukāmo, tathā sāmaṇeropi bhikkhunā saddhiṃ vattukāmo sahasā opāteti, ‘yebhuyyena paguṇaṃ ganthaṃ bhaṇantaṃ opātetī’’tiādīsu viya anāpatti, na hi ettāvatā bhikkhu sāmaṇerassa uddisati nāma hoti. Yasmā <bold>mahāaṭṭhakathāyaṃ</bold> natthi, tasmāpi yuttamevetaṃ. Sace tattha vicāretvā paṭikkhittaṃ siyā āpatti, kiriyākiriyañca nāpajjati. Kasmā? Yasmā cittena ekato vattukāmo, atha kho naṃ ‘ekato mā vadā’ti paṭikkhipitvāpi ekato vadanto āpajjati. Avattukāmassa sahasā virajjhitvā ekato vadantassa anāpatti, tena vuttaṃ ‘mayā saddhiṃ mā vadāti vutto yadi vadati, anāpattī’ti. Tathāpi ācariyānaṃ matimanuvattantena evarūpesu ṭhānesu yathāvuttanayeneva paṭipajjitabbaṃ. Kasmā? Yasmā <bold>mahāaṭṭhakathāyaṃ</bold> natthi, natthibhāvatoyeva āpatti. Sace tattha anāpattiavacanaṃ na sambhavati ayamaṭṭhānattā’’ti.</paragraph>
<paragraph line="30">Tatrāyaṃ vicāraṇā – ‘‘mayā saddhiṃ mā vadā’’ti vutto yadi vadati, bhikkhuno anāpattīti yuttametaṃ bhikkhuno vattukāmatāyābhāvato, bhāvepi sajjhāyakaraṇādīsu tīsu anāpattito ca. Atha sāmaṇerena byattatāya ‘‘mayā saddhiṃ mā vadā’’ti vutto bhikkhu abyattatāya vadati, āpatti eva vattukāmatāsabbhāvato. Sahasā ce vadati, anāpatti tadabhāvato. Sace bhikkhu evaṃ ‘‘mayā saddhiṃ mā vadā’’ti <pageBreak edition="M" number="0.0293" /> vatvā tena saddhiṃ sayaṃ vadati, āpatti eva. Na hi etaṃ sikkhāpadaṃ kiriyākiriyaṃ. Yadi etaṃ sikkhāpadaṃ kiriyākiriyaṃ bhaveyya, yuttaṃ. Tattha anāpattīti adhippāyo. <bold>Mahāpaccariyaṃ</bold> imināva adhippāyena ‘‘mayā saddhiṃ mā vadā’’ti vuttaṃ siyā. Na hi sāmaṇerassa kiriyā idha pamāṇanti, imasmiṃ pana adhippāye vutte atiyuttaṃvāti attho. Akkharattho byañjanattho. Kiñcāpi ‘‘yañca padaṃ yañca anupadaṃ yañca anvakkharaṃ yañca anubyañjanaṃ, sabbametaṃ padasodhammo nāmā’’ti vuttaṃ, tathāpi ‘‘padena vāceti, pade pade āpatti pācittiyassa, akkharāya vāceti, akkharakkharāya āpatti pācittiyassā’’ti idameva dvayaṃ yojitaṃ, taṃ kasmāti ce? Padena anupadaanubyañjanānaṃ saṅgahitattā. Vuttañhetaṃ ‘‘anupadanti dutiyapādo. Anubyañjananti purimabyañjanena sadisaṃ pacchābyañjana’’nti (pāci. aṭṭha. 45), tasmā anupadekadesamattameva anubyañjananti siddhaṃ. ‘‘Akkharānubyañjanasamūho pada’’nti ca vuttattā padamattameva vattabbaṃ tena anupadādittayaggahaṇatoti ce? Na vattabbaṃ vacanavisesato. Padena vācento hi pade vā anupade vā anubyañjane vā āpattiṃ āpajjati. Na akkharena. Akkharena vācento pana padādīsu aññatarasmiṃ āpajjati. Na hi ‘‘varo varaññū varado varāharo’’tiādimhi <pageBreak edition="V" number="0.0262" /> paṭhamaṃ va-kāraṃ vācento dutiyādiva-kāre opāteti, paṭhamaṃ ro-kāraṃ vācento dutiyaro-kāre opāteti, paṭhamaṃ ra-kāraṃ vācento dutiyara-kāre opāteti, āpatti pācittiyassāti sambhavati. Anubyañjanānulomato sambhavati evāti ce? Na, ‘‘pade pade āpatti pācittiyassā’’ti iminā viruddhattā. Idañhi vacanaṃ ekasmiṃ pade ekā āpattīti dīpeti. ‘‘Rūpaṃ aniccanti vuccamāno rūti opātetī’’ti vacanato sakalaṃ pādaṃ vācentassa paṭhamaakkharamatte ekato vutte āpattīti siddhanti ce? Na, ‘‘akkharakkharāya āpatti pācittiyassā’’ti iminā viruddhattā, tasmā rūti opātetīti vattuṃ asambhavato rū-kārassa yathāvuttadhammapariyāpannabhāvasiddhito taṃ avatvā kevalaṃ akkharāya vācentassa yathāvuttadhammapariyāpannaakkharabhāvadassanatthaṃ ‘‘rūpaṃ aniccanti vuccamāno’’ti vuttaṃ, vacanasiliṭṭhatāvasena vā anubyañjane vedanāvacanaṃ viyāti veditabbaṃ.</paragraph>
<centered line="31">Padasodhammasikkhāpadavaṇṇanā niṭṭhitā.</centered>
<subhead line="32">5. Paṭhamasahaseyyasikkhāpadavaṇṇanā</subhead>
<paragraph line="33" number="50"> ‘‘Na <pageBreak edition="M" number="0.0294" /> sahaseyyaṃ kappetabba’’nti bhāvavasena vuttaṃ, kesuci ‘‘na sahaseyyā kappetabbā’’ti pāṭho, na kappetabbā bhikkhunāti paññattanti adhippāyo. ‘‘Apassenaṃ vāti vāyimamañcakameva hotī’’ti likhitaṃ. Yaṃ etesaṃ na kappati, taṃ tesampīti upajjhāyādīnaṃ santikaṃ agantvā sahaseyyaṃ kappeyyāti pāṭhaseso.</paragraph>
<paragraph line="34" number="52"> ‘‘Anupasampanno nāma bhikkhuṃ ṭhapetvā avaseso’ti vuttattā mātugāmo anupasampannoti catuttharattiyaṃ mātugāmo dvepi sahaseyyāpattiyo janetīti apare’’ti vuttaṃ, ‘‘bhikkhuṃ ṭhapetvā…pe… pannoti pārājikavatthubhūto tiracchānapuriso adhippeto’’ti ca, ubhayampi vīmaṃsitabbaṃ. <bold>Dutiyasikkhāpade</bold> mātugāmo nāmāti manussitthiṃyeva gahetvā yakkhī petī tiracchānagatā pārājikavatthubhūtā na gahitā tesu dukkaṭattā. ‘‘Sace pana attanopi sikkhāpade dukkaṭaṃ bhaveyya, atha kasmā paṭhamasikkhāpade pācittiya’’nti ca vuttaṃ. ‘‘Aparikkhitte pamukhe anāpattī’’ti <bold>sīhaḷaṭṭhakathā</bold>vacanaṃ, tassatthaṃ dīpetuṃ <bold>andhakaṭṭhakathāyaṃ</bold> ‘‘bhūmiyaṃ vinā jagatiyā pamukhaṃ sandhāya kathita’’nti vuttaṃ. <bold>Puna vasatī</bold>ti catutthadivase vasati. <bold>Bhikkhunipanne</bold>ti bhikkhumhi nipanne. <bold>Sannipatitamaṇḍapaṃ</bold> nāma mahāvihāre sannipātaṭṭhānaṃ. ‘‘Tīṇi <pageBreak edition="V" number="0.0263" /> ca divasāni dukkaṭakhette vasitvā catutthe divase sahaseyyāpattipahonake sayati, pācittiyevā’’ti ekacce vadanti kira, taṃ na yuttaṃ.</paragraph>
<centered line="35">Paṭhamasahaseyyasikkhāpadavaṇṇanā niṭṭhitā.</centered>
<subhead line="36">6. Dutiyasahaseyyasikkhāpadavaṇṇanā</subhead>
<paragraph line="37" number="55"> ‘‘Atha kho te manussā’’ti ca ‘‘te addhikā’’ti ca pāṭho. ‘‘Ekaratta’’ntipi atthi, so na sundaro. Paṇḍake <bold>pāḷiyaṃ</bold> dukkaṭassa vuttattā ‘‘ubhatobyañjanehi mūlāpattīti dissatī’’ti, ‘‘animittādayo itthiyovā’’ti ca vadanti ubhatobyañjanake vuttaṃ viya. Kiñcāpi matitthī pārājikavatthu hoti, anupādinnapakkhe ṭhitattā pana idha āpattiṃ na karoti. Pārājikāpattiṭṭhānañcettha na oloketabbaṃ.</paragraph>
<centered line="38">Dutiyasahaseyyasikkhāpadavaṇṇanā niṭṭhitā.</centered>
<subhead line="39">7. Dhammadesanāsikkhāpadavaṇṇanā</subhead>
<paragraph line="40" number="66"> ‘‘Viññū <pageBreak edition="M" number="0.0295" /> paṭibalā’’ti vacanato aviññū itthiyāpi desentassa anāpatti. Idha yakkhīādayo manussitthī viya anoḷārikattā dukkaṭavatthukā jātā. Tiracchānagatamanussaviggahitthiyā paṭibalatāya vuttattā itarāpi dukkaṭavatthuyevāti eke. <bold>‘‘Mātugāmāyā’’</bold>ti liṅgavipallāsena vuttaṃ. ‘‘Aṭṭhakathādipāṭhaṃ ṭhapetvā damiḷādinā yathāruci kathetuṃ labhati kirā’’ti likhitaṃ, yathā yakkhīādayo dukkaṭavatthukā jātā, tathā purisaviggahaṃ gahetvā ṭhitena yakkhādinā saddhiṃ ṭhitassa mātugāmassa dhammaṃ desento dukkaṭaṃ anāpajjitvā kasmā pācittiyamāpajjatīti ce? Īsakampi dutiyapakkhaṃ abhajanato. Manussamātugāmopi na dutiyo, pageva yakkhādayoti. Na dutiyāniyate tassa dutiyattāti ce? Na tattha duṭṭhullavācāpekkhā dutiyatā, kintu nisajjāpekkhā, idha ca na nisajjamattaṃ, kintu desanā idhādhippetā. Sā ca nipajjanato oḷārikā, tasmā asamatthanidassanaṃ.</paragraph>
<centered line="41">Dhammadesanāsikkhāpadavaṇṇanā niṭṭhitā.</centered>
<subhead line="42">8. Bhūtārocanasikkhāpadavaṇṇanā</subhead>
<paragraph line="43" number="67"> ‘‘Catutthapārājikavatthu <pageBreak edition="V" number="0.0264" /> ca idañca ekamevā’’ti vuttaṃ, na yuttaṃ. Kasmā? Tattha ‘‘moghapurisā’’ti vuttattā. Te ariyamissakā na hontīti dvepi ekasadisānīti mama takko. ‘‘Ariyāpi paṭijāniṃsu, tesampi abbhantare vijjamānattā uttarimanussadhammassā’’ti likhitaṃ. <bold>‘‘Sabbepi bhūtaṃ bhagavā</bold>ti puthujjanaariyānaṃ uttarimanussadhammassa ārocitattā ‘bhūta’nti vuttaṃ, na attano uttarimanussadhammaṃ sandhāyāti apare’’ti vuttaṃ.</paragraph>
<paragraph line="44" number="77"><bold>Pubbe avuttehī</bold>ti catutthapārājike avuttehīti.</paragraph>
<centered line="45">Bhūtārocanasikkhāpadavaṇṇanā niṭṭhitā.</centered>
<subhead line="46">9. Duṭṭhullārocanasikkhāpadavaṇṇanā</subhead>
<paragraph line="47" number="78-80"> ‘‘Teneva <pageBreak edition="M" number="0.0296" /> hatthena upakkamitvā asuciṃ mocesī’’ti pāṭho sampatipāṭho sundaro. Apaloketvāva kātabbā. No ce, pāḷiyaṃyeva vuttaṃ siyā. ‘‘Ottappenā’’ti vattabbe ruḷhīvasena paresu <bold>‘‘hirottappenā’’</bold>ti vuttaṃ. <bold>Mahāaṭṭhakathāyaṃ</bold> uttānattā na vuttaṃ, pācittiyāsambhavadassaneneva hi dukkaṭanti siddhaṃ.</paragraph>
<paragraph line="48" number="83"> Tattha ‘‘kamma’’nti vuttaajjhācārepi pariyāpannattā taṃ tassa daṇḍakammavatthu. ‘‘Tattha kammaṃ āpanno’’ti pubbepi likhitaṃ. <bold>Mahāaṭṭhakathāyaṃ</bold> ‘‘attakāmaṃ āpanno’’ti pāṭho, ‘‘ayameva gahetabbo’’ti vadanti, vīmaṃsitabbaṃ.</paragraph>
<centered line="49">Duṭṭhullārocanasikkhāpadavaṇṇanā niṭṭhitā.</centered>
<subhead line="50">10. Pathavīkhaṇanasikkhāpadavaṇṇanā</subhead>
<paragraph line="51" number="86"><bold>Kaṭasakkharā</bold> setamattikā viya mudukā sakkharajāti. <bold>‘‘Akatapabbhāre</bold>ti avalañjitabbaṭṭhānadassanatthaṃ vutta’’nti likhitaṃ. ‘‘Anovassakaṭṭhānadassanattha’’nti vattabbaṃ. <bold>Mūsikukkura</bold>nti mūsikāhi uddhaṭapaṃsu. <bold>Suddhacittā</bold>ti kiñcāpi ‘‘evaṃ pavaṭṭite pathavī bhijjissatī’’ti <pageBreak edition="V" number="0.0265" /> jānanti, no pana ce pathavībhedatthikā, suddhacittā nāma honti. Paṃsuādayo dve koṭṭhāsā āpattikarā. Keci ‘‘sabbacchannādīsu upaḍḍhe dukkaṭassa vuttattā sace dukkaṭaṃ, yutta’’nti vadanti. Tattha yuttaṃ tādisassa vatthuno sambhavā, idha pana jātapathavī ca ajātapathavī cāti dveyeva vatthūni, tasmā dvinnaṃ ekena bhavitabbanti na yuttaṃ. Etthāpi dukkaṭavacanaṃ atthīti ce? Taṃ pana saññāvasena, na vatthuvasenāti na yuttameva.</paragraph>
<paragraph line="52" number="87"><bold>Aggiṃ kātuṃ vaṭṭatī</bold>ti ettha ettāvatā usumaṃ gaṇhāti, tasmā vaṭṭatīti keci. Evaṃ sati pathaviyā aggimhi kate dūratopi bhūmi uṇhā hoti, tattakaṃ kopetabbaṃ siyā, na ca kappati, tasmā yasmiṃ ṭhāne patati, taṃ so aggi ḍahati, tasmā vaṭṭatīti eke. Aḍahitepi <bold>‘‘adaḍḍhāya</bold><pageBreak edition="M" number="0.0297" /><bold>pathaviyā aggiṃ ṭhapetuṃ na vaṭṭatī’’</bold>ti vuttattā attanā pātanāyeva doso patite upadāheti veditabbaṃ.</paragraph>
<centered line="53">Pathavīkhaṇanasikkhāpadavaṇṇanā niṭṭhitā.</centered>
<centered line="54">Samatto vaṇṇanākkamena musāvādavaggo paṭhamo.</centered>
<title line="55">2. Bhūtagāmavaggo</title>
<subhead line="56">1. Bhūtagāmasikkhāpadavaṇṇanā</subhead>
<paragraph line="57" number="89"><bold>Pharasuṃ niggahetuṃ asakkonto</bold>ti dassitabhāvaṃ jānāpeti. Kasmā ayaṃ pharasuṃ uggirīti ce? <bold>Manussāna</bold>ntiādi tassa parihāro. ‘‘Ākoṭesi chindīti ca vacanato rukkhadevatānaṃ hatthāni chijjanti, na cātumahārājikādīnaṃ viya acchejjānī’’ti vadanti.</paragraph>
<paragraph line="58" number="90-92"><bold>Bhavanti ahuvuñcā</bold>ti dvikāliko bhūtasaddo. Yadi bījato nibbattena bījaṃ dassitaṃ, tadeva santakaṃ yadidaṃ. Sova kukkuṭo maṃsimakkhitoti ayameva hi parihāro. <bold>Aṭṭhakathāsu</bold>pi hi ‘‘bīje bījasaññī’’ti likhitaṃ. Yaṃ bījaṃ bhūtagāmo nāma hoti, tasmiṃ bīje bhūtagāmabījeti yojetvā. Amūlakattā kira sampuṇṇabhūtagāmo na hoti, ‘‘samūlapatto eva <pageBreak edition="V" number="0.0266" /> hi bhūtagāmo nāmā’’ti kāraṇaṃ vadanti. <bold>‘‘Abhūtagāmamūlattā</bold>ti bhūtagāmato anuppannattā abhūtagāmamūlaṃ, bhūtagāmassa amūlakattā vā. Na hi tato añño bhūtagāmo uppajjatī’’ti dvidhāpi likhitaṃ. Piyaṅgu asanarukkho vaḍḍhanattaco khajjaphalo, ‘‘pītasālo’’tipi vuccati. <bold>Amūlakabhūtagāme saṅgahaṃ gacchatī</bold>ti nāḷikerassevāyaṃ. Ghaṭapiṭṭhijātattā, bījagāmānulomattā ca dukkaṭavatthu. <bold>Na vāsetabbaṃ</bold> ‘‘durūpaciṇṇattā’’ti likhitaṃ, <bold>‘‘yesaṃ rukkhānaṃ sākhā ruhatī</bold>ti vacanato yesaṃ na ruhati, tesaṃ sākhāya kappiyakaraṇakiccaṃ natthīti siddha’’nti vuttaṃ. <bold>Muddatiṇa</bold>nti tassa nāmaṃ. <bold>‘‘Muñjatiṇa</bold>nti pāṭho’’ti likhitaṃ.</paragraph>
<paragraph line="59"><bold>Samaṇakappehī</bold>ti samaṇavohārehi, tasmā vattabbaṃ bhikkhunā ‘‘kappiyaṃ karohī’’ti. Tassa āṇattiyā karontenāpi sāmaṇerādinā ‘‘kappiya’’nti <pageBreak edition="M" number="0.0298" /> vatvāva aggiparijitaṃ kātabbanti siddhaṃ. Aggiparijitādīni viya kappiyattā abījanibbaṭṭabījānipi ‘‘pañcahi samaṇakappehī’’ti (cūḷava. 250) ettha paviṭṭhāni, yathālābhato vā samaṇakappavacanaṃ gahetabbaṃ. ‘‘Kappiya’nti vattukāmo ‘kappa’nti ce vadati, ‘vaṭṭatī’ti vadantī’’ti vuttaṃ. ‘‘Kappiya’nti vacanaṃ sakasakabhāsāyapi vaṭṭatī’’ti vadanti. ‘‘Kappiyanti vatvā’’ti vuttattā bhikkhunā ‘kappiyaṃ’icceva vattabbaṃ, ‘‘itarena pana yāya kāyaci bhāsāyā’’ti vadanti, vīmaṃsitabbaṃ. ‘‘Ucchuṃ kappiyaṃ karissāmīti dāruṃ vijjhatī’’ti vacanato kappiyaṃ kātabbaṃ sandhāya viraddheti vuttaṃ hoti, ācariyā pana ‘‘kappiyaṃ kāretabbaṃ sandhāya kappiyanti sitthādiṃ kāreti, vaṭṭatī’’ti vadanti, tassa kāraṇaṃ vadantā kātuṃ vaṭṭanabhāveneva virajjhitvā katepi kappiyaṃ jātaṃ. Yadi na vaṭṭeyya, sitthādimhi kate na vaṭṭeyyāti, upaparikkhitabbaṃ. Uṭṭhitasevālaghaṭaṃ ātape nikkhipituṃ vaṭṭati, vikopetukāmatāya sati dukkaṭaṃ yuttaṃ viya. ‘‘Puppharajjubhājanagatikā, tasmā na vaṭṭati. Nāḷe vā baddhapupphakalāpe nāḷasmiṃ katepi vaṭṭati tasmiṃ pupphassa atthitāyā’’ti vadanti. <bold>Porāṇagaṇṭhipade</bold> ‘‘bījagāmena bhūtagāmo dassito anavasesapariyādānattha’’nti vuttaṃ.</paragraph>
<centered line="60">Bhūtagāmasikkhāpadavaṇṇanā niṭṭhitā.</centered>
<subhead line="61">2. Aññavādakasikkhāpadavaṇṇanā</subhead>
<paragraph line="62" number="98-9"><bold>Aññaṃ vadatīti aññavādakaṃ,</bold> ‘‘vacanaṃ kareyyā’’ti likhitaṃ. ‘‘Tuṇhībhūtassetaṃ nāma’’nti pāṭho. <bold>Ugghātetukāmo</bold>ti samohanitukāmo, antarāyaṃ kattukāmoti porāṇā.</paragraph>
<paragraph line="63" number="100"> ‘‘Sudiṭṭho <pageBreak edition="V" number="0.0267" /> bhante, na paneso kahāpaṇotiādīsu <bold>anāropite</bold> dukkaṭena musāvādapācittiyaṃ, aropite pācittiyadvayaṃ hotī’’ti vadanti, vīmaṃsitabbaṃ.</paragraph>
<paragraph line="64" number="102"><bold>Adhammena vā vaggena vā na kammārahassa vā</bold>ti ettha ‘‘mayi vutte maṃ vā aññaṃ vā saṅgho adhammena vā kammaṃ, vaggena vā kammaṃ karissati, na <pageBreak edition="M" number="0.0299" /> kammārahassa vā me, aññassa vā kammaṃ karissatī’’ti na kathetīti yojetabbaṃ.</paragraph>
<centered line="65">Aññavādakasikkhāpadavaṇṇanā niṭṭhitā.</centered>
<subhead line="66">3. Ujjhāpanakasikkhāpadavaṇṇanā</subhead>
<paragraph line="67" number="103"><bold>‘‘Chandāyā’’</bold>ti akkharakkharāyātiādi viya liṅgavipallāsena vuttaṃ, chandatthanti vā attho. Yesaṃ senāsanāni paññapeti, tesaṃ attani chandatthanti adhippāyo.</paragraph>
<paragraph line="68" number="106"><bold>Anupasampanna</bold>ntiādīsu karaṇattho gahetabbo. <bold>Aññaṃ anupasampanna</bold>nti aññena anupasampannena. <bold>Tassa vā</bold>ti anupasampannassa. ‘‘Sammutikāle pañcaṅgavirahādayo asammatā nāmā’’ti, ‘‘upasampannena laddhasammuti sikkhāpaccakkhānena vinassatī’’ti ca vuttaṃ. <bold>Saṅghenā</bold>ti sabbena saṅghena kammavācāya assāvetvā ‘‘taveso bhāro’’ti kevalaṃ āropitabhāro. <bold>Kevala</bold>-saddo hettha kammavācāya assāvitabhāvamattameva dīpeti. <bold>Sayamevā</bold>ti itaresaṃ bhikkhūnaṃ anumatiyā. Abhūtena khīyanakassa ādikammikassa kathaṃ anāpattīti ce? Iminā sikkhāpadena. Musāvāde āpattiyeva dve pācittiyo vuttā viya dissanti pubbapayoge rukkhādichindanādīsu viya, vicāretabbaṃ.</paragraph>
<centered line="69">Ujjhāpanakasikkhāpadavaṇṇanā niṭṭhitā.</centered>
<subhead line="70">4. Paṭhamasenāsanasikkhāpadavaṇṇanā</subhead>
<paragraph line="71" number="110"> ‘‘Evañcidaṃ bhagavatā bhikkhūnaṃ sikkhāpadaṃ paññattaṃ hotī’’ti vacanato, <bold>parivāre</bold> ‘‘ekā paññatti, ekā anupaññattī’’ti (pari. 226) vacanato ca idha atthi anupaññattīti siddhaṃ. Kiñcāpi siddhaṃ, ‘‘evañca pana, bhikkhave, imaṃ sikkhāpadaṃ uddiseyyāthā’’tiādinā <pageBreak edition="V" number="0.0268" /> pana paññattiṭṭhānaṃ na paññāyati, kevalaṃ ‘‘anujānāmi, bhikkhave, aṭṭhamāse…pe… nikkhipitu’’nti ettakameva vuttaṃ, taṃ kasmāti <pageBreak edition="M" number="0.0300" /> ce? Paṭhamapaññattiyaṃ vuttanayeneva vattabbato avisesattā na vuttaṃ. Yadi evaṃ kā ettha anupaññattīti? <bold>Ajjhokāse</bold>ti. Ayamanupaññatti paññattiyampi atthīti ce? Atthi, taṃ pana okāsamattadīpanaṃ, dutiyaṃ cātuvassikamāsasaṅkhātakāladīpanaṃ. Yasmā ubhayampi ekaṃ kālokāsaṃ ekato katvā ‘‘ajjhokāse’’ti vuttanti dīpento bhagavā ‘‘anujānāmi, bhikkhave…pe… nikkhipitu’’nti āhāti veditabbaṃ. Teneva <bold>mātikāṭṭhakathāyaṃ</bold> (kaṅkhā. aṭṭha. paṭhamasenāsanasikkhāpadavaṇṇanā) vuttaṃ ‘‘yattha ca yadā ca santharituṃ na vaṭṭati, taṃ sabbamidha ajjhokāsasaṅkhyameva gatanti veditabba’’nti. Hemantakālassa anāpattisamayattā idaṃ sikkhāpadaṃ nidānānapekkhanti siddhaṃ, tathā hi ajjhokāsapadasāmatthiyena ayaṃ viseso – vassānakāle ovassakaṭṭhāne ajjhokāse, maṇḍapādimhi ca na vaṭṭati. Hemantakāle pakatiajjhokāse na vaṭṭati, sabbamidha ovassakepi maṇḍapādimhi vaṭṭati, tañca kho yattha himavassena senāsanaṃ na temeti, gimhakāle pakatiajjhokāsepi vaṭṭati, tañca kho akālameghādassaneyevāti ayaṃ viseso ‘‘aṭṭha māse’’ti ca ‘‘avassikasaṅkete’’ti ca etesaṃ dvinnaṃ padānaṃ sāmatthiyatopi siddho.</paragraph>
<paragraph line="72">Kiñca bhiyyo – <bold>aṭṭhakathāyaṃ</bold> sandassitavisesova. Cammādinā onaddhako vā navavāyimo vā na sīghaṃ vinassati. <bold>Kāyānugatikattā</bold>ti kāye yattha, tattha gatattā. Saṅghikamañcādimhi kāyaṃ phusāpetvā viharituṃ na vaṭṭatīti <bold>dhammasiritthero</bold>. ‘‘Saṅghikaṃ pana ‘ajjhokāsaparibhogena paribhuñjatha, bhante, yathāsukha’nti dāyakā denti senāsanaṃ, evarūpe anāpattī’’ti <bold>andhakaṭṭhakathāyaṃ</bold> vacanato, idha ca paṭikkhepābhāvato vaṭṭati. ‘‘Aññañca evarūpanti apare’’ti vuttaṃ. <bold>‘‘Pādaṭṭhānābhimukhā</bold>ti nisīdantassa pādapatanaṭṭhānābhimukhā’’ti likhitaṃ. Sammajjantassa pādaṭṭhānābhimukhanti ācariyassa takko.</paragraph>
<paragraph line="73" number="111"><bold>‘‘Pāduddhārenā</bold>ti bahiupacāre ṭhitattā’’ti likhitaṃ. <bold>Gacchanti,</bold> dukkaṭaṃ dhammakathikassa viya. Kasmā na pācittiyaṃ? Pacchā āgatehi vuḍḍhatarehi uṭṭhāpetvā gahetabbato. Dhammakathikassa pana anuṭṭhapetabbattā. ‘‘Anāṇattiyā paññattiyampi tassa bhāro’’ti vuttaṃ.</paragraph>
<paragraph line="74" number="112"><bold>Pariharaṇeyevā</bold>ti <pageBreak edition="V" number="0.0269" /><pageBreak edition="M" number="0.0301" /> ettha gahetvā vicāraṇeti <bold>dhammasiritthero</bold>. Attano santakakaraṇeti <bold>upatissatthero</bold>. Bījanīpattakaṃ caturassabījanī.</paragraph>
<paragraph line="75" number="113"> ‘‘Yo bhikkhu vā sāmaṇero vā…pe… lajjī hotī’ti vuttattā alajjiṃ āpucchitvā gantuṃ na vaṭṭatī’’ti vadanti. Pāṭhe ‘‘kenaci palibuddhaṃ hotī’’ti ca <bold>aṭṭhakathāyaṃ</bold> ‘‘palibuddha’’nti ca senāsanaṃyeva sandhāya vuttaṃ, tasmā tathāpi atthīti gahetabbaṃ. ‘‘Anāpucchaṃ vā’’ti pāṭho.</paragraph>
<centered line="76">Paṭhamasenāsanasikkhāpadavaṇṇanā niṭṭhitā.</centered>
<subhead line="77">5. Dutiyasenāsanasikkhāpadavaṇṇanā</subhead>
<paragraph line="78" number="116-7"><bold>Ettakameva vutta</bold>maṭṭhakathāsu, tathāpi padaṭṭhādayopi labbhanti eva. <bold>Anugaṇṭhipade</bold> ‘‘aññaṃ attharaṇādi akappiyattā na vutta’’nti vuttaṃ. ‘‘Mañcaṃ vā pīṭhaṃ vā vihāre vā vihārūpacāre vā’ti imināpi saṃsandanatthaṃ <bold>‘kiñcāpi vutto, atha kho’</bold>tiādi āraddha’’nti ca vuttaṃ. Upacāramattañcetaṃ ‘‘rukkhamūle’’ti, tattha vattabbaṃ natthi.</paragraph>
<paragraph line="79" number="118"><bold>Anāpucchitvāpi gantuṃ vaṭṭatī</bold>ti asatiyā gacchatopi anāpatti, <bold>āpucchanaṃ pana vattaṃ</bold> sañcicca anāpucchato vattabhedadukkaṭattā. Puggalikasenāsane saṅghikaseyyaṃ, saṅghikasenāsane vā puggalikaseyyaṃ attharitvā gacchantassa dukkaṭaṃ yuttaṃ viya. Kasmā? ‘‘Seyyāmattameva nasseyyā’’ti vuttattā. Idha pana ‘‘palibuddhaṃ palibuddho’’ti duvidhampi atthi.</paragraph>
<centered line="80">Dutiyasenāsanasikkhāpadavaṇṇanā niṭṭhitā.</centered>
<subhead line="81">6. Anupakhajjasikkhāpadavaṇṇanā</subhead>
<paragraph line="82" number="121"> Chabbaggiyesuyeva <bold>therā bhikkhū</bold>ti keci. <bold>Pāde dhovitvā</bold>tiādimhi pavisantassa vā pādadhovanapāsāṇato yāva mañcapīṭhaṃ passāvatthāya nikkhamantassa vā yāva passāvaṭṭhānanti yojanā kātabbā. Evaṃ sante <pageBreak edition="M" number="0.0302" /> ‘‘passāvatthāya nikkhamantassa vā’’ti na vattabbaṃ, ‘‘passāvaṭṭhānato nikkhamantassa vā’’ti vattabbaṃ. <bold>Passāvaṭṭhāna</bold>nti katthaci potthake. Tathā hi <bold>mātikāṭṭhakathāyaṃ</bold> (kaṅkhā. aṭṭha. anupakhajjasikkhāpadavaṇṇanā) <pageBreak edition="V" number="0.0270" /> ‘‘pavisantassa pādadhovanapāsāṇato yāva mañcapīṭhaṃ nikkhamantassa mañcapīṭhato yāva passāvaṭṭhānaṃ, tāva upacāro’’ti vuttaṃ, tasmā ‘‘pāde dhovitvā pavisantassa, passāvatthāya nikkhamantassa ca dvāre nikkhittapādadhovanapāsāṇato, passāvaṭṭhānato ca mañcapīṭha’’nti katthaci potthake pāṭho, so apāṭho. Kasmā? Mañcapīṭhānaṃ upacārassa vuttattā. Pavisantassa yāva mañcapīṭhānaṃ upacāro, nikkhamantassa tato paṭṭhāya yāva passāvaṭṭhānaṃ vaccakuṭicaṅkamaṭṭhānanti iminā atthena yathā saṃsandati, tathāvidho pāṭhoti ācariyo.</paragraph>
<paragraph line="83" number="122"><bold>Upacāraṃ ṭhapetvā</bold>ti idha vuttaupacāraṃ ṭhapetvā. ‘‘Dassanasavanūpacārepi santharantassā’’ti likhitaṃ.</paragraph>
<centered line="84">Anupakhajjasikkhāpadavaṇṇanā niṭṭhitā.</centered>
<subhead line="85">7. Nikkaḍḍhanasikkhāpadavaṇṇanā</subhead>
<paragraph line="86" number="126-7"><bold>Chasattakoṭṭhakāni vā</bold>ti ettha dvārakoṭṭhakaṃ adhippetaṃ. ‘‘Nikkhamā’’ti vacanaṃ sutvāpi attano ruciyā nikkhamati, anāpatti; idha aggisālādi eva <bold>upacāro</bold>ti.</paragraph>
<centered line="87">Nikkaḍḍhanasikkhāpadavaṇṇanā niṭṭhitā.</centered>
<subhead line="88">8. Vehāsakuṭisikkhāpadavaṇṇanā</subhead>
<paragraph line="89" number="129"> ‘‘Pamāṇamajjhimassa galappamāṇe dinnatulāpi vehāsakuṭiyevā’’ti likhitaṃ, ‘‘na sā idha adhippetā’’ti vuttaṃ.</paragraph>
<centered line="90">Vehāsakuṭisikkhāpadavaṇṇanā niṭṭhitā.</centered>
<subhead line="91">9. Mahallakavihārasikkhāpadavaṇṇanā</subhead>
<paragraph line="92" number="135"><bold>Yāva</bold><pageBreak edition="M" number="0.0303" /><bold>dvārakosā</bold>ti dvārasamīpā, yāva bhittīti attho, taṃ suvuttaṃ. <bold>Kavāṭavitthārappamāṇo</bold>ti <pageBreak edition="V" number="0.0271" /> hatthapāsassādhippetattā, samantā kavāṭavitthārappamāṇaupacārassa gahitattā aparipūraupacārāpi hoti. Ālokaṃ karotīti ālokaṃ sandheti pidhetīti sandhi eva ālokasandhināmakā honti. Vātapānakavāṭalepakamme appaharitaṭṭhānakiccaṃ natthi.</paragraph>
<paragraph line="93" number="136"><bold>Iṭṭhakā</bold>ti chadanakapālāsilādiiṭṭhakā. <bold>Chadanūparī</bold>ti ettha paṭhamaṃ tāva ekavāraṃ aparisesaṃ chādetvā puna chādanadaṇḍake bandhitvā dutiyavāraṃ tatheva chādetabbaṃ. ‘‘Tatiyavāracatutthavāre sampatte dve magge adhiṭṭhahitvā tatiyamaggaṃ āṇāpetvā pakkamitabba’’nti vuttaṃ, taṃ ‘‘punappunaṃ chādāpetī’’ti iminā yujjati.</paragraph>
<paragraph line="94">Porāṇā pana ‘‘paṭhamavāreyeva tayo magge adhiṭṭhātuṃ vaṭṭati, catutthato paṭṭhāya āpatti pācittiyaṃ, catutthalepato paṭṭhāya āpattī’’ti vadanti. Tattha chadane vuttavidhinidānena sameti, lepe vuttavidhitikacchedena sameti. Tathāpi so na yuttova. <bold>Nidāne, aṭṭhakathāya</bold>ñca siddhalepattā sabbasovāpi acchanne, channevāpi anekaso pariyāyassa tatiyasseva adhiṭṭhānanti no sametīti ācariyo. ‘‘Dve magge’’ti, ‘‘dve chadane’’ti ca ‘‘tatiyavārato paṭṭhāya evaṃ chādāpehī’ti āṇāpetvā pakkamitabba’’nti ca <bold>upatissatthero</bold> vadati kira.</paragraph>
<centered line="95">Mahallakavihārasikkhāpadavaṇṇanā niṭṭhitā.</centered>
<subhead line="96">10. Sappāṇakasikkhāpadavaṇṇanā</subhead>
<paragraph line="97" number="140"> Sappāṇakasikkhāpadaṃ uttānatthameva.</paragraph>
<centered line="98">Samatto vaṇṇanākkamena bhūtagāmavaggo dutiyo.</centered>
<title line="99">3. Ovādavaggo</title>
<subhead line="100">1. Ovādasikkhāpadavaṇṇanā</subhead>
<paragraph line="101" number="144"><bold>Kathānusārenā</bold>ti <pageBreak edition="V" number="0.0272" /><pageBreak edition="M" number="0.0304" /> yo bhikkhunovādakatthiko kiṃsīlo kiṃsamācāro katarakulā pabbajitotiādi kathānusārenāti attho. <bold>Saggamaggagamanepī</bold>ti <bold>api</bold>-saddena mokkhagamanepi. <bold>‘‘Lakkhaṇappaṭivedhapaṭisaṃyutto’’</bold>ti aṭṭhagarudhammānusārena vattabbaṃ dhammakathaṃ sandhāya vuttaṃ.</paragraph>
<paragraph line="102" number="145-147"><bold>Nissīma</bold>nti vihāre baddhasīmato aññaṃ abaddhasīmaṃ, gāmasīmādinti attho. <bold>‘‘Supinantenapī’’</bold>ti na sabbesanti idha bāhullanayena vuttaṃ. Chabbaggiyā hi keci vīsativassāpi atthi atirekavīsativassāpīti iminā imaṃ majjhimabodhikāle paññattanti viññāyati. <bold>‘‘Sīlavā hotī’’</bold>ti vatvā tassa catubbidhattā idha adhippetasīlameva dassetuṃ <bold>‘‘pātimokkhasaṃvarasaṃvuto’’</bold>tiādi vuttaṃ. <bold>Gaṇṭhānugaṇṭhipadesu</bold> ‘‘satisaṃvarādayo idha nādhippetā, tena vibhaṅgapāṭhaṃ dasseti aṭṭhakathācariyo’’ti vuttaṃ. <bold>Atthato</bold>ti pāḷiatthato. <bold>Kāraṇato</bold>ti kāraṇūpapattito, aṭṭhakathātoti adhippāyo. Atha vā <bold>kāraṇato</bold>ti dhammato, tena atthato dhammatoti vuttaṃ hoti. Atha vā <bold>atthato</bold>ti phalato. <bold>‘‘Kāraṇato</bold>ti hetuto. Dhammapadampi jātakena sahā’’ti likhitaṃ. <bold>Pañhaṃ kathetu</bold>nti ‘‘pañhaṃ puṭṭho kathetī’’ti ettha bhikkhuniyā puṭṭhena ‘‘na jānāmī’’ti na sakkā kathetuṃ. ‘‘Na kho pana taṃ bhagavanta’’nti pāṭho. ‘‘Na kho paneta’’nti ca likhanti, taṃ na sundaraṃ. ‘‘Kāsāyavatthavasanāyā’’ti vacanato pārājikāyapi na vaṭṭati. Bhikkhuniyā kāyasaṃsaggameva vuttaṃ. Methunena hi bhikkhunīdūsako hoti.</paragraph>
<paragraph line="103" number="148-9"> Bhikkhūnaṃ santike upasampannā nāma parivattaliṅgā, pañcasatā sākiyāniyo vā. ‘‘Dhammadesanāpattimocanatthaṃ panā’’ti vacanato mātugāmaggahaṇena sabbattha bhikkhunīsaṅgahaṃ gacchatīti siddhaṃ. Bhikkhuniggahaṇena pana mātugāmo <bold>tiriyaṃ taraṇasikkhāpade</bold> (pāci. 187-190) saṅgahito, na aññattha. ‘‘Osāretabbā’’ti pāḷipāṭho, pāḷi osāretabbāti attho <pageBreak edition="M" number="0.0305" />. ‘‘Osāretabba’’nti aṭṭhakathāpāḷi. Ekasmiṃ ṭhāne vandite dosābhāvato bahūsu ekāya vandite vaṭṭatīti ce? Bhikkhūhi kattabbaṃ natthi, bhikkhuniyāyeva kattabbaṃ, tasmā na vaṭṭati <pageBreak edition="V" number="0.0273" />. <bold>‘‘Yattha katthaci nisinnāyā</bold>ti antodvādasahatthe nisinnāyā’’ti vadanti. <bold>Na nimantitā hutvā gantukāmā</bold>ti nimantitā hutvā gantukāmā bhikkhū idha nādhippetā, vassaṃ upagantukāmāva adhippetāti attho. <bold>Yato panā</bold>ti bhikkhunīvihārato. <bold>Tatthā</bold>ti bhikkhunīvihāre. Kiñcāpi ‘‘ovādadāyakā bhikkhū’’ti vacanato ovādadāyakeheva sabhikkhuko āvāso hoti, na sabbehīti āpanno, tathāpi asati bhikkhunovādake ovādasaṃvāsānaṃ atthāya yācanatthāya avassaṃ gantabbattā aññehipi bhikkhūhi sabhikkhukopi sabhikkhuko evāti veditabbo. <bold>Sā rakkhitabbā</bold>ti vassacchedāpatti rakkhitabbā. Kasmā? <bold>Āpadāsu hī</bold>tiādi. <bold>‘‘Ayaṃ uposatho cātuddasikoti pucchitabba’’</bold>nti vuttaṃ, tampi terasiyaṃyeva, etarahi pana bhikkhuniyo cātuddasiyaṃyeva gantvā ‘‘kadā ayya uposatho’’ti pucchanti. ‘‘Jāyāyo vā jāriyo vā’’ti adhippāyena vuttaṃ kira. ‘‘Gaccheyya ce, āpattī’’ti pāṭho. <bold>Dve tisso</bold>ti dvīhi tīhi. Ekato āgatānaṃ vasena ‘‘tāhī’’ti bahuvacanaṃ vuttanti adhippāyo. ‘‘Ekā bhikkhunī vā bahū bhikkhunī vā bahūhi bhikkhunupassayehi ovādatthāya pesitā’’ti vacanassa vitthāro ‘‘bhikkhunisaṅgho ca ayya bhikkhuniyo cā’’tiādinā vutto. ‘‘Bhikkhunisaṅgho ca ayya bhikkhuniyo cā’tiādi nānāupassayehi pesitāya vacana’’nti ca ‘‘aparipuṇṇasaṅghapuggalanānāvāsadutiyavacanavasena pañcakkhattuṃ upasaṅkamanaṃ vutta’’nti ca likhitaṃ. Yasmiṃ āvāse pātimokkhuddeso na pavattati, tatthāpi yācanaṃ sampaṭicchitvā punadivase yena paṭiggahitaṃ, tena ‘‘natthi koci bhikkhu bhikkhunovādako sammato’’tiādi vattabbaṃ. Atthi ce sammato, niddisitabbo. ‘‘Sayameva ce sammato, aha’nti vattabba’’nti vuttaṃ. Sace sammato vā ovādapaṭiggāhako vā pātimokkhaṃ uddisati, aññena ārocāpetabbanti eke, ‘‘attanāpi ārocetuṃ vaṭṭatī’’ti ca vadanti. Kesuci potthakesu ‘‘ayyānaṃ pavāretī’’ti likhitaṃ, evaṃ sati ‘‘ayyassa pavāremī’’ti vattabbaṃ, potthake natthi.</paragraph>
<centered line="104">Ovādasikkhāpadavaṇṇanā niṭṭhitā.</centered>
<subhead line="105">2. Atthaṅgatasikkhāpadavaṇṇanā</subhead>
<paragraph line="106" number="153"><bold>Munātī</bold>ti <pageBreak edition="M" number="0.0306" /> jānāti. <bold>Antaradhāyatipī</bold>ti ettha taduttamaṃ ce atthi, taṃ passāmi, yaṃ vicittaṃ vā, tadatthañca. Taggha kāraṇaṃ. Saha uppādamanantarā kiriyā. Yamā ca te manasā katatra netvāti. Yathā pāto siyā pāto bhavaṃ pātova udakato uggantvā ṭhitaṃ, tathā virocamānaṃ aṅgīrasaṃ buddhaṃ passa, na kevalaṃ padumaṃ viya, virocamānaṃ tapantamādiccamivantalikkheti <pageBreak edition="V" number="0.0274" /> sambandho. Atha vā aṅgīrasaṃ buddhaṃ padumaṃva virocamānaṃ sūriyaṃva tapantaṃ passa buddhaṃ. Yathā pāto siyā phullamavītagandhaṃ kokanudasaṅkhātaṃ padumaṃ passasi, tathā virocamānaṃ aṅgīrasaṃ buddhaṃ passa. Ubhayeneva hi bhagavato kanti dīpitāti katvā dīpitaguṇasubhaṃ buddhaṃ sakkatvā taṃ kantiṃ pūjeyya. Pūjaneyyatopi vītināmeyya iti lakkhaye. ‘‘Ekato upasampannāyā’’ti pāḷi.</paragraph>
<paragraph line="107" number="156"> ‘‘Ekato upasampannāna’’nti aṭṭhakathāpāṭho. ‘‘Abhabbo tva’’ntiādivacanato anukampāvasena saddhivihārikādiṃ saṅghikā vihārā nikkaḍḍhāpentassa anāpatti viya dissati. Abhabbo hi thero sañcicca taṃ kātuṃ, gavesitabbāva ettha yuttīti keci. Therena sikkhāpadapaññattito pubbe katanti mama takko.</paragraph>
<centered line="108">Atthaṅgatasikkhāpadavaṇṇanā niṭṭhitā.</centered>
<subhead line="109">3. Bhikkhunupassayasikkhāpadavaṇṇanā</subhead>
<paragraph line="110" number="162"> ‘‘Ekarattampi vasantī’’ti (pāci. 161) vacanato yattha rattiyaṃ na vasanti, tattha gantvā ovadituṃ vaṭṭatīti eke. Yadi evaṃ saṅketaṭṭhānaṃ gantvā ovadituṃ vaṭṭatīti siddhaṃ. ‘‘Tato addhayojaneyeva sabhikkhuko āvāso icchitabbo’’ti na vattabbaṃ. Bhikkhunovādako ce addhayojanaṃ gantvā ovaditukāmo hoti, bhikkhunisaṅgho ca addhayojanaṃ gantvā sotukāmo, ‘‘vaṭṭatī’’ti vattabbaṃ siyā, tañca na vuttaṃ, tasmā na vaṭṭati. Heṭṭhimaparicchedena pana ‘‘ekarattampī’’ti vuttaṃ. Tato paṭṭhāya upassayaṃ hoti, na upassayasaṅkhepena katamattenāti vuttaṃ hoti. Yattha vāsūpagatā <pageBreak edition="M" number="0.0307" /> bhikkhuniyo, so upassayasaṅkhyaṃ gacchati, tattha na gantvā ovādo dātabbo. Ekāvāse divā vaṭṭatīti eke, vicāretvā yuttataraṃ gahetabbaṃ.</paragraph>
<centered line="111">Bhikkhunupassayasikkhāpadavaṇṇanā niṭṭhitā.</centered>
<subhead line="112">4. Āmisasikkhāpadavaṇṇanā</subhead>
<paragraph line="113" number="164"> ‘‘Upasampannaṃ saṅghena asammata’’nti pāḷivacanato, ‘‘sammatena vā saṅghena vā bhāraṃ <pageBreak edition="V" number="0.0275" /> katvā ṭhapito’’ti aṭṭhakathāvacanato ca aṭṭhahaṅgehi samannāgato sammatena vā vippavasitukāmena ‘‘yāvāhaṃ āgamissāmi, tāva te bhāro hotū’’ti yācitvā ṭhapito, tassābhāvato saṅghena vā tatheva bhāraṃ katvā ṭhapito aṭṭhahi garudhammehi ovadituṃ labhati, pageva aññena dhammenāti siddhaṃ. ‘‘Yo pana bhikkhu asammato bhikkhuniyo ovadeyya, pācittiya’’nti pageva bhāraṃ katvā aṭṭhapitaṃ sandhāya vuttanti veditabbaṃ. Abhayagirivāsīnampi idameva mataṃ, <bold>anugaṇṭhipade</bold> pana imaṃ nayaṃ paṭikkhipitvā ‘‘natthi kocī’’tiādinā ‘‘etarahi ovādako asammato bhikkhunovādako nāmā’’ti vatvā ‘‘yaṃ pana <bold>andhakaṭṭhakathāyaṃ</bold> vuttaṃ ‘upasampannaṃ saṅghena kammavācāya asammataṃ, bhikkhusaṅghena pana bhikkhunisaṅghassa anuggahaṃ karotha, bhikkhuniyo ovadatha, bhikkhusaṅghassa ca karotha phāsuvihāranti evaṃ yācitvā ṭhapito bhikkhusaṅghaṃ āpucchitvā, tato so thero bhikkhuniyo ovadati, evarūpaṃ bhikkhusaṅghena asammatanti, tatra vuttanayeneva attho gahetabbo’’ti vuttaṃ. <bold>Porāṇagaṇṭhipade</bold> pana ‘‘asammato gāmaṃ ovādatthāya āgatānaṃ bhikkhunīnaṃ vacanaṃ sutvā paṭivacanaṃ dento saṅghānumatiyā, na ñatticatutthenā’’ti vuttaṃ, taṃ <bold>anugaṇṭhipadamatena</bold> sameti, <bold>andhakaṭṭhakathāyaṃ</bold> vuttavacanaṃ tena sameti, tañca pāḷivacanaṃ, na hi ovādapaṭiggāhako, pātimokkhuddesako vā ‘‘pāsādikena sampādetū’’ti vacanamattena bhikkhunovādako nāma hoti. Hotīti ce, anupasampannopi tattakena vacanena ‘‘bhikkhunovādako hotū’’ti vattabbo. Hotīti ce, yaṃ vuttaṃ <bold>gaṇṭhānugaṇṭhipadesu</bold> ‘‘asammato nāma asammatabhāvena ‘bahussuto tvaṃ ovadāhī’ti <pageBreak edition="M" number="0.0308" /> saṅghena bhāraṃ katvā ṭhapito’’ti. Ettha bāhusaccena kiṃ payojanaṃ. <bold>Anugaṇṭhipadeyeva</bold> ‘‘abhayagirivāsī vadatīti sutvā sammatena vā āṇatto ovadituṃ labhatīti <bold>dhammasiritthero</bold> pacchā anujānātī’’ti vuttaṃ. Kiṃ bahukāya. ‘‘Pāsādikena sampādetū’’ti ettakamattena bhikkhunovādako hoti. <bold>Aṭṭhakathāyaṃ</bold> ‘‘bhāraṃ katvā’’ti iminā kiṃ payojanaṃ, tattakampi vattuṃ añño na labhati, tena ca ‘‘anujānāmi, bhikkhave, ṭhapetvā bālaṃ gilānaṃ gamikaṃ avasesehi ovādaṃ gahetu’’nti (cūḷava. 414) ayaṃ pāḷi virujjheyya. Kathaṃ? Tassa hi ‘‘na, bhikkhave, ovādo na paccāharitabbo’’ti (cūḷava. 415) canato sammatāsammatabhāvena natthi kocīti ‘‘pāsādikena sampādetū’’ti vattabbaṃ siyā, vadanto ca idha paṭhamena āpattiyā kāretabbo hotīti. Hotu asammatattā, akatabhārattā ca. Imassa ca bhikkhunovādakatte imassa khīyanena dukkaṭaṃ siyā, sabbametaṃ aniṭṭhaṃ, tasmā aṭṭhakathāyaṃ ‘‘ayamettha bhikkhunovādako nāmā’’ti avuttattā tathā bhāraṃ katvā ṭhapito ovadituṃ labhatiyeva, nāññoti ācariyo.</paragraph>
<centered line="114">Āmisasikkhāpadavaṇṇanā niṭṭhitā.</centered>
<subhead line="115">5. Cīvaradānasikkhāpadavaṇṇanā</subhead>
<paragraph line="116" number="169"><bold>Sādiyissasī</bold>ti <pageBreak edition="V" number="0.0276" /> pucchā.</paragraph>
<centered line="117">Cīvaradānasikkhāpadavaṇṇanā niṭṭhitā.</centered>
<subhead line="118">6. Cīvarasibbanasikkhāpadavaṇṇanā</subhead>
<paragraph line="119" number="176"><bold>Vañcetvā</bold>ti ‘‘tava ñātikāyā’’ti avatvā ‘‘ekissā bhikkhuniyā’’ti ettakameva vatvā, te hi ‘‘ekissā’’ti vacanaṃ sutvā aññātikāya santakasaññino sibbesuṃ. Imasmiṃ sikkhāpade ‘‘cīvaraṃ nāma channaṃ <pageBreak edition="M" number="0.0309" /> cīvarānaṃ aññataraṃ cīvara’’nti ettakameva pāḷi, tena vuttaṃ <bold>‘‘cīvaranti yaṃ nivāsetuṃ vā pārupituṃ vā’’</bold>tiādi. ‘‘Vikappanupagaṃ pacchima’’nti ca likhitaṃ, so pamādalekho.</paragraph>
<centered line="120">Cīvarasibbanasikkhāpadavaṇṇanā niṭṭhitā.</centered>
<subhead line="121">7. Saṃvidhānasikkhāpadavaṇṇanā</subhead>
<paragraph line="122" number="181"> Tā bhikkhuniyo dūsayiṃsūti vipariṇāmo kātabbo.</paragraph>
<paragraph line="123" number="182-4"><bold>Sampadantī</bold>ti padasā gacchanti. <bold>Vuttanayenevā</bold>ti ‘‘sampatanti etthāti sampāto’’tiādinā. Padagate upacāro na labbhati, accāsannattā missaṃ viya hotīti. Kukkuṭavassitaparicchinno <bold>mahāaṭṭhakathāyaṃ</bold>. ‘‘Tampi vohārenā’’ti likhitaṃ. ‘‘Yebhuyyena tathā sanniveso hotīti katvā aṭṭhakathāyaṃ vuttaṃ, tasmā na pamādalekho’’ti ca, ‘‘ukkaṭṭhaparicchedena vuttaṃ <bold>aṭṭhakathāyaṃ,</bold> tato uddhaṃ addhayojanalakkhaṇasampattaṃ nāma hotīti gahetabba’’nti ca vuttaṃ. ‘‘Kappiyabhūmi kirāyaṃ…pe… na vadantī’’ti vuttaṃ. Duddasañhettha kāraṇaṃ. Kataraṃ pana tanti? ‘‘Gacchāmāti saṃvidahati, āpatti dukkaṭassā’’ti vuttaṃ. Tattha ‘‘gacchāmā’’ti vattamānavacanantañca, amagge bhikkhunupassayādimhi na sambhavatiyeva manussānaṃ antaragharādimhi maggasaṅkhepagamanato, uccāsayanādiuppattiṭṭhānattā ca. Na titthiyaseyyāya vā pabbajitāvāsattā. <bold>Dvāre</bold>ti samīpatthe bhummaṃ, tasmā taṃ dassetuṃ puna <bold>‘‘rathikāyā’’</bold>ti āha. Sesaaṭṭhakathāyaṃ <pageBreak edition="V" number="0.0277" /> ‘‘etthantare saṃvidahitepi bhikkhuno dukkaṭa’’nti āgatattā na sameti. ‘‘Gāmantare’’ti vacanato aññagāmassa upacārokkamane eva āpatti. ‘‘Addhayojane’’ti vacanato atikkamaneyeva yuttaṃ.</paragraph>
<paragraph line="124" number="185"><bold>Raṭṭhabhede</bold>ti vilope. <bold>Porāṇagaṇṭhipade</bold> ‘‘tayopi saṅketā kāladivasamaggavasena, tattha pacchimeneva āpattī’’ti vuttaṃ. ‘‘Iminā maggenā’’ti vissajjetvā aññena gacchanti ce, āpattiyevāti attho.</paragraph>
<centered line="125">Saṃvidhānasikkhāpadavaṇṇanā niṭṭhitā.</centered>
<subhead line="126">8. Nāvābhiruhanasikkhāpadavaṇṇanā</subhead>
<paragraph line="127" number="189"> Nadiyā <pageBreak edition="M" number="0.0310" /> kuto gāmantaranti ce? <bold>‘‘Yassā nadiyā’’</bold>tiādimāha. <bold>Gāmantaragaṇanāyā</bold>ti yasmiṃ gāmatitthe āruḷho, taṃ ṭhapetvā aññagāmagaṇanāya. ‘‘Mātugāmopi idha saṅgahaṃ gacchatī’’ti ācariyassa takko, teneva ‘‘ubhayattha ekato upasampannāya dukkaṭaṃ, sikkhamānāya sāmaṇeriyā anāpattī’’ti ca na vuttaṃ. Eseva nayo aññesupi evarūpesu.</paragraph>
<paragraph line="128" number="191"> ‘‘Lokassādamittasanthavavasena keḷipurekkhārā saṃvidahitvā’’ti vuttattā akusalacittaṃ lokavajjanti vattabbanti? Na vattabbaṃ, ‘‘keḷipurekkhārā’’ti vacanaṃ yebhuyyatāya vuttaṃ. <bold>Porāṇagaṇṭhipade</bold> ca ‘‘tīṇi cittāni tisso vedanā’’ti vuttaṃ, saṃvidahanakāle vā keḷipurekkhāro bhikkhu saṃvidahati, āpatti bhikkhuno gāmantarokkamane, addhayojanātikkame vā. Kusalacitto vā hoti paccavekkhanto, cetiyādīni vā passanto, abyākatacitto vā hoti kilamathavasena niddāyantoti ticittāni gahitānīti veditabbā.</paragraph>
<centered line="129">Nāvābhiruhanasikkhāpadavaṇṇanā niṭṭhitā.</centered>
<subhead line="130">9. Paripācitasikkhāpadavaṇṇanā</subhead>
<paragraph line="131" number="192"><bold>Ceṭake</bold>ti dārake. Taruṇapotaketi porāṇā. ‘‘Pāpabhikkhūnaṃ pakkhupacchedāya idaṃ paññattaṃ, tasmā pañca bhojaneyevāpatti vuttā’’ti likhitaṃ.</paragraph>
<paragraph line="132" number="194-7"><bold>Nipphādita</bold>nti <pageBreak edition="V" number="0.0278" /> viññattiyā na hoti, kintu parikathādīhi, tasmā iminā sikkhāpadena anāpatti, taṃ sandhāya <bold>‘‘sabbattha anāpattī’’</bold>ti vuttaṃ. ‘‘Kathānusārena tattha pasīditvā denti, idaṃ paripācitaṃ na hoti, vaṭṭantī’’ti paṭhamasikkhāpade vuttattāti <bold>dhammasiritthero, upatissatthero</bold> pana ‘‘itarampi vaṭṭatiyevā’’ti āha. <bold>Porāṇagaṇṭhipade</bold> pana ‘‘yasmā devadatto pakatiyā tattha bhikkhuniparipācitaṃ bhuñjati, tasmā imaṃ aṭṭhuppattiṃ nidānaṃ katvā idaṃ sikkhāpadaṃ paññatta’’nti vuttaṃ.</paragraph>
<centered line="133">Paripācitasikkhāpadavaṇṇanā niṭṭhitā.</centered>
<subhead line="134">10. Rahonisajjasikkhāpadavaṇṇanā</subhead>
<paragraph line="135" number="198"> ‘‘Upanandassa <pageBreak edition="M" number="0.0311" /> catutthasikkhāpadena cā’’ti pāṭho.</paragraph>
<centered line="136">Rahonisajjasikkhāpadavaṇṇanā niṭṭhitā.</centered>
<centered line="137">Samatto vaṇṇanākkamena ovādavaggo tatiyo.</centered>
<title line="138">4. Bhojanavaggo</title>
<subhead line="139">1. Āvasathapiṇḍasikkhāpadavaṇṇanā</subhead>
<paragraph line="140" number="203-4"><bold>Pūgassā</bold>ti pūgena. <bold>Kukkuccāyanto</bold>ti nissaraṇenettha bhavitabbaṃ, taṃ mayaṃ na jānāmāti sanniṭṭhānassa karaṇavasena ‘‘kukkuccāyanto’’ti vuccati. Yathā hi āyasmā upāli nayaggāhena ‘‘anāpatti āvuso supinantenā’’ti (pārā. 78) āha, tathā theropi ‘‘anāpatti gilānassā’’ti kasmā na paricchindatīti? Anattādhikārattā vinayapaññattiyā, ‘‘nāyaṃ attano okāso’’ti paṭikkhittattā, sikkhāpadassa aparipuṇṇattā. Paṭhamapārājikasikkhāpade paripuṇṇaṃ katvā paññatteyeva hi so thero ‘‘anāpatti supinantenā’’ti <pageBreak edition="V" number="0.0279" /> āha ‘‘aññatra supinantā’’ti vuttapadānusārenāti. Yasmā odissa ayāvadattheva dāyakānaṃ pīḷā natthi, tasmā <bold>‘‘anodissa yāvadattho’’</bold>ti vuttaṃ.</paragraph>
<paragraph line="141" number="208"> ‘‘Antarāmagge ekadivasa’nti ekaṃyeva sandhāya vutta’’nti ca <bold>‘‘eseva nayo</bold>ti vuttanayameva dassetuṃ gantvā paccāgacchanto hītiādimāhā’’ti ca ‘‘suddhacitto hutvā pakatigamaneva bhuñjituṃ labhatī’’ti ca ‘‘agilānassa gilānasaññino kāyena samuṭṭhātī’’ti ca likhitaṃ.</paragraph>
<centered line="142">Āvasathapiṇḍasikkhāpadavaṇṇanā niṭṭhitā.</centered>
<subhead line="143">2. Gaṇabhojanasikkhāpadavaṇṇanā</subhead>
<paragraph line="144" number="209-218"><bold>Guḷhapaṭicchanno</bold>ti apākaṭova. <bold>Eko puttenā</bold>ti ekassekaṃ bhattaṃ ‘‘ahaṃ aññena nimantito’’ti na vuccati. <bold>‘‘Sace ekato gaṇhanti</bold><pageBreak edition="M" number="0.0312" /><bold>, gaṇabhojanaṃ hotī’’</bold>ti (pāci. aṭṭha. 217-218) vuttattā cattāro upāsakā cattāro bhikkhū visuṃ visuṃ nimantetvā hatthapāse ṭhitānaṃ ce denti, gaṇabhojanaṃ hoti evāti eke, taṃ na yuttaṃ viya. ‘‘Viññattito pasavane gaṇassa ekato gahaṇe iminā sikkhāpadena āpatti, visuṃ gahaṇe paṇītabhojanasūpodanaviññattīhī’’ti likhitaṃ. ‘‘Viññattito pasavanaṃ aṭṭhuppattivasena <bold>aṭṭhakathāyaṃ</bold> anuññātaṃ. Sūpodanādivasena tattha āpatti evā’’ti vuttaṃ, taṃ na yuttaṃ. Kasmā? <bold>Parivāre</bold> (pari. 168) eva dvinnaṃ ākārānaṃ āgatattā, tasmā <bold>aṭṭhakathāyaṃ</bold> ‘‘anuññāta’’nti duvuttaṃ. Aṭṭhuppattiyaṃyeva pākaṭanti ‘‘padabhājane na vutta’’nti vattabbaṃ. <bold>Ekato gaṇhantī</bold>ti gahitabhattāpi aññe yāva gaṇhanti, tāva ce tiṭṭhanti, ekato gaṇhantiyeva nāma. ‘‘Gacchati ce, anāpattī’’ti vadanti.</paragraph>
<paragraph line="145">Etthāha – ‘‘paṭiggahaṇameva hettha pamāṇa’’nti vuttaṃ, atha kasmā <bold>pāḷiyaṃ</bold> ‘‘gaṇabhojanaṃ nāma yattha cattāro…pe… bhuñjanti, etaṃ gaṇabhojanaṃ nāmā’’ti (pāci. 218) vuttanti? Vuccati – <bold>yatthā</bold>ti upayogatthe bhummavacanaṃ. <bold>Cattāro</bold>ti gaṇassa heṭṭhimaparicchedanidassanaṃ. <bold>Pañcannaṃ bhojanāna</bold>nti āpattippahonakabhojananidassanaṃ. <bold>Aññatarena bhojanena nimantitā</bold>ti akappiyanimantananidassanaṃ. Nimantanavaseneva pana gaṇabhojanassa vuttattā ‘‘nimantitā bhuñjantīti vutta’’nti vuttaṃ. ‘‘Aññataraṃ bhojanaṃ viññāpetvā bhuñjantī’’ti <pageBreak edition="V" number="0.0280" /> pana na vuttaṃ aṭṭhuppattiyaṃyeva pākaṭattā. Yaṃ bhuñjantīti evaṃ sambandho veditabbo. Tattha <bold>bhuñjantī</bold>ti paṭiggāhakaniyamavacanaṃ. Na hi appaṭiggahitakaṃ bhikkhū bhuñjanti. Idaṃ vuttaṃ hoti ‘‘gaṇassa yato paṭiggahitāhārabhojanahetu pācittiya’’nti. Āgantukapaṭṭaṃ moghasuttena sibbitvā ṭhapenti, tattha anuvāte yathā ekatalaṃ hoti, tathā hatthehi ghaṭṭeti. <bold>Valetī</bold>ti āvaṭṭeti. <bold>Parivattana</bold>nti suttaṃ gaṇhantānaṃ sukhaggahaṇatthaṃ suttaparivattanaṃ karoti, paṭṭaṃ sibbantānaṃ sukhasibbanatthaṃ paṭṭaparivattanañca. Navacīvarakārako idhādhippeto, na itaroti. ‘‘Bimbisāraṃ āpucchitvā sambhāre kayiramāneyeva kālā atikkantā, pacchā gaṇabhojanasikkhāpade paññatte bhagavantaṃ upasaṅkamitvā pucchī’’ti vadanti, aññathā aṭṭhakathāya virujjhanato.</paragraph>
<paragraph line="146" number="220"> ‘‘Dve <pageBreak edition="M" number="0.0313" /> tayo ekatoti yepi akappiyanimantanaṃ sādiyitvā’’tiādivacanena akappiyanimantanapaccayā eva anāpatti, viññattito āpattiyevāti dīpeti. Animantito catuttho yassa tadetaṃ <bold>animantitacatutthaṃ</bold>. Esa nayo sabbattha. <bold>Pavesetvā</bold>ti nisīdāpetvā. Cīvaradānasamayaladdhakacatukkaṃ cīvarakārasamayaladdhakacatukkanti evamādīni. <bold>Tāni cā</bold>ti yehi bhojanehi visaṅketo natthi, tāni. <bold>Mahāthere</bold>ti upasampanne. <bold>Aṭṭhatvā</bold>ti ṭhitena nimittaṃ dassitaṃ hoti. <bold>Tattha tattha gantvā</bold>ti rathikādīsu bhikkhusamīpe gantvā. Imasmiṃ pana sikkhāpade katthaci potthake ‘‘anujānāmi, bhikkhave, cīvaradānasamaye gaṇabhojanaṃ bhuñjituṃ. Evañcidaṃ bhagavatā bhikkhūna’’nti pāṭho dissati. Katthaci ‘‘bhuñjitu’’nti vatvā ‘‘evañca pana, bhikkhave, imaṃ sikkhāpadaṃ uddiseyyāthā’’ti pāṭho, ayaṃ sobhano.</paragraph>
<centered line="147">Gaṇabhojanasikkhāpadavaṇṇanā niṭṭhitā.</centered>
<subhead line="148">3. Paramparabhojanasikkhāpadavaṇṇanā</subhead>
<paragraph line="149" number="221"><bold>Adhiṭṭhitā</bold>ti niccappavattā. Badaracuṇṇasakkarādīhi yojitaṃ <bold>badarasāḷavaṃ</bold>. <bold>Kirakammakārenā</bold>ti kirassa kammakārena.</paragraph>
<paragraph line="150" number="226"><bold>‘‘Vikappetvā gaṇhāhī’’</bold>ti etthāhu <bold>porāṇattherā</bold> ‘‘bhagavato sammukhā avikappetvā gehato nikkhamitvā rathikāya aññatarassa bhikkhuno santike vikappesi, vikappentena pana ‘mayhaṃ bhattapaccāsaṃ itthannāmassa dammī’ti vattabbaṃ, itarena vattabbaṃ ‘tassa santakaṃ paribhuñja vā <pageBreak edition="V" number="0.0281" /> yathāpaccayaṃ vā karohī’’’ti. <bold>Pañcasusahadhammikesū</bold>ti sammukhā ṭhitassa sahadhammikassa yassa vikappetukāmo, taṃ sahadhammikaṃ adisvā gahaṭṭhassa vā santike, sayameva vā ‘‘pañcasu sahadhammikesu itthannāmassa vikappemī’’ti vatvā bhuñjitabbanti eke, evaṃ sati thero tasmiṃyeva nisinnova tathā vācaṃ nicchāretvā paṭiggaṇhātīti takko dissati. <bold>Mahāpaccariyā</bold>dīsu pana parammukhā vikappanāva vuttā, sā ‘‘tena hānanda, vikappetvā gaṇhāhī’’ti iminā sameti, tathāpi <bold>mātikāṭṭhakathāyaṃ</bold> (kaṅkhā. aṭṭha. paramparabhojanasikkhāpadavaṇṇanā) ‘‘tasmā yo bhikkhu pañcasu sahadhammikesu <pageBreak edition="M" number="0.0314" /> aññatarassa ‘mayhaṃ bhattapaccāsaṃ tuyhaṃ dammī’ti vā ‘vikappemī’ti vā evaṃ sammukhā vā ‘itthannāmassa dammī’ti vā ‘vikappemī’ti vā evaṃ parammukhā vā’’ti vacanato sahadhammikassa santike eva vattabbaṃ, na sayamevāti dissati. Yasmā ayaṃ pacchimanayo <bold>porāṇagaṇṭhipadena</bold>pi sameti, tasmā idha mātikāṭṭhakathānusārena attho veditabbo. Ettha kiñcāpi ‘‘te manussā…pe… bhojanamadaṃsū’’ti vacanato akappiyanimantanaṃ paññāyati, tathāpi therassa kukkuccuppattikāraṇena bhattena so nimantitoti veditabbo. Aññathā parato ‘‘dve tayo nimantane ekato bhuñjatī’’ti vacanena, anāpattivārena ca virujjhati.</paragraph>
<paragraph line="151" number="229"> Etthāyaṃ vicāraṇā – ‘‘añño manusso pattaṃ gaṇhāti, na dātabba’’nti vacanato aparabhāge akappiyanimantanena natthi payojanaṃ, pubbabhāgeyeva akappiyanimantanena payojananti <bold>svepi bhante āgaccheyyāthā</bold>ti ettha kataraṃ akappiyanimantanaṃ, tasmā adhippāyo cettha pamāṇanti. Na, ‘‘piṇḍāya caritvā laddhabhattaṃ bhuñjati, āpattī’’ti vacanatoti. Tattha ‘‘svepi bhante’’ti ettha yathā vacanamattaṃ aggahetvā akappiyanimantanakkamena attho gahito, tathā ‘‘piṇḍāya caritvā’’ti etthāpi antarā akappiyanimantanena laddhabhattaṃ sandhāya vuttanti attho gahetabbo. Piṇḍāya hi carantaṃ disvā ‘‘ettha, bhante, bhattaṃ gaṇhathā’’ti dinnampi akappiyanimantanena laddhaṃ nāma hoti. Vohārena pana ‘‘piṇḍāya caritvā laddhabhatta’’nti vuccati, evaṃsampadamidaṃ daṭṭhabbaṃ. Aññathā <bold>mātikāṭṭhakathāyaṃ</bold> ‘‘gaṇabhojane vuttanayeneva pañcahi bhojanehi nimantitassa…pe… parassa parassa bhojane’’ti vuttavacanavirodho. Idañhi vacanaṃ yena paṭhamaṃ nimantito, tato paṭhamanimantitaṃ ādāya gato parassa parassa nimantanakadāyakassa bhojaneti atthaparidīpanato nimantanato laddhabhattassa bhojaneyeva āpattīti dīpeti. ‘‘Dve tayo nimantane ekato’’ti vacanenapi sameti, aññathā ‘‘yena nimantito, tassa bhojanato parassa bhojane’’ti ettakaṃ vattabbaṃ siyā, <bold>pāḷiyaṃ</bold> vā ‘‘nimantanena ekatobhuñjatī’’ti ettakaṃ vattabbaṃ siyā. Dutiyanimantanassa paṭhamabhojane āpattippasaṅganivāraṇatthaṃ <pageBreak edition="V" number="0.0282" /><bold>‘‘yena yenā’’</bold>tiādi vuttaṃ. Nimantanapaṭipāṭiyā bhuñjatīti pāḷīti ce? Na, ‘‘anāpatti niccabhatte’’tiādipāḷivirodhato.</paragraph>
<paragraph line="152"><bold>Gaṇṭhipade</bold><pageBreak edition="M" number="0.0315" /> pana ‘‘piṇḍāya caritvā laddhabhattaṃ kasmā bhuñjituṃ na labhatīti ce? ‘Paramparabhojanaṃ nāma pañcannaṃ bhojanānaṃ aññatarena bhojanena nimantito, taṃ ṭhapetvā pañcannaṃ bhojanānaṃ aññataraṃ bhojanaṃ bhuñjati, etaṃ paramparabhojanaṃ nāmā’ti vuttattā’’ti likhitaṃ. Yadi evaṃ niccabhattādikampi na vaṭṭatīti āpajjatīti niccabhattādi odissakanti ce? Taṃ na, tadaññassa attano dhanena nipphannassa, saṅghato laddhassa vā pāto pacanakayāgu ce ghanā hoti, tassāpi, ekakuṭikaṃ gāmaṃ upanissāya viharato bhikkhācariyavasena labhitabbaniccabhattassa ca akappiyabhāvappasaṅgato. Tattha bhikkhācariyavasena laddhaṃ na kappati nimantanakānaṃ appasādāvahanatoti ce? Na, ‘‘pañca bhojanāni ṭhapetvā sabbattha anāpattī’’ti vacanavirodhato. Khādanīyampi hi parassa khāditvā bhuttattā nimantanabhojanaṃ abhuñjanto appasādaṃ karoti eva, tasmā appasādāvahaṃ appamāṇaṃ, tasmā niccabhattādi odissakaṃ na sambhavati. Apica heṭṭhā vuttanayena saddhiṃ idha vuttanayena saṃsanditvā yaṃ yaṃ khamati, taṃ taṃ gahetabbanti sabbopi kesañci ācariyānaṃ vinicchayo. Ācariyassa pana vinicchayo ante āvi bhavissati. ‘‘Khīraṃ vā rasaṃ vā pivato amissampīti adhippāyo’’ti vuttaṃ. <bold>Gaṇṭhipade</bold> ‘‘heṭṭhā odanenāmissetvā upari tiṭṭhatī’’ti likhitaṃ.</paragraph>
<paragraph line="153"><bold>Mahāupāsako</bold>ti gehasāmiko. <bold>Mahāaṭṭhakathāyaṃ</bold> ‘‘āpattī’’ti vacanena <bold>kurundiyaṃ</bold> ‘‘vaṭṭatī’’ti vacanaṃ viruddhaṃ viya dissati. ‘‘Dvinnampi adhippāyo <bold>mahāpaccariyaṃ</bold> vicārito’’ti likhitaṃ. <bold>‘‘Cārittato</bold>ti ‘santaṃ bhikkhuṃ anāpucchā’ti parato vattabbato’’ti vuttaṃ. Vacīkammaṃ <bold>avikappanaṃ</bold>. Ettha ‘‘mahāupāsako bhikkhū nimanteti…pe… pacchā laddhaṃ bhattaṃ bhuñjantassa āpatti. Piṇḍāya caritvā laddhabhattaṃ bhuñjati, āpattī’’ti <bold>aṭṭhakathāyaṃ</bold> vacanato, ‘‘kālasseva piṇḍāya caritvā bhuñjimhā’’ti pāḷito, <bold>khandhake</bold> ‘‘na ca, bhikkhave, aññatra nimantane aññassa bhojjayāgu paribhuñjitabbā, yo paribhuñjeyya, yathādhammo kāretabbo’’ti (mahāva. 283) vacanato ca nimantetvā vā pavedetu animantetvā vā, paṭhamagahitanimantanassa bhikkhuno paṭhamanimantanabhojanato aññaṃ yaṃ kiñci parasantakaṃ bhojanaṃ paramparabhojanāpattiṃ karoti. Attano santakaṃ, saṅghagaṇato laddhaṃ vā agahaṭṭhasantakaṃ vaṭṭati, nimantanato paṭhamaṃ nibaddhattā pana niccabhattādi parasantakampi vaṭṭati. <bold>Khandhake</bold><pageBreak edition="M" number="0.0316" /> ‘‘na ca <pageBreak edition="V" number="0.0283" />, bhikkhave…pe… yathādhammo kāretabbo’’ti (mahāva. 283) vacanaṃ parasantakabhojanavuttaniyamanaṃ. Tato hatthakova no takkoti ācariyo.</paragraph>
<centered line="154">Paramparabhojanasikkhāpadavaṇṇanā niṭṭhitā.</centered>
<subhead line="155">4. Kāṇamātāsikkhāpadavaṇṇanā</subhead>
<paragraph line="156" number="31-3"><bold>Paṭiyāloka</bold>nti pacchimaṃ desaṃ. <bold>Pūvagaṇanāyā</bold>ti atirittapūvagaṇanāyāti attho. Sace ‘‘apātheyyādiatthāya sajjita’’nti saññāya gaṇhāti, acittakattā sikkhāpadassa āpatti eva. Atha uggahitaṃ gaṇhāti, na muccatiyeva. Asaṃvibhāge pana anāpatti akappiyattā. Acittakatā paññattijānanābhāveneva, na vatthujānanābhāvenāti eke. Na, <bold>mātikāṭṭhakathāyaṃ</bold> ‘‘pātheyyādiatthāya sajjitabhāvajānana’’nti aṅgesu avuttattā. <bold>Porāṇagaṇṭhipade</bold> panevaṃ vuttaṃ ‘‘ekena vā anekehi vā dvattipattapūresu gahitesu tesaṃ anārocanena vā sayaṃ vā jānitvā yo aññaṃ gaṇhāti, tassa dukkaṭaṃ. Ekato tīsu, catūsu vā paviṭṭhesu ekena ce dvepattapūrā gahitā, dutiye dve gaṇhante paṭhamo ce na nivāreti, paṭhamassa pācittiyaṃ. Nivāreti ce, anāpatti, dutiyasseva dukkaṭa’’nti. Sace sañcicca na vadati, <bold>porāṇagaṇṭhipade</bold> vuttanayena pācittiyaṃ, <bold>mātikāṭṭhakathā</bold>vasena (kaṅkhā. aṭṭha. kāṇamātāsikkhāpadavaṇṇanā) dukkaṭaṃ. ‘‘Atirekapaṭiggahaṇa’’nti tattha pañcamaṃ aṅgaṃ vuttaṃ, tasmā appaṭiggahitattā na pācittiyaṃ, kattabbākaraṇato pana dukkaṭaṃ. Aññathā kiriyākiriyaṃ idaṃ āpajjati, anivāraṇaṃ, anārocanaṃ vā chaṭṭhaṅgaṃ vattabbaṃ siyā. <bold>Ekanikāyikānaṃ vā</bold>ti ettha ‘‘āsannavihārabhikkhū, āsannaāsanasālāgatā vā sace visabhāgehi ānītaṃ na paṭiggaṇhanti, ‘ārāmikādīnaṃyeva vā dāpentī’ti jānāti, yattha paribhogaṃ gacchati, tattha dātuṃ vaṭṭatī’’ti vuttaṃ. ‘‘Dvattipattapūrā’ti vacanato pacchiādīsu adhikampi gaṇhato anāpattī’’ti keci vinayadharamānino vadanti, taṃ tesaṃyeva nisīdatu, ācariyā pana ‘‘pacchiādīsupi ukkaṭṭhapattassa pamāṇavasena dvattipattapūrā gahetabbā. Ukkaṭṭhaparicchedakathā hesā’’ti vadanti.</paragraph>
<centered line="157">Kāṇamātāsikkhāpadavaṇṇanā niṭṭhitā.</centered>
<subhead line="158">5. Paṭhamapavāraṇasikkhāpadavaṇṇanā</subhead>
<paragraph line="159" number="236"><bold>Yāvadatthapavāraṇāya</bold><pageBreak edition="V" number="0.0284" /><pageBreak edition="M" number="0.0317" /><bold>pavāritā</bold> kiñcāpi ‘‘pavāritā’’icceva adhippetā aṭṭhuppattiyāva, atha kho pacchimāva idhādhippetā.</paragraph>
<paragraph line="160" number="237"><bold>‘‘Alametaṃ sabba’’</bold>nti vuttattā atirittaṃ nāma hoti. Bhikkhussa idampi te adhikaṃ, ito aññaṃ na lacchatīti kira attho.</paragraph>
<paragraph line="161" number="238-9"> ‘‘Asanaṃ paññāyatī’’ti eteneva ‘‘bhuttāvī’’ti etassa siddhattā visuṃ atthasiddhi natthi. Yadi atthi, aṅgānaṃ chakkattadassananti. <bold>Vuttampi ceta</bold>ntiādi pavāraṇaṅgānaṃ pañcakattadassanaṃ. <bold>Varako</bold>ti yo koci varako. <bold>‘‘Pavāraṇaṃ pana janetiyevā</bold>ti visuṃ sitthaṃ vodakaṃ karonti, pavāraṇaṃ na janeti. Yāguṃ vā pivanto paṭhamaṃ udakaṃ pivati, vaṭṭati. Avasiṭṭhaṃ heṭṭhāsitthaṃ pavāraṇaṃ na janetī’’ti likhitaṃ. <bold>Upatissatthero</bold> ‘‘janetiyevā’’ti vadati, taṃ na icchanti ācariyā. <bold>Bhajjitapiṭṭha</bold>nti taṇḍulacuṇṇameva. Bhajjitasattuyo piṇḍetvā katamodako <bold>sattumodako</bold>.</paragraph>
<paragraph line="162">‘‘Yāgusitthamattāneva dve…pe… paṭikkhipati, na pavāretī’’ti vuttattā paracaṅkamacchādayo pakkhipitvā pakkayāguṃ pivanto sace aññaṃ tādisaṃyeva paṭikkhipati, pavāraṇā na hotīti kira <bold>dhammasiritthero</bold>. Sace aññaṃ paṭikkhipati, na pavāreti. Kasmā? Asanasaṅkhātassa vippakatabhojanassābhāvato. Bhojanasālāyaṃ bhuñjanto ce, attano apāpuṇanakoṭṭhāsaṃ abhihaṭaṃ paṭikkhipati, na pavāreti. Kāmaṃ paṭikkhipati, patte pana ārāmiko ākirati, tato bhuñjituṃ na vaṭṭati. Idañhi buddhappaṭikuṭṭhaanesanāya uppanneyeva saṅgahaṃ gacchati. Yathā hi saṅghato uddhaṭapiṇḍaṃ dussīlo deti, taṃ paṭikkhipati, na pavāreti, evaṃsampadamidaṃ. ‘‘Visabhāgo lajjī ce deti, taṃ tena sambhogaṃ akattukāmatāya paṭikkhipati, pavāretīti apare’’ti vuttaṃ. <bold>Parivesanāyā</bold>ti bhattagge. ‘‘Maṃsena rasaṃ, maṃsañca rasañca maṃsarasanti āpajjanato ‘maṃsarasa’nti vutte paṭikkhepato hoti, maṃsassa rasaṃ maṃsarasanti viggaho nādhippeto’’ti vuttaṃ. <bold>Maṃsakarambako nāma…pe… vaṭṭatī</bold>ti suddhayāgu eva hoti. Appavāraṇamissakakarambakoyeva hoti, tasmā na pavāreti, tena vuttaṃ parato ‘‘idañca karambakena na samānetabba’’ntiādi, tasmā ‘‘taṃ abhiharitvā <pageBreak edition="M" number="0.0318" /> kañjiyaṃ gaṇhathā’ti vadantaṃ paṭikkhipati, pavāraṇā na hotī’’ti ca ‘‘missakayāguṃ gaṇhathā’ti avuttattā ‘sammissitaṃ visuṃ <pageBreak edition="V" number="0.0285" /> katvā detī’ti vuttattā’’ti ca vuttaṃ, yasmā <bold>yāgumissaka</bold>nti ettha padadvaye pavāraṇārahassa nāmaggahaṇaṃ natthi, tasmā tatra ce yāgu bahutarā vā hoti samasamā vā, na pavāreti. Kasmā? Tattha abhihārakapaṭikkhepakānaṃ yāgusaññattā. Yāgu ce mandā, bhattaṃ bahutaraṃ, pavāreti. Kasmā? Tesaṃ ubhinnampi tattha bhinnasaññattāti takko ācariyassa. <bold>Bhattamissake</bold> pavāraṇārahassa nāmassa sabbhāvato sabbadā pavāreti eva. Missake pana vuttanayena kāraṇaṃ vattabbaṃ. <bold>Visuṃ katvā detī</bold>ti yathā bhattasiṭṭhaṃ na patati, tathā gāḷhaṃ hatthena pīḷetvā parissāvetvā deti.</paragraph>
<paragraph line="163"><bold>Akappiyakata</bold>nti ettha ‘‘kappiyaṃ akārāpitehi kadalipphalādīhi saddhiṃ atirittaṃ kappiyaṃ kārāpetvāpi taṃ kadalipphalādiṃ ṭhapetvā avasesaṃ bhuñjituṃ vaṭṭati. Amissakarasattā puna tāni kappiyaṃ kārāpetvā aññasmiṃ bhājane ṭhapetvā atirittaṃ kāretvā bhuñjituṃ vaṭṭati. Kasmā? Pubbe tesu vinayakammassa anāruḷhattā’’ti vadanti. ‘‘Bhuttāvinā ca pavāritena āsanā vuṭṭhitena kata’’nti vacanato bhuttāvinā appavāritena āsanā vuṭṭhitena kattabbanti siddhaṃ, tasmā ‘‘pātova addhānaṃ gacchantesu dvīsu eko pavārito avuṭṭhito tattha nisīdati, so itarena piṇḍāya caritvā laddhaṃ bhikkhaṃ attanā abhutvāpi ‘alametaṃ sabba’nti kātuṃ labhati evā’’ti vuttaṃ, taṃ sukkapakkhe ‘‘bhuttāvinā kataṃ hotī’’ti imināva siddhaṃ, tasmiṃ pakkhe attano sattaṅgāni na pūrenti, kaṇhapakkhe paṭibhāgena satta vuttānīti veditabbaṃ. Bhuttāvinā appavāritena āsanā vuṭṭhitena, avuṭṭhitena vā kataṃ hoti, vaṭṭati. ‘‘Pavāritena āsanā avuṭṭhitenevā’’ti imaṃ pana atthavikappaṃ dīpetuṃ ‘‘sattaṅgāni vuttānī’’tipi vattuṃ vaṭṭati. So puna kātuṃ na labhati paṭhamaṃ katassa puna teneva kattabbappasaṅgato. Yañca akataṃ, taṃ kattabbanti hi vuttaṃ. Atha sova paṭhamo puna kattukāmo hoti, aññasmiṃ bhājane pubbe akataṃ kātuṃ labhati. Dutiyo paṭhamabhājanepi kātuṃ labhati. ‘‘Yena akataṃ, tena kātabba’’nti hi vuttaṃ. Imamevatthaṃ sandhāya ‘‘yena yaṃ paṭhamaṃ kappiyaṃ kataṃ, tameva so puna kātuṃ na labhati, aññena kātabba’’nti <pageBreak edition="M" number="0.0319" /> likhitaṃ. Tattha <bold>ta</bold>nti taṃ paṭhamaṃ katanti attho. <bold>Pesetvā kāretabba</bold>nti ettha anupasampanno ce gato, tatraṭṭhena ekena bhikkhunā paṭiggāhetvā aparena kāretabbanti tattha ekova evameva kātuṃ na labhatīti. ‘‘Yaṃ kiñci gilānaṃ uddissā’tiādivacanato vihārādīsu gilānassa pāpuṇanakoṭṭhāsampi gilānātirittaṃ nāma, tasmā vaṭṭatī’’ti vadanti. <bold>Āhāratthāyā</bold>ti vikāle evāti eke.</paragraph>
<paragraph line="164" number="241"> Kāyakammaṃ <pageBreak edition="V" number="0.0286" /> ajjhoharaṇato. Vacīkammaṃ vācāya ‘‘atirittaṃ karotha bhante’’ti akārāpanenāti veditabbaṃ.</paragraph>
<centered line="165">Paṭhamapavāraṇasikkhāpadavaṇṇanā niṭṭhitā.</centered>
<subhead line="166">6. Dutiyapavāraṇasikkhāpadavaṇṇanā</subhead>
<paragraph line="167" number="243"><bold>Sādhāraṇamevā</bold>ti sabbapavāraṇānaṃ sādhāraṇaṃ ‘‘yāvattakaṃ icchasī’’ti idaṃ.</paragraph>
<centered line="168">Dutiyapavāraṇasikkhāpadavaṇṇanā niṭṭhitā.</centered>
<subhead line="169">7. Vikālabhojanasikkhāpadavaṇṇanā</subhead>
<paragraph line="170" number="247-9"> Naṭānaṃ nāṭakāni <bold>naṭanāṭakāni,</bold> sītāharaṇādīni. Mūlañca taṃ khādanīyañcāti <bold>mūlakhādanīyaṃ</bold>. Esa nayo sabbattha. <bold>Piṭṭha</bold>nti cuṇṇaṃ. <bold>Khārakamūla</bold>nti yūpasamūlaṃ. <bold>Caccumūlaṃ</bold> neḷiyamūlaṃ. <bold>Tambakaṃ</bold> vacaṃ. <bold>Taṇḍuleyyakaṃ</bold> cūḷakuhu. <bold>Vatthuleyyakaṃ</bold> mahākuhu. <bold>Vajakali</bold> nikoṭṭhaṃ. <bold>Jajjharī</bold> hirato.</paragraph>
<paragraph line="171">Koṭṭhaṃ <bold>jaraṭṭhaṃ</bold> vuccati. <bold>Gaṇṭhi</bold> muhukulamudu vicayattha vajamuju vaduḷavi.</paragraph>
<paragraph line="172">Vajjayetime kiṃsukaṃ, haliddi. <bold>Kaseruko,</bold> kaṭibalavanti tassa nāmaṃ. <bold>Ambāṭakaṃ</bold> amūlakaṃ piḍhala kakkula. <bold>Masālu</bold> kinaḷa. <bold>Āluva</bold> kaḷi taḍḍhiaḷi alasa kaṭissala namedati mera. <bold>Siggu</bold> sīri koḷa kālakaṃ nekaḷavi. <bold>Khīravallikando</bold> tumūroriyo hoti. Saṅkhato dhovanameva. Ayaṃ ‘‘parisaṅkhāro’’ti likhitaṃ. <bold>Khīrakākolī</bold> kirikaveḷi. <bold>Jīvikaṃ</bold> jīvihi. <bold>Usabhaka</bold> ummasuviyi.</paragraph>
<paragraph line="173"><bold>Hintālaṃ</bold><pageBreak edition="M" number="0.0320" /> kitili. <bold>Kuntāla</bold> toho tilisatā padikaḷiro paṭasevalakaḷi. Karamandakaṃ karamba daṇḍokira udakajoti kaṇḍako. ‘‘Siṅghatakotipi vuccatī’’ti likhitaṃ. <bold>Phaggava</bold> hakiḷi. <bold>Nattamāla</bold>nti karañji.</paragraph>
<paragraph line="174"><bold>Sellu</bold><pageBreak edition="V" number="0.0287" /> loholiyaṃ. <bold>Kāsamaddaka</bold> kuduvavali anasikina. <bold>Ummā</bold>diya melelidiya. <bold>Cīnamuggo</bold> venamutti huramugga. <bold>Rājamāso</bold> māhaviliti. <bold>Aggimanto</bold> muñci. Sunipaṇṇako tipilavanināḷikā tilaka. <bold>Bhūmiyaṃ jātaloṇī</bold>ti ettha loṇīnāmassa sādhāraṇattā ‘‘bhūmiya’’nti visesetvā vuttaṃ. <bold>Brahmīpattaṃ</bold> demeteye paṇasā. <bold>‘‘Dīpavāsino vadantī’’</bold>ti sithilaṃ katvā kasmā vuttanti ce? ‘‘Khādanīyatthaṃ pharatīti lakkhaṇena asamānattā’’ti vuttaṃ. Padeliviniteki. <bold>Sulasipaṇṇa</bold>nti tasāpalikaṃ.</paragraph>
<paragraph line="175"><bold>Agandhikapupphaṃ</bold> karissayeti cekavādidapupphaṃ celepatimalaṃ. <bold>Jīvantīpupphaṃ</bold> jīvitandigamala. <bold>Bakula</bold> muthuvala. <bold>Kuyyaka</bold> punapunnāmapunnarā, jātisumana. <bold>Navamālikā</bold> cehemala.</paragraph>
<paragraph line="176"><bold>Tintiṇika</bold> kacinī vileyi. <bold>Mātuluṅga</bold> lavano. <bold>Pussaphala</bold> supuli. <bold>Timbarūsaka</bold> tigibberehiti susatudhuta. <bold>Tipusavātiṅgaṇa</bold> dhutatikeṇa paṭiyi. <bold>Coca</bold> variyiyeli. <bold>Moca</bold> atireli. <bold>Goṭṭhaphalaṃ</bold> pūvaphalanti eke. Koṭṭhase kira <bold>acchiva</bold>.</paragraph>
<paragraph line="177">Asamussi <bold>bimba</bold> iti keci. <bold>Kāsmarī</bold>ti sepaṇṇi. Atitemeti kariyametissa. <bold>Jātiphalaṃ</bold> kataṃmeti. <bold>Kaṭukaphalaṃ</bold> tiriraka.</paragraph>
<paragraph line="178"><bold>Taruṇaphalaṃ</bold> kiriupulu. <bold>Pokkharaṭṭhi</bold> kiñcakkhaṭṭhi. <bold>Siddhatthakaṃ</bold> sāsapaṃ setavaṇṇaṃ. <bold>Rājikaṃ</bold> rattaṃ hoti.</paragraph>
<paragraph line="179"><bold>Hiṅguṃ hiṅgujatu</bold>nti sabbāpi hiṅguvikatiyo. Ettha hiṅgujatu nāma pattasākhā pacitvā kātabbā. Sākhā pacitvā katā sipāṭikā. Aññehi missetvā katāti keci. <bold>Takaṃ</bold> kaṭṭhajanti aggikeḷini. Nikitissākālesayo. Timera, <bold>takapatti</bold> pasākhāpatte pacitvā kātabbā. <bold>‘‘Takapaṇṇi</bold> sāvati eva kātabbā’’ti likhitaṃ.</paragraph>
<centered line="180">Vikālabhojanasikkhāpadavaṇṇanā niṭṭhitā.</centered>
<subhead line="181">8. Sannidhikārakasikkhāpadavaṇṇanā</subhead>
<paragraph line="182" number="253"> Aparajju <pageBreak edition="V" number="0.0288" /><pageBreak edition="M" number="0.0321" /> sannidhi nāma hotīti attho. <bold>Ajja paṭiggahita</bold>nti na kevalaṃ paṭiggahitameva, atha kho uggahitakampi, teneva <bold>aṭṭhakathāyaṃ</bold> ‘‘paṭiggaṇhāti, āpatti dukkaṭassāti evaṃ sannidhikataṃ yaṃ kiñci yāvakālikaṃ vā yāmakālikaṃ vā ajjhoharitukāmatāya gaṇhantassa paṭiggahaṇe tāva āpatti dukkaṭassā’’ti vuttaṃ. Yadi taṃ paṭhamameva paṭiggahitaṃ, ‘‘paṭiggahaṇe tāvā’’ti na vattabbaṃ, tasmā veditabbametaṃ ‘‘attano kāle gahitaṃ ajja paṭiggahita’nti vutta’’nti.</paragraph>
<paragraph line="183">Etthāha – yathā pañca bhesajjāni uggahitakāni anadhippetāni. Sattāhātikkame anāpatti anajjhoharaṇīyattā, tathā idhāpi uggahitakaṃ nādhippetanti? Ettha vuccati – <bold>bhesajjasikkhāpade</bold> (pārā. 618 ādayo) uggahitakaṃ nādhippetanti yuttaṃ attano kālātikkamanamattena tattha āpattippasaṅgato. Ettha na yuttaṃ attano kālātikkamanamattena āpattippasaṅgābhāvato. Ajjhoharaṇeneva hi ettha āpattīti adhippāyo, tasmā anugaṇṭhipadamatena ajja uggahetvā punadivase bhuñjanto dve āpattiyo āpajjati.</paragraph>
<paragraph line="184">Tatrāyaṃ vicāraṇā – attanā bhuñjitukāmo ajja uggahetvā punadivase bhuñjati, dve āpattiyo āpajjati. Sāmaṇerādīnaṃyeva atthāya uggahetvā gahitaṃ punadivase paṭiggahetvā bhuñjanto āpattiyā na kāretabboti. <bold>Paṭiggaṇhāti, āpatti dukkaṭassā</bold>ti etthāyamadhippāyo – sace belaṭṭhasīso viya dutiyatatiyādidivasatthāya ajja paṭiggahetvā sāmaṇerādīnaṃ gopanatthāya deti, tassa punadivase ajjhoharaṇatthaṃ paṭiggahaṇe āpatti dukkaṭassāti sambhavati. Sayameva sace taṃ gopetvā ṭhapeti, punadivase patitaṃ kacavaraṃ disvā vimativasena vā paṭiggaṇhato paṭiggahaṇatova āpatti dukkaṭassāti sambhavati. No ce paṭiggaṇhāti, taṃ dukkaṭaṃ natthi. ‘‘Idañhi ‘ekaṃ pādaṃ atikkāmeti, āpatti thullaccayassā’tiādi viyā’’ti vuttaṃ. Yo pana ekappahāreneva dvepi pāde atikkāmeti, tassa taṃ thullaccayaṃ natthi, evaṃsampadamidanti veditabbaṃ. Ettha paṭiggahitabhāvaṃ avijahantameva sannidhiṃ <pageBreak edition="M" number="0.0322" /> janetīti <bold>dhammasiritthero,</bold> taṃ ‘‘paṭiggaṇhāti, āpatti dukkaṭassā’’ti <bold>pāḷiyā</bold> virujjhati. Kapālena pīto pana sneho abbohāriko. Kiñcāpi uṇhe otāpentassa paggharati, tathāpi ‘‘bhesajjasikkhāpade viyā’’ti vuttaṃ. Itarathā kapālena pītā sappiādayopi sattāhātikkame āpattiṃ janeyyunti. <bold>Sayaṃ paṭiggahetvā</bold>ti idhāpi pubbe vuttavidhiyeva. Duddhotapattakathāpi etena sameti viya <pageBreak edition="V" number="0.0289" />. <bold>Āhāratthāyā</bold>ti kālepi labbhati. <bold>Pakatiāmise</bold>ti kappiyāmise. <bold>Sāmisena mukhena ajjhoharato dve</bold>ti ‘‘hiyyo paṭiggahitayāmakālikaṃ ajja purebhattaṃ sāmisena mukhena ajjhoharato dve pācittiyānī’’ti likhitaṃ. Ajja paṭiggahitaṃ yāvakālikampi hi yāmātikkantapānakena saṃsaṭṭhaṃ sannidhiṃ karoti. Akappiyamaṃsesu manussamaṃse thullaccayaṃ, sesamaṃse dukkaṭañca vaḍḍhati.</paragraph>
<paragraph line="185" number="255"><bold>Sattāhakālikaṃ yāvajīvikaṃ āhāratthāyā</bold>ti kālepi dukkaṭameva sannidhiṃ anāpajjanatoti keci. Tadahu paṭiggahitaṃ tadahu purebhattaṃ vaṭṭatīti ce? Na, pāḷiyampi aṭṭhakathāyampi visesassa natthitāya. Bhesajjasikkhāpade purebhattaṃ yathāsukhaṃ paribhuñjanaṃ vuttanti ce? Āhāre sappiādi saṅgahaṃ yāti, tena taggatikavasena vuttaṃ, na bhesajjavasena vuttanti <bold>upatisso</bold>.</paragraph>
<centered line="186">Sannidhikārakasikkhāpadavaṇṇanā niṭṭhitā.</centered>
<subhead line="187">9. Paṇītabhojanasikkhāpadavaṇṇanā</subhead>
<paragraph line="188" number="259"><bold>Akappiyasappinā</bold>ti yesaṃ maṃsaṃ na kappati, tesaṃ sappinā. ‘‘Vasātelañhi ṭhapetvā akappiyasappi nāma natthī’’ti likhitaṃ. <bold>Visaṅketa</bold>nti ettha ‘‘sūpodanaviññattipi na hotī’’ti vuttaṃ. <bold>Kāyikānī</bold>ti kāyena āpajjitabbāni.</paragraph>
<paragraph line="189" number="261"><bold>Mahānāmasikkhāpadena kāretabbo</bold>ti saṅghavasena pavārite bhesajjatthāya sappiādipañcakaṃ viññāpeti ce, tattha ‘‘na bhesajjena karaṇīyena <pageBreak edition="M" number="0.0323" /> bhesajja’’nti ettha saṅgahaṃ gacchati, tasmā ‘‘tena pācittiya’’nti vuttaṃ. Pāḷimuttakesu ‘‘bhikkhunīnampi dukkaṭa’’nti likhitaṃ.</paragraph>
<centered line="190">Paṇītabhojanasikkhāpadavaṇṇanā niṭṭhitā.</centered>
<subhead line="191">10. Dantaponasikkhāpadavaṇṇanā</subhead>
<paragraph line="192" number="264-5"><bold>Mukhadvāra</bold>nti kaṇṭhanāḷi. <bold>Uccāraṇamatta</bold>nti ukkhipitabbamattakaṃ. <bold>Kasaṭaṃ chaḍḍetvā</bold>ti <pageBreak edition="V" number="0.0290" /> samudācāravasena, achaḍḍitepi ‘‘vaṭṭatī’’ti vuttaṃ. <bold>Hatthapāsātikkama</bold>nti dāyakassa. <bold>Bhikkhussa detī</bold>ti aññassa bhikkhussa. <bold>Kañjika</bold>nti yaṃ kiñci dravaṃ. <bold>Patto paṭiggahetabbo</bold>ti bhūmiyaṃ ṭhapite abhihārābhāvato. ‘‘Yathā paṭhamataraṃ patitatheve doso natthi, tathā ākiritvā apanentānaṃ patitathevepi abhihaṭattā nevatthi doso’’ti likhitaṃ. <bold>Carukenā</bold>ti khuddakapiṇḍena. <bold>Jāgarantassapī</bold>ti <bold>‘‘api</bold>-saddena suttassapī’’ti likhitaṃ. <bold>Kecī</bold>ti abhayagirivāsino. Tehi kāyasaṃsagge kāyapaṭibaddhenāpi tappaṭibaddhenāpi thullaccayāpatti dassitā evāti attho. <bold>Kāyapaṭibaddhapaṭibaddhenā</bold>ti vacanamattamevetaṃ. <bold>‘‘Satthakenā</bold>ti paṭiggahitakenā’’ti likhitaṃ, taṃ dullikhitaṃ satipi male puna paṭiggahetabbakiccābhāvato. <bold>Kesañci atthāyā</bold>ti anupasampannānaṃ atthāya. ‘‘Sāmaṇerassa hatthaṃ phuṭṭhamattameva taṃ pariccatta’’nti likhitaṃ.</paragraph>
<paragraph line="193"><bold>Paṭiggahaṇupagabhāraṃ</bold> nāma majjhimapurisena ukkhipitabbakaṃ. <bold>Mūlapaṭiggahaṇameva vaṭṭatī</bold>ti ettha ‘‘macchikavāraṇatthanti vuttattā ‘abhuñjanatthāyāpi paṭiggahetvā gahite vaṭṭatī’’’ti ye vadanti, te vattabbā ‘‘sīsamakkhanatelaṃ paṭiggahetvā ‘idaṃ sīsamakkhana’nti anābhogeneva sattāhaṃ atikkāmentassa kiṃ nissaggiyaṃ bhaveyyā’’tiādi, suttādhippāyo pana evaṃ gahetabbo ‘‘macchikavāraṇatthaṃ bījantassa tasmiṃ laggarajādimhi patte patite sukhaṃ paribhuñjituṃ sakkā’ti saññāya pubbe paṭiggahitabba’’nti vuttaṃ. <bold>Parivattanakathāyaṃ</bold> ‘‘amhākaṃ taṇḍulesu khīṇesu etehi amhākaṃ hatthagatehi sāmaṇerasantakehipi sakkā patiṭṭhapetu’nti bhikkhūnaṃ cittuppādo ce sambhavati, ‘parivattanaṃ sātthaka’nti <bold>upatissatthero’’</bold>ti vuttaṃ. Yadi evaṃ suddhacittānaṃ niratthakanti āpannameva, tathā ‘‘paṇḍito esa sāmaṇero pattaparivattanaṃ katvā dassati, mayameva ca imassa vissāsena vā yācitvā <pageBreak edition="M" number="0.0324" /> vā bhuñjissāmā’’ti citte sati bhuñjituṃ na vaṭṭati katepi parivattaneti ca āpannaṃ, kiṃ bahunā. Nirapekkheheva gaṇhitabbaṃ, na sāpekkhehīti dassanatthaṃ vuttanti ācariyo. Ayamevattho ‘‘sace pana sakkoti vitakkaṃ sodhetuṃ, tato laddhaṃ khāditumpi vaṭṭatī’’ti vacanena siddhova. <bold>Ādhārake patto ṭhapito hoti</bold> yathāpaṭiggahitabhāve nirālayo. <bold>Samuddodakena</bold> appaṭiggahitakena. Meṇḍakassa khīraṃ khīrattāva vaṭṭati. ‘‘Attano pana khīraṃ mukheneva pivantassa anāpattīti dassetuṃ vutta’’nti vuttaṃ. ‘‘Sarīranissitamahābhūtāni hi idhādhippetānī’’ti likhitaṃ, tadubhayampi ‘‘kappiyamaṃsakhīraṃ vā’’tiādinā nayena virujjhati.</paragraph>
<paragraph line="194">Apica ‘‘appaṭiggahitabhājane aññabhikkhusantake attano piṇḍapātaṃ pakkhipati, ‘taṃ thoka’nti vā aññena vā kāraṇena vadati, taṃ sabbesaṃ na kappati. Kasmā? Vinayadukkaṭattā <pageBreak edition="V" number="0.0291" />. Attanā paṭiggahetvā pakkhipitabbaṃ vinayavidhiṃ akatvā dukkaṭanti adhippāyo. Evaṃ tādisaṃ kimatthaṃ na bhuñjatīti? <bold>Aṭṭhakathāyaṃ</bold> ‘uggahitako hotī’ti vuttattā. Evañhi tattha vuttaṃ bhūmiyaṃ vā bhājane vā phalaṃ vā yaṃ kiñci āmisaṃ vā yāvajīvikampi appaṭiggahitakaṃ ajānanto āmasati, na vaṭṭati, uggahitakaṃ hotī’’ti <bold>anugaṇṭhipade</bold> vuttaṃ, tasmā imassa matena bhikkhu bhikkhussa sace patte appaṭiggahite piṇḍaṃ ṭhapeti, taṃ akappiyaṃ uggahitakanti siddhaṃ. Ayamevattho ‘‘sace attano vā bhikkhūnaṃ vā yāgupacanakabhājane…pe… nirāmisaṃ katvā paribhuñjitabba’’nti vacanena saṃsanditvā kathetabbo. <bold>‘‘Kappiyamaṃsakhīraṃ vā’’</bold>ti pasaṅgavasena vuttaṃ. Dadhi ce paṭiladdhaṃ, tañca adhippetanti keci.</paragraph>
<centered line="195">Dantaponasikkhāpadavaṇṇanā niṭṭhitā.</centered>
<centered line="196">Samatto vaṇṇanākkamena bhojanavaggo catuttho.</centered>
<title line="197">5. Acelakavaggo</title>
<subhead line="198">1. Acelakasikkhāpadavaṇṇanā</subhead>
<paragraph line="199" number="269"> Vighāsādānaṃ antarā pūvalābhena aññatarā paribbājikā pavisitvā ṭhitā. <bold>Dāpetī</bold>ti anupasampannena.</paragraph>
<centered line="200">Acelakasikkhāpadavaṇṇanā niṭṭhitā.</centered>
<subhead line="201">2. Uyyojanasikkhāpadavaṇṇanā</subhead>
<paragraph line="202" number="276"><bold>Vijahantassā</bold>ti <pageBreak edition="M" number="0.0325" /> anādaratthe sāmivacanaṃ. Uyyojakassa vijahantassa sato āpatti dukkaṭassātipi attho. Idha <bold>anupasampanno</bold> nāma sāmaṇerovādhippeto.</paragraph>
<centered line="203">Uyyojanasikkhāpadavaṇṇanā niṭṭhitā.</centered>
<subhead line="204">3. Sabhojanasikkhāpadavaṇṇanā</subhead>
<paragraph line="205" number="280"><bold>Sabhojane</bold>ti <pageBreak edition="V" number="0.0292" /> ettha paṭhamavikappo ‘‘itthī ca puriso cā’’ti iminā tatiyapadena yujjati, dutiyavikappo paṭhamehi dvīhi. <bold>Kule</bold>ti ghare. Anupavisitvā nisīdanacittena <bold>sacittakaṃ</bold>.</paragraph>
<centered line="206">Sabhojanasikkhāpadavaṇṇanā niṭṭhitā.</centered>
<subhead line="207">4. Rahopaṭicchannasikkhāpadavaṇṇanā</subhead>
<paragraph line="208" number="284"> Idha pañcamaṃ upanandassa catutthaṃ hoti, tasmā <bold>bhikkhunivaggassa</bold> dasamaṭṭhakathāyaṃ upari upanandassa ‘‘tatiyasikkhāpadenā’’ti na pāṭho, ‘‘catutthenā’’ti pāṭhoti veditabbo.</paragraph>
<centered line="209">Rahopaṭicchannasikkhāpadavaṇṇanā niṭṭhitā.</centered>
<subhead line="210">5. Rahonisajjasikkhāpadavaṇṇanā</subhead>
<paragraph line="211" number="289"> Rahonisajjasikkhāpadaṃ uttānatthameva.</paragraph>
<subhead line="212">6. Cārittasikkhāpadavaṇṇanā</subhead>
<paragraph line="213" number="294"><bold>Sabhatto</bold>ti nimantanabhattoti porāṇā.</paragraph>
<gatha1 line="214">Purebhattañca piṇḍāya, caritvā yadi bhuñjati;</gatha1>
<gathalast line="215">Siyā paramparāpatti, pacchābhattaṃ na sā siyā.</gathalast>
<gatha1 line="216">Pacchābhattañca <pageBreak edition="M" number="0.0326" /> gamiko, pubbagehaṃ yadi gacche;</gatha1>
<gathalast line="217">Eke āpattiyevāti, anāpattīti ekacce.</gathalast>
<gatha1 line="218">Kulantarassokkamane <pageBreak edition="V" number="0.0293" />, āpattimatayo hi te;</gatha1>
<gathalast line="219">Samānabhattapaccāsā, iti āhu idhāpare.</gathalast>
<gatha1 line="220">Matā gaṇikabhattena, samenti naṃ nimantane;</gatha1>
<gathalast line="221">Vissajjanaṃ samānanti, eke sammukhatāpare.</gathalast>
<gatha1 line="222">Sanniṭṭhānatthikeheva, vicāretabbabhedato;</gatha1>
<gathalast line="223">Viññū cārittamicceva, sikkhāpadamidaṃ vidūti.</gathalast>
<centered line="224">Cārittasikkhāpadavaṇṇanā niṭṭhitā.</centered>
<subhead line="225">7. Mahānāmasikkhāpadavaṇṇanā</subhead>
<paragraph line="226" number="310"> Kālanti so. Yasmā saṅghapavāraṇāyamevāyaṃ vidhi, tasmā ‘‘ñātakānaṃ pavāritāna’’nti vuttaṃ. ‘‘Iminā hi tayā pavāritamha, amhākañca iminā ca iminā ca attho’’ti yathābhūtaṃ ācikkhitvā viññāpetuṃ gilānova labhati. Yaṃ pana vuttaṃ <bold>paṇītabhojanasikkhāpade</bold> ‘‘mahānāmasikkhāpadena kāretabbo’’ti, taṃ saṅghavasena pavāritaṃ, bhesajjatthāya sappiādibhesajjapañcakaṃ viññāpeti ce, ‘‘na bhesajjena karaṇīyena bhesajjaṃ viññāpetī’ti vacanena pācittiyanti attho’’ti (pāci. 309) likhitaṃ.</paragraph>
<centered line="227">Mahānāmasikkhāpadavaṇṇanā niṭṭhitā.</centered>
<subhead line="228">8. Uyyuttasenāsikkhāpadavaṇṇanā</subhead>
<paragraph line="229" number="311-5"><bold>Maṃ diṭṭhenā</bold>ti mayā diṭṭhena, mama dassanena vā. <bold>Ekampi sarahatthaṃ purisa</bold>nti aṅgapariyāpannaṃ.</paragraph>
<centered line="230">Uyyuttasenāsikkhāpadavaṇṇanā niṭṭhitā.</centered>
<subhead line="231">9. Senāvāsasikkhāpadavaṇṇanā</subhead>
<paragraph line="232" number="319"> Navame <pageBreak edition="V" number="0.0294" /><pageBreak edition="M" number="0.0327" /> senāparikkhepena vā parikkhepārahaṭṭhānena vā sañcaraṇaṭṭhānapariyantena vā paricchinditabbā.</paragraph>
<centered line="233">Senāvāsasikkhāpadavaṇṇanā niṭṭhitā.</centered>
<subhead line="234">10. Uyyodhikasikkhāpadavaṇṇanā</subhead>
<paragraph line="235" number="324"> Dasame ekamekaṃ dassanāya gacchati, āpatti dukkaṭassa. Yattha ṭhito passati, āpatti pācittiyassātiādi. Aṭṭhame pana ekamekaṃ dassanāya gacchati, āpatti dukkaṭassa. Yattha ṭhito passati, āpatti dukkaṭassāti pāḷi. Kasmā? Aṅgappamāṇābhedepi anīkavisesato. Dasame pana aṭṭhamaṅgassa dassanena dukkaṭaṃ siyāti.</paragraph>
<centered line="236">Uyyodhikasikkhāpadavaṇṇanā niṭṭhitā.</centered>
<centered line="237">Samatto vaṇṇanākkamena acelakavaggo pañcamo.</centered>
<title line="238">6. Surāpānavaggo</title>
<subhead line="239">1. Surāpānasikkhāpadavaṇṇanā</subhead>
<gatha1 line="240">Āyasmato yaṃ muni sāgatassa,</gatha1>
<gatha2 line="241">Mahiddhikattassa nidassanena;</gatha2>
<gatha3 line="242">Pānassa doso tassa dassanatthaṃ,</gatha3>
<gathalast line="243">Pubbeva so bhaddavatiṃ payāto.</gathalast>
<gatha1 line="244">Tasmā <pageBreak edition="V" number="0.0295" /> passaṃ nāgamapothayitvā,</gatha1>
<gatha2 line="245">Vinissaṭaṃ sāgataṃ iddhiyā ca;</gatha2>
<gatha3 line="246">Nato surāpānanisedhanatthaṃ,</gatha3>
<gathalast line="247">Kosambimevajjhagamāti ñeyyaṃ.</gathalast>
<paragraph line="248" number="326-8"><bold>Pasupālakā</bold>ti <pageBreak edition="M" number="0.0328" /> ajapālakā. Yena majjati, tassa <bold>bījato paṭṭhāya</bold>. Keci ‘‘sacittakapakkhe cittaṃ akusalamevāti (kaṅkhā. aṭṭha. paṭhamapārājikavaṇṇanā) vuttattā vatthuṃ jānitvā pivato akusala’’nti vadanti. Evaṃ sati ‘‘akusaleneva pātabbatāyāti na vattabba’’nti vutte ‘‘sacittakapakkhameva sandhāyā’’ti vadanti. Evaṃ sati ‘‘kusalākusalābyākatacittanti vattabba’’nti vutte tampi ‘‘tabbahulanayena vutta’’nti vadanti. <bold>Kaṅkhāvitaraṇiyampi</bold> avisesetvā ‘‘akusalacitta’’nti (kaṅkhā. aṭṭha. surāpānasikkhāpadavaṇṇanā) vuttaṃ, tasmā ‘‘taṃ akusaleneva pivatī’’ti vadantīti.</paragraph>
<centered line="249">Surāpānasikkhāpadavaṇṇanā niṭṭhitā.</centered>
<subhead line="250">2. Aṅgulipatodakasikkhāpadavaṇṇanā</subhead>
<paragraph line="251" number="330"> Aṅgulipatodakasikkhāpadaṃ uttānatthameva.</paragraph>
<subhead line="252">3. Hasadhammasikkhāpadavaṇṇanā</subhead>
<paragraph line="253" number="336"> Tatiye kathaṃ tivedanaṃ? Hasādhippāyeneva ‘‘parassa dukkhaṃ uppādessāmī’’ti udakaṃ khipantassa dukkhavedanaṃ. Sesaṃ uttānaṃ.</paragraph>
<gatha1 line="254">Idaṃ saññāvimokkhañce, tikapācittiyaṃ kathaṃ;</gatha1>
<gathalast line="255">Kīḷitaṃva akīḷāti, micchāgāhena taṃ siyā.</gathalast>
<gatha1 line="256">Ettāvatā kathaṃ kīḷā, iti kīḷāyaṃ evāyaṃ;</gatha1>
<gathalast line="257">Akīḷāsaññī hotettha, vinayatthaṃ samādaye.</gathalast>
<gatha1 line="258">Ekantākusalo <pageBreak edition="V" number="0.0296" /> yasmā, kīḷāyābhiratamano;</gatha1>
<gathalast line="259">Tasmā akusalaṃ cittaṃ, ekamevettha labbhatīti.</gathalast>
<centered line="260">Hasadhammasikkhāpadavaṇṇanā niṭṭhitā.</centered>
<subhead line="261">4. Anādariyasikkhāpadavaṇṇanā</subhead>
<paragraph line="262" number="344"> ‘‘Lokavajjaṃ atikkamitvā ‘idaṃ amhākaṃ ācariyuggaho’ti vadantassa na vaṭṭatī’’ti likhitaṃ. Yaṃ saṃkiliṭṭheneva cittena āpajjati, yaṃ vā ariyapuggalo <pageBreak edition="M" number="0.0329" /> apaññatte sikkhāpade ajjhācarati, idaṃ lokavajjanti sabbatthikavādīādīni ācariyakulāni. Tattha dutiyatatiyavikappo idha na adhippeto sekhiyānaṃ lokavajjattā.</paragraph>
<paragraph line="263"><bold>Gārayho ācariyuggaho</bold>ti ettha ‘‘yasmā ucchuraso sattāhakāliko, tassa kasaṭo yāvajīviko, dvinnaṃyeva samavāyo ucchuyaṭṭhi, tasmā vikāle ucchuyaṭṭhiṃ khādituṃ vaṭṭati guḷaharīṭakaṃ viyā’ti evamādiko sampati nibbatto gārayhācariyavādo na gahetabbo’’ti ca, <bold>paṇṇattivajje pana vaṭṭatī</bold>ti ‘‘na pattahatthena kavāṭo paṇāmetabbo’ti imassa ‘yena hatthena patto gahito, tena hatthena na paṇāmetabbo, itarena paṇāmetabbo’ti atthaṃ gahetvā tathā ācaranto na āpattiyā kāretabbo. ‘Tathā buddhabodhicetiyānaṃ pupphaṃ gaṇhituṃ vaṭṭatīti tathā ācaranto’’ti ca. Tathā ācarati abhayagirivāsiko. Mahāvihāravāsino ce evaṃ vadanti, ‘‘mā evaṃ vadā’’ti apasādetabbo. Tena vuttaṃ ‘‘suttaṃ suttānulomañca uggahitakānaṃyevā’’tiādi. ‘‘Idaṃ sabbaṃ <bold>upatissatthero</bold> āhā’’ti ca vuttaṃ. ‘‘Suttānulomaṃ aṭṭhakathā’’ti likhitaṃ.</paragraph>
<centered line="264">Anādariyasikkhāpadavaṇṇanā niṭṭhitā.</centered>
<subhead line="265">5. Bhiṃsāpanasikkhāpadavaṇṇanā</subhead>
<paragraph line="266" number="345"> Bhiṃsāpanasikkhāpadaṃ uttānatthameva.</paragraph>
<subhead line="267">6. Jotisikkhāpadavaṇṇanā</subhead>
<paragraph line="268" number="354"><bold>‘‘Visibbanāpekkho’’</bold>ti <pageBreak edition="V" number="0.0297" /> vacanato yassa apekkhā natthi, tassa anāpatti.</paragraph>
<centered line="269">Jotisikkhāpadavaṇṇanā niṭṭhitā.</centered>
<subhead line="270">7. Nahānasikkhāpadavaṇṇanā</subhead>
<paragraph line="271" number="364"> Nahānasikkhāpadaṃ uttānatthameva.</paragraph>
<subhead line="272">8. Dubbaṇṇakaraṇasikkhāpadavaṇṇanā</subhead>
<paragraph line="273" number="368"><bold>Alabhīti</bold><pageBreak edition="M" number="0.0330" /><bold>labho</bold>. Yathā ‘‘pacatīti paco, pathatīti patho’’ti vuccati, evaṃ ‘‘labhatīti labho’’ti kasmā na vuttaṃ? Pariniṭṭhitalābhasseva idhādhippetattā. <bold>Magge</bold>ti sibbinimagge. Kappakatena saddhiṃ akappakataṃ sibbeti. Yāvatā adhiṭṭhānaṃ na vijahati, tāvatā pubbaṃ kappameva. Kappaṃ na vijahati ce, puna kappaṃ dātabbanti ācariyassa takko.</paragraph>
<centered line="274">Dubbaṇṇakaraṇasikkhāpadavaṇṇanā niṭṭhitā.</centered>
<subhead line="275">9. Vikappanasikkhāpadavaṇṇanā</subhead>
<paragraph line="276" number="374"> Paribhogo ettha <bold>kāyakammaṃ</bold>. Apaccuddhāraṇaṃ <bold>vacīkammaṃ</bold>.</paragraph>
<centered line="277">Vikappanasikkhāpadavaṇṇanā niṭṭhitā.</centered>
<subhead line="278">10. Cīvarāpanidhānasikkhāpadavaṇṇanā</subhead>
<paragraph line="279" number="379"> Dasame yasmā nisīdanasanthataṃ cīvaranisīdanampīti ubhayampi sadasameva, tasmā taṃ ubhayampi ekato katvā <bold>‘‘nisīdanaṃ nāma sadasaṃ vuccatī’’</bold>ti āha. Tatthāpi cīvaraggahaṇena cīvaranisīdanaṃ gahitamevāti atthato santhatanisīdanameva vuttaṃ hoti. Yadi evaṃ ‘‘nisīdanasanthataṃ <pageBreak edition="V" number="0.0298" /> nāma sadasaṃ vuccatī’’ti vattabbanti? Na, itarassa anisīdanaadasabhāvappasaṅgato. Ettha nisīdanasanthatassa pācittiyavatthuttā itarampi pācittiyavatthumevāti veditabbaṃ tajjātikattā. Sassāmike sūcighare sūcigaṇanāya āpattiyoti porāṇā.</paragraph>
<centered line="280">Cīvarāpanidhānasikkhāpadavaṇṇanā niṭṭhitā.</centered>
<centered line="281">Samatto vaṇṇanākkamena surāpānavaggo chaṭṭho.</centered>
<title line="282">7. Sappāṇakavaggo</title>
<subhead line="283">1. Sañciccapāṇasikkhāpadavaṇṇanā</subhead>
<paragraph line="284" number="382"> Sañciccapāṇasikkhāpadaṃ <pageBreak edition="M" number="0.0331" /> uttānatthameva.</paragraph>
<subhead line="285">2. Sappāṇakasikkhāpadavaṇṇanā</subhead>
<paragraph line="286" number="387"> ‘‘Pāṇo atthī’’ti jānantopi ‘‘marissantī’’ti avicāretvā pivatice, anāpatti.</paragraph>
<gatha1 line="287">Jale pakkhipanaṃ pupphaṃ, jalappavesanaṃ idaṃ;</gatha1>
<gathalast line="288">Evaṃ ubhinnaṃ nānattaṃ, ñeyyaṃ ñāṇavatā sadāti.</gathalast>
<centered line="289">Sappāṇakasikkhāpadavaṇṇanā niṭṭhitā.</centered>
<subhead line="290">3. Ukkoṭanasikkhāpadavaṇṇanā</subhead>
<paragraph line="291" number="392"> Tatiye dvādasa ukkoṭā veditabbā. Tattha akataṃ kammaṃ, dukkaṭaṃ kammaṃ, puna kātabbaṃ <pageBreak edition="V" number="0.0299" /> kammanti anuvādādhikaraṇe labbhanti. Anihaṭaṃ, dunnihaṭaṃ, na puna haritabbanti vivādādhikaraṇe labbhanti, avinicchitaṃ, duvinicchitaṃ, puna vinicchitabbanti āpattādhikaraṇe labbhanti. Avūpasantaṃ, duvūpasantaṃ, puna vūpasametabbanti kiccādhikaraṇe labbhantīti aṭṭhakathānayo, pāḷiyaṃ panettha mukhamattameva dassitaṃ.</paragraph>
<centered line="292">Ukkoṭanasikkhāpadavaṇṇanā niṭṭhitā.</centered>
<subhead line="293">4. Duṭṭhullasikkhāpadavaṇṇanā</subhead>
<paragraph line="294" number="399"> ‘‘Pārājikānīti atthuddhāravasena dassitānī’’ti kathaṃ viññāyatīti ce? Parivārapāḷito. Vuttañhi tattha ‘‘āpattādhikaraṇapaccayā kati āpattiyo āpajjati. Āpattādhikaraṇapaccayā catasso āpattiyo āpajjati. Bhikkhunī jānaṃ pārājikaṃ dhammaṃ paṭicchādeti, āpatti pārājikassa. Vematikā paṭicchādeti, āpatti thullaccayassa. Bhikkhu saṅghādisesaṃ paṭicchādeti, āpatti pācittiyassa. Ācāravipattiṃ paṭicchādeti <pageBreak edition="M" number="0.0332" />, āpatti dukkaṭassā’’ti (pari. 290). Pārājikaṃ paṭicchādento bhikkhu anāpatti, no āpattiṃ āpajjati avuttattāti ce? Na, saṃkiliṭṭhena cittena paṭicchādane vinā āpattiyā asambhavato. Dukkaṭavāre vattabbāpi pārājikāpattiyo paṭhamaṃ atthuddhāravasena saṅghādisesehi saha vuttattā na sakkā puna vattunti na vuttāti veditabbā.</paragraph>
<paragraph line="295"><bold>Yāva koṭi na chijjatī</bold>ti cettha yo antamaso paṭicchādanatthaṃ aññassa ārocetu vā, mā vā, paṭicchādanacitteneva āpattiṃ āpanno. Tassa puna aññassa paṭicchādanatthaṃ anārocaneneva na koṭi chinnā hoti, kiṃ puna paṭinivattitvā vacanena payojananti na antimassa anārocanena chinnā hoti, appaṭicchādanena eva chinnā hoti, tato appaṭicchādanatthaṃ apubbassa ārocetabbaṃ, tato paṭṭhāya koṭi chinnā hoti, tadabhāvo paṭinivattitvā appaṭicchādanatthaṃ ārocetabbaṃ, evampi koṭi chinnā hotīti evaṃ no paṭibhātīti ācariyo. <bold>Tatiyena dutiyassā</bold>ti ettha ‘‘dutiyo nāma paṭhamo’’ti vadantānaṃ ‘‘vatthu puggalo na vattabbo’’ti vāritattā na sundaraṃ. Aññassa catutthassa ārocanepi na sundaraṃ. Kasmā? Pubbeva sutvā aññassa anārocitattā. ‘‘Sutena aññassa ārocetabbaṃ siyā’’ti vadanti.</paragraph>
<centered line="296">Duṭṭhullasikkhāpadavaṇṇanā niṭṭhitā.</centered>
<subhead line="297">5. Ūnavīsativassasikkhāpadavaṇṇanā</subhead>
<paragraph line="298" number="404"> Punappunaṃ <pageBreak edition="V" number="0.0300" /> uppajjanato <bold>bahudhā</bold>. <bold>Hāyanavaḍḍhana</bold>nti mātukucchismiṃ ce dvādasannaṃ māsānaṃ ūnatāya hāyanaṃ kataṃ. Pasūtassa vaḍḍhanaṃ kātabbaṃ. Mātukucchismiṃ ce vaḍḍhanaṃ kataṃ. Pasūtassa hāyanaṃ kātabbaṃ. <bold>Nikkhamanīyapuṇṇamāsī</bold> nāma sāvaṇamāsassa puṇṇamāsī. <bold>‘‘Pāṭipadadivase</bold>ti dutiye upagacchati divase’’ti likhitaṃ. So hi pasūtadivasato paṭṭhāya paripuṇṇavīsativasso hoti. Avasesānaṃ dvinnaṃ vassānaṃ adhikadivasāni honteva, tasmā nikkaṅkhā hutvā upasampādenti. <bold>Taṃ sandhāyā</bold>ti gabbhavassañca pavāretvā laddhavassañca agaṇetvā jātadivasato paṭṭhāya gaṇetvā <pageBreak edition="M" number="0.0333" /> ekūnavīsativassaṃ. <bold>Ekūnavīsativasso</bold>ti ‘‘gabbhavassaṃ eva pahāyā’’ti likhitaṃ, taṃ dullikhitaṃ.</paragraph>
<paragraph line="299" number="406"><bold>Aññaṃ upasampādetī</bold>ti upajjhāyo vā ācariyo vā hutvā upasampādeti. ‘‘Opapātikassa soḷasavassuddesikabhāvato puna cattāro vasse atikkamitvā upasampadā kātabbā’’ti ācariyā vadantīti keci.</paragraph>
<centered line="300">Ūnavīsativassasikkhāpadavaṇṇanā niṭṭhitā.</centered>
<subhead line="301">6. Theyyasatthasikkhāpadavaṇṇanā</subhead>
<paragraph line="302" number="409"> Theyyasattho ce suddhamātugāmo dve āpattiyo. Atha bhikkhuniyo, samayo rakkhati. Theyyasatthabhāvassa ṭhānaṃ katvā rakkhaṇīyattā sahadhammikānaṃ rakkhatiyevāti eke. Theyyabhāve na sahadhammikatā, tasmā na rakkhati evāti eke. Apārājikatheyyabhāve sati sahadhammikabhāvoti ce? Itarasmiṃ itaranti samayo anissaṭo āpajjati. Bhikkhu theyyasattho ce, yathāvatthukameva. Theyyasatthe theyyasatthasaññī saddhiṃ saṃvidhāyāti ca. ‘‘Saddhi’’nti padaṃ kesuci natthi, taṃ ananurūpaṃ. Tathā dutiyepi.</paragraph>
<centered line="303">Theyyasatthasikkhāpadavaṇṇanā niṭṭhitā.</centered>
<subhead line="304">7. Saṃvidhānasikkhāpadavaṇṇanā</subhead>
<paragraph line="305" number="412"> ‘‘Tena <pageBreak edition="V" number="0.0301" /> kho pana samayena aññatarā itthī’’ti ca pāṭho atthi, kesuci natthi. Natthibhāvo sundaro ‘‘tena kho samayenā’’ti adhikārattāti keci. Idha ekatoupasampannā, sikkhamānā, sāmaṇerīti imāpi tisso saṅgahaṃ gacchanti. Imāsaṃ pana samayo rakkhati, ayamimāsaṃ, mātugāmassa ca viseso.</paragraph>
<paragraph line="306" number="414"> Apicettha ‘‘viññū paṭibalā’’ti vacanato appaṭibalā anāpattivatthukāti eke, taṃ na yuttaṃ dukkaṭavatthukattā. ‘‘Bhikkhu saṃvidahati, mātugāmo <pageBreak edition="M" number="0.0334" /> na saṃvidahati, āpatti dukkaṭassā’’ti hi vuttaṃ. Tathā hi upaparikkhitabbaṃ.</paragraph>
<centered line="307">Saṃvidhānasikkhāpadavaṇṇanā niṭṭhitā.</centered>
<subhead line="308">8. Ariṭṭhasikkhāpadavaṇṇanā</subhead>
<paragraph line="309" number="417"> Gahaṭṭhassāpi bhikkhunīdūsakakammaṃ mokkhantarāyikameva, tasmā tassa pabbajjāpi paṭikkhittā. Vipākantarāyikā ahetukattā. Pubbe sañcicca āpannā sammuṭṭhā suddhasaññino antarāyikā eva. <bold>Sesā</bold>ti jātikā. <bold>Rasenā</bold>ti bhāvena. <bold>Adhikuṭṭanaṭṭhenā</bold>ti adhikaraṇaṃ katvā kuṭṭanaṭṭhena chindanaṭṭhena. <bold>Asisūnūpamā</bold> kusaladhammacchedanaṭṭhena. <bold>Sattisūlūpamā</bold> cittavitudanaṭṭhenāti porāṇā. Anāpattipāḷiyaṃ ‘‘ādikammikassā’’ti mukhāruḷhavasena likhitaṃ.</paragraph>
<centered line="310">Ariṭṭhasikkhāpadavaṇṇanā niṭṭhitā.</centered>
<subhead line="311">9. Ukkhittasambhogasikkhāpadavaṇṇanā</subhead>
<paragraph line="312" number="425"> ‘‘Taṃ diṭṭhiṃ appaṭinissaṭṭhenāti iminā laddhinānāsaṃvāsakataṃ dīpetī’’ti vuttaṃ. <bold>Ticitta</bold>nti ettha vipākābyākatacittena sahavāseyyaṃ kappeyyāti evamattho daṭṭhabbo. Aññathā sacittakattā sikkhāpadassa kiriyābyākataṃ sandhāya na yujjati.</paragraph>
<centered line="313">Ukkhittasambhogasikkhāpadavaṇṇanā niṭṭhitā.</centered>
<subhead line="314">10. Kaṇṭakasikkhāpadavaṇṇanā</subhead>
<paragraph line="315" number="428"><bold>Yattha</bold><pageBreak edition="V" number="0.0302" /><bold>te na passāmāti te</bold>ti taṃ. Atha vā tava rūpādiṃ na passāma. Ayaṃ samaṇuddeso pārājiko hoti. ‘‘Sace taṃ diṭṭhiṃ paṭinissajjati, saṅghassa ārocetvā saṅghānumatiyā pabbājetabbo’’ti <bold>porāṇagaṇṭhipade</bold> vuttaṃ, taṃ na yuttaṃ, daṇḍakammanāsanā hi idhādhippetā. Yadi <pageBreak edition="M" number="0.0335" /> so pārājiko, liṅganāsanā nāma siyā. <bold>Te paṭisevato nālaṃ antarāyāyā</bold>ti ca diṭṭhi satthari asatthādidiṭṭhi na hoti. Sace sā yassa uppajjati, so pārājiko hoti, tasmimpi evameva paṭipajjitabbaṃ saṃvare atiṭṭhanto liṅganāsanāyeva nāsetabboti ācariyassa takko.</paragraph>
<centered line="316">Kaṇṭakasikkhāpadavaṇṇanā niṭṭhitā.</centered>
<centered line="317">Samatto vaṇṇanākkamena sappāṇakavaggo sattamo.</centered>
<title line="318">8. Sahadhammikavaggo</title>
<subhead line="319">1. Sahadhammikasikkhāpadavaṇṇanā</subhead>
<paragraph line="320" number="434"> Sahadhammikasikkhāpadaṃ uttānatthameva.</paragraph>
<subhead line="321">2. Vilekhanasikkhāpadavaṇṇanā</subhead>
<paragraph line="322" number="438"><bold>Āpattiñca satisammosāyā</bold>ti ettha ca-saddo kattabbañca na karotīti dīpeti, na cattāri evāti vuttaṃ hoti. Raṭṭhekadeso <bold>janapado</bold>. Buddhakāle ariṭṭhakaṇṭakā <bold>sāsanapaccatthikā</bold>. ‘‘Nālaṃ antarāyāyā’’ti vacanena hi te bhagavato asabbaññutaṃ dīpenti. Parinibbute bhagavati dasavatthudīpakā vajjiputtakā. Te hi <bold>vinayasāsanapaccatthikā</bold>. Parūpahārādivādā pana <bold>suttantābhidhammappaccatthikā</bold>. Ke pana te? Ekacce mahāsaṅghikādayo, na sabbeti dīpanatthaṃ <bold>‘‘parūpahārā…pe… vādā’’</bold>ti visesanavacanamāha. Tattha ye kuhakā pāpicchakā <pageBreak edition="V" number="0.0303" /> abhūtaṃ ullapitvā paṭiladdhavarabhojanāni bhuñjitvā muṭṭhassatī niddaṃ okkamitvā sukkavissaṭṭhiṃ pattā, aññehi taṃ disvā ‘‘atthi arahato sukkavissaṭṭhī’’ti vutte ‘‘mārakāyikā upasaṃharantī’’ti vatvā janaṃ vañcenti. Ye ca sammāpaṭipannā akuhakā, tepi taṃ vacanaṃ sutvā keci taṃdiṭṭhikā honti adhimānino ca. Attano sukkavissaṭṭhiṃ passitvāpi nādhimuccanti, anadhigate adhikatasaññinova honti. Tathā atthi arahato aññāṇakaṅkhāvitaraṇā nāmagottādīsu viya saccesu paravitaraṇā parehi paññattā nāmānīti adhippāyo yathāsambhavaṃ yojetabbo. Tattha vinayadharo ‘‘aṭṭhānametaṃ, bhikkhave, anavakāso <pageBreak edition="M" number="0.0336" />, yaṃ arahato asuci mucceyya (kathā. 313; mahāva. 353). Diṭṭhadhammā…pe… aparappaccayā satthusāsane’’tiādīni (mahāva. 30) suttapadāni dassetvā te sāsanapaccatthikesu niggahitaṃ niggaṇhātīti adhippāyo. <bold>Itare</bold> ‘‘pariyatti mūla’’nti vādino. ‘‘Pātimokkhe uddissamāne’’ti nidānavasena vuttaṃ. Tathāgatassa vibhaṅgapadāni siddhāni. Siddheyeva kiṃ imassa aṅgāni? Garahitukāmatā upasampannassa santike sikkhāpadavivaṇṇanañcāti.</paragraph>
<centered line="323">Vilekhanasikkhāpadavaṇṇanā niṭṭhitā.</centered>
<subhead line="324">3. Mohanasikkhāpadavaṇṇanā</subhead>
<paragraph line="325" number="444"> Mohanasikkhāpadaṃ uttānatthameva.</paragraph>
<subhead line="326">4. Pahārasikkhāpadavaṇṇanā</subhead>
<paragraph line="327" number="452"><bold>Rattacitto</bold>ti kāyasaṃsaggarāgena. Viheṭhetukāmaṃ pana disvā ‘‘sace ahaṃ imaṃ māremi, natthi me mokkho’’ti cintetvā kupito sattasaññaṃ purekkhatvā pahāraṃ deti, tassa yathāvatthukameva.</paragraph>
<centered line="328">Pahārasikkhāpadavaṇṇanā niṭṭhitā.</centered>
<subhead line="329">5. Talasattikasikkhāpadavaṇṇanā</subhead>
<paragraph line="330" number="456"> ‘‘Kāyaṃ vā kāyapaṭibaddhaṃ vā’’ti (pāci. 456) vacanato kāyādīsu yaṃ uccāreti <pageBreak edition="V" number="0.0304" />, taṃ talaṃ nāma. Talameva <bold>talasattikaṃ</bold>. Pothanasamatthaṭṭhena sattikanti eke. Taṃ ‘‘uppalapattampī’’ti iminā niyameti. Evaṃ kupitā hi kopavasena pothanāsamatthataṃ avicāretvā yaṃ kiñci hatthagataṃ paṭikkhipanti, sukhasamphassampi hotu, pācittiyameva. Yasmā paharitukāmatāya pahaṭe purimena pācittiyaṃ. Kevalaṃ uccāretukāmatāya uggiraṇamatte kate <pageBreak edition="M" number="0.0337" /> iminā pācittiyaṃ. Iminā pana virajjhitvā pahāro dinno, tasmā na paharitukāmatāya dinnattā dukkaṭaṃ. Kimidaṃ dukkaṭaṃ pahārapaccayā, udāhu uggiraṇapaccayāti? Pahārapaccayā eva dukkaṭaṃ. Purimaṃ uggiraṇapaccayā pācittiyanti sadukkaṭaṃ pācittiyaṃ yujjati. Purimañhi uggiraṇaṃ, pacchā pahāro. Na ca pacchimapahāraṃ nissāya purimaṃ uggiraṇaṃ anāpattivatthukaṃ bhavitumarahatīti no takkoti ācariyo. ‘‘Tena pahārena hatthādīsu yaṃ kiñci bhijjati, dukkaṭamevā’’ti imināpi pahārapaccayā dukkaṭaṃ. Uggiraṇaṃ yathāvatthukamevāti siddhaṃ, suṭṭhu vīmaṃsitabbaṃ. ‘‘Tiracchānādīnaṃ asucikaraṇādīni disvā kujjhitvāpi uggirantassa mokkhādhippāyo evā’’ti vadanti.</paragraph>
<centered line="331">Talasattikasikkhāpadavaṇṇanā niṭṭhitā.</centered>
<subhead line="332">6. Amūlakasikkhāpadavaṇṇanā</subhead>
<paragraph line="333" number="462"><bold>Upasampanne anupasampannasaññī amūlakena saṅghādisesenā</bold>ti sukkavissaṭṭhikāyasaṃsaggādinā saṅghādisesāpattiyā vatthunāti veditabbaṃ. Na hi anupasampannassa saṅghādisesāpatti nāma atthi.</paragraph>
<centered line="334">Amūlakasikkhāpadavaṇṇanā niṭṭhitā.</centered>
<subhead line="335">7. Sañciccasikkhāpadavaṇṇanā</subhead>
<paragraph line="336" number="468"><bold>Ūnavīsativasso maññe</bold>ti ettha sayaṃ saññāya tathā amaññanto kukkuccuppādanatthaṃ ‘‘maññe’’ti vadanto kiṃ musāvādena kāretabboti? Na siyā aṅgasampattiyā, na ca kevalaṃ ‘‘maññe’’ti iminā niyamato aṅgasampatti hoti. Paramatthavihitaṃ katthaci hoti. ‘‘Udakaṃ maññe āditta’’ntiādimhi paro kukkuccaṃ uppādetu vā <pageBreak edition="V" number="0.0305" />, mā vā, taṃ appamāṇanti <bold>mātikāṭṭhakathāyaṃ</bold> (kaṅkhā. aṭṭha. sañciccasikkhāpadavaṇṇanā) ‘‘kukkuccuppādana’’nti tassa adhippāyavasena vuttanti.</paragraph>
<centered line="337">Sañciccasikkhāpadavaṇṇanā niṭṭhitā.</centered>
<subhead line="338">8. Upassutisikkhāpadavaṇṇanā</subhead>
<paragraph line="339" number="473"><bold>Imesaṃ</bold><pageBreak edition="M" number="0.0338" /><bold>sutvā</bold>ti ettha ‘‘vacana’’nti pāṭhaseso. <bold>Ekaparicchedānī</bold>ti siyā kiriyā siyā akiriyāti iminā nayena ekaparicchedāni. Ettha kiñcāpi aññavādakapaccayāpatti kiriyā ca vihesakapaccayāpatti akiriyā ca, tadubhayaṃ pana ekasikkhāpadanti katvā taṃ aññavādakasaṅkhātaṃ sikkhāpadaṃ siyā kiriyā paṭhamassa vasena, siyā akiriyā dutiyassa vasenāti evamattho daṭṭhabbo.</paragraph>
<centered line="340">Upassutisikkhāpadavaṇṇanā niṭṭhitā.</centered>
<subhead line="341">9. Kammapaṭibāhanasikkhāpadavaṇṇanā</subhead>
<paragraph line="342" number="474"> ‘‘Dhammikānaṃ kammāna’’nti (pāci. 475) vacanato ekacce bhikkhū dhammikānaṃ kammānaṃ ‘‘chandaṃ dammī’’ti chandaṃ denti, taṃ tesaṃ matimattameva, na paṭipatti. Adhammaṃ nissāya khiyyati, taṃ vā ukkoṭeti, anāpatti neva hotīti? Na, tathā chandadānakāle akatvā pacchā adhammakammakhiyyanādipaccayā anāpattivāre vuttattā. Adhammena vā vaggena vā na kammārahassa vā kammakaraṇapaccayā āpattimokkhakaraṇato avisesameva tathāvacananti ce? Na, chandadānakāle adhammakammakaraṇānumatiyā abhāvato, kārakasseva vajjappasaṅgato ca. Gaṇassa dukkaṭanti ce? Pārisuddhichandadāyakāva te, na gaṇo akammappattattā, <bold>parivāre</bold>pi (pari. 482 ādayo) kammavagge kammappattachandadāyakā visuṃ vuttā. Tathāpi adhammakammassa chando na dātabbo dente akappiyānumatidukkaṭato. Tattha hi yojanadukkaṭato na muccantīti no takkoti ācariyo.</paragraph>
<centered line="343">Kammapaṭibāhanasikkhāpadavaṇṇanā niṭṭhitā.</centered>
<subhead line="344">10. Chandaṃadatvāgamanasikkhāpadavaṇṇanā</subhead>
<paragraph line="345" number="481"> Sannipātaṃ <pageBreak edition="V" number="0.0306" /> anāgantvā ce chandaṃ na deti, anāpattīti eke. Dukkaṭanti eke dhammakammantarāyakaraṇādhippāyattā. Saṅghamajjhe chandaṃ dātuṃ labhatīti <pageBreak edition="M" number="0.0339" /> keci. Dinnachande saṅghamajjhaṃ pavisitvā puna gatepi chando na paṭippassambheyyāti ce? Paṭippassambhati. Kasmā? ‘‘Ahatthapāso chandāraho’’tiādīhi virujjhanato. <bold>Pāḷiyaṃ</bold> pana dātukāmatāya hatthapāsaṃ atikkamantaṃ sandhāya vuttanti keci.</paragraph>
<centered line="346">Chandaṃadatvāgamanasikkhāpadavaṇṇanā niṭṭhitā.</centered>
<subhead line="347">11. Dubbalasikkhāpadavaṇṇanā</subhead>
<paragraph line="348" number="484-5"><bold>Adāsī</bold>ti apaloketvā adāsi. <bold>Bhikkhū</bold>ti ettha te chabbaggiyā attānaṃ parivajjayitvā ‘‘saṅgho’’ti avatvā ‘‘bhikkhū’’ti āhaṃsu. <bold>Pariṇāmentī</bold>ti nenti. Tattha <bold>lābho</bold>ti paduddhārakaraṇaṃ idha anadhippetassapi yassa kassaci atthuddhāravasena lābhadīpanatthaṃ. Cīvarameva hi idhādhippetaṃ, teneva ‘‘aññaṃ parikkhāraṃ dinnaṃ khīyati, āpatti dukkaṭassā’’ti vuttaṃ. <bold>Dinna</bold>nti ca <bold>parikkhāra</bold>nti ca bhummatthe upayogavacanaṃ.</paragraph>
<centered line="349">Dubbalasikkhāpadavaṇṇanā niṭṭhitā.</centered>
<subhead line="350">12. Pariṇāmanasikkhāpadavaṇṇanā</subhead>
<paragraph line="351" number="491"> Ñātakampi parassa dātukāmaṃ aññassa dāpeti, āpatti eva. Sabbattha āpucchitvā dātukāmaṃ yathāsukhaṃ vicāretuṃ labhati.</paragraph>
<centered line="352">Pariṇāmanasikkhāpadavaṇṇanā niṭṭhitā.</centered>
<centered line="353">Samatto vaṇṇanākkamena sahadhammikavaggo aṭṭhamo.</centered>
<title line="354">9. Ratanavaggo</title>
<subhead line="355">1. Antepurasikkhāpadavaṇṇanā</subhead>
<paragraph line="356" number="494-7"> Yathā <pageBreak edition="V" number="0.0307" /> bhagavantaṃ payirupāsati, evamākārena nārahatāyaṃ puriso pāpo hotuṃ, na hoti pāpoti attho, kāraṇatthaṃ vā. <bold>Ta</bold>nti <pageBreak edition="M" number="0.0340" /> nipātamattaṃ, yatoti vā attho. <bold>Hatthisammadda</bold>nti saṅghāṭasammaddo, akkamanaṃ cuṇṇatāti attho.</paragraph>
<paragraph line="357" number="498"><bold>Ratanaṃ</bold> nāma aggamahesī, tathāpi idha aññāpi devigottā na rakkhati, anāpattivāre ‘‘na mahesī hotī’’ti vacanābhāvato. Sace khattiyova hoti, nābhisitto. Abhisittoyeva hoti, na khattiyo rakkhatīti ācariyo. Anāpattivāre <bold>mātikāṭṭhakathāyaṃ</bold> aṅgabhāvena ca vuttattā abhisittabhāvovapamāṇaṃ. Sesaṃ ukkaṭṭhaparicchedoti eke.</paragraph>
<paragraph line="358" number="500-501"> ‘‘Na sayanighare sayanigharasaññī’’ti tikacchedopi ettha labbhati. <bold>Na sayanigharaṃ</bold> nāma aparikkhittarukkhamūlādi.</paragraph>
<centered line="359">Antepurasikkhāpadavaṇṇanā niṭṭhitā.</centered>
<subhead line="360">2. Ratanasikkhāpadavaṇṇanā</subhead>
<paragraph line="361" number="504"> ‘‘Adhivāsentu gahapatino bhatta’’nti ca ‘‘me gahapatino’’ti ca atthi.</paragraph>
<paragraph line="362" number="506"><bold>Kurundi</bold>vacanena gharepi yadi bhikkhū āsaṅkanti, tattha ṭhatvā ācikkhitabbanti vuttaṃ hoti. <bold>Patirūpā</bold>ti ‘‘ratanasammate paṃsukūlaggahaṇaṃ vā ratane nirussukkagamanaṃ vā’’ti likhitaṃ. ‘‘Tāvakālikavasenapi anāmāsaṃ paṭiggaṇhituṃ na labhatī’’ti vadanti. <bold>Samādapetvā</bold>ti yācitvā ‘‘uddissa ariyā tiṭṭhanti, esā ariyāna yācanā’’ti (jā. 1.7.59) vuttanayena.</paragraph>
<centered line="363">Ratanasikkhāpadavaṇṇanā niṭṭhitā.</centered>
<subhead line="364">3. Vikālagāmappavisanasikkhāpadavaṇṇanā</subhead>
<paragraph line="365" number="511-2"> Ahinā <pageBreak edition="V" number="0.0308" /> ḍaṭṭhavatthumhi so bhikkhu santaṃ bhikkhuṃ anāpucchā gato, tassa kukkuccaṃ udapādi. <bold>Adinnādāne vuttanayenā</bold>ti gāmo gāmūpacāroti idaṃ sandhāya vuttaṃ.</paragraph>
<centered line="366">Vikālagāmappavisanasikkhāpadavaṇṇanā niṭṭhitā.</centered>
<subhead line="367">4. Sūcigharasikkhāpadavaṇṇanā</subhead>
<paragraph line="368" number="517"><bold>Ta</bold>nti <pageBreak edition="M" number="0.0341" /> bhedanakaṃ. <bold>Assā</bold>ti pācittiyassa paṭhamaṃ bhedanakaṃ katvā pacchā desetabbattā. Esa nayo itaresupi.</paragraph>
<paragraph line="369" number="520"><bold>Vāsijaṭe</bold>ti vāsidaṇḍake.</paragraph>
<centered line="370">Sūcigharasikkhāpadavaṇṇanā niṭṭhitā.</centered>
<subhead line="371">5. Mañcasikkhāpadavaṇṇanā</subhead>
<paragraph line="372" number="521-2"> ‘‘Ucce mañce’’ti ca ‘‘uccā mañce’’ti ca katthaci. <bold>Āyato</bold>ti vitthato. <bold>Aṭṭhaṅgulapādaka</bold>nti bhāvanapuṃsakaṃ, aṭṭhaṅgulappamāṇaṃ pādakaṃ vā.</paragraph>
<centered line="373">Mañcasikkhāpadavaṇṇanā niṭṭhitā.</centered>
<subhead line="374">6. Tūlonaddhasikkhāpadavaṇṇanā</subhead>
<paragraph line="375" number="528"><bold>Poṭakitūla</bold>nti yaṃ kiñci tiṇatūlaṃ. <bold>Paṭilābhena uddāletvā pācittiyaṃ desetabba</bold>nti ettha kiñcāpi paṭilābhamatteneva pācittiyanti viya dissati, paribhogeyeva pana āpatti daṭṭhabbā, ‘‘aññena kataṃ paṭilabhitvā paribhuñjati, āpatti dukkaṭassā’’ti vacanaṃ ettha sādhakaṃ.</paragraph>
<centered line="376">Tūlonaddhasikkhāpadavaṇṇanā niṭṭhitā.</centered>
<subhead line="377">7. Nisīdanasikkhāpadavaṇṇanā</subhead>
<paragraph line="378" number="531"> Kiñcāpi <pageBreak edition="V" number="0.0309" /> nisīdanassa jāti na dissati ettha, tathāpi <bold>cīvarakkhandhake</bold> anuññātattā, ‘‘nava cīvarāni adhiṭṭhātabbānī’’ti ettha ca pariyāpannattā cīvarajātiyevassa jātīti veditabbā. ‘‘Santhatasadisaṃ santharitvāti sadasa’’nti pubbe vuttanisīdanasanthatattā upameti. Lābhe sadasaṃ, alābhe adasampi <pageBreak edition="M" number="0.0342" /> vaṭṭatīti eke, taṃ na yuttaṃ. ‘‘Nisīdanaṃ nāma sadasaṃ vuccatī’’ti tassa saṇṭhānaniyamanato.</paragraph>
<centered line="379">Nisīdanasikkhāpadavaṇṇanā niṭṭhitā.</centered>
<subhead line="380">8. Kaṇḍupaṭicchādisikkhāpadavaṇṇanā</subhead>
<paragraph line="381" number="539"> Yadi <bold>kaṇḍupaṭicchādi</bold> nāma adhonābhi ubbhajāṇumaṇḍalā uppannakaṇḍupīḷakādipaṭicchādikā adhippetā, tassa sugatassa sugatavidatthiyā dīghaso catasso vidatthiyo tiriyaṃ dveti idampi atimahantaṃ pamāṇaṃ dissati. Sabbo hi puriso attano attano vidatthiyā sattavidatthiko hoti, sugatassa ca ekāvidatthi majjhimassa purisassa tisso vidatthiyo honti, tasmā kaṇḍupaṭicchādi pakatipurisassa pamāṇaṃ āpajjati tiriyaṃ, dīghaso pana diguṇaṃ āpajjatīti. Āpajjatu, ukkaṭṭhaparicchedo tassā, ce icchati, sabbampi sarīraṃ paṭicchādessati, sabbasarīragatasaṅghāṭi viya bahuguṇaṃ katvā nivāsetukāmo nivāsessatīti ayaṃ bhagavato adhippāyo siyā.</paragraph>
<centered line="382">Kaṇḍupaṭicchādisikkhāpadavaṇṇanā niṭṭhitā.</centered>
<subhead line="383">9. Vassikasāṭikasikkhāpadavaṇṇanā</subhead>
<paragraph line="384" number="542"><bold>Vassikasāṭikā</bold>pi ukkaṭṭhapaṭicchedavasena anuññātā. Vassakāle keci saṅghāṭiparibhogeneva paribhuñjissantīti ayaṃ bhagavato adhippāyo siyā. Kiñcāpi iminā takkena anuññātā, ‘‘appamāṇikāyo kaṇḍupaṭicchādiyo dhārenti, vassikasāṭikāyo dhārentī’’ti imasmiṃ vatthusmiṃ paññattattā pana aññathā puṇṇaparicchedato adhikappamāṇāyo te bhikkhū <pageBreak edition="V" number="0.0310" /> dhāresunti katvā etaparamatā tāsaṃ anuññātāti veditabbā. Eseva nayo dasamepi.</paragraph>
<centered line="385">Vassikasāṭikasikkhāpadavaṇṇanā niṭṭhitā.</centered>
<subhead line="386">10. Nandattherasikkhāpadavaṇṇanā</subhead>
<paragraph line="387" number="551"> Tattha <pageBreak edition="M" number="0.0343" /><bold>bhisiṃ vā bibbohanaṃ vā karotī</bold>ti dīghaso bahūnaṃ bhikkhūnaṃ sādhāraṇatthaṃ karotīti yujjati.</paragraph>
<centered line="388">Nandattherasikkhāpadavaṇṇanā niṭṭhitā.</centered>
<centered line="389">Samatto vaṇṇanākkamena ratanavaggo navamo.</centered>
<centered line="390">Pācittiyakaṇḍavaṇṇanā niṭṭhitā.</centered>
<subhead line="391">6. Pāṭidesanīyakaṇḍo</subhead>
<subhead line="392">1. Paṭhamapāṭidesanīyasikkhāpadavaṇṇanā</subhead>
<paragraph line="393" number="553-5"> ‘‘Paṭidesetabbākāradassana’’nti <pageBreak edition="M" number="0.0344" /><pageBreak edition="V" number="0.0311" /><bold>aṭṭhakathāyaṃ</bold> vuttattā <bold>pāḷiyaṃ</bold> āgatavaseneva āpatti desetabbā, na aññathā. ‘‘Antaraghare antaragharasaññī’’tiādinā ca ‘‘khādanīyabhojanīye akhādanīyaabhojanīyasaññī’’tiādinā ca ‘‘bhikkhuniyā abhikkhunisaññī’’tiādinā ca nayena aparepi tayo tikacchedā yojetvā dassetabbā.</paragraph>
<centered line="394">Paṭhamapāṭidesanīyasikkhāpadavaṇṇanā niṭṭhitā.</centered>
<subhead line="395">2. Dutiyapāṭidesanīyasikkhāpadavaṇṇanā</subhead>
<paragraph line="396" number="559"> ‘‘Nimantitā bhuñjantīti pañcannaṃ bhojanānaṃ aññatarena bhojanena nimantitā bhuñjantī’’ti kiñcāpi vuttaṃ, atha kho akappiyanimantanena nimantitatā ettha na aṅgaṃ, mātikāṭṭhakathāyaṃ vā idha vā anāpattivāre lesābhāvato, tasmā ‘‘nimantitā’’ti padassa attho pubbe āciṇṇavaseneva vutto. Aparepi tayo tikacchedā yojetvā dassetabbā padabhājane vuttattāti veditabbaṃ. Yathā tathā hi bhuñjantānaṃ tādisaṃ bhikkhuniṃ avārentānaṃ pāṭidesanīyameva. ‘‘Esā vosāsati nāma, vosāsantī’’ti ca duvidho pāṭho. ‘‘Ajjhohāre ajjhohāre’’ti vacanena puna ‘‘gārayhaṃ āvuso dhamma’’nti ekavacanaṃ viruddhanti. Paṭhamaṃ ajjhohāreyeva āpannaṃ sandhāya vuttaṃ, tathā aññatrāpi āgacchati ‘‘āpajjimhā’’ti vacanato. Ekena bahūnampi vaṭṭatīti keci, taṃ na sundaraṃ. ‘‘Tehi bhikkhūhī’’tiādinā pāṭhe vuttattāti mama takko. Ekena saheva ‘‘ahaṃ āpajji’’ntipi vattabbanti ekena dvīhi tīhi <pageBreak edition="V" number="0.0312" /> desetabbato, sabbehi evaṃ vattuṃ vaṭṭati. ‘‘Āpajjimhāti sahevā’’ti vadanti. Ekena ce avārito, ‘‘ahaṃ, āvuso, gārayhaṃ dhammaṃ āpajji’’ntipi vattabbaṃ.</paragraph>
<centered line="397">Dutiyapāṭidesanīyasikkhāpadavaṇṇanā niṭṭhitā.</centered>
<paragraph line="398" number="562-570"> Tatiyacatutthasikkhāpadāni uttānatthāniyeva.</paragraph>
<centered line="399">Pāṭidesanīyakaṇḍavaṇṇanā niṭṭhitā.</centered>
<subhead line="400">7. Sekhiyakaṇḍo</subhead>
<subhead line="401">1. Parimaṇḍalavaggavaṇṇanā</subhead>
<paragraph line="402" number="576"><bold>‘‘Sikkhitasikkhenā</bold>ti <pageBreak edition="V" number="0.0313" /><pageBreak edition="M" number="0.0345" /> catūhi maggehī’’ti vuttaṃ. Yasmā aṭṭhaṅgulamattaṃ otāretvā nivatthameva nisinnassa caturaṅgulamattaṃ hoti, tasmā ubhopete aṭṭhakathāvādā ekaparicchedā, <bold>‘‘aḍḍhateyyahattha’’</bold>nti sukhumaṃ, ekapattaṃ vā sandhāya vuttaṃ. Tañhi yathāṭhānena tiṭṭhati. Dupaṭṭaṃ sandhāya <bold>‘‘dvihatthappamāṇampī’’</bold>ti vuttanti <bold>upatissatthero</bold>. Ekapaṭṭaṃ, dvipaṭṭaṃ vā heṭṭhimaparicchedena ‘‘dvihatthappamāṇa’’nti vuttanti veditabbaṃ. Vuttañhi <bold>nissaggiyaaṭṭhakathāyaṃ</bold> ‘‘tiriyaṃ dvihatthopi vaṭṭatī’’ti, tañca kho alābhe eva ‘‘alābhe tiriyaṃ dvihatthappamāṇampi vaṭṭatī’’ti vuttattā. Idaṃ sabbaṃ adhiṭṭhānupagaṃ sandhāya vuttaṃ. Viruddhaṃ disvā sajjetabbaṃ. No ce sajjeti, dukkaṭaṃ. <bold>Sacittakaṃ</bold> paṇṇattivijānanacitteneva ‘‘anādariyaṃ paṭiccā’’ti vuttattā, na vatthuvijānanacittena ‘‘idamevaṃ kata’’nti jānatopi āpattiyā abhāvato. Phussadevattheravādopi ekena pariyāyena yujjati. Tathā upatissattheravādopi. Paññattepi sikkhāpade apaññattepi yaṃ pakatiyā vajjaṃ, taṃ lokavajjaṃ. Idaṃ pana paññatteyeva vajjaṃ, nāpaññatte, tasmā itaralokavajjena asadisattā na lokavajjaṃ. Paṇṇattito paṭṭhāya vajjato <bold>paṇṇattivajjaṃ</bold>. Anādariyacitteneva āpajjitabbattā <bold>sacittakaṃ,</bold> tassa cittassa tivedanattā tivedanaṃ. Yasmā anādariyacittatā nāma kevalaṃ akusalameva, tañca pakatiyā vajjaṃ, tasmā idaṃ <bold>lokavajjaṃ</bold>. Sañcicca vītikkamanaṃ nāma domanassikasseva hotīti <bold>dukkhavedanaṃ</bold>. <bold>Gaṇṭhipade</bold> pana ‘‘pāṇātipātādi viya nivāsanādidoso lokagarahito na hotīti paṇṇattivajjanti <bold>phussadevatthero’’</bold>ti likhitaṃ.</paragraph>
<paragraph line="403" number="577"><bold>Vihārepī</bold>ti buddhupaṭṭhānādikāle, tasmā <bold>‘‘pārupitabba’’</bold>nti uttarāsaṅgakiccavasena vuttaṃ. Paṭhamadutiyasikkhāpadesu pariḷāhādipaccayā kappati, na antaragharapaṭisaṃyuttesu.</paragraph>
<paragraph line="404" number="582"><bold>‘‘Ekasmiṃ</bold><pageBreak edition="V" number="0.0314" /><pageBreak edition="M" number="0.0346" /><bold>pana ṭhāne ṭhatvā’’</bold>ti ettha ‘‘gacchantopi parissayābhāvaṃ oloketuṃ labhatiyeva. Tathā gāme pūja’’nti likhitaṃ, taṃ pana ‘‘ekasmiṃ ṭhāne ṭhatvā’’ti vuttattā tādisaṃ antarāyaṃ sandhāya vuttanti veditabbaṃ.</paragraph>
<centered line="405">Parimaṇḍalavaggavaṇṇanā niṭṭhitā.</centered>
<subhead line="406">2. Ujjagghikavaggavaṇṇanā</subhead>
<paragraph line="407" number="586"><bold>Hasanīyasmi</bold>nti hetvatthe bhummaṃ, hasitabbavatthukāraṇāti attho. Antaraghare uccāsaddena anumodanādiṃ karontassa anāpatti kira. Tathā hi <bold>mahindatthero</bold>pi hatthisālādīsu mahājanassa kathesi.</paragraph>
<paragraph line="408" number="591"> Keci bhikkhū ‘‘parikkhāraṭṭhapanamattena vāsūpagato hotī’’ti vadanti, taṃ tesaṃ matimattameva. Bhikkhuniyo ce vāsūpagā honti, bhikkhunupassayova kappiyabhūmi. ‘‘Yattha bhikkhuniyo ekarattampi vasanti, ayaṃ bhikkhunupassayo’’ti (pāci. 161) vacanato tāsaṃ samīpaṃ vā tāhi gahitavāsāgāraṃ vā ‘‘gacchāmī’’ti gacchato yathāsukhaṃ gantuṃ vaṭṭati. Na hi tāvatā taṃ gharaṃ antaragharasaṅkhyaṃ gacchatīti no takkoti ācariyo.</paragraph>
<centered line="409">Ujjagghikavaggavaṇṇanā niṭṭhitā.</centered>
<subhead line="410">3. Khambhakatavaggavaṇṇanā</subhead>
<paragraph line="411" number="604"> Sūpo <bold>pattappamāṇavaṇṇanāyaṃ</bold> vuttākāro. <bold>Oloṇī</bold> vuccati kudhitaṃ, gorasato pūrā thūpitoti attho.</paragraph>
<paragraph line="412" number="605"><bold>Heṭṭhā orohatī</bold>ti ettha ‘‘orohanappamāṇe sati ekadese thūpīkatepi anāpattī’’ti vadanti. ‘‘Pattassa pana heṭṭhā ca upari ca paduminipaṇṇādīhi paṭicchādetvā odahantiyā laddhaṃ nāma vaṭṭatī’’ti ca vadanti. Ettha ‘‘yasmā ‘samatittiko piṇḍapāto paṭiggahetabbo’ti vacanaṃ piṇḍapāto samapuṇṇo <pageBreak edition="M" number="0.0347" /> paṭiggahetabboti dīpeti, tasmā attano hatthagate patte piṇḍapāto diyyamāno thūpīkatopi ce hoti, vaṭṭatīti dīpeti. ‘Thūpīkataṃ piṇḍapātaṃ <pageBreak edition="V" number="0.0315" /> paṭiggaṇhāti, āpatti dukkaṭassā’ti hi vacanaṃ paṭhamaṃ thūpīkataṃ piṇḍapātaṃ pacchā paṭiggaṇhato, āpattīti dīpeti. Pattena paṭiggaṇhato cepi thūpīkataṃ hoti, vaṭṭati athūpīkatassa paṭiggahitattā. Payogo pana natthi aññatra pubbadesā’’ti ca ‘‘samatittikanti vā bhāvanapuṃsaka’’nti ca vadanti, tasmā vicāretvā gahetabbaṃ.</paragraph>
<centered line="413">Khambhakatavaggavaṇṇanā niṭṭhitā.</centered>
<subhead line="414">4. Sakkaccavaggavaṇṇanā</subhead>
<paragraph line="415" number="609"><bold>Sūpodanaviññattisikkhāpade</bold> ‘‘sūpo nāma dve sūpā’’ti na vuttaṃ sūpaggahaṇena paṇītabhojanehi avasesānaṃ sabbabhojanānaṃ saṅgaṇhanatthaṃ. <bold>Anāpattivāre</bold> cassa ‘‘ñātakānaṃ pavāritānaṃ aññassatthāya attano dhanenā’’ti idaṃ adhikaṃ. Katthaci potthake ‘‘anāpatti asañcicca asatiyā ajānantassa gilānassa āpadāsū’’ti ettakameva vuttaṃ, taṃ na, ‘‘samasūpakaṃ piṇḍapātaṃ bhuñjissāmī’’ti imassa <bold>anāpattivāre</bold> ‘‘aññassatthāyā’’ti katthaci likhitaṃ, tañca pamādavasena likhitaṃ. ‘‘Mukhe pakkhipitvā puna vippaṭisārī hutvā ogilitukāmassapi sahasā ce pavisati, ettha ‘asañciccā’ti vuccati. Viññattampi aviññattampi ekasmiṃ ṭhāne ṭhitaṃ sahasā anupadhāretvā gahetvā bhuñjanto ‘asatiyā’ti vuccatī’’ti likhitaṃ, <bold>anāpattivāre</bold> ekaccesu potthakesu ‘‘rasaraseti likhitaṃ, taṃ gahetabba’’nti vuttaṃ.</paragraph>
<centered line="416">Sakkaccavaggavaṇṇanā niṭṭhitā.</centered>
<subhead line="417">5. Kabaḷavaggavaṇṇanā</subhead>
<paragraph line="418" number="618"><bold>‘‘Sabbaṃ hattha’’</bold>nti vacanato ekadesaṃ mukhe pakkhipantassa anāpattīti ekacce. ‘‘Sabbanti vacanato ekadesampi na vaṭṭatī’’ti vadanti, taṃ yuttaṃ anāpattivāre avisesitattā.</paragraph>
<paragraph line="419" number="624"><bold>Sitthāvakārake</bold><pageBreak edition="M" number="0.0348" /> ‘‘kacavaraṃ chaḍḍentaṃ sitthaṃ chaḍḍiyyatī’’ti ca ‘‘kacavaraṃ chaḍḍento’’ti ca pāṭho.</paragraph>
<centered line="420">Kabaḷavaggavaṇṇanā niṭṭhitā.</centered>
<subhead line="421">6. Surusuruvaggavaṇṇanā</subhead>
<paragraph line="422" number="627"> ‘‘Surusuru’’nti <pageBreak edition="V" number="0.0316" /> ca ‘‘surosuro’’ti ca pāṭho. <bold>Sītīkato</bold>ti sītaṅko. <bold>‘‘Silakabuddho</bold>ti ariyānaṃ parihāsavacanameveta’’nti likhitaṃ.</paragraph>
<paragraph line="423" number="631"><bold>Paṭikkūlavasenā</bold>ti ettha yadi paṭikkūlavasena paṭikkhittaṃ, ‘‘seyyathāpi kāmabhogino’’ti na vattabbaṃ. Na hi te paṭikkūlaṃ karontīti ce? Na, issariyaliṅgavasena gahaṇasambhavato. Te hi anādarā honti. <bold>Pattadhovana</bold>nti pattadhovanodakaṃ bhojanapaṭisaṃyuttaṃ.</paragraph>
<paragraph line="424" number="634"> ‘‘Chattapādukāya’’nti ca ‘‘chattapāde’’ti ca pāṭho.</paragraph>
<paragraph line="425" number="637"><bold>Cāpo</bold>ti sattakhādanavadho. ‘‘Sesā sabbā dhanuvikati kodaṇḍe paviṭṭhā’’ti ca likhitaṃ, <bold>paṭimukka</bold>nti pavesitaṃ, laggitaṃ hotīti attho.</paragraph>
<centered line="426">Surusuruvaggavaṇṇanā niṭṭhitā.</centered>
<subhead line="427">7. Pādukavaggavaṇṇanā</subhead>
<paragraph line="428" number="640"> Sayaṃ yānagato hutvā, yathā yānagatassa ve.</paragraph>
<gathalast line="429">Alaṃ vattuṃ tathā nālaṃ, sachatto chattapāṇino.</gathalast>
<paragraph line="430">Yathā ettha, evaṃ aññatrāpi.</paragraph>
<paragraph line="431" number="647"><bold>Chapakavatthusmiṃ</bold> ‘‘sacāhaṃ na labhissāmī’’ti pāṭho, ‘‘dasa ce na labhissāmī’’ti ca atthi, ‘‘vatthusmiṃ agilānassā’’ti ca āgacchati, taṃ na sundaraṃ, sikkhāpadeyeva sundaraṃ. <bold>Thomito</bold>ti ahampi jānāmīti sambandho <pageBreak edition="M" number="0.0349" />. Yā dhanayasalābhasaṅkhātā <bold>vutti vinipātena</bold> hoti samparāye apāyesu vinipātahetu hutvā pavattati. Atha vā <bold>vinipātenā</bold>ti hetvatthe karaṇavacanaṃ, vinipātanāya pavattatīti adhippāyo. <bold>Adhammacaraṇena</bold> adhammacaraṇāya. ‘‘Asmā kumbhimivā’’ti ca paṭhanti.</paragraph>
<centered line="432">Pādukavaggavaṇṇanā niṭṭhitā.</centered>
<subhead line="433">Pakiṇṇakavaṇṇanā</subhead>
<paragraph line="434">Kāyavācācittato <pageBreak edition="V" number="0.0317" /> samuṭṭhahantīti katvā <bold>‘‘samanubhāsanasamuṭṭhānānī’’</bold>ti vuttāni. Samanubhāsanaṃ kiriyaṃ. Imāni kiriyāni. <bold>Dhammadesanasamuṭṭhānāni vācācittato</bold>ti ettha kāyavacīviññattibhāvato ujjagghikauccāsaddādīsu viya ‘‘kāyavācācittato’’ti vattabbānīti ce? Na vattabbāni. Nisīdanagamanāhārapakkhipanādikāyaviññattiyā sabbhāvā tattha yuttaṃ, na dhammadesane tādisassābhāvā.</paragraph>
<centered line="435">Pakiṇṇakavaṇṇanā niṭṭhitā.</centered>
<centered line="436">Sekhiyakaṇḍavaṇṇanā niṭṭhitā.</centered>
<subhead line="437">8. Sattādhikaraṇasamathavaṇṇanā</subhead>
<paragraph line="438">‘‘Yebhuyyasikā <pageBreak edition="M" number="0.0350" /><pageBreak edition="V" number="0.0318" /> kātabbā…pe… tiṇavatthārako kātabbo, so puggalo’’ti ca likhitaṃ.</paragraph>
<centered line="439">Sattādhikaraṇasamathavaṇṇanā niṭṭhitā.</centered>
<centered line="440">Bhikkhuvibhaṅgo niṭṭhito.</centered>
<centered line="441"> Namo tassa bhagavato arahato sammāsambuddhassa</centered>
<book line="442">Bhikkhunīvibhaṅgavaṇṇanā</book>
<subhead line="443">1. Pārājikakaṇḍavaṇṇanā</subhead>
<title line="444">Ganthārambhavaṇṇanā</title>
<gatha1 line="445">Vibhaṅge <pageBreak edition="M" number="0.0351" /><pageBreak edition="V" number="0.0319" /> viya bhikkhūnaṃ, vitthāramabhisaṅkhataṃ;</gatha1>
<gathalast line="446">Akatvā bhikkhunīnampi, vakkhe gaṇṭhipadakkamaṃ.</gathalast>
<paragraph line="447">Yo bhikkhunīnaṃ vibhaṅgo assa, tassa saṃvaṇṇanākkamo pattoti attho.</paragraph>
<centered line="448">Ganthārambhavaṇṇanā niṭṭhitā.</centered>
<subhead line="449">1. Paṭhamapārājikasikkhāpadavaṇṇanā</subhead>
<paragraph line="450" number="656-7"> Tattha tattha ṭhānuppattikapaññā <bold>vīmaṃsā</bold>. <bold>Padapaṭipāṭiyā evā</bold>ti mātikāpadapaṭipāṭiyā <pageBreak edition="V" number="0.0320" /> eva. <bold>‘‘Vutta</bold>nti saṅgītikānaṃ upasaṅkappanānaṃ vibhājanaṃ vutta’’nti likhitaṃ.</paragraph>
<paragraph line="451" number="658"> ‘‘Ehibhikkhunīti bhikkhunī, tīhi saraṇagamanehi upasampannāti bhikkhunī’’ti idaṃ pana desanāvilāsavasena vuttanti eke. Aññabuddhakāle atthīti eke, taṃ na yuttaṃ viya dissati amhākampi buddhakāle sambhavappasaṅgato, ehibhikkhuniyā paṭisedhachāyādissanato ca. Yathāha <bold>dhammapade visākhāvatthusmiṃ</bold> (dha. pa. aṭṭha. 1. visākhāvatthu) ‘‘tassa cīvaradānassa nissandena imaṃ mahālatāpasādhanaṃ labhi. Itthīnañhi cīvaradānaṃ mahālatāpasādhanabhaṇḍena matthakaṃ pappoti, purisānaṃ iddhimayapattacīvarenā’’ti. Tīhi saraṇagamanehi upasampannāya pana bhikkhuniyā <pageBreak edition="M" number="0.0352" /> sambhavo aññabuddhakāle kadāci siyā, nattheva amhākaṃ buddhakāle. Desanāvilāsena pana bhikkhudesanākkameneva bhikkhuniniddeso vutto, teneva bhikkhusaṅghavasena ekatoupasampannā bhikkhuniyo vijjamānāpi tattha na vuttā. Tāsaṃ atthitā imāya <bold>parivārakathāya</bold> veditabbā –</paragraph>
<gatha1 line="452">‘‘Ubho ekato upasampannā,</gatha1>
<gatha2 line="453">Ubhinnaṃ hatthato cīvaraṃ paṭiggaṇheyya;</gatha2>
<gatha3 line="454">Siyā āpattiyo nānā,</gatha3>
<gathalast line="455">Pañhā mesā kusalehi cintitā’’ti. (pari. 479);</gathalast>
<paragraph line="456">Atha vā puthujjanakāle ehibhikkhusaraṇagamanena upasampannova itthiliṅgapātubhāvena bhikkhunibhāve ṭhitā purisūpasampannaṃ upādāya ‘‘ehibhikkhunī’’ti, ‘‘tīhi saraṇagamanehi upasampannā bhikkhunī’’ti ca saṅkhyaṃ gacchati. No ce, taṃ vacanaṃ virujjheyyāti eke, vicāretvā gahetabbaṃ. ‘‘Viññū paṭibalo’’ti dvinnaṃ avassavabhāvassa ijjhanato vuttaṃ. Ettha yasmā yaṃ kiñci āmisaṃ paṭiggaṇhantīnaṃ aggahatthā purisānaṃ hatthehi kadāci missībhāvaṃ gacchanti, vandantānaṃ vā purisānaṃ sirāni aggapādehi missitāni kadāci honti, kesacchedanakāle vā siraṃ purisānaṃ hatthehi missitaṃ hoti, cittaṃ nāmetaṃ atiraddhagavesi, durakkhiyaṃ vā, tasmā ‘‘mā atilahuṃ pārājikāpatti bhikkhunīnaṃ hotū’’ti buddhā bhagavanto kāruññena pārājikakkhettaparicchedaṃ, thullaccayakkhettaparicchedañca visuṃ visuṃ desesunti veditabbaṃ.</paragraph>
<paragraph line="457" number="659"><bold>Tabbahulanayena</bold><pageBreak edition="V" number="0.0321" /><bold>sā vuttā</bold>ti ettha ayamanugaṇṭhipadakkamo – yebhuyyena kiriyasamuṭṭhānattā ‘‘kiriyasamuṭṭhāna’’nti vuttaṃ. ‘‘Kāyasaṃsaggaṃ samāpajjeyyā’’ti avatvā pana ‘‘sādiyeyyā’’ti vuttattā akiriyatopi samuṭṭhātīti veditabbaṃ. Yathā cettha, evaṃ heṭṭhā ‘‘manussitthiyā tayo magge methunaṃ dhammaṃ paṭisevantassa āpatti pārājikassā’’tiādinā nayena kiriyasamuṭṭhānataṃ vatvā tadanantaraṃ ‘‘bhikkhupaccatthikā…pe… so ce pavesanaṃ sādiyati, āpatti pārājikassā’’tiādinā (pārā. 56) nayena akiriyasamuṭṭhānatāyapi vuttattā paṭhamapārājikassāpi tabbahulanayeneva kiriyasamuṭṭhānatā veditabbā. Na hi pavesanasādiyanādimhi kiriyasamuṭṭhānatā dissati. Aṅgajātacalanañcettha na sārato daṭṭhabbaṃ ‘‘so ce pavesanaṃ <pageBreak edition="M" number="0.0353" /> na sādiyati, paviṭṭhaṃ na sādiyati, ṭhitaṃ na sādiyati, uddharaṇaṃ sādiyati, āpatti pārājikassā’’ti (pārā. 58) ettha ṭhita na sādiyane pakatiyāpi paripuṇṇacalanattā. Sādiyanapaccayā hi sevanacalanañcettha na dissatevāti tabbahulanayeneva kiriyasamuṭṭhānatā gahetabbā. Tattha tattha aṭṭhakathāsu kasmā tabbahulanayo avuttoti ce? ‘‘Yo pana bhikkhu methunaṃ dhammaṃ paṭiseveyyā’’ti (pārā. 39, 42) <bold>mātikāyaṃ</bold> kiriyasamuṭṭhānassa sarūpena vuttattā tadanurūpavasena vibhaṅganayamanoloketvā ‘‘kiriyasamuṭṭhāna’’micceva vuttaṃ. Yathā cetesu tabbahulanayena kiriyasamuṭṭhānatā vuttā, tathā surādīnaṃ akusaleneva pātabbatā, na itarathā ‘‘yaṃ akusaleneva āpajjati, ayaṃ lokavajjā, sesā paṇṇattivajjā’’ti (kaṅkhā. aṭṭha. paṭhamapārājikavaṇṇanā) vutte lokavajjapaṇṇattivajjānaṃ niyamanalakkhaṇasiddhi hoti, tathā taṃ avatvā ‘‘yassā sacittakapakkhe cittaṃ akusalameva hoti, ayaṃ lokavajjā. Sesā paṇṇattivajjā’’ti vutte lokavajjavacanaṃ niratthakaṃ siyā vatthuajānanapakkhepi akusaleneva pātabbattā. Yasmā tattha surāpānavītikkamassa akusalacittuppādo natthi, tasmā <bold>khandhakaṭṭhakathāyaṃ</bold> (mahāva. aṭṭha. 108) ‘‘majjapāne pana bhikkhuno ajānitvāpi bījato paṭṭhāya majjaṃ pivantassa pācittiyaṃ, sāmaṇero jānitvā pivanto sīlabhedaṃ āpajjati, na ajānitvā’’ti vuttaṃ, na vuttaṃ ‘‘vatthuajānanapakkhe pāṇātipātādīnaṃ siddhikaraakusalacittuppādasadise cittuppāde satipi sāmaṇero sīlabhedaṃ nāpajjatī’’ti. Abhinivesavacanaṃ pāṇātipātādīhi samānajātikattā sāmaṇerānaṃ surāpānassa. ‘‘Surādayo panime’’ti vatthuṃ jānitvā pātabbatādivasena vītikkamantassa akusalassa asambhavo natthi. Tena vuttaṃ ‘‘yassa sacittakapakkhe’’tiādi.</paragraph>
<paragraph line="458">Kiñcettha yuttivacanena arahantānaṃ appavisanato sacittakācittakapakkhesu akusalaniyamoti ce? Na, dhammatāvasena sekkhānampi appavisanato. Acittakapakkhe akusalaniyamābhāvadassanatthaṃ <pageBreak edition="V" number="0.0322" /> supantassa mukhe pakkhittajalabindumiva surābinduādayo udāharitabbāti. Tabbahulanayena hi atthe gahite pubbenāparaṃ <bold>aṭṭhakathāya</bold> sameti. ‘‘Saddhiṃ <bold>pāḷiyā</bold> avisesattho parato āvi bhavissatīti apare’’ti vuttaṃ. Idamettha vicāretabbaṃ <pageBreak edition="M" number="0.0354" />. Yadi vatthujānanapakkhe vinā akusalena majjapānaṃ siyā, kasmā nāḷimajjhaṃ nātikkamati ariyānaṃ pānakādisaññīnanti? Sīlabhedavatthuvītikkamo vināpi cittena ariyānaṃ dhammatāvaseneva na sambhavatīti ce, na, <bold>cakkhupālattheravatthu</bold> (dha. pa. aṭṭha. 1.1) ādivirodhatoti. Apica bhikkhunopi sāmaṇerassa viya surāpānaṃ sacittakameva kasmā na jātanti? Appatirūpattāti ce, sāmaṇerānampi appatirūpameva. Sahadhammikā eva hi te. Mahāsāvajjattāti ce? Sāmaṇerānampi tādisameva. Sāmaṇerānaṃ sacittakameva pārājikaṃ, itaraṃ daṇḍakammavatthūti ce? Bhikkhūnampi majjapāne natthi. Ettha tikapācittiyena na bhavitabbaṃ. Majje amajjasaññissa dukkaṭāpatti paññāpetabbā siyā. Bhikkhussa pācittiyavatthu sāmaṇerānaṃ pārājikaṃ hoti tiracchānagatasāmaṇerānaṃ viyāti ce? Acittakampi majjapānādīnaṃ sāmaṇerānaṃ pārājikaṃ paññāpetabbaṃ siyā. Nācittakaṃ pārājikaṃ sambhavatīti ce? Na, paṇṇattivajjampi pārājikaṃ sambhavatīti. Nikāyantarapakkhe ayameva doso. Amhākañhi lokavajjameva majjapānanti. Kasmā panettha surāpānameva dhammatāvasena ariyā na karontīti? Na kevalaṃ surāpānameva dhammatāvasena ariyā na karonti, pāṇesupi kodhavasena pāṇasaññitāya sīsacchedanādīni na karonti, sadārasaññāya paradāraṃ na vītikkamanti, anatthabhañjakasaññāya atthabhañjakamusā na vadanti, sammādiṭṭhisaññāya micchādiṭṭhiṃ na paṭipajjantīti veditabbā. Ācariyāpi surāpāne akusalaniyamābhāvameva vadanti, tasmā eva mātikāṭṭhakathāya <bold>gaṇṭhipade</bold> lokavajjapaṇṇattivajjādhikāre ‘‘sacittakapakkheakusalanti surāpānādisaṅgahatthaṃ, itarathā yassa akusalamevāti vadeyyā’’ti likhitaṃ. Kiriyasamuṭṭhānatā panassa tabbahulanayameva, na paṭhamapārājike. Kathaṃ? Kāyasaṃsaggasikkhāpadaṃ paṭhamapārājikasamuṭṭhānaṃ. Ettha bhikkhussa ca bhikkhuniyā ca kāyasaṃsaggabhāve sati bhikkhunī kāyaṅgamacopayamānāpi citteneva adhivāsentī āpajjati, na evaṃ bhikkhu. Bhikkhu pana copayamānova āpajjati, evameva paṭhamapārājikepi copane sati eva āpajjati, nāsati. Pavesanaṃ sādiyatīti ettha pavesanasādiyanaṃ nāma sevanacittassuppādananti, evaṃ santepi ‘‘vīmaṃsitvā gahetabba’’nti vuttaṃ.</paragraph>
<centered line="459">Paṭhamapārājikasikkhāpadavaṇṇanā niṭṭhitā.</centered>
<subhead line="460">2. Dutiyapārājikasikkhāpadavaṇṇanā</subhead>
<paragraph line="461">‘‘Kissa <pageBreak edition="M" number="0.0355" /><pageBreak edition="V" number="0.0323" /> pana tvaṃ ayye jānaṃ pārājikaṃ dhammaṃ ajjhāpanna’’nti vacanato, ‘‘aṭṭhannaṃ pārājikānaṃ aññataraṃ pārājikaṃ ajjhāpanna’’nti (pāci. 666) vacanato, ante ‘‘uddiṭṭhā kho ayyāyo aṭṭha pārājikā dhammā’’tiādivacanato (pāci. 677), <bold>parivāre</bold> ‘‘sādhāraṇapaññatti ubhatopaññattī’’ti (pari. 201) vacanato ca bhikkhunivibhaṅgaṃ patvā bhagavā sādhāraṇāni sikkhāpadāni bhikkhūnaṃ uppannavatthusmiṃyeva ‘‘yā pana bhikkhunī chandaso methunaṃ dhammaṃ paṭiseveyya antamaso tiracchānagatenapi pārājikā hoti asaṃvāsā’’tiādinā nayena savisesampi avisesampi mātikaṃ nikkhipitvā anukkamena padabhājanaṃ, āpattibhedaṃ, tikacchedaṃ, anāpattivārañca anavasesaṃ vatvā vitthāresi. Saṅgītikārakehi pana asādhāraṇapaññattiyoyeva idha vitthāritāti veditabbā.</paragraph>
<paragraph line="462" number="666"> Tattha <bold>‘‘aṭṭhannaṃ pārājikāna’’</bold>nti idaṃ kevalaṃ saṅgītikārakānaṃyeva nayato nikkhittavacanaṃ ito pubbe chaṭṭhasattamaṭṭhamānaṃ pārājikānaṃ apaññattattā. Bhagavatā pana idaṃ paññāpitamādisikkhāpadampi upādāya ‘‘channaṃ pārājikāna’’nti vuttaṃ siyā. Ito uddhaṃ paññattānipi upādāya ‘‘aṭṭhannaṃ pārājikāna’’nti vacanaṃ aparabhāge uppannanti ekacce ācariyā. <bold>Aṭṭhakathāyaṃ</bold> pana ‘‘idañca pārājikaṃ pacchā paññattaṃ, tasmā ‘aṭṭhanna’nti vibhaṅge vutta’’ntiādi vuttaṃ, tasmā aṭṭhakathācariyānaṃ matena siddhametaṃ yathāpaññattānukkamavaseneva saṅgītānīti. ‘‘Aññāsi’’nti pāṭho. Aññāsīti na gahetabbo. ‘‘Duṭṭhullasikkhāpade vuttanayenevā’’ti vacanato vajjapaṭicchādikaṃ yā paṭicchādeti, sāpi vajjapaṭicchādikaāyevāti siddhaṃ. Kiñcāpi vajjapaṭicchādanaṃ pemavasena hoti, tathāpi sikkhāpadavītikkamacittaṃ domanassikameva hotīti katvā <bold>‘‘dukkhavedana’’</bold>nti vuttaṃ.</paragraph>
<centered line="463">Dutiyapārājikasikkhāpadavaṇṇanā niṭṭhitā.</centered>
<subhead line="464">3. Tatiyapārājikasikkhāpadavaṇṇanā</subhead>
<paragraph line="465" number="669"><bold>Imaṃ adhippāyamatta</bold>nti ‘‘codetvā sāretvā’’ti etaṃ. Etthāyaṃ vicāraṇā – yo bhikkhu ukkhittakabhikkhunā samānadiṭṭhiko laddhinānāsaṃvāsako hoti, so avandanīyo, kammākamme ukkhittako viya na <pageBreak edition="M" number="0.0356" /> gaṇapūraṇo, sahaseyyampi na labhati, na tathā bhikkhunī. Sā <pageBreak edition="V" number="0.0324" /> hi yāva na samanubhaṭṭhā, tāva gaṇapūrakā ca hoti, saṃvāsañca labhati. Laddhinānāsaṃvāsikānuvattikāpi ukkhittānuvattikāva hoti. Ukkhitto ce kālaṅkato, tadanuvattako bhikkhu laddhinānāsaṃvāsako hotiyeva. Tathā vibbhantepi tasmiṃ titthiyapakkantakepi sikkhaṃ paccakkhāya sāmaṇerabhūmiyaṃ ṭhitepīti eke. Tesaṃ matena ukkhittake tathābhūtepi bhikkhunī tadanuvattikā samanubhāsitabbāvāti āpajjati. Samanubhāsanakammaṃ saṅghāyattaṃ, saṅghena sañcicca purimakāpattiṃ apanetuṃ na yuttaṃ viya khāyati. Ukkhepanīyakammañca āpattiadassanamatte, appaṭikammamatte, kudiṭṭhiappaṭinissajjanamatte ca kariyati, tassa anuvattanamattena samanubhāsitvā sāsanato cāvetabbānīti na yuttanti ce? Na vattabbameva, idaṃ apārājikavatthūsupi tappasaṅgato, anaññavisayattā ca vinayassa.</paragraph>
<centered line="466">Tatiyapārājikasikkhāpadavaṇṇanā niṭṭhitā.</centered>
<subhead line="467">4. Catutthapārājikasikkhāpadavaṇṇanā</subhead>
<paragraph line="468" number="675"> ‘‘Lokassādasaṅkhātassa mittasanthavassa vasena taṃ dassetuṃ <bold>kāyasaṃsaggarāgenā</bold>ti vutta’’nti likhitaṃ. <bold>Tissitthiyo</bold>ti tīsu itthīsu, tisso vā itthiyo. <bold>Taṃ na seve</bold>ti tāsu na sevati. <bold>Anariyā</bold>ti ubhatobyañjanā. <bold>Byañjanasmi</bold>nti attano byañjane. <bold>Na seve</bold>ti na sevati. <bold>Na cācare</bold>ti nācarati. <bold>Vaṇṇāvaṇṇo</bold>ti dvīhipi sukkavissaṭṭhi. <bold>Gamanuppādana</bold>nti sañcarittaṃ.</paragraph>
<paragraph line="469" number="676"><bold>‘‘Nivatthaṃ vā pārutaṃ vā’’</bold>ti ettha nivatthassa vā pārutassa vā vatthassa gahaṇaṃ sādiyatīti attho.</paragraph>
<centered line="470">Catutthapārājikasikkhāpadavaṇṇanā niṭṭhitā.</centered>
<centered line="471">Pārājikakaṇḍavaṇṇanā niṭṭhitā.</centered>
<subhead line="472">2. Saṅghādisesakaṇḍavaṇṇanā</subhead>
<subhead line="473">1. Paṭhamasaṅghādisesasikkhāpadavaṇṇanā</subhead>
<paragraph line="474" number="681"><bold>Āhatako</bold>ti <pageBreak edition="V" number="0.0325" /><pageBreak edition="M" number="0.0357" /> ānīto, niyatakoti adhippāyo. Akappiyaaḍḍo nāma saṅghassa vā ārāmikapuggalassa vā vatthussa kāraṇā saṅghassa vārikabhāvena sayameva vā adhikaraṇaṭṭhānaṃ gantvā ‘‘amhākaṃ eso dāso, dāsī, vāpī, khettaṃ, ārāmo, ārāmavatthu, gāvo, gāvī, mahiṃsī, ajā, kukkuṭā’’tiādinā voharati, akappiyaṃ. ‘‘Ayaṃ amhākaṃ ārāmiko ārāmikā, ayaṃ vāpī itthannāmena saṅghassa hatthe dohanatthāya dinnā. Ito khettato ārāmato uppajjanakacatupaccayā ito gāvito mahiṃsito ajāto uppajjanakagorasā itthannāmena saṅghassa dinnā’’ti pucchite vā apucchite vā vattuṃ vaṭṭati. ‘‘Kata’’nti avatvā ‘‘karontī’’ti vacanena kira anenakataṃ ārabbha ācikkhitā nāma hoti. <bold>Gīvā</bold>ti kevalaṃ gīvā eva hoti, na pārājikaṃ. <bold>Kārāpetvā dātabbā</bold>ti ettha sace āvudhabhaṇḍaṃ hoti, tassa dhārā na kāretabbā, aññena pana ākārena saññāpetabbaṃ. ‘‘Ticittaṃ tivedana’’nti vuttattā ‘‘mānussayavasena kodhussayavasenā’’ti tabbahulanayena vuttanti veditabbaṃ.</paragraph>
<centered line="475">Paṭhamasaṅghādisesasikkhāpadavaṇṇanā niṭṭhitā.</centered>
<subhead line="476">2. Dutiyasaṅghādisesasikkhāpadavaṇṇanā</subhead>
<paragraph line="477" number="683"> Bhaṭiputtakānaṃ kumārabhaṭikānaṃ gaṇā <bold>bhaṭiputtagaṇā</bold>. <bold>Kappa</bold>nti kappiyaṃ. <bold>Kappagatika</bold>nti kappiyasabhāvaṃ. <bold>Pakkantāsupī</bold>ti attano parisaṃ ṭhapetvā itarāsu pakkantāsu. Paṇṇattiṃ ajānantā ariyāpi vuṭṭhāpentīti katvā vā kammavācāpariyosāne āpattikkhaṇe vipākābyākatasamaṅgitāvasena <pageBreak edition="V" number="0.0326" /> vā ‘‘ticitta’’nti vuttanti veditabbaṃ. ‘‘Pabbājane na dukkaṭa’’nti <bold>porāṇagaṇṭhipade</bold> vuttaṃ.</paragraph>
<centered line="478">Dutiyasaṅghādisesasikkhāpadavaṇṇanā niṭṭhitā.</centered>
<subhead line="479">3. Tatiyasaṅghādisesasikkhāpadavaṇṇanā</subhead>
<paragraph line="480" number="687"><bold>Bhaddākāpilānī</bold><pageBreak edition="M" number="0.0358" /> mahākassapassa purāṇadutiyā kira. Ñātīnaṃ kulaṃ yasmiṃ gāmake, tadetaṃ gāmakaṃ <bold>ñātikulaṃ,</bold> kulasannihitaṃ gāmakaṃ agamāsīti attho. ‘‘Ajaṃ gāmaṃ netī’’tiādīsu viya vā dvikammikaṃ katvā gāmakaṃ agamāsi ñātikulaṃ agamāsītipi yujjati.</paragraph>
<paragraph line="481" number="692"> ‘‘Aparikkhittassa gāmassa upacāraṃ atikkāmentiyā’’ti vacanenapi evaṃ veditabbaṃ – vikālagāmappavesane dvinnaṃ leḍḍupātānaṃyeva vasena upacāro paricchinditabbo, itarathā yathā ettha parikkhepārahaṭṭhānaṃ parikkhepaṃ viya katvā ‘‘atikkāmentiyā’’ti vuttaṃ, evaṃ tatthāpi ‘‘aparikkhittassa gāmassa upacāraṃ atikkamantassā’’ti vadeyya. Yasmā pana tattha parikkhepārahaṭṭhānato uttari eko leḍḍupāto upacāroti adhippeto, tasmā tadatthadīpanatthaṃ ‘‘aparikkhittassa gāmassa upacāraṃ okkamantassā’’ti vuttaṃ. Yaṃ pana <bold>andhakaṭṭhakathāyaṃ</bold> ‘‘parikkhepārahaṭṭhānaṃyeva ‘upacāra’nti sallakkhetvā parikkhepaparikkhepārahaṭṭhānānaṃ ninnānākāraṇadīpanatthaṃ ‘upacāraṃ okkamantassā’ti vuttaṃ pāḷivisesamasallakkhetvāva aparikkhittassa gāmassa upacāraṃ atikkamantassa idha upacāro parikkhepo yathā bhaveyya, taṃ upacāraṃ paṭhamaṃ pādaṃ atikkamantassa āpatti dukkaṭassa. Dutiyaṃ pādaṃ atikkamantassa āpatti pācittiyassā’’ti vuttaṃ, taṃ na gahetabbameva pāḷiyā visesasabbhāvatoti. ‘‘Aparikkhittassa gāmassa upacāraṃ okkamantiyātipi ekaccesu dissati, taṃ na gahetabbanti apare’’ti vuttaṃ. Tattha ‘‘pāḷivisesamasallakkhetvā’’ti duvuttaṃ, kasmā? Vikālagāmappavesanasikkhāpadepi katthaci ‘‘upacāraṃ atikkamantassā’’ti pāṭho dissatīti, so andhakaṭṭhakathāpāṭhato gahitoti ācariyo. Aparikkhittassa upacārokkamanameva pāṭho yujjati, na atikkamanaṃ. Kasmā? Bahūsu ṭhānesu pāḷiyā aṭṭhakathāhi virujjhanato, imasmiṃ vāpi sikkhāpade virujjhati. Kathaṃ? Gaṇamhā ohīyamānāya araññe āpatti hoti, na gāme. Atha ca pana nidassanampi ‘‘sikkhāpadā buddhavarenā’’ti (pari. 479) gāthā dassitā, tasmā upacārokkamanapariyāpannanadiṃ atikkāmentiyā hoti. Kiñca bhiyyo ‘‘gacchantassa catasso āpattiyo, ṭhitassa cāpi tattakātiādīnaṃ (pari. 475) <bold>parivāragāthānaṃ</bold><pageBreak edition="M" number="0.0359" /><pageBreak edition="V" number="0.0327" /> aṭṭhakathāhi upacārokkamanameva pāṭhoti niṭṭhaṃ gantabba’’nti ca vuttaṃ, suṭṭhu sallakkhetvā kathetabbaṃ.</paragraph>
<paragraph line="482">‘‘Padasā gamanameva hi idhādhippetaṃ, teneva paṭhamaṃ pādaṃ atikkāmentiyātiādimāhā’’ti ettha vikālagāmappavesanasikkhāpadādīsu tadabhāvā yānena vā iddhiyā vā pavisato, addhānaṃ gacchato ca āpattīti dīpeti. Tattha asāruppattā āpattimokkho natthīti eke, vicāretvā gahetabbaṃ. Bhikkhunīvihārabhūmi ‘‘gāmantara’’nti na vuccati gāmantarapariyāpannāyapi kappiyabhūmittā. ‘‘Parato ‘sace bhikkhunīsu mahābodhiyaṅgaṇaṃ pavisantīsu ekā bahi tiṭṭhati, tassā āpattī’tiādivacanato bhikkhuvihāro na kappiyabhūmīti siddhaṃ, tasmā kañcinagare khandhadhammavihāro viya, kāvīrapaṭṭane sārīdhammavihāro viya ca aññopi so vihāro, tasmā sīmabaddhasukhatthaṃ gāmantarabhāve nirantarā adhiṭṭhānatthaṃ pavisantiyā, nikkhamantiyāpi gāmantarāpatti hotīti apare’’ti vuttaṃ. <bold>Catugāmasādhāraṇattā</bold>ti ettha evaṃvidhe vihāre sīmaṃ bandhantehi cattāropi te gāmā sodhetabbāti veditabbā. Saṃvidahitvā bhikkhuniyā vā mātugāmena vā theyyasatthena vā saddhiṃ taṃ vihāraṃ okkamantiyā catasso āpattiyo ekatova honti. ‘‘Gāmantare gāmantare āpatti pācittiyassā’’ti vuttāti eke.</paragraph>
<paragraph line="483"><bold>Dutiyapāduddhāre saṅghādiseso</bold>ti ettha sace dutiyo pāduddhāro kappiyabhūmiyaṃ hoti, na saṅghādiseso, akappiyabhūmiyaṃ eva saṅghādiseso. <bold>‘‘Ubhayatīresu vicaranti, vaṭṭatī</bold>ti dassanūpacārassettha sambhavā’’ti likhitaṃ, taṃ yuttaṃ. Savanūpacāro hettha nadīpāre, gāmantare vā appamāṇanti. <bold>Andhakaṭṭhakathāyaṃ</bold> pana ‘‘paratīrato nadiṃ otaritvā dassanūpacārato dārūni, paṇṇānivā maggitvā āneti, anāpatti. Ticīvarāni paratīre otāpeti, anāpattī’’ti vuttaṃ. <bold>‘‘Orimatīrameva āgacchati, āpattī’’</bold>ti atikkamitukāmatāya paviṭṭhattā vuttaṃ. ‘‘Nhāyanādikiccena paviṭṭhānaṃ katthevālayasambhavā vaṭṭatī’’ti vuttaṃ. Gāmantare pamāṇanti <bold>aṭṭhakathāyaṃ</bold> paratīrato nadiṃ otaritvā dassanūpacārato dārūni paṇṇāni sakagāmato thokampi taraṇavārena na vaṭṭati kira nikkhamitvā pavisituṃ.</paragraph>
<paragraph line="484"><bold>Agāmake</bold><pageBreak edition="M" number="0.0360" /><bold>araññe</bold>ti agāmalakkhaṇe araññeti attho. Iminā āpattikhettaṃ dassitaṃ. Yasmā idaṃ āpattikhettaṃ, tasmā yā bhikkhunupassayato gāmassa indakhīlaṃ atikkamati, sā asante <pageBreak edition="V" number="0.0328" /> gāme gaṇamhā ohīyanāpattiṃ āpajjati. Dassanasavanūpacārābhāvepi pageva gāme indakhīlātikkamanakkhaṇeyeva āpajjati. Sace tattha ekā bhikkhunī atthi, tassā dassanasavanūpacārātikkamanakkhaṇe āpajjati, araññamaggagamanakāle evāyaṃ vidhīti na gahetabbaṃ. Gāmato pana nikkhamantī ito paṭṭhāya āpajjatīti dassanatthaṃ ‘‘agāmakaṃ arañña’’nti vuttaṃ. Vuttañhetaṃ ‘‘ārādhikā ca honti saṅgāhikā lajjiniyo, tā kopetvā aññattha na gantabbaṃ. Gacchati ce, gāmantaranadīpārarattivippavāsagaṇamhā ohīyanāpattīhi na muccatī’’tiādi. Tattha ‘‘gaṇamhā ohīyanāpatti sakiṃyevāpajjati. Itarā gāme gāme pāre pāre aruṇe aruṇe cāti veditabba’’nti vuttaṃ. Tattha ‘‘vuttañheta’’ntiādīni asādhakāni yathāsambhavaṃ gahetabbattā. <bold>‘‘Mahābodhiyaṅgaṇa</bold>ntiādi evaṃ gāmassa āsannaṭṭhānepi imaṃ āpattiṃ āpajjatīti dassanatthaṃ vutta’’nti likhitaṃ.</paragraph>
<centered line="485">Tatiyasaṅghādisesasikkhāpadavaṇṇanā niṭṭhitā.</centered>
<subhead line="486">4. Catutthasaṅghādisesasikkhāpadavaṇṇanā</subhead>
<paragraph line="487" number="694"><bold>Paṭivattā</bold>ti paṭivacanaṃ denti. <bold>Kammadosa</bold>nti ‘‘anaññāya gaṇassa chandanti evamādī’’ti likhitaṃ. Kattabbaṭṭhānadosanti porāṇā. <bold>Kārakagaṇassā</bold>ti kārakasaṅghassa. ‘‘Bhikkhunisaṅghaṃ sannipātetvā’ti vuttattā kārakasaṅghopi ayamevāti ce? Paṭhamameva kārakasaṅghaṃ na āmantetvā balakkārenāyaṃ thullanandā taṃ bhikkhuniṃ osāresī’’ti <bold>porāṇagaṇṭhipade</bold> vuttaṃ, tasmā kārakabhikkhūnaṃ sammukhāpi tesaṃ anumatiṃ paṭhamaṃ aggahetvā taṃ kammaṃ na paṭippassambhetabbanti siddhaṃ hoti, paṭippassaddhaṃ balakkārena na kātabbamevāti adhippāyo. ‘‘Bhikkhunīpi diṭṭhāvikammaṃ kātuṃ labhatī’’ti ca tattha vuttaṃ.</paragraph>
<paragraph line="488" number="698"><bold>Asante kammakārakasaṅghe osāreti, anāpattī</bold>ti ettha kittāvatā asanto nāma hotīti? Idaṃ sabbattha na vicāritaṃ. Kārakānaṃ <pageBreak edition="M" number="0.0361" /> kālakiriyāyāti eke. Ekassapi abhāvenāti eke. Ekasmiṃ rajjeti eke. Ekaraṭṭheti eke. Ekagāmeti eke. Ekasmiṃ āvāseti eke. Yattha sakkā apaloketunti eke. Antoaddhayojaneti eke. Tattha tasmiṃ āvāse asante kārakasaṅghe osāreti, anāpattīti idaṃ pasaṃsanti ācariyā. Yattha sakkā apaloketunti sāmīci.</paragraph>
<centered line="489">Catutthasaṅghādisesasikkhāpadavaṇṇanā niṭṭhitā.</centered>
<subhead line="490">5. Pañcamasaṅghādisesasikkhāpadavaṇṇanā</subhead>
<paragraph line="491" number="701"><bold>Etaṃ</bold><pageBreak edition="V" number="0.0329" /><bold>na vutta</bold>nti bhikkhuniyā avassutabhāvo daṭṭhabboti etaṃ niyamanaṃ na vuttaṃ. Taṃ avacanaṃ pāḷiyā sameti. Katarapāḷiyāti? ‘‘Anavassutoti jānantī paṭiggaṇhātī’’ti imāya. Yadi hi puggalassa avassutabhāvo na pamāṇaṃ, kiṃ imāya pāḷiyā payojanaṃ, ‘‘anāpatti ubho anavassutā honti, anavassutā paṭiggaṇhātī’’ti ettakameva vattabbaṃ siyā. Attano hi anavassutabhāvoyeva pamāṇanti. Imassa pana anāpattivārassa ayamattho – ubho ce anavassutā, sabbathāpi anāpatti. Atha bhikkhunī anavassutā samānā avassutampi ‘‘anavassuto’’ti saññāya tassa hatthato paṭiggaṇhāti, evampi anāpattīti. Atha sā anavassutāpi aññaṃ anavassutaṃ vā avassutaṃ vā ‘‘avassuto’’ti jānāti, dukkaṭameva. Vuttañhetaṃ <bold>anantarasikkhāpade</bold> ‘‘kissa tvaṃ ayye na paṭiggaṇhāsīti. Avassuto ayyeti…pe… nāhaṃ avassutā’’ti.</paragraph>
<centered line="492">Pañcamasaṅghādisesasikkhāpadavaṇṇanā niṭṭhitā.</centered>
<subhead line="493">6. Chaṭṭhasaṅghādisesasikkhāpadavaṇṇanā</subhead>
<paragraph line="494" number="705"><bold>Tenā</bold>ti tasmā. Yasmā uyyojikā na deti na paṭiggaṇhāti, tasmā paṭiggaho na vijjatīti attho. Itarissā paribhogapaccayā. <bold>‘‘Akusalacitta’’</bold>nti bāhullena vuttaṃ. ‘‘Vaṭṭatīti saññāya vadantiyāpi āpattī’’ti vadanti.</paragraph>
<centered line="495">Chaṭṭhasaṅghādisesasikkhāpadavaṇṇanā niṭṭhitā.</centered>
<subhead line="496">7. Sattamasaṅghādisesasikkhāpadavaṇṇanā</subhead>
<paragraph line="497" number="712-4"> Kammavācato <pageBreak edition="M" number="0.0362" /> pubbe āpannāpattiyo na paṭippassambhanti. Ñattiyā dukkaṭathullaccayā paṭippassambhanti saṅghādisese patteti porāṇā. Taṃ ‘‘ajjhāpajjantiyā’’ti <bold>pāḷiyā</bold> sameti. ‘‘Sutvā na vadantī’’ti ettha sace jīvitabrahmacariyantarāyabhayā na vadanti, anāpatti <pageBreak edition="V" number="0.0330" />. ‘‘Adhammakamme adhammakammasaññā āpatti dukkaṭassā’’ti vuttattā ‘‘anāpatti asamanubhāsantiyā’’ti saṅghādisesaṃ sandhāya vuttaṃ.</paragraph>
<centered line="498">Sattamasaṅghādisesasikkhāpadavaṇṇanā niṭṭhitā.</centered>
<subhead line="499">8. Aṭṭhamasaṅghādisesasikkhāpadavaṇṇanā</subhead>
<paragraph line="500" number="715"><bold>Paccākatā</bold>ti parājitā. Kuladūsakasikkhāpadassa, imassa ca nidānamattameva nānākaraṇaṃ. Vuttañhi tattha ‘‘tassa vacanassa paṭinissaggāya eva vacanīyo, na kuladūsananivāraṇatthāyā’’ti. Evaṃ sante ubhopetā āpattiyo aññamaññaṃ sabhāgatthā, tasmā idaṃ tassa anupaññattisadisaṃ āpajjati, tato idaṃ niratthakameva āpajjatīti? Na evaṃ daṭṭhabbaṃ. Vatthuvisesato, kammavācāvisesato ca ubhinnaṃ nānākaraṇaṃ.</paragraph>
<centered line="501">Aṭṭhamasaṅghādisesasikkhāpadavaṇṇanā niṭṭhitā.</centered>
<subhead line="502">9. Navamasaṅghādisesasikkhāpadavaṇṇanā</subhead>
<paragraph line="503" number="723"> ‘‘Kāyikavācasikena saṃsaggenā’’ti pāṭhaseso.</paragraph>
<centered line="504">Navamasaṅghādisesasikkhāpadavaṇṇanā niṭṭhitā.</centered>
<centered line="505">Saṅghādisesakaṇḍavaṇṇanā niṭṭhitā.</centered>
<subhead line="506">3. Nissaggiyakaṇḍavaṇṇanā</subhead>
<subhead line="507">1. Paṭhamanissaggiyapācittiyasikkhāpadavaṇṇanā</subhead>
<paragraph line="508" number="733"> Paṭhamanissaggiyapācittiyasikkhāpadaṃ <pageBreak edition="V" number="0.0331" /><pageBreak edition="M" number="0.0363" /> uttānameva.</paragraph>
<subhead line="509">2. Dutiyanissaggiyapācittiyasikkhāpadavaṇṇanā</subhead>
<paragraph line="510" number="740"> Vatthusampattattā vā na tassā anāpannakāmatāya vā anāṇattikatāya vā akālacīvaramadaṃsu. <bold>Yathādāne eva upanetabbaṃ,</bold> na bhājetabbaṃ puggalikattāti adhippāyo. Atthato hi itarampi yathādāne eva upanetabbameva. <bold>Gaṇṭhipade</bold> pana ‘‘ayyāya dammīti evaṃ paṭiladdhanti nissaṭṭhapaṭiladdhaṃ. <bold>Yathādāne</bold>ti dāyakehi pariccattavidhānena. <bold>Upanetabba</bold>nti akālacīvarabhāvena bhājetabbanti adhippāyo. Idha bhājāpitāya laddhacīvarameva nissaggiyaṃ hoti, taṃ vinayakammaṃ katvāpi attanā na labhatī’’ti likhitaṃ. Yadi nissaṭṭhapaṭiladdhaṃ sandhāya idaṃ vuttaṃ siyā, ‘‘nissajjitabbaṃ saṅghassa vā gaṇassa vā puggalassa vā dadeyya, dadeyyuṃ, ayyāya dammī’’ti vuttattā tīṇipetāni padāni vattabbāni siyuṃ, tasmā na kevalaṃ nissaṭṭhapaṭiladdhameva yathādāne upanetabbaṃ, aññāhi bhikkhunīhi laddhakoṭṭhāsampi yathādāneyeva upanetabbaṃ.</paragraph>
<paragraph line="511" number="741"> ‘‘Akālacīvare kālacīvarasaññāya anāpattī’’ti pana bhājanapaccayā āpajjitabbāpattiṃ nāpajjatīti ettakameva dīpeti, na paṭiladdhaṃ, na yathādāne dātabbanti imamatthaṃ dīpeti. Lesena pana gaṇhāti ce, bhaṇḍagghena kāretabbā.</paragraph>
<centered line="512">Dutiyanissaggiyapācittiyasikkhāpadavaṇṇanā niṭṭhitā.</centered>
<subhead line="513">3. Tatiyanissaggiyapācittiyasikkhāpadavaṇṇanā</subhead>
<paragraph line="514" number="744"> Sakasaññāya <pageBreak edition="V" number="0.0332" /> gahitattā pācittiyaṃ, dukkaṭañca vuttaṃ. Itarathā bhaṇḍagghena kāretabbaṃ.</paragraph>
<centered line="515">Tatiyanissaggiyapācittiyasikkhāpadavaṇṇanā niṭṭhitā.</centered>
<subhead line="516">4. Catutthanissaggiyapācittiyasikkhāpadavaṇṇanā</subhead>
<paragraph line="517" number="752"> Lesena <pageBreak edition="M" number="0.0364" /> gahetukāmatā, aññassa viññussa viññāpanaṃ, paṭilābhoti tīṇi aṅgāni, tasmā paṭhamaṃ viññattaṃ alabhitvā aññaṃ tato ūnatarampi labheyya, nissaggiyameva aṅgasampattito. Esa nayo aññatthāpi.</paragraph>
<centered line="518">Catutthanissaggiyapācittiyasikkhāpadavaṇṇanā niṭṭhitā.</centered>
<subhead line="519">5. Pañcamanissaggiyapācittiyasikkhāpadavaṇṇanā</subhead>
<paragraph line="520" number="753"> ‘‘Telaṃ gopetvā sappimpi me attano kulagharā’’ti kira pāṭho.</paragraph>
<centered line="521">Pañcamanissaggiyapācittiyasikkhāpadavaṇṇanā niṭṭhitā.</centered>
<subhead line="522">6. Chaṭṭhanissaggiyapācittiyasikkhāpadavaṇṇanā</subhead>
<paragraph line="523" number="758-762"><bold>Pāvārikassā</bold>ti dussavāṇijakassa. Yāya cetāpitaṃ, tassā nissaggiyaṃ, nissaṭṭhapaṭilābho ca. ‘‘Itarāsaṃ pana jānitvā vassaggena pattakoṭṭhāsaṃ sādiyantīnampi na nissaggiyaṃ, kevalaṃ yathādāne eva tāhipi upanetabba’’nti vadanti. ‘‘Nissaṭṭhaṃ paṭilabhitvāpi yathādāne upanetabba’nti vuttattā sesāhi gahitaṃ suggahita’’nti vadanti. Ettha gilānāyapi na mokkho.</paragraph>
<centered line="524">Chaṭṭhanissaggiyapācittiyasikkhāpadavaṇṇanā niṭṭhitā.</centered>
<subhead line="525">7. Sattamanissaggiyapācittiyasikkhāpadavaṇṇanā</subhead>
<paragraph line="526" number="764"> Sattame <pageBreak edition="V" number="0.0333" /><bold>‘‘sayaṃ yācitakenā’’</bold>ti kiñcāpi avisesena vuttaṃ. Tathāpi aññadatthikena attuddesikena saññācikenāti attho veditabbo. Ayamattho ‘‘bhikkhuniyo tena ca parikkhārena sayampi yācitvā <pageBreak edition="M" number="0.0365" /> bhesajjaṃ cetāpetvā paribhuñjiṃsū’’ti imissā pāḷiyā atthena saṃsanditvā veditabbo. Tassāyamattho – tena parikkhārena bhesajjaṃ cetāpetvā ca-saddena saññācikena ca bhesajjaṃ cetāpetvāti imamatthaṃ dīpento ‘‘sayampi yācitvā bhesajjaṃ cetāpetvā’’ti āha. Aññathā ‘‘tena parikkhārena bhesajjaṃ cetāpetvā sayampi yācitvā paribhuñjiṃsū’’ti iminā anukkamena pāḷi vattabbā siyā.</paragraph>
<paragraph line="527"><bold>Padabhājane</bold> pana ‘‘saṃyācikenāti sayaṃ yācitvā’’ti tasseva padassa adhippāyamattaṃ vuttaṃ. Sā hi padabhājanadhammatā. ‘‘Saṅghikaṃ lābhaṃ pariṇata’’ntiādipadānaṃ bhājane pana sā pākaṭā. Aññathā saṃyācikapadena ko añño atirekattho saṅgahito siyā, so na dissatīti tadeva padaṃ nippayojanaṃ, idañca sikkhāpadaṃ purimena ninnānākaraṇaṃ siyā. Attano hi santakaṃ yathākāmaṃ karaṇīyanti. Ettha ca saṅghassa yācanāya vasena ekato hutvā yācanāya laddhaṃ saṃyācikanti veditabbaṃ. Aññathā ito parena saṃyācika-saddena idaṃ nibbisesaṃ āpajjatīti ‘‘puggalikena saṃyācikenā’’ti idañca sikkhāpadaṃ visuṃ na vattabbaṃ siyā idheva tena āpajjitabbāpattiyā saṅgahitattā, na ca saṅgahitā āpattidvayabhāvato. Missetvā cetāpitattā hi ekameva āpattīti ce? Na, saṃyācikapadassa nippayojanabhāvappasaṅgato, evaṃ saṅghikamahājanikapuggalikāni missitvā cetāpane ekāpattibhāvappasaṅgato ca.</paragraph>
<centered line="528">Sattamanissaggiyapācittiyasikkhāpadavaṇṇanā niṭṭhitā.</centered>
<subhead line="529">8. Aṭṭhamanissaggiyapācittiyasikkhāpadavaṇṇanā</subhead>
<paragraph line="530" number="769"><bold>Gaṇassā</bold>ti ābhidhammikādigaṇassa, ūnacatuvaggassa ca.</paragraph>
<centered line="531">Aṭṭhamanissaggiyapācittiyasikkhāpadavaṇṇanā niṭṭhitā.</centered>
<subhead line="532">9. Navamanissaggiyapācittiyasikkhāpadavaṇṇanā</subhead>
<paragraph line="533" number="774"><bold>Saññācikenā</bold>ti <pageBreak edition="V" number="0.0334" /> gaṇayācanāya laddheneva, na aññena.</paragraph>
<centered line="534">Navamanissaggiyapācittiyasikkhāpadavaṇṇanā niṭṭhitā.</centered>
<subhead line="535">10. Dasamanissaggiyapācittiyasikkhāpadavaṇṇanā</subhead>
<paragraph line="536" number="779"> Dasame <pageBreak edition="M" number="0.0366" /> pana ‘‘yā pana bhikkhunī aññadatthikena parikkhārena aññuddisikena puggalikena aññaṃ cetāpeyya, nissaggiyaṃ pācittiya’’nti evaṃvidhena bhavitabbaṃ, ‘‘puggalikena saṃyācikenā’’ti iminā ekādasamena bhavitabbaṃ siyā yathākkamena sambhavato. Kāmameva cetaṃ aṭṭhuppattiyā abhāvato na vuttaṃ, atthato pana gahetabbameva. Ettha pana saṅghagaṇapuggalānaṃ pavāritaṭṭhāne, puggalasseva ñātakaṭṭhāne ca anāpattichāyā dissati, idaṃ sabbaṃ amhākaṃ takkānusāravaseneva vuttanti katvā na sārato daṭṭhabbaṃ. Vicāretvā yathā niccalakāraṇaṃ disvā yaṃ vā vinayakkamakovidā anujānanti, taṃ tadeva gahetabbaṃ. <bold>Porāṇagaṇṭhipade</bold> pana ‘‘āpadāsupi aññaṃ garubhaṇḍameva cetāpetabbaṃ, itaraṃ na vaṭṭati, bhikkhussa pana vaṭṭatī’’ti vuttaṃ.</paragraph>
<centered line="537">Dasamanissaggiyapācittiyasikkhāpadavaṇṇanā niṭṭhitā.</centered>
<subhead line="538">11. Ekādasamanissaggiyapācittiyasikkhāpadavaṇṇanā</subhead>
<paragraph line="539" number="784"> ‘‘Dutiyavaggassa paṭhame’’ti avatvā ‘‘ekādasame’’ti idha vuttaṃ. Kasmā? Bhikkhunivibhaṅge tiṃsakakaṇḍaṃ patvā vaggakkamassa avuttattā. Yasmā pavāritaṭṭhāne viññatti nāma na paṭisedhetabbā, tasmā bhagavā aññātikaappavāritaṭṭhāne dhammanimantanavasena vadeyya ‘‘yenattho’’ti vuttāya ‘‘catukkaṃsaparamaṃ viññāpetabba’’nti paricchedaṃ dassetīti veditabbaṃ. Aññathā ‘‘nidānena sikkhāpadaṃ na sameti, sikkhāpadena ca anāpattivāro’’ti ca ‘‘akataviññattiyā catukkaṃsaparamaṃ viññāpetabba’’nti ca aniṭṭhaṃ āpajjati, tasmā <bold>mātikāṭṭhakathāyaṃ</bold> cetāpetabbanti ṭhapetvā sahadhammike ca ñātakapavārite ca aññena kismiñcideva guṇena, parituṭṭhena ca vadeyya ‘‘yenattho’’ti vuttassa ‘‘viññāpetabba’’nti vuttanayena <pageBreak edition="V" number="0.0335" /> attho daṭṭhabbo. <bold>Porāṇagaṇṭhipade</bold> pana ‘‘idaṃ paricchinnapavāraṇaṃ sandhāya vuttaṃ. Anāpatti ñātakānaṃ pavāritānanti pana sabbappakārena pavattaṃ niccapavāraṇaṃ sandhāya vuttaṃ. Niccapavāraṇā nāma yadā yenattho, tadā taṃ vadeyyāthāti evaṃ pavattā <pageBreak edition="M" number="0.0367" />. ‘Handa sītapāvuraṇa’nti dentānaṃ pana atirekacatukkaṃsampi gahetuṃ vaṭṭatī’’ti vuttaṃ. Ayameva nayo dasamepīti.</paragraph>
<centered line="540">Ekādasamanissaggiyapācittiyasikkhāpadavaṇṇanā niṭṭhitā.</centered>
<centered line="541">Bhikkhunīvibhaṅge tiṃsakavaṇṇanā niṭṭhitā.</centered>
<centered line="542">Nissaggiyakaṇḍavaṇṇanā niṭṭhitā.</centered>
<subhead line="543">4. Pācittiyakaṇḍavaṇṇanā</subhead>
<title line="544">1. Lasuṇavaggo</title>
<subhead line="545">1. Paṭhamalasuṇasikkhāpadavaṇṇanā</subhead>
<paragraph line="546" number="793-7"><bold>Ahaṃ</bold><pageBreak edition="M" number="0.0368" /><pageBreak edition="V" number="0.0336" /><bold>lasuṇenā</bold>ti ettha ‘‘pavāremī’’ti pāṭhaseso. <bold>Badarasāḷavaṃ</bold> kira badaraphalāni sukkhāpetvā cuṇṇetvā kattabbā khādanīyavikati.</paragraph>
<centered line="547">Paṭhamalasuṇasikkhāpadavaṇṇanā niṭṭhitā.</centered>
<subhead line="548">2. Dutiyasikkhāpadavaṇṇanā</subhead>
<paragraph line="549" number="800"><bold>Saṃharāpeyyā</bold>ti ‘‘saṃharati vā saṃharāpeti vā’’ti padabhājanaṃ veditabbaṃ. Kiñcāpi ettha āpattibhedo na dassito, tathāpi khurasaṇḍāsakattariādipariyesanaghaṃsanādīsu pubbapayogesu dukkaṭaṃ yujjati, yathā cettha, evaṃ talaghātakādimhi ca āpattibhedo pāḷiyaṃ na vutto. Yathāsambhavaṃ pana pubbapayogesu dukkaṭaṃ sambhavati. Evaṃ bhikkhussa ettha ca lasuṇe ca dukkaṭaṃ. Idaṃ kiriyākiriyanti porāṇā. Tattha ‘‘kiriyākiriya’’nti na vuttaṃ.</paragraph>
<centered line="550">Dutiyasikkhāpadavaṇṇanā niṭṭhitā.</centered>
<paragraph line="551" number="802-6"> Tatiyacatutthasikkhāpadaṃ uttānatthameva.</paragraph>
<subhead line="552">5. Pañcamasikkhāpadavaṇṇanā</subhead>
<paragraph line="553" number="812"> Pañcame <pageBreak edition="V" number="0.0337" /> udakasuddhipaccaye satipi phassasādiyane yathāvuttaparicchede anāpatti. Tattha <bold>dvinnaṃ pabbāna</bold>nti ‘‘dvinnaṃ aṅgulānaṃ sahapavesane ekekaaṅgulassa ekekaṃ pabbaṃ katvā dve pabbā, ekaṅgulappavesane dvinnaṃ pabbānaṃ <pageBreak edition="M" number="0.0369" /> upari na vaṭṭatīti veditabbaṃ. <bold>Mahāpaccariya</bold>mpi ayameva nayo dassito’’ti likhitaṃ.</paragraph>
<centered line="554">Pañcamasikkhāpadavaṇṇanā niṭṭhitā.</centered>
<paragraph line="555" number="815"> Chaṭṭhasikkhāpadaṃ uttānatthameva.</paragraph>
<subhead line="556">7. Sattamasikkhāpadavaṇṇanā</subhead>
<paragraph line="557" number="820-822"> ‘‘Nagaraṃ atiharantī’’ti pāṭho. ‘‘Nagaradvāre atiharantī’’ti katthaci, tattha dvārenāti attho. Ayameva vā pāṭho. <bold>Taṃ pubbāparaviruddha</bold>nti ‘‘punapi vutta’’nti vuttaṃ vādaṃ sandhāya, na tato pubbe tattha vuttaṃ vādaṃ. Ettha ‘‘mātarampi viññāpetvāti vacanena virujjhatī’’ti likhitaṃ, taṃ dullikhitaṃ, na hi tena virodhaṃ sandhāya idaṃ vuttanti. Karaṇe ce pācittiyaṃ, kārāpanepi pācittiyeneva bhavitabbaṃ. Atha kārāpane dukkaṭaṃ, karaṇepi dukkaṭeneva bhavitabbaṃ. Na hi karaṇe vā kārāpane vā viseso atthi āpajjane satīti adhippāyo.</paragraph>
<paragraph line="558" number="823"><bold>Sampaṭicchituṃ vaṭṭatī</bold>ti appaṭikkhipitvā ‘‘sādhū’’ti vattuṃ vaṭṭatīti adhippāyo. Na hi paṭiggahetuṃ vaṭṭati. Anāmāsattā <bold>‘‘āmakadhaññaṃ pana ñātakapavāritaṭṭhānepi na vaṭṭatī’’</bold>ti vuttaṃ. <bold>Anugaṇṭhipade</bold> pana ‘‘kappiyena laddhaṃ dhaññaṃ bhajjitvā bhuñjantiyā dukkaṭaṃ. Aparaṇṇepi eseva nayo’’ti ca ‘‘anāpatti ābādhapaccayāti vacanato satta dhaññānipi anāmāsānīti siddhaṃ, teneva heṭṭhā <bold>aṭṭhakathāyaṃ</bold> dukkaṭavatthumhi satta dhaññānipi gahitāni anāmāsānī’’ti ca vuttāni. Āmāsāni kappiyavatthūni ca yadi bhaveyyuṃ, yathā ñātakapavārite sandhāya ‘‘aparaṇṇaṃ viññāpetī’’ti avisesena vuttaṃ, evaṃ ‘‘anāpatti ñātakānaṃ pavāritānaṃ aññassa atthāya viññāpeti, ummattikāya ādikammikāyā’’ti vattabbaṃ. Yasmā dukkaṭavatthuttā ca anāmāsattā ca mātarampi sattavidhaṃ dhaññaṃ viññāpetuṃ na vaṭṭati <pageBreak edition="V" number="0.0338" />, tasmā tadatthadīpanatthaṃ sattavidhaṃ dhaññaṃ sandhāya ‘‘anāpatti ābādhapaccayā’’ti vuttaṃ, yathā bhikkhuniyā ābādhapaccayā vaṭṭati, tathā bhikkhussāpīti <pageBreak edition="M" number="0.0370" /> ca. Yathā vā pana bhikkhuniyā bhajjanādīni kārāpetuṃ na vaṭṭati, evaṃ bhikkhussāpi. Vuttampi cetaṃ <bold>andhakaṭṭhakathāyaṃ</bold> ‘‘aññataro bālabhikkhu kappiyaṃ ajānanto etadavoca ‘āmakadhaññaṃ sampaṭicchituṃ bhikkhūnaṃ na vaṭṭati. Etaṃ dhaññaṃ bhajjitvā koṭṭetvā pacitvā yāgukhajjakaṃ bhattañca dethā’ti, āṇāpakasseva bhikkhussa āpatti, sabbesaṃ anāpattī’’ti. Tasmā ‘‘saṅghavārikānaṃ dhaññaṃ koṭṭethā’’ti ārāmikānaṃ vattuñca na vaṭṭati. ‘‘Divasaṃ paribbayaṃ gaṇhatha, taṇḍule sampādetha, tvaṃ ettake gaṇha, tvaṃ ettake’’ti evamādīni pana vattuṃ vaṭṭatīti ca. Yaṃ pana ‘‘aviññattiyā labbhamānaṃ pana navakammatthāya sampaṭicchituṃ vaṭṭatī’’ti vuttaṃ, tampi heṭṭhā ‘‘imaṃ taḷākaṃ khettaṃ vatthuṃ vihārassa demā’ti vutte ‘sampaṭicchituṃ vaṭṭatī’’ti vuttaṃ nayaṃ sandhāya vuttattā suvuttameva. ‘‘Navakammatthāya dhaññaṃ demā’’ti vutte ‘‘sādhū’’ti vattabbaṃ. Yaṃ pana heṭṭhā ‘‘tattha nissaggiyavatthuṃ attano vā saṅghagaṇapuggalacetiyānaṃ vā atthāya sampaṭicchituṃ na vaṭṭati…pe… dukkaṭavatthuṃ sabbesampi atthāya sampaṭicchato dukkaṭamevā’’ti vuttaṃ, tampi suvuttameva. Kasmā? ‘‘Cetiyassa atthāya dhaññaṃ dātukāmomhi, tumhe bhante tadatthāya sampaṭicchathā’’ti vutte paṭiggahetuṃ akappiyattā. ‘‘Idaṃ pana tādisaṃ na hotī’’ti ca vuttaṃ. Sabbopāyaṃ <bold>upatissattheravādo</bold> kira. <bold>Dhammasiritthero</bold> panevamāha ‘‘pubbepi navakammatthāya paṭiggaho na vārito, saṅghassatthāya paṭiggahitampi paṭiggāhakasseva akappiya’’nti.</paragraph>
<centered line="559">Sattamasikkhāpadavaṇṇanā niṭṭhitā.</centered>
<subhead line="560">8. Aṭṭhamasikkhāpadavaṇṇanā</subhead>
<paragraph line="561" number="824"> Porāṇā <bold>‘‘nibbiṭṭharājabhaṭo’’</bold>ti paṭhanti. Tassattho vāritabhattavetano rājabhaṭoti. <bold>‘‘Taññeva bhaṭapatha</bold>nti taṃyeva bhattavetana’’nti atthaṃ vadanti. <bold>Ummuka</bold>nti alātaṃ.</paragraph>
<paragraph line="562" number="826"> Ettha chaḍḍitaṃ <bold>kiriyā</bold>. Anolokanaṃ <bold>akiriyā</bold>.</paragraph>
<centered line="563">Aṭṭhamasikkhāpadavaṇṇanā niṭṭhitā.</centered>
<subhead line="564">9. Navamasikkhāpadavaṇṇanā</subhead>
<paragraph line="565" number="832"> ‘‘Sāmike <pageBreak edition="M" number="0.0371" /><pageBreak edition="V" number="0.0339" /> apaloketvā chaḍḍetī’’ti katthaci potthake natthi, katthaci atthi, atthibhāvova seyyo kiriyākiriyattā sikkhāpadassa. Idha khettapālakā, ārāmādigopakā ca <bold>sāmikā</bold> eva. ‘‘Saṅghassa khette, ārāme ca tattha kacavaraṃ na chaḍḍetabbanti katikā ce natthi, bhikkhussa chaḍḍetuṃ vaṭṭati saṅghapariyāpannattā, na bhikkhunīnaṃ. Tāsampi bhikkhunisaṅghasantake vuttanayena vaṭṭati, na tattha bhikkhussa, evaṃ santepi sāruppavaseneva kātabba’’nti vuttaṃ.</paragraph>
<centered line="566">Navamasikkhāpadavaṇṇanā niṭṭhitā.</centered>
<subhead line="567">10. Dasamasikkhāpadavaṇṇanā</subhead>
<paragraph line="568" number="833"><bold>Sādhukīḷitagītaṃ vā</bold>ti ettha pāciṇṇagītampi sotuṃ na vaṭṭati. ‘‘Gītupasañhitaṃ pana dhammaṃ sotuṃ vaṭṭatīti <bold>dīghanikāyaṭṭhakathāyaṃ</bold> vutta’’nti vuttaṃ. <bold>Porāṇagaṇṭhipade</bold> pana ‘‘dhammagītampi na vaṭṭatī’’ti vatvā ‘‘buddhassa gāyāma vādemāti vutte sampaṭicchituṃ na vaṭṭati, dukkaṭaṃ hotī’’ti vuttaṃ, ‘‘pūjaṃ karoma, jātakaṃ vā vatthuṃ vā desemāti vutte ‘sādhū’ti sampaṭicchituṃ vaṭṭatī’’ti ca vuttaṃ.</paragraph>
<paragraph line="569" number="836"><bold>Ekapayogo</bold> nāma ekadivasāvalokanaṃ. <bold>Tesaṃyevā</bold>ti yesaṃ naccaṃ passati. ‘‘Bhikkhunī sayampi naccituṃ vā gāyituṃ vā vādituṃ vā na labhatī’’tiādi idha sikkhāpade natthi. Kasmā? Eḷakalomasamuṭṭhānattā. Yadi evaṃ kasmā vuttanti ce? Suttānulomamahāpadesato. Yadi naccādīni passituṃ vā sotuṃ vā na labhati, pageva attanā kātunti nayato labbhamānattā vuttaṃ. Itarathā mahāpadesā niratthakā siyuṃ. Evamaññatthāpi nayo netabbo. ‘‘Samuṭṭhānampi idha vuttameva aggahetvā chasamuṭṭhānavasena gahetabba’’nti likhitaṃ. Taṃ ‘‘aññe nacca, gāya, vādehī’’ti vattuṃ na labbhatītiādivacīkammaṃ sandhāya likhitañce, taṃ sulikhitaṃ eḷakalomasamuṭṭhāne vācāya abhāvato. ‘‘Sayampi naccitu’’ntiādikāyakammañce sandhāya likhitaṃ, dullikhitaṃ. Eḷakalomasamuṭṭhānañhi ekantato kāyakammaṃ <pageBreak edition="M" number="0.0372" /> hoti, tasmā uddhaṭaṃ aggahetvā ādisaddena saṅgahitameva idha gahetabbanti. Etaṃ eḷakalomasamuṭṭhānattāti ettha kāraṇavacane suttānulomamahāpadesatoti ettha pana uddhaṭaṃ gahetabbaṃ, evaṃ yathālābhavasena taṃ likhitanti veditabbaṃ. ‘‘Āhaccabhāsitasikkhāpadavasena eḷakalomasamuṭṭhāna’’nti vuttanti <bold>upatissatthero</bold><pageBreak edition="V" number="0.0340" />. ‘‘Eḷakalomasamuṭṭhānañce idaṃ sikkhāpadaṃ, āṇāpako mucceyya, na ca muccatī’’ti vuttaṃ. Taṃ ‘‘kasmā’’ti vutte <bold>‘‘sabbaaṭṭhakathāsu vutta’’</bold>nti aṭṭhakathācariyo āhāti <bold>dhammasiritthero</bold>.</paragraph>
<paragraph line="570" number="837"><bold>Ārāme ṭhatvā</bold>ti na kevalaṃ ṭhatvā, tato gantvā pana sabbiriyāpathehipi labhati. <bold>‘‘Ārāme ṭhitā</bold>ti pana ārāmapariyāpannāti attho, itarathā nisinnāpi na labheyyā’’ti likhitaṃ, taṃ sulikhitameva.</paragraph>
<centered line="571">Dasamasikkhāpadavaṇṇanā niṭṭhitā.</centered>
<centered line="572">Lasuṇavaggavaṇṇanā niṭṭhitā.</centered>
<title line="573">2. Andhakāravaggavaṇṇanā</title>
<subhead line="574">1. Paṭhamasikkhāpadavaṇṇanā</subhead>
<paragraph line="575" number="839"> ‘‘Divāpi andhakāraṃ atthi, tappaṭisedhanatthaṃ ‘rattandhakāre’ti vutta’’nti vadanti <bold>porāṇā</bold>. <bold>Santiṭṭheyyā</bold>ti ettha ṭhānāpadesena catubbidhopi iriyāpatho saṅgahito, tasmā purisassa hatthapāse tena saddhiṃ caṅkamanādiṃ karontiyā pācittiyameva. <bold>‘‘Sallapeyya vā’’</bold>ti kevalaṃ nidānavasena vuttaṃ visesābhāvato. ‘‘Sallapeyyavāti purisassa hatthapāse ṭhitā sallapati, āpatti pācittiyassā’’ti hi vuttaṃ, taṃ na yuttanti eke. Kasmā? Yasmā tassa purisassa hatthapāse ṭhiteneva ekaṃ pācittiyaṃ. Sallapanenapi aparampi ekaṃ āpajjatīti nāpajjati, kathaṃ paññāyatīti? Aṅgavasena. Imassa hi rattandhakāratā, purisassa hatthapāse ṭhānaṃ vā sallapanaṃ vā, sahāyābhāvo, rahopekkhatāti imāni cattāri aṅgāni vuttāni. Tattha yadi ṭhānapaccayā ekā āpatti visuṃ siyā, tassā <pageBreak edition="M" number="0.0373" /> cattāri aṅgāni siyuṃ. Yadi sallapanapaccayā ekā, tassāpi pañca aṅgāni siyuṃ. Tasmā <bold>mātikāṭṭhakathāyaṃ</bold> ‘‘cattāri vā pañca vā aṅgānī’’ti vattabbaṃ siyā, na ca vuttaṃ, tasmā sallapanapaccayā visuṃ natthīti. Atthiyeva, mātikāṭṭhakathāvacanañca tadatthamevāti eke. Kathaṃ? Sahuppattito dvinnaṃ āpattīnaṃ. Kiṃ <pageBreak edition="V" number="0.0341" /> vuttaṃ hoti? Sallapane sati ṭhānapaccayā āpajjitabbaṃ caturaṅgikaṃ, sallapanapaccayā āpajjitabbaṃ caturaṅgikanti dve pācittiyāni sahuppannāni ekato āpajjantīti. Idaṃ ayuttaṃ pāḷivirodhato. <bold>Pāḷiya</bold>ñhi ‘‘sallapeyya vāti purisassa hatthapāse ṭhitā sallapati, āpatti pācittiyassā’’ti vuttaṃ. Yadi dve siyuṃ, ‘‘āpatti dvinnaṃ pācittiyāna’’nti na vattabbatā siyāti. Ayaṃ nayo dutiyādīsupi yathāyogaṃ veditabbo. Ettha dutiyenāpi saddhiṃ yadi bhikkhuniyā rahopekkhatā atthi, so ce puriso, na dutiyo, purisagaṇanāya āpattiyo. Atha dutiyā bhikkhunī hoti, tassā ca tena purisena saddhiṃ rahopekkhatā atthi, sā ca bhikkhunī na dutiyā hoti. Ubhinnampi āpajjatīti eke, vicāretvā pana gahetabbaṃ. <bold>Porāṇagaṇṭhipade</bold> pana vuttaṃ ‘‘hatthapāse ṭhānena dukkaṭa’’nti, taṃ <bold>pāḷiyā</bold> virujjhati. ‘‘Purisassa hatthapāse tiṭṭhati, āpatti pācittiyassā’’ti hi pāḷi, kiṃbahunā. Catutthasikkhāpade <bold>mātikāṭṭhakathāyaṃ</bold> (kaṅkhā. aṭṭha. dutiyikauyyojanasikkhāpadavaṇṇanā) ‘‘santiṭṭhanādīsu tīṇi pācittiyānī’’tiādivacanato vatthugaṇanāya āpatti veditabbā. ‘‘Aṅgāni cettha cattāri pañca vā’’ti vattabbanti sanniṭṭhānaṃ.</paragraph>
<centered line="576">Paṭhamasikkhāpadavaṇṇanā niṭṭhitā.</centered>
<subhead line="577">2-3-4. Dutiyatatiyacatutthasikkhāpadavaṇṇanā</subhead>
<paragraph line="578" number="842-6"> Dutiyatatiyacatutthāni uttānāni. Sabbattha ‘‘sallapatīti yaṃ kiñci tiracchānakathaṃ kathetī’’ti <bold>porāṇagaṇṭhipade</bold> vuttaṃ.</paragraph>
<paragraph line="579" number="852"> Catutthe panāyaṃ viseso – ‘‘ekenekā’’ti paṭhamaṃ vuttattā dutiyikaṃ vā bhikkhunīnaṃ uyyojeyya, pācittiyaṃ na sambhavatīti ce? Sambhavati. Kasmā? Santiṭṭhanādittayamattāpekkhattā, tassa vacanassāpi vā aññāyapi rahopekkhanassādasambhave sati ubhinnaṃ ekatthasambhavato ca sādhitametaṃ. ‘‘Hatthapāsaṃ <pageBreak edition="M" number="0.0374" /> vijahitvā santiṭṭhati vā sallapati vā’’ti ettakameva vuttaṃ. Kasmā ‘‘nikaṇṇikaṃ vā jappetī’’ti na vuttaṃ? Hatthapāsātikkame asambhavato. Tassa tatiyassa padassa pacchinnattā sambhavantampi ‘‘dutiyikaṃ vā uyyojetī’’ti na vuttaṃ, tasmā atthato hatthapāsaṃ vijahitvā santiṭṭhati vā sallapati vā dutiyikaṃ vā uyyojeti, āpatti dukkaṭassāti vuttaṃ hoti. Esa nayo <bold>yakkhena vā</bold>tiādīsupi. Tattha ‘‘hatthapāse’’ti vā ‘‘hatthapāsaṃ vijahitvā’’ti vā na vuttaṃ ubhayattha dukkaṭattā. Anāpattivārepi <pageBreak edition="V" number="0.0342" /> asambhavato ‘‘nikaṇṇikaṃ vā jappetī’’ti na vuttanti ce? Sambhavati sati karaṇīye nikaṇṇikaṃ vā jappetīti sambhavato. Atha kasmā evaṃ na vuttanti ce? Anavajjakathāyaṃ nikaṇṇikajappane payojanābhāvā, dhammakathāyampi udāyiṃ ārabbha paṭisiddhattā ca.</paragraph>
<centered line="580">Dutiyatatiyacatutthasikkhāpadavaṇṇanā niṭṭhitā.</centered>
<subhead line="581">5. Pañcamasikkhāpadavaṇṇanā</subhead>
<paragraph line="582" number="856"> ‘‘Kulaṃ nāma cattāri kulānī’’ti vuttattā titthiyārāme kappati tassa kulavohārābhāvatoti eke. Titthiyānaṃ khattiyādipariyāpannattā na kappatīti eke. Tassa kappiyabhūmittā na yuttanti ce? Na, yathāvuttakhattiyādīnaṃ sambhavato. Tathāpi gocarakulaṃ idhādhippetaṃ. ‘‘Upacāro dvādasahattho’’ti likhitaṃ.</paragraph>
<centered line="583">Pañcamasikkhāpadavaṇṇanā niṭṭhitā.</centered>
<subhead line="584">6. Chaṭṭhasikkhāpadavaṇṇanā</subhead>
<paragraph line="585" number="860"> ‘‘Nisīdantiyā ekā, nipajjantiyā ekā’’ti avatvā <bold>‘‘nisīditvā gacchantiyā’’</bold>tiādi na vattabbaṃ. Na hi gamanapaccayā esā āpattīti? Na, pariyosānādhippāyavasena vuttattā. ‘‘Nisīditvā nipajjantiyā dve’’ti vacanenapi gamanaṃ idha nādhippetanti dassitaṃ hoti, tathā ‘‘nipajjitvā nisīdantiyā dve’’tipi vattabbaṃ. Yadi evaṃ ‘‘tasmiṃ abhinipajjati, āpatti dvinnaṃ pācittiyāna’’nti kasmā na vuttanti ce? Anisīditvāpi nipajjanasambhavato. Nipajjanatthāya <pageBreak edition="M" number="0.0375" /> nisīditvā nipajjantiyā nipajjanakapayogattā ekā āpattīti keci.</paragraph>
<centered line="586">Chaṭṭhasikkhāpadavaṇṇanā niṭṭhitā.</centered>
<subhead line="587">7. Sattamasikkhāpadavaṇṇanā</subhead>
<paragraph line="588" number="867"> Anāpattivāre ‘‘dhuvapaññatte’’ti na vuttaṃ ‘‘santharitvā vā santharāpetvā vā’’ti vuttattā <pageBreak edition="V" number="0.0343" />. Idha chaṭṭhe vuttanayena pakatiyā paññatte abhinisīdati vā abhinipajjati vā, pācittiyameva. Aññattha dhuvapaññattaṃ. Idha vuttanayena santharitvā vā santharāpetvā vā abhinisīdati vā abhinipajjati vā, pācittiyameva. Ubhayatthāpi pañcame vuttanayena anāpucchā pakkameyya, pācittiyameva, anāpattivāre mātikāyaṃ vuttakālato aññakālassa aparāmaṭṭhattāti no takkoti ācariyo. Apica atthāpattikāle āpajjati, no vikāletiādittike, atthāpatti rattiṃ āpajjati, no divātiādittike ca <bold>aṭṭhakathāyaṃ</bold> idha pañcamachaṭṭhasattamasikkhāpadehi saṅgahitāpattīnaṃ aparāmaṭṭhattā yathāsambhavaṃ tividhakāle tividhametaṃ yojetvā dassetuṃ vaṭṭati eva mahāpadesanayānulomato.</paragraph>
<centered line="589">Sattamasikkhāpadavaṇṇanā niṭṭhitā.</centered>
<subhead line="590">8. Aṭṭhamasikkhāpadavaṇṇanā</subhead>
<paragraph line="591" number="869"> Aṭṭhame bhikkhussa dukkaṭaṃ sambhavati.</paragraph>
<centered line="592">Aṭṭhamasikkhāpadavaṇṇanā niṭṭhitā.</centered>
<subhead line="593">9. Navamasikkhāpadavaṇṇanā</subhead>
<paragraph line="594" number="875-7"> Duggāhavasena vā suggāhavasena vā yathāvuttanayena sapathakaraṇe āpattīti veditabbaṃ. Yasmā <bold>mātikāyaṃ</bold> ‘‘attānaṃ vā paraṃ vā’’ti vuttaṃ, tasmā yā attānameva ārabbha sapathaṃ kareyya, tassā ekā <pageBreak edition="M" number="0.0376" />. Paramevārabbha tassā ekā. Ubhopi ārabbha tassā dve āpattiyo sambhavanti. Tikacchedo panettha paramevārabbha sapathakaraṇaṃ sandhāya pavatto.</paragraph>
<centered line="595">Navamasikkhāpadavaṇṇanā niṭṭhitā.</centered>
<subhead line="596">10. Dasamasikkhāpadavaṇṇanā</subhead>
<paragraph line="597" number="882"> Dasame <pageBreak edition="V" number="0.0344" /> anāpattivāro rodanasseva, na vadhassa, tasmā ñātibyasanādīhi phuṭṭhāpi attānaṃ vadhati eva, na rodati, dukkaṭameva.</paragraph>
<centered line="598">Dasamasikkhāpadavaṇṇanā niṭṭhitā.</centered>
<centered line="599">Andhakāravaggavaṇṇanā niṭṭhitā.</centered>
<title line="600">3. Naggavaggavaṇṇanā</title>
<subhead line="601">1-2. Paṭhamadutiyasikkhāpadavaṇṇanā</subhead>
<paragraph line="602" number="883"> Naggavaggassa paṭhamadutiyāni uttānāni. Paṭhame ayaṃ viseso – bhikkhussa tathā nhāyantassa dukkaṭaṃ aññatra jantāgharaudakapaṭicchādīhi. Na ca vigarahi tattha bhagavā attanāva ananuññātattā udakasāṭikāyāti porāṇā. ‘‘Ekameva nivāsetvā, pārupitvā ca nahāyituṃ na vaṭṭatī’’ti <bold>porāṇagaṇṭhipade</bold> vuttaṃ.</paragraph>
<centered line="603">Paṭhamadutiyasikkhāpadavaṇṇanā niṭṭhitā.</centered>
<subhead line="604">3. Tatiyasikkhāpadavaṇṇanā</subhead>
<paragraph line="605" number="894"> Tatiye antocatūhapañcāhaṃ dhuraṃ nikkhipantiyāpi āpatti eva. Liṅgaparivatte dhuraṃ nikkhipantiyā dukkaṭaṃ tikadukkaṭattā. ‘‘Sambahulāhi bhikkhunīhi saddhinti ettha catassopi sambahulā’’ti <bold>porāṇagaṇṭhipade</bold> vuttaṃ.</paragraph>
<centered line="606">Tatiyasikkhāpadavaṇṇanā niṭṭhitā.</centered>
<subhead line="607">4. Catutthasikkhāpadavaṇṇanā</subhead>
<paragraph line="608" number="898"> Catutthe <pageBreak edition="V" number="0.0345" /><pageBreak edition="M" number="0.0377" /><bold>saṅghāṭicāra</bold>nti ettha saṅghāṭiādivasena adhiṭṭhitānaṃyevāyaṃ vidhi, netarāsaṃ kira. Tattha ticīvare eva vippavāsapaccayā nissaggiyaṃ. Antocīvarakālepi pañcāhikaṃ saṅghāṭicāraṃ atikkāmentiyā āpattiyeva. ‘‘Vinā etehi cīvarehi upasampadaṃ kātuṃ na vaṭṭatī’’ti <bold>porāṇagaṇṭhipade</bold> vuttaṃ.</paragraph>
<centered line="609">Catutthasikkhāpadavaṇṇanā niṭṭhitā.</centered>
<subhead line="610">5. Pañcamasikkhāpadavaṇṇanā</subhead>
<paragraph line="611" number="906"> Pañcamassa anāpattivāre tāya vā avippavāsāyāti atthato labbhati.</paragraph>
<centered line="612">Pañcamasikkhāpadavaṇṇanā niṭṭhitā.</centered>
<paragraph line="613" number="907-911"> Chaṭṭhasattamāni uttānāni.</paragraph>
<subhead line="614">8. Aṭṭhamasikkhāpadavaṇṇanā</subhead>
<paragraph line="615" number="916"><bold>Sokajjhāyikā</bold> nāma kira māyākārā. Vilumpakā bhaṇḍakāti ca porāṇā.</paragraph>
<centered line="616">Aṭṭhamasikkhāpadavaṇṇanā niṭṭhitā.</centered>
<subhead line="617">9. Navamasikkhāpadavaṇṇanā</subhead>
<paragraph line="618" number="920"> ‘‘Kathañhi nāma atikkāmessatī’’ti vuttattā thullanandā cīvarakālasamayaṃ <bold>āgamethā</bold>ti atikkamāpesīti siddhaṃ hoti.</paragraph>
<centered line="619">Navamasikkhāpadavaṇṇanā niṭṭhitā.</centered>
<subhead line="620">10. Dasamasikkhāpadavaṇṇanā</subhead>
<paragraph line="621" number="927"> Dasame <pageBreak edition="M" number="0.0378" /><pageBreak edition="V" number="0.0346" /><bold>ekakulaṃ etadavocu</bold>nti ettha kulaṃ nāma tasmiṃ manussā, tasmā bahuvacanaṃ.</paragraph>
<centered line="622">Dasamasikkhāpadavaṇṇanā niṭṭhitā.</centered>
<centered line="623">Naggavaggavaṇṇanā niṭṭhitā.</centered>
<title line="624">4. Tuvaṭṭavaggavaṇṇanā</title>
<subhead line="625">1. Paṭhamasikkhāpadavaṇṇanā</subhead>
<paragraph line="626" number="934-5"><bold>Ekāya nipannāya aparā nipajjati, āpatti pācittiyassā</bold>ti ‘‘ubhinnampi paṭhamanipannāya anuṭṭhāpanā’’ti vatvā ettha kiriyākiriyanti eke, taṃ aṭṭhakathāya virujjhati. ‘‘Kiriya’’nti hi <bold>aṭṭhakathāyaṃ</bold> vuttaṃ. Atha kassā āpattīti? Ubhinnampi nipajjanakiriyaṃ paṭicca. Imassa anāpattivāre ‘‘vavatthānaṃ dassetvā’’ti natthi, tasmā vavatthānaṃ katvā nipajjituṃ na vaṭṭatīti eke. Vipulatare vaṭṭatīti eke. ‘‘Antaraṃ katvā nipajjituṃ vaṭṭatī’’ti <bold>porāṇagaṇṭhipade</bold> likhitaṃ.</paragraph>
<centered line="627">Paṭhamasikkhāpadavaṇṇanā niṭṭhitā.</centered>
<subhead line="628">2. Dutiyasikkhāpadavaṇṇanā</subhead>
<paragraph line="629" number="940"><bold>Vavatthānaṃ dassetvā</bold>ti ettha upari pārupanampi majjhe obhogaṃ katvā ubhinnaṃ antare otāreti, vaṭṭatīti eke. Vavatthānañca yathā ṭhāne na tiṭṭhati, tathā atikkamitvā tuvaṭṭentiyā āpattiyevāti. ‘‘Kiriyākiriya’’nti ca <bold>porāṇagaṇṭhipade</bold> vuttaṃ.</paragraph>
<centered line="630">Dutiyasikkhāpadavaṇṇanā niṭṭhitā.</centered>
<subhead line="631">3. Tatiyasikkhāpadavaṇṇanā</subhead>
<paragraph line="632" number="941"> Attano <pageBreak edition="M" number="0.0379" /><pageBreak edition="V" number="0.0347" /> sajjhāyanaṭṭhāne ce vuḍḍhatarā āgacchati, vandanakāle vā, āpucchanakiccaṃ natthi. Ekasmiṃ ovarake āpucchitabbaṃ. ‘‘Atha ovarake mahātherī vasati, sammukhe itarā, āpucchitabbā tassā upacārattā’’ti <bold>porāṇagaṇṭhipade</bold> vuttaṃ.</paragraph>
<centered line="633">Tatiyasikkhāpadavaṇṇanā niṭṭhitā.</centered>
<paragraph line="634" number="946-950"> Catutthapañcamasikkhāpadaṃ uttānatthameva.</paragraph>
<subhead line="635">6. Chaṭṭhasikkhāpadavaṇṇanā</subhead>
<paragraph line="636" number="956"><bold>Gahapati</bold> nāma ṭhapetvā sahadhammike veditabbo, tasmā bhikkhunā vā sāmaṇerena vā ananulomikena saṃsaggena saṃsaṭṭhāpi na samanubhāsitabbāti sambhavati eva.</paragraph>
<centered line="637">Chaṭṭhasikkhāpadavaṇṇanā niṭṭhitā.</centered>
<paragraph line="638" number="961-5"> Sattamaaṭṭhama sikkhāpadaṃ uttānatthameva.</paragraph>
<subhead line="639">9. Navamasikkhāpadavaṇṇanā</subhead>
<paragraph line="640" number="969"><bold>Ekindriya</bold>nti kāyindriyeneva ekindriyaṃ, nigaṇṭhānaṃ acelakānaṃ mataṃ. Kāpilā pana ‘‘pañcindriyā’’ti maññantā evaṃ vadanti ‘‘sacakkhukattā alābumāluvādayo yattha ālambanaṃ, tattha gacchanti. Sasotakattā kadaliyo meghagajjitaṃ sutvā gabbhaṃ gaṇhanti. Saghānakattā panasādayo kuṇapagandhena phalanti. Sajivhakattā udakaṃ pivanti yena, sabbepi ‘pādapā’ti vuccanti. Sakāyapasādattā itthisamphassena asokarukkhā pupphantī’’ti. <bold>Saṅghāta</bold>nti vināsaṃ.</paragraph>
<paragraph line="641" number="970"> Idha <pageBreak edition="M" number="0.0380" /> ca vassacchedena dukkaṭaṃ. Paṭhamaṃ āvasitvā pacchā cārikā caraṇapaccayā pācittiyaṃ āpajjatīti veditabbaṃ. Atha vassaṃ avasitvā carati, avassupagamanapaccayā <pageBreak edition="V" number="0.0348" /> dukkaṭaṃ āpajjati. <bold>Porāṇagaṇṭhipade</bold> pana ‘‘antosattāhe antovasse cārikaṃ carantiyā pācittiyaṃ. Sattāhakaraṇīyena pana vaṭṭati, bhikkhuno dukkaṭaṃ hotī’’ti vuttaṃ.</paragraph>
<paragraph line="642" number="972"><bold>Kenaci ubbāḷhā</bold>ti vassacchedakāraṇenāti no takkoti ācariyo. Kittāvatā cārikā hotīti? Idaṃ na sabbattha vicāritaṃ. Anantarasikkhāpade ‘‘antamaso chappañcayojanānipī’’ti vuttattā so ca maññe heṭṭhimaparicchedoti.</paragraph>
<centered line="643">Navamasikkhāpadavaṇṇanā niṭṭhitā.</centered>
<subhead line="644">10. Dasamasikkhāpadavaṇṇanā</subhead>
<paragraph line="645" number="973"> Dasame ‘‘āhundarikā’’ti paṭhanti kira.</paragraph>
<centered line="646">Dasamasikkhāpadavaṇṇanā niṭṭhitā.</centered>
<centered line="647">Tuvaṭṭavaggavaṇṇanā niṭṭhitā.</centered>
<title line="648">5. Cittāgāravaggavaṇṇanā</title>
<subhead line="649">1. Paṭhamasikkhāpadavaṇṇanā</subhead>
<paragraph line="650" number="978"><bold>Kīḷanaupavanaṃ</bold> nāma kañcinagarassa nagarupavanaṃ viya daṭṭhabbaṃ. <bold>Uyyānaṃ</bold> nāma tattheva nandavanauyyānaṃ viya daṭṭhabbaṃ. ‘‘Tattheva ṭhatvā taṃ taṃ disābhāgaṃ viloketvā passantiyā pana pāṭekkā āpattiyo’’ti pāṭho. Evaṃ vutte yaṃ pubbe vuttaṃ padaṃ ‘‘anuddharamānā’’ti, taṃ ekasmiṃyeva disābhāgeti siddhanti eke. Upacāro dve leḍḍupātoti ca.</paragraph>
<centered line="651">Paṭhamasikkhāpadavaṇṇanā niṭṭhitā.</centered>
<subhead line="652">2. Dutiyasikkhāpadavaṇṇanā</subhead>
<paragraph line="653" number="984"> ‘‘Āharimehi <pageBreak edition="M" number="0.0381" /><pageBreak edition="V" number="0.0349" /> vāḷehī’’ti ‘‘asaṃhārimenā’’ti ca duvidho pāṭho. ‘‘Visuṃ katvā pacchā saddhiṃ tehi vāḷehī’’ti likhitaṃ. Yathā tathā vāḷarūpe uṭṭhapetvā katapādaṃ ‘‘pallaṅka’’nti vuccati anāpattivāre ‘‘asaṃhārimehi vāḷehi kataṃ paribhuñjatī’’ti vacanābhāvato.</paragraph>
<centered line="654">Dutiyasikkhāpadavaṇṇanā niṭṭhitā.</centered>
<subhead line="655">3. Tatiyasikkhāpadavaṇṇanā</subhead>
<paragraph line="656" number="988"><bold>‘‘Ujjavujjave</bold>ti hatthappasāraṇe’’ti likhitaṃ, taṃ na yuttaṃ ‘‘yattakaṃ hatthena añchitaṃ hoti, tasmiṃ takkamhi veṭhite ekāpattī’’ti vacanato.</paragraph>
<centered line="657">Tatiyasikkhāpadavaṇṇanā niṭṭhitā.</centered>
<subhead line="658">4. Catutthasikkhāpadavaṇṇanā</subhead>
<paragraph line="659" number="993"><bold>‘‘Yāgupāne</bold>ti yāgudāne’’ti likhitaṃ. <bold>Porāṇagaṇṭhipade</bold> ‘‘mātāpitūnaṃ dātuṃ vaṭṭatī’’ti vuttaṃ.</paragraph>
<centered line="660">Catutthasikkhāpadavaṇṇanā niṭṭhitā.</centered>
<paragraph line="661" number="994"> Pañcamasikkhāpadaṃ uttānatthameva.</paragraph>
<subhead line="662">6. Chaṭṭhasikkhāpadavaṇṇanā</subhead>
<paragraph line="663" number="1001"> Chaṭṭhe bhikkhuvibhaṅge acelakasikkhāpadena ekaparicchedaṃ. Idha agāriko viseso, tasmā ‘‘asādhāraṇa’’nti vadanti.</paragraph>
<centered line="664">Chaṭṭhasikkhāpadavaṇṇanā niṭṭhitā.</centered>
<paragraph line="665" number="1003-8"> Sattamaṭṭhamesu <pageBreak edition="V" number="0.0350" /> vattabbaṃ natthi.</paragraph>
<subhead line="666">9. Navamasikkhāpadavaṇṇanā</subhead>
<paragraph line="667" number="1015"><bold>‘‘Khīlanamantaṃ</bold><pageBreak edition="M" number="0.0382" /> dārusārakhīlaṃ mantetvā pathaviyaṃ pavesetvā māraṇamantaṃ. <bold>Nāgamaṇḍalaṃ</bold>nāma nāgarodhamantaṃ, piṭṭhādīhi vā parikkhepaṃ katvā tattha manusse pavesenti guttatthāyā’’ti likhitaṃ.</paragraph>
<centered line="668">Navamasikkhāpadavaṇṇanā niṭṭhitā.</centered>
<paragraph line="669" number="1017"> Dasamasikkhāpadaṃ uttānatthameva.</paragraph>
<centered line="670">Cittāgāravaggavaṇṇanā niṭṭhitā.</centered>
<title line="671">6. Ārāmavaggavaṇṇanā</title>
<paragraph line="672" number="1021"> Paṭhamasikkhāpadaṃ uttānatthameva.</paragraph>
<subhead line="673">2. Dutiyasikkhāpadavaṇṇanā</subhead>
<paragraph line="674" number="1030"> Bhikkhunī ce bhikkhuṃ akkosati, iminā sikkhāpadena pācittiyaṃ. Bhikkhuniṃ ce akkosati, omasavādena āpajjati. Omasavāde sammukhāva ruhati, idha pana parammukhāpi.</paragraph>
<paragraph line="675">Tatrāyaṃ vicāraṇā – bhikkhuvibhaṅge osamavādasikkhāpade bhikkhunī anupasampannaṭṭhāne tiṭṭhatīti katvā bhikkhunivibhaṅgepi omasavādasikkhāpade bhikkhu bhikkhuniyā anupasampannaṭṭhāne tiṭṭhatīti siddhaṃ. Idha ca anupasampannassa akkosane dukkaṭaṃ vuttaṃ, bhikkhussa upasampannassa akkosane pācittiyaṃ vuttaṃ, tasmā imāni dve sikkhāpadāni bhikkhumhi <pageBreak edition="V" number="0.0351" /> saṃsandiyamānāni aññamaññaṃ na samenti. Yathā samenti, tathā jānitabbaṃ. Tattha <bold>porāṇagaṇṭhipade</bold> vuttanayena bhikkhunīnaṃ omasavādasikkhāpade anupasampannoti na gahetabbo, idamettha yuttaṃ. <bold>Paribhāseyyā</bold>ti aññatra akkosavatthūhi. Tesu hi aññatarasmiṃ sati omasavādapācittiyamevāti eke, taṃ na yuttaṃ <pageBreak edition="M" number="0.0383" />. Omasavāde pāḷimuttakaakkose hi dukkaṭaṃ hotīti. Dukkaṭokāse idaṃ pācittiyaṃ tehi niddiṭṭhaṃ hoti, tasmā ‘‘bālā etā’’ti <bold>pāḷiyaṃ</bold> idha āgatapadānaṃyeva vasena paribhāsanaṃ veditabbaṃ.</paragraph>
<centered line="676">Dutiyasikkhāpadavaṇṇanā niṭṭhitā.</centered>
<paragraph line="677" number="1033"> Tatiyasikkhāpadaṃ uttānatthameva.</paragraph>
<subhead line="678">4. Catutthasikkhāpadavaṇṇanā</subhead>
<paragraph line="679" number="1038"><bold>Nimantitā vā pavāritā vā</bold>ti ettha <bold>porāṇagaṇṭhipade</bold> tāva evaṃ vuttaṃ ‘‘pavāritāpi yāguṃ pātuṃ labhati, bhojjayāguṃ na labhati. Yāgu panettha khādanīyabhojanīyasaṅkhyaṃ na gacchati. Nimantitā bhikkhunī piṇḍāya caritvā bhuñjitukāmā sāmike apaloketvāva bhuñjituṃ labhati. Paramparabhojanāpatti bhikkhunīnaṃ natthi. Nimantitā taṃ bhattaṃ bhuñjitvā vā abhuñjitvā vā pavāritā kappiyaṃ kārāpetvā bhuñjituṃ na labhati, akappiyanimantanena nimantiyamānā dve nimantanāni sampaṭicchituñca na labhatī’’ti. Tattha ‘‘pavāritāpi yāguṃ pātuṃ labhatī’’ti vuttaṃ pāḷiyaṃ, aṭṭhakathāyañca anuññātattā. ‘‘Nimantitā appavāritā yāguṃ pivatī’’ti hi <bold>pāḷiyaṃ</bold> vuttaṃ. Tatridaṃ sikkhāpadavaṇṇanāpubbaṅgamasanniṭṭhānaṃ – nimantitā vā pavāritā vāti ettha vāsaddena akappiyanimantanena nimantitā appavāritā ṭhapetvā yāguṃ aññaṃ khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ aññatra sāmikānaṃ apalokanā. Paramparabhojanābhāvena bhikkhunīnaṃ ko guṇo jātoti? Na etāsaṃ guṇalābho, kevalaṃ pākaṭataraṃ jātaṃ. Bhikkhūpi vikappetvā missetvāva bhuñjituṃ labhanti. Samaye yathāsukhaṃ labhanti. Iminā apalokanena kinti? Pavāritā vā animantitā vā na kiñci kappiyaṃ kārāpetvā gilānātirittampi labhanti, nimantitā ca pavāritā ca yāgumpi na labhanti, apaloketvāpi na labhantīti.</paragraph>
<centered line="680">Catutthasikkhāpadavaṇṇanā niṭṭhitā.</centered>
<centered line="681">Ārāmavaggavaṇṇanā niṭṭhitā.</centered>
<title line="682">7. Gabbhinivaggavaṇṇanā</title>
<subhead line="683">1. Paṭhamādisikkhāpadavaṇṇanā</subhead>
<paragraph line="684" number="1067"><bold>‘‘Gabbhini’’</bold>nti <pageBreak edition="M" number="0.0384" /><pageBreak edition="V" number="0.0352" /> dassanādīhipi gabbhasambhavato vuttaṃ. <bold>Padabhājane</bold>pi pavāritabhāvo na dissati.</paragraph>
<paragraph line="685" number="1074"><bold>Dhāti vā</bold>ti ettha dārakaṃ sāmikānaṃ datvā āhaṭe vaḍḍheti, tathā mātāpīti keci.</paragraph>
<paragraph line="686" number="1080"> ‘‘Sikkhamāna’’nti pāṭhaṃ dīpavāsino rocenti kiriyākiriyattā, jambudīpavāsino ‘‘sikkhamānā’’ti. Tassattho sikkhādhammamānanato sikkhamānāti. Idha kiriyā na hoti, saññāva adhippetā. Na etāsu asikkhitā upasampādetabbā upajjhāyinīādīnaṃ āpattibhāvā. ‘‘Tassā upasampadā hoti evā’’ti vadanti.</paragraph>
<paragraph line="687" number="1082"><bold>Dhammakamme</bold>ti upasampadakammaṃ adhippetaṃ.</paragraph>
<paragraph line="688" number="1112"><bold>Vuṭṭhāpita</bold>nti sāmaṇeribhūmito yāya theriyā upasampadāpekkhā vuṭṭhapitā, sā therī vuṭṭhāpitā nāma, teneva puna visesanatthaṃ <bold>‘‘pavattini’’</bold>nti āha.</paragraph>
<centered line="689">Paṭhamādisikkhāpadavaṇṇanā niṭṭhitā.</centered>
<centered line="690">Gabbhinivaggavaṇṇanā niṭṭhitā.</centered>
<title line="691">8. Kumāribhūtavaggavaṇṇanā</title>
<subhead line="692">2. Dutiyādisikkhāpadavaṇṇanā</subhead>
<paragraph line="693" number="1124"> ‘‘Anujānāmi <pageBreak edition="V" number="0.0353" />, bhikkhave, aṭṭhārasavassāya kumāribhūtāya…pe… sikkhāsammutiṃ dātu’’nti idha vuttaṃ viya ‘‘anujānāmi, bhikkhave, dasavassāya gihigatāya…pe… sikkhāsammutiṃ dātu’’nti na vuttaṃ, tasmā ‘‘paripuṇṇadvādasavassāya eva gihigatāya sikkhāsammuti dātabbā’’ti vuttaṃ. Gihigatāya sikkhāsammuti dātabbāti eketi katvā dasavassāyapi vaṭṭati <pageBreak edition="M" number="0.0385" />. Kasmā? ‘‘Anāpatti paripuṇṇadvādasavassaṃ paripuṇṇasaññā vuṭṭhāpetī’ti (pāci. 1093-1095) ca ‘anāpatti paripuṇṇadvādasavassaṃ gihigataṃ…pe… sikkhitasikkhaṃ vuṭṭhāpetī’ti (pāci. 1097-1101) ca vuttattā’’ti <bold>porāṇagaṇṭhipade</bold> vuttaṃ. Kiṃ iminā parihārena. ‘‘Dasavassāya gihigatāya sikkhāsammuti dātabbā’’ti hi vuttaṃ. ‘‘Gihigatātipi vattuṃ na vaṭṭatī’ti sace vadanti, kammaṃ kuppatī’’ti likhitaṃ.</paragraph>
<paragraph line="694" number="1146"><bold>Ahameva nūna…pe… alajjinī, yā saṅgho</bold>ti ettha yā ahameva nūna bālāti attho. ‘‘Yaṃ saṅgho’’tipi atthi, tattha yaṃ yasmā deti, tasmā ahameva nūna bālāti attho.</paragraph>
<paragraph line="695" number="1159"> Purisasaṃsaṭṭhā kumārakasaṃsaṭṭhā caṇḍī sokāvāsāvakathaṃ sikkhamānāti vuccati, <bold>padabhājane</bold> eva cāyaṃ sikkhamānā ‘‘chasu dhammesu sikkhitasikkhā’’ti kasmā vuttanti? Pubbe gahitasikkhattā, pubbe paripuṇṇasikkhattā ca evaṃ vuccatīti veditabbaṃ.</paragraph>
<paragraph line="696" number="1166-7"><bold>Pahūtaṃ khādanīyaṃ bhojanīyaṃ passitvā</bold>ti ettha ‘‘sikkhamānāya ñātakā kira sampādayiṃsu, taṃ passitvā there bhikkhū uyyojesi. Uyyojetvā tesaṃ chandaṃ gahetvā pubbe chandadāyake gaṇaṃ katvā sesānaṃ chandaṃ chandameva katvā kammaṃ kārāpesī’’ti <bold>porāṇagaṇṭhipade</bold> vuttaṃ. <bold>Chandaṃ vissajjetvā</bold>ti ettha <bold>anugaṇṭhipade</bold> evaṃ vuttaṃ ‘‘idaṃ kammaṃ ajja na kattabbaṃ. ‘Yathāsukha’nti vatvā vissajjitaṃ hoti, tasmā yo koci mukharo, bālo vā kiñcāpi ‘yathāsukha’nti vadati, therāyattattā pana therassa anumatiyā satiyā vissajjito hoti, asatiyā <pageBreak edition="V" number="0.0354" /> na hoti, tathāpi puna chandaṃ gahetvāva kammaṃ karonti, ayaṃ payogo. Gahaṇe payojanaṃ pana natthi. Saṅghatthero ce vissajjeti, chandaṃ gahetvāva kātabbaṃ. <bold>Chandaṃ vissajjetvā kāyena vuṭṭhitāyā</bold>ti ettha idha sambādho, ‘amukamhi ṭhāne karissāmā’ti hatthapāsaṃ vijahitvāpi gacchanti ce, natthi doso. Kiñcāpi natthi, tā pana hatthapāsaṃ avijahitvāva gacchanti, ayaṃ payogo’’ti. ‘‘Rattipārivāsiye uposathapavāraṇāva na vaṭṭati, aññakammaṃ pana vaṭṭati. Uposathapavāraṇāpi anuposathapavāraṇadivase na vaṭṭanti, itaraṃ sabbakālaṃ vaṭṭati. Parisapārivāsiye <pageBreak edition="M" number="0.0386" /> hatthapāsaṃ avijahitvā catūsu gatesu catuvaggakaraṇīye aññasmiṃ pañcasu dasasu vīsatīsu gatesu sesehi visuṃ tahiṃ tahiṃ gantvāpi puna sannipātaṭṭhānaṃ āgantvā kātuṃ vaṭṭati. Ajjhāsayapārivāsiye hatthapāsaṃ avijahitvā yathānisinnāva nisinnā ce, puna kātuṃ vaṭṭati hatthapāsassa avijahitattā’’ti <bold>porāṇagaṇṭhipade</bold> vuttaṃ. Tesaṃ porāṇānaṃ matena chandapārivāsiyamevekaṃ na vaṭṭatīti āpannaṅgañca dassitaṃ, idhāpi taṃ visuṃ na dassitaṃ asambhavatoti eke. Chandadāyake parisaṃ patvā gate tassa pubbachandadānaṃ chandapārivāsiyanti no takkoti ācariyo.</paragraph>
<paragraph line="697">Tatridaṃ sanniṭṭhānaṃ – parisapārivāsiye <bold>aṭṭhakathāyaṃ</bold> ‘‘aññatra gacchāmāti chandaṃ avissajjetvāva uṭṭhahanti…pe… kammaṃ kātuṃ vaṭṭatī’’ti vuttavacane hatthapāsā vijahanaṃ na paññāyati. Ettha pana kammappattānaṃ hatthapāsassa avijahanameva icchitabbanti katvā <bold>porāṇagaṇṭhipade</bold> vuttaṃ. Kiñcāpi na paññāyati, appaṭikkhittattā pana vaṭṭatīti ce? Na, paṭikkhittattā. Kathaṃ? Chando nāma kammappattesu bhikkhūsu ekasīmāya sannipatitesu āgacchati, nāsannipatitesu. Idha hi ‘‘chandaṃ avissajjetvā’’ti ca ‘‘chandassa pana avissaṭṭhattā’’ti ca vuttaṃ. ‘‘Ajjhāsayaṃ avissajjetvā’’ti ca ‘‘ajjhāsayassa avissaṭṭhattā’’ti ca na vuttaṃ, tasmā chandassa avissajjanaṃ kammappattānaṃ hatthapāsāvijahaneneva hoti, na vijahaneti siddhaṃ.</paragraph>
<paragraph line="698">Hoti cettha –</paragraph>
<gatha1 line="699">‘‘Yato āgamanaṃ yassa, tadabhāvassa niggahe;</gatha1>
<gathalast line="700">Tasmā sannipatitesu, bhikkhūsu tassa bhedato’’ti.</gathalast>
<paragraph line="701">Rattipārivāsiyachando viya rattipārivāsiyapārisuddhipīti tadanulomena vaṭṭati svātanāya chando <pageBreak edition="V" number="0.0355" /> vā pārisuddhi vā pavāraṇā vā, tāya kammaṃ kātuṃ vaṭṭati. Uposathapavāraṇā pana anuposathadivase na vaṭṭati, itaraṃ vaṭṭati. Pannarasiuposathaṃ cātuddasiyaṃ kātuṃ vaṭṭati khettattā. Na cātuddasiuposathaṃ pannarasiyaṃ akhettattā anuposathadivasattā pāṭipadadivasattāti ekacce ācariyā, tasmā tesaṃ <pageBreak edition="M" number="0.0387" /> matena cātuddasiuposathaṃ tatiyaṃ, sattamaṃ vā pannarasiyaṃ kātuṃ na vaṭṭati. Yaṃ panettha vuttaṃ <bold>aṭṭhakathāyaṃ</bold> ‘‘sace cātuddasikaṃ uposathaṃ karissāmāti nisinnā, pannarasoti kātuṃ vaṭṭatī’’ti. Tato ‘‘pannarasiyameva ‘cātuddasikaṃ uposathaṃ karissāmā’ti nisinnā punadivase attano taṃ uposathaṃ ‘pannaraso’ti kātuṃ vaṭṭatīti attho’’ti evaṃ pariharanti, taṃ tesaṃ mataṃ ‘‘tathārūpapaccaye sati aññasmimpi cātuddase uposathaṃ kātuṃ vaṭṭatī’’ti (kaṅkhā. aṭṭha. nidānavaṇṇanā) iminā <bold>mātikāṭṭhakathā</bold>vacanena na sameti. Na hi tattha ‘‘aññasmimpi pannarase cātuddasikaṃ kātuṃ vaṭṭatī’’ti vuttaṃ. Evaṃ santepi ‘‘sakiṃ pakkhassa cātuddase vā pannarase vā’’ti anuññātadivase pariyāpannattā channaṃ cātuddasikānaṃ pacchimā pannarasī anuposathadivaso na hotīti siddhaṃ hoti. Kiñcāpi siddhaṃ, iminā pana ‘‘āvāsikānaṃ pannaraso, āgantukānaṃ cātuddaso, āgantukehi āvāsikānaṃ samasamehi vā appatarehi vā anuvattitabba’’nti vacanamettha niratthakaṃ hotīti veditabbaṃ.</paragraph>
<centered line="702">Dutiyādisikkhāpadavaṇṇanā niṭṭhitā.</centered>
<centered line="703">Kumāribhūtavaggavaṇṇanā niṭṭhitā.</centered>
<title line="704">9. Chattupāhanavaggavaṇṇanā</title>
<subhead line="705">11. Ekādasamādisikkhāpadavaṇṇanā</subhead>
<paragraph line="706" number="1214"><bold>Upacāraṃ sandhāya kathita</bold>nti ‘‘dvādasahatthaṃ upacāro’’ti likhitaṃ.</paragraph>
<paragraph line="707" number="1221"><bold>Suttante okāsaṃ kārāpetvā vinayaṃ vā abhidhammaṃ vā pucchatī</bold>ti ettha ca tīṇi piṭakāni attano attano nāmena vuttānīti katvā abhidhammo buddhena bhāsito evāti dīpitaṃ hoti.</paragraph>
<paragraph line="708" number="1224-5"> Thano <pageBreak edition="V" number="0.0356" /> ca udaro ca <bold>thanudarā</bold>. ‘‘Saṃkaccikāya pamāṇaṃ tiriyaṃ diyaḍḍhahatthā’’ti <bold>porāṇagaṇṭhipade</bold> vuttaṃ. ‘‘Aparikkhittassa gāmassa upacāraṃ <pageBreak edition="M" number="0.0388" /> okkamantiyā’’ti bahūsu potthakesu, saṅghādisesakaṇḍe viya ‘‘upacāraṃ atikkamantiyā’’ti pāṭho appakesu, sova pāṭho. <bold>Aṭṭhakathāyaṃ</bold> ‘‘parikkhepaṃ atikkamantiyāti ekena pādena atikkante dukkaṭaṃ, dutiyena pācittiyaṃ. Upacārepi eseva nayo’’ti vacanampi ‘‘upacāraṃ atikkamantiyā’’ti pāṭhoti dīpetīti no takkoti ācariyo.</paragraph>
<centered line="709">Ekādasamādisikkhāpadavaṇṇanā niṭṭhitā.</centered>
<centered line="710">Chattupāhanavaggavaṇṇanā niṭṭhitā.</centered>
<subhead line="711">Nigamanavaṇṇanā</subhead>
<paragraph line="712">Giraggasamajjādīni ‘‘acittakāni lokavajjānī’’ti vuttattā ‘‘nacca’’nti vā ‘‘gandho’’ti vā ajānitvāpi dassanena, vilimpanena vā āpajjanato vatthuajānanacittena <bold>acittakāni</bold>. ‘‘Nacca’’nti vā ‘‘gandho’’ti vā jānitvā passantiyā, vilimpantiyā ca akusalattā eva <bold>lokavajjāni</bold>. Corivuṭṭhāpanādīni ‘‘corī’’tiādinā vatthuṃ jānitvā karaṇe eva āpattisabbhāvato <bold>sacittakāni</bold>. Upasampadādīnaṃ ekantena akusalacitteneva akattabbattā <bold>paṇṇattivajjāni</bold>. ‘‘Idha sacittakācittakatā paṇṇattijānanājānanatāya aggahetvā vatthujānanājānanatāya gahetabbā’’ti likhitaṃ. <bold>Anugaṇṭhipade</bold> pana ‘‘giraggasamajjādīni ‘acittakāni lokavajjānī’ti vuttattā ‘nacca’nti vā ‘saṅghāṇī’ti vā ‘gandho’ti vā tassa nāmavasena ajānitvā māyākārassa māyāni sīsaṭṭhiādīni paṭisaṅkhāya passantiyā, akkhamālādiatthāya saṅghāṇiṃ kaṭiyā bandhantiyā, ‘sedagandhaṃ apanetvā buddhapūjaṃ karissāmī’ti uppannena cittena gandhaṃ vilimpetvā nahāyantiyā ca āpattisabbhāvato nāmena saddhiṃ nāmavasena vā vatthussa ajānanacittena <bold>acittakāni</bold> nāma. Na andhakāre ‘kaṭisuttamida’nti saññāya saṅghāṇiṃ gahetvā kaṭiyaṃ dhāraṇakāle, mattikāsaññāya ca gandhaṃ gahetvā vilimpanakāle āpattisabbhāvato ‘acittakānī’ti vattabbāni. Tasmiṃ kāle anāpatti, teneva saṅghāṇiyā asaṅghāṇisaññāvārepi ‘āpatti pācittiyassā’ti pāḷi na vuttā. Yathā ‘khettaābādhapaccayā, kaṭisuttakaṃ dhāretī’ti vacanato vināpi akusalena saṅghāṇiādīni sakkā dhāretunti siddhaṃ, evaṃ <pageBreak edition="V" number="0.0357" /> ābādhapaccayā vināpi akusalena na sakkā suraṃ <pageBreak edition="M" number="0.0389" /> pātunti siddhaṃ ‘anāpatti ābādhapaccayā majjaṃ pivatī’ti pāḷiyā abhāvato. Akusalena vinā madhupuṇṇamuṭṭhiyaṃ pakkhittamajjassa ajjhoharaṇakālādīsu surāpānāpattiṃ āpajjatīti ca siddhaṃ ‘majje amajjasaññī pivati, āpatti pācittiyassā’ti (pāci. 328) vuttattā. Kiṃbahunā, kāmabhogasaññāya saddhiṃ ‘saṅghāṇī’ti ca ‘gandho’ti ca jānitvā vinā anāpattikāraṇena dhārentiyā ekantākusalattā <bold>lokavajjāni</bold> nāma vuccanti. Iminā upāyena sesesupi nayo netabbo. Ettha surāpānādhikāre upatissattheravādo’’ti vuttaṃ. Asaṃkaccikasikkhāpade ‘‘aparikkhittassa gāmassa upacāraṃ okkamantiyāti pāṭho’’ti ca ‘‘paṇītabhojanaviññatti, acelakasikkhāpadaṃ, nimantitassa cārittāpajjanaṃ, duṭṭhullappaṭicchādanaṃ, ūnavīsativassupasampadaṃ, mātugāmena saddhiṃ saṃvidhāya addhānagamanaṃ, rājantepurappavesanaṃ, santaṃ bhikkhuṃ anāpucchā vikāle gāmappavesanaṃ, nisīdanaṃ, vassikasāṭikanti pāṭho’’ti ca vuttaṃ.</paragraph>
<centered line="713">Nigamanavaṇṇanā niṭṭhitā.</centered>
<centered line="714">Pācittiyakaṇḍavaṇṇanā niṭṭhitā.</centered>
<centered line="715">Ubhatovibhaṅgaṭṭhakathāvaṇṇanā niṭṭhitā.</centered>
<centered line="716"> Namo tassa bhagavato arahato sammāsambuddhassa</centered>
</body>
</document>