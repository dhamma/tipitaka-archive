<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin11t.nrf30.xml</normativeSource>
    <archivePath>roman/tika/vinayapitaka (tika)/vinayavinicchaya-tika/vattakkhandhakakathavannana.xml</archivePath>
    <baseFileName>vattakkhandhakakathavannana</baseFileName>
    <titlePath>Vattakkhandhakakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Vattakkhandhakakathāvaṇṇanā</chapter>
    <paragraph line="2" number="2914-5"> Āgantuko ca āvāsiko ca piṇḍacāriko ca senāsanañca āraññako ca anumodanā cāti viggaho, tāsu vattāni, itarītarayogadvandasamāsassa uttarapadaliṅgattā itthi liṅganiddeso. <bold>Bhatte</bold> bhattagge, uttarapadalopo. <bold>‘‘Bhatte’’</bold>tiādīhi padehi ‘‘vattānī’’ti paccekaṃ yojetabbaṃ.</paragraph>
    <paragraph line="3">Ācariyo ca upajjhāyako ca sisso ca saddhivihāriko ca, tesaṃ vattānīti viggaho. <bold>Sabbaso</bold>ti sabbāvayavabhedehi. <bold>Catuddasevā</bold>ti avayavabhedehi bahuvidhānipi <bold>vattāni</bold> visayabhedena cuddasa eva vuttāni. <bold>Visuddhacittenā</bold>ti savāsanasakalasaṃkilesappahānato accantaparisuddhacittasantānena <pageBreak edition="M" number="2.0320" />. <bold>Vināyakenā</bold>ti satte vinetīti vināyako, anuttarapurisadammasārathibhāvena dammadevabrahmanāgādike satte nānāvidhena vinayanupāyena dametīti attho. Atha vā vigato nāyako assāti <bold>vināyako,</bold> tena.</paragraph>
    <paragraph line="4" number="2916"><bold>Ārāma</bold>nti <pageBreak edition="V" number="2.0251" /> ettha taṃsamīpe tabbohāro. Yathāha ‘‘idāni ‘ārāmaṃ pavisissāmī’ti iminā upacārasīmasamīpaṃ dasseti, tasmā upacārasīmaṃ patvā upāhanāomuñcanādi sabbaṃ kātabba’’nti (cūḷava. aṭṭha. 357). ‘‘Pana apanetabba’’nti padacchedo. <bold>Muñcitabbāti upāhanā</bold> pādato apanetabbā.</paragraph>
    <paragraph line="5" number="2917"><bold>Oguṇṭhana</bold>nti sasīsapārupanaṃ. Sīse cīvarameva vā na kātabbanti sambandho. <bold>Tenā</bold>ti āgantukena. <bold>Pānīyavārinā</bold>ti pātabbajalena.</paragraph>
    <paragraph line="6" number="2918"><bold>Pucchitvā</bold>ti vassagaṇanaṃ pucchitvā. Vihāre vuḍḍhabhikkhuno āgantukena bhikkhunā <bold>vanditabbāva. Kāle</bold>ti kālasseva. <bold>Tena</bold> āgantukena <bold>bhikkhunā</bold> senāsanaṃ ‘‘mayhaṃ kataraṃ senāsanaṃ pāpuṇātī’’ti <bold>pucchitabbañcā</bold>ti yojanā.</paragraph>
    <paragraph line="7" number="2919"> ‘‘Pucchitabba’’nti idaṃ <bold>‘‘vaccaṭṭhāna’’</bold>ntiādikehi sabbehi upayogantapadehi paccekaṃ yojetabbaṃ. <bold>Pānīyameva cā</bold>ti ‘‘kiṃ imissā pokkharaṇiyā pānīyameva pivanti, udāhu nahānādiparibhogampi karontī’’ti (cūḷava. aṭṭha. 357) <bold>aṭṭhakathā</bold>gatanayena pānīyañca. Tathā <bold>paribhojanīyañca. Saṅghakatika</bold>nti ‘‘kesuci ṭhānesu vāḷamigā vā amanussā vā honti, tasmā kaṃ kālaṃ pavisitabbaṃ, kaṃ kālaṃ nikkhamitabba’’nti <bold>aṭṭhakathā</bold>gatanayena saṅghassa katikasaṇṭhānañca. <bold>Gocarādika</bold>nti <pageBreak edition="M" number="2.0321" /> ettha ca ‘‘gocaro pucchitabboti ‘gocaragāmo āsanne, udāhu dūre, kālasseva ca piṇḍāya caritabbaṃ, udāhu no’ti evaṃ bhikkhācāro pucchitabbo’’ti (cūḷava. aṭṭha. 357) vuttanayena gocarañca. <bold>Ādi</bold>-saddena agocaraṃ gahitaṃ. ‘‘Agocaro nāma micchādiṭṭhikānaṃ vā gāmo paricchinnabhikkho vā gāmo, yattha ekassa vā dvinnaṃ vā bhikkhā diyyati, sopi pucchitabbo’’ti (cūḷava. aṭṭha. 357) vuttanayena <bold>agocarañca</bold>.</paragraph>
    <paragraph line="8" number="2920"> Evaṃ āgantukavattaṃ dassetvā idāni āvāsikavattaṃ dassetumāha <bold>‘‘vuḍḍha’’</bold>ntiādi. Paccuggantvā pattañca cīvarañca paṭiggahetabbanti yojanā. Ca-saddo luttaniddiṭṭho.</paragraph>
    <paragraph line="9" number="2921"><bold>Tassā</bold>ti <pageBreak edition="V" number="2.0252" /> āgantukassa. <bold>Pādodakañcā</bold>ti <bold>ca</bold>-saddena dhotādhotapādā yattha ṭhapīyanti, taṃ pādapīṭhaṃ, pādakathalikañca upanikkhipitabbanti etaṃ gahitaṃ. <bold>Pucchitabbañca vārinā</bold>ti ‘‘pānīyena pucchantena sace sakiṃ ānītaṃ pānīyaṃ sabbaṃ pivati, ‘puna ānemī’ti pucchitabboyevā’’ti vuttanayena pānīyena pucchitabbo. Idha <bold>ca</bold>-saddena –</paragraph>
    <indent line="10">‘‘Apica bījanenapi bījitabbo, bījantena sakiṃ pādapiṭṭhiyaṃ bījitvā sakiṃ majjhe, sakiṃ sīse bījitabbaṃ, ‘alaṃ hotū’ti vuttena tato mandataraṃ bījitabbaṃ. Puna ‘ala’nti vuttena tato mandataraṃ bījitabbaṃ. Tatiyavāraṃ vuttena bījanī ṭhapetabbā. Pādāpissa dhovitabbā, dhovitvā sace attano telaṃ atthi, tena makkhetabbā. No ce atthi, tassa santakena makkhetabbā’’ti (cūḷava. aṭṭha. 359) –</indent>
    <unindented line="11">Vuttavattāni saṅgaṇhāti.</unindented>
    <paragraph line="12" number="2922-3"><bold>Vandeyyo</bold>ti <pageBreak edition="M" number="2.0322" /> vuḍḍhāgantuko vanditabbo. <bold>Paññapetabba</bold>nti ‘‘kattha mayhaṃ senāsanaṃ pāpuṇātī’’ti pucchitena senāsanaṃ paññapetabbaṃ, ‘‘etaṃ senāsanaṃ tumhākaṃ pāpuṇātī’’ti evaṃ ācikkhitabbanti attho. ‘‘Vattabbo’’ti idaṃ <bold>‘‘ajjhāvutthamavuttha’’</bold>ntiādīhi padehi taṃtaṃliṅgavacanānurūpena parivattetvā paccekaṃ yojetabbaṃ. <bold>Ajjhāvuttha</bold>nti paññattasenāsanassa bhikkhūhi paṭhamaṃ vutthabhāvaṃ. <bold>Avutthaṃ vā</bold>ti cīvarakālaṃ tasmiṃ bhikkhūhi anajjhāvutthabhāvaṃ vā. <bold>Gocarāgocaraṃ</bold> vuttameva.</paragraph>
    <paragraph line="13"><bold>Sekkhakulāni cā</bold>ti laddhasekkhasammutikāni kulāni ca vattabbāni. <bold>‘‘Pavese nikkhame kālo’’</bold>ti idaṃ ‘‘saṅghakatika’’nti ettha vuttatthameva. <bold>Pānīyādika</bold>nti <bold>ādi</bold>-saddena paribhojanīyakattarayaṭṭhīnaṃ ācikkhanaṃ saṅgaṇhāti.</paragraph>
    <paragraph line="14" number="2924"><bold>Yathānisinnenevā</bold>ti attanā nisinnaṭṭhāneyeva nisinnena. <bold>Assā</bold>ti navakassa.</paragraph>
    <paragraph line="15" number="2925"> ‘‘Atra pattaṃ ṭhapehi, idamāsanaṃ nisīdāhī’’ti <bold>iccevaṃ</bold> iminā pakārena sabbaṃ vattabbanti yojanā. <bold>Deyyaṃ senāsanampi cā</bold>ti senāsanañca dātabbaṃ. <bold>Ca</bold>-saddena ‘‘avutthaṃ vā ajjhāvutthaṃ <pageBreak edition="V" number="2.0253" /> vā ācikkhitabba’’ntiādinā vuttaṃ sampiṇḍeti. Mahāāvāsepi attano santikaṃ sampattassa āgantukassa vattaṃ akātuṃ na labbhati.</paragraph>
    <paragraph line="16" number="2926"> ‘‘Mātikāya niddiṭṭhakkameneva vattāni kātabbāni, udāhu yathānuppattivasenā’’ti koci maññeyyāti mātikākkameneva kātabbanti niyamo natthi, yathānuppattavaseneva kātabbanti viññāpetuṃ mātikākkamamanādiyitvā gamikavattaṃ āraddhaṃ. Atha vā vatticchānupubbakattā saddapayogassa <pageBreak edition="M" number="2.0323" /> mātikākkamamanādiyitvā yathicchaṃ niddeso katoti veditabboti. <bold>Dārumattikabhaṇḍānī</bold>ti mañcapīṭhādīni ceva rajanabhājanāni ca. <bold>Paṭisāmetvā</bold>ti guttaṭṭhāne ṭhapetvā. <bold>Āvasathampi thaketvā</bold>ti āvasathe dvārakavāṭādīni ca thaketvā.</paragraph>
    <paragraph line="17" number="2927"><bold>Āpucchitvāpī</bold>ti bhikkhussa vā sāmaṇerassa vā ārāmikassa vā ‘‘imaṃ paṭijaggāhī’’ti niyyādetvā vā. <bold>Pucchitabbe asantepī</bold>ti ettha <bold>pi</bold>-saddo pana-saddattho. <bold>Gopetvā vāpi sādhuka</bold>nti ‘‘catūsu pāsāṇesu mañcaṃ paññapetvā mañce mañcaṃ āropetvā’’tiādinā (cūḷava. 360) vuttanayena sammā paṭisāmetvā gantabbanti yojanā.</paragraph>
    <paragraph line="18" number="2928"> Piṇḍacārikavattaṃ dassetumāha <bold>‘‘sahasā’’</bold>tiādi. Piṇḍacāriko bhikkhu antaragharaṃ pavisanto <bold>sahasā na pavise</bold> sīghaṃ na paviseyya, nikkhamanto <bold>sahasā na nikkhame</bold> sīghaṃ na nikkhameyya, bhikkhusāruppena paviseyya, nikkhameyya ca. <bold>Piṇḍacārinā</bold> bhikkhunā gehadvāraṃ sampattena <bold>atidūre na ṭhātabbaṃ</bold> nibbakosato atidūraṭṭhāne na ṭhātabbaṃ. <bold>Accāsanne na ṭhātabbaṃ</bold> nibbakosato āsannatare ṭhāne na ṭhātabbaṃ.</paragraph>
    <paragraph line="19" number="2929"><bold>Uccāretvā</bold>ti upanāmetvā. <bold>Bhājana</bold>nti pattaṃ. <bold>Dakkhiṇena paṇāmetvā</bold>ti dakkhiṇena hatthena upanāmetvā. <bold>Bhikkhaṃ gaṇheyyā</bold>ti ettha ‘‘ubhohi hatthehi paṭiggahetvā’’ti seso. Yathāha – ‘‘ubhohi hatthehi pattaṃ paṭiggahetvā bhikkhā gahetabbā’’ti (cūḷava. 366).</paragraph>
    <paragraph line="20" number="2930"> Sūpaṃ dātukāmā vā adātukāmā vā iti muhuttakaṃ <bold>sallakkheyya</bold> tiṭṭheyya. <bold>Antarā</bold>ti <pageBreak edition="V" number="2.0254" /> bhikkhādānasamaye. <bold>Na</bold><pageBreak edition="M" number="2.0324" /><bold>bhikkhādāyikā</bold>ti itthī vā hotu puriso vā, bhikkhādānasamaye mukhaṃ na oloketabbanti.</paragraph>
    <paragraph line="21" number="2931"> Piṇḍacārikavattaṃ dassetvā āraññikavattaṃ dassetumāha <bold>‘‘pānīyādī’’</bold>tiādi. <bold>Pānīyādī</bold>ti <bold>ādi</bold>-saddena paribhojanīyaaggiaraṇisahitakattarayaṭṭhīnaṃ gahaṇaṃ. Tatrāyaṃ vinicchayo – <bold>pānīyaṃ upaṭṭhāpetabba</bold>nti sace bhājanāni nappahonti, pānīyameva paribhojanīyampi katvā upaṭṭhāpetabbaṃ. Bhājanaṃ alabhantena veḷunāḷikāyapi upaṭṭhāpetabbaṃ. Tampi alabhantassa yathā samīpe khuddakaāvāṭo hoti, evaṃ kātabbaṃ. Araṇisahite asati aggiṃ akātumpi ca vaṭṭati. Yathā ca āraññikassa, evaṃ kantārapaṭipannassāpi araṇisahitaṃ icchitabbaṃ. Gaṇavāsino pana tena vināpi vaṭṭatīti.</paragraph>
    <paragraph line="22"><bold>Nakkhatta</bold>nti assayujādisattavīsatividhaṃ nakkhattaṃ jānitabbanti sambandho. Kathaṃ jānitabbanti āha <bold>‘‘tena yogo cā’’</bold>ti, tena nakkhattena candassa yogo ñātabboti attho. <bold>Jānitabbā disāpi cā</bold>ti araññe viharantena aṭṭhapi disā asammohato jānitabbā.</paragraph>
    <paragraph line="23" number="2932"> Aññavattaṃ dassetumāha <bold>‘‘vaccapassāvatitthānī’’</bold>tiādi. <bold>Paṭipāṭiyā bhavantī</bold>ti gatānukkamena sevitabbā bhavanti. Yathāha – ‘‘vaccakuṭiyaṃ, passāvaṭṭhāne, nhānatittheti tīsupi āgatapaṭipāṭiyeva pamāṇa’’nti (cūḷava. aṭṭha. 373). <bold>Yathāvuḍḍhaṃ karontassā</bold>ti gatapaṭipāṭiṃ vinā vuḍḍhapaṭipāṭiyā karontassa.</paragraph>
    <paragraph line="24" number="2933"> Vaccakuṭiṃ <pageBreak edition="M" number="2.0325" /> pavisanto sahasā na paviseyya. <bold>Ubbhajitvā</bold>ti cīvaraṃ ukkhipitvā.</paragraph>
    <paragraph line="25" number="2934"> Nitthunantena bhikkhunā vaccaṃ na kātabbanti yojanā. ‘‘Vaccassa dunniggamanena upahato hutvā nitthunati ce, na doso’’ti <bold>sikkhābhājanavinicchaye</bold> vuttaṃ. Daṇḍakaṭṭhaṃ khādato vaccaṃ <bold>karoto</bold> bhikkhuno dukkaṭaṃ hotīti yojanā.</paragraph>
    <paragraph line="26" number="2936"><bold>Kharenā</bold>ti pharusena vā phālitakaṭṭhena vā gaṇṭhikena vā kaṇṭakena vā susirena <pageBreak edition="V" number="2.0255" /> vā pūtinā vā daṇḍena <bold>na avalekheyya</bold> na puñcheyya. <bold>Na kaṭṭhaṃ vaccakūpake chaḍḍeyyā</bold>ti taṃ kaṭṭhaṃ vaccakūpe na chaḍḍeyya. Passāvadoṇiyā kheḷaṃ na pāteyyāti yojanā.</paragraph>
    <paragraph line="27" number="2937"><bold>Pādukāsū</bold>ti vaccapassāvapādukāsu. <bold>Nikkhamane</bold> nikkhamanakāle. <bold>Tatthevā</bold>ti vaccapassāvapādukāsveva. <bold>Paṭicchādeyyā</bold>ti ukkhittaṃ cīvaraṃ otāretvā sarīraṃ paṭicchādeyya.</paragraph>
    <paragraph line="28" number="2938"> Yo vaccaṃ katvā salile sati <bold>sace nācameyya</bold> udakakiccaṃ na kareyya, tassa dukkaṭaṃ uddiṭṭhanti yojanā. <bold>Mohanāsinā</bold>ti savāsanassa mohassa, tena sahajekaṭṭhapahānekaṭṭhānaṃ sakalasaṃkilesānañca pahāyinā āsavakkhayañāṇena samucchindatā <bold>muninā</bold> sabbaññunā sammāsambuddhena. <bold>‘‘Salile satī’’</bold>ti iminā asati niddosataṃ dīpeti. Yathāha –</paragraph>
    <indent line="29">‘‘Sati udaketi ettha sace udakaṃ atthi, paṭicchannaṭṭhānaṃ pana natthi, bhājanena nīharitvā ācamitabbaṃ. Bhājane asati pattena nīharitabbaṃ. Pattepi asati asantaṃ nāma hoti. ‘Idaṃ ativivaṭaṃ, purato aññaṃ <pageBreak edition="M" number="2.0326" /> udakaṃ bhavissatī’ti gatassa udakaṃ alabhantasseva bhikkhācāravelā hoti, kaṭṭhena vā kenaci vā puñchitvā gantabbaṃ, bhuñjitumpi anumodanampi kātuṃ vaṭṭatī’’ti (cūḷava. aṭṭha. 373).</indent>
    <paragraph line="30" number="2939"><bold>Sasadda</bold>nti udakasaddaṃ katvā. ‘‘Pāsāṇādiṭṭhāne paharitvā udakaṃ saddāyati ce, na doso’’ti <bold>sikkhābhājanavinicchaye</bold> vuttaṃ. <bold>Capu capūti cā</bold>ti tādisaṃ anukaraṇaṃ katvā nācametabbanti yojanā. <bold>Ācamitvā</bold>ti udakakiccaṃ katvā. <bold>Sarāve</bold> ācamanabhājane udakaṃ na sesetabbanti yojanā, idaṃ pana sabbasādhāraṇaṭṭhānaṃ sandhāya vuttaṃ. Yathāha <bold>aṭṭhakathāyaṃ</bold> –</paragraph>
    <indent line="31">‘‘Ācamanasarāvaketi sabbasādhāraṇaṭṭhānaṃ sandhāyetaṃ vuttaṃ. Tatra hi aññe aññe āgacchanti, tasmā udakaṃ na sesetabbaṃ. Yaṃ pana saṅghikepi vihāre ekadese nibaddhagamanatthāya kataṃ ṭhānaṃ hoti puggalikaṭṭhānaṃ vā, tasmiṃ vaṭṭati. Virecanaṃ pivitvā punappunaṃ pavisantassāpi vaṭṭatiyevā’’ti (cūḷava. aṭṭha. 374).</indent>
    <paragraph line="32" number="2940"><bold>Ūhatampī</bold>ti aññena vā attanā vā asañcicca ūhataṃ malena dūsitaṭṭhānaṃ. <bold>Adhovitvā</bold>ti <pageBreak edition="V" number="2.0256" /> jale sati asodhetvā jale asati kaṭṭhena vā kenaci vā puñchitvā gantabbaṃ. Yathāha – ‘‘udakaṃ atthi bhājanaṃ natthi, asantaṃ nāma hoti, bhājanaṃ atthi udakaṃ natthi, etampi asantaṃ, ubhaye pana asati asantameva, kaṭṭhena vā kenaci vā puñchitvā gantabba’’nti (cūḷava. aṭṭha. 374). <bold>Uklāpāpi sace hontī</bold>ti vaccapassāvaṭṭhānāni sace kacavarākiṇṇāni honti. <bold>‘‘Asesato sodhetabba’’</bold>nti iminā tato kassaci kacavarassa <pageBreak edition="M" number="2.0327" /> apanayanaṃ sodhanaṃ nāma na hoti, nissesakacavarāpanayanameva sodhananti dīpeti.</paragraph>
    <paragraph line="33" number="2941"><bold>Piṭharo</bold>ti avalekhanakaṭṭhanikkhepanabhājanaṃ. <bold>Kumbhī ce rittā</bold>ti ācamanakumbhī sace tucchā.</paragraph>
    <paragraph line="34" number="2942"> Evaṃ vaccakuṭivattaṃ dassetvā senāsanavattaṃ dassetumāha <bold>‘‘anajjhiṭṭho’’</bold>tiādi. <bold>Anajjhiṭṭho</bold>ti ananuññāto.</paragraph>
    <paragraph line="35" number="2943"> Vuḍḍhaṃ āpucchitvā kathentassāti yojanā. <bold>Vuḍḍhatarāgame</bold>ti yaṃ āpucchitvā kathetumāraddho, tatopi vuḍḍhatarassa bhikkhuno āgame sati.</paragraph>
    <paragraph line="36" number="2944"><bold>Ekavihārasmi</bold>nti ekasmiṃ gehe. <bold>‘‘Anāpucchā’’</bold>ti idaṃ vakkhamānehi yathārahaṃ yojetabbaṃ.</paragraph>
    <paragraph line="37" number="2945"> Paṭhamaṃ yattha katthaci vuḍḍhānaṃ sannidhāne kattabbavattaṃ niddiṭṭhanti idāni ekavihāre vasantenāpi tassa kātabbataṃ dassetuṃ punapi <bold>‘‘na ca dhammo kathetabbo’’</bold>ti āha. <bold>Dhammacakkhunā</bold>ti dhammalocanena dhammagarukena, iminā atādisassa kato vāro niratthakoti dīpeti.</paragraph>
    <paragraph line="38" number="2946"><bold>Kātabbo</bold>ti jāletabbo. <bold>So</bold>ti dīpo. ‘‘Dvāraṃ nāma yasmā mahāvaḷañjaṃ, tasmā tattha āpucchanakiccaṃ natthī’’ti (cūḷava. aṭṭha. 369) vacanato taṃ avatvā āpattikkhettameva dassetumāha <bold>‘‘vātapānakavāṭāni, thakeyya vivareyya no’’</bold>ti.</paragraph>
    <paragraph line="39" number="2947"><bold>Vuḍḍhato</bold><pageBreak edition="V" number="2.0257" /><bold>parivattaye</bold>ti yena vuḍḍho, tato parivattaye, piṭṭhiṃ adassetvā vuḍḍhābhimukho tena parivattayeti attho. Cīvarakaṇṇena vā kāyena vā <bold>taṃ</bold> vuḍḍhaṃ na ca ghaṭṭaye.</paragraph>
    <paragraph line="40" number="2948"> Evaṃ <pageBreak edition="M" number="2.0328" /> senāsanavattaṃ dassetvā jantāgharavattaṃ dassetumāha <bold>‘‘purato’’</bold>tiādi. Therānaṃ purato neva nhāyeyya, <bold>upari</bold> paṭisote na ca nhāyeyya, <bold>otarantānaṃ</bold> vuḍḍhānaṃ <bold>uttaraṃ</bold> uttaranto maggaṃ dadeyya, <bold>na ghaṭṭaye</bold> kāyena vā cīvarena vā na ghaṭṭayeyyāti yojanā.</paragraph>
    <paragraph line="41">‘‘Timaṇḍalaṃ paṭicchādentena parimaṇḍalaṃ nivāsetvā kāyabandhanaṃ bandhitvā’’tiādinā (cūḷava. 364) nayena vuttānaṃ bhattaggavattānaṃ <bold>sekhiyakathāya</bold> vuttattā ca upajjhāyavattādīnaṃ <bold>mahākhandhakakathāya</bold> vuttattā ca anumodanavattānaṃ ‘‘anujānāmi, bhikkhave, bhattagge catūhi pañcahi therānutherehi bhikkhūhi āgametu’’ntiādinā (cūḷava. 362) nayena bhattaggavatteyeva antogadhabhāvena vuttattā ca niddese tāni na vuttāni, tathāpi tesu anumodanavattaṃ evaṃ veditabbaṃ (cūḷava. aṭṭha. 362) – saṅghatthere anumodanatthāya nisinne heṭṭhā paṭipāṭiyā catūhi nisīditabbaṃ. Anuthere nisinne mahātherena ca heṭṭhā ca tīhi nisīditabbaṃ. Pañcame nisinne upari catūhi nisīditabbaṃ. Saṅghattherena heṭṭhā daharabhikkhusmiṃ ajjhiṭṭhepi saṅghattherato paṭṭhāya catūhi nisīditabbameva. Sace pana anumodako bhikkhu ‘‘gacchatha, bhante, āgametabbakiccaṃ natthī’’ti vadati, gantuṃ vaṭṭati. Mahātherena ‘‘gacchāma, āvuso’’ti vutte ‘‘gacchathā’’ti vadati, evampi vaṭṭati. ‘‘Bahigāme āgamessāmā’’ti ābhogaṃ katvāpi bahigāmaṃ gantvā attano nissitake ‘‘tumhe tassa āgamanaṃ āgamethā’’ti vatvāpi gantuṃ vaṭṭatiyeva. Sace pana manussā attano rucitena ekena anumodanaṃ kārenti, neva tassa anumodato āpatti, na ca mahātherassa bhāro hoti. Upanisinnakathāyameva hi manussesu kathāpentesu <pageBreak edition="M" number="2.0329" /> mahāthero āpucchitabbo, mahātherena ca anumodanāya ajjhiṭṭhova āgametabboti idamettha lakkhaṇanti.</paragraph>
    <paragraph line="42" number="2949"><bold>Vatta</bold>nti yathāvuttaṃ ābhisamācārikavattaṃ. Yathāha – ‘‘ābhisamācārikaṃ aparipūretvā sīlaṃ paripūressatīti netaṃ ṭhānaṃ vijjatī’’ti. <bold>Na vindatī</bold>ti na labhati.</paragraph>
    <paragraph line="43" number="2950"><bold>Anekaggo</bold>ti <pageBreak edition="V" number="2.0258" /> vikkhittattāyeva asamāhitacitto. <bold>Na ca passatī</bold>ti ñāṇacakkhunā na passati, daṭṭhuṃ samattho na hotīti attho. <bold>Dukkhā</bold>ti jātidukkhādidukkhato.</paragraph>
    <paragraph line="44" number="2951"><bold>Tasmā</bold>ti yasmā dukkhā na parimuccati, tasmā. Ovādaṃ katvā kiṃ visesaṃ pāpuṇātīti āha <bold>‘‘ovādaṃ buddhaseṭṭhassa, katvā nibbānamehitī’’</bold>ti. <bold>Ehiti</bold> pāpuṇissati.</paragraph>
    <centered line="45">Vattakkhandhakakathāvaṇṇanā.</centered>
  </content>
</document>