<?xml version="1.0"?>
<document>
<metadata>
<normativeSource>http://tipitaka.org/romn/cscd/vin11t.nrf4.xml</normativeSource>
<archivePath>roman/tika/vinayapitaka (tika)/vinayavinicchaya-tika/aniyatakathavannana.xml</archivePath>
<title>Aniyatakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</title>
</metadata>
<body>
<chapter line="1">Aniyatakathāvaṇṇanā</chapter>
<paragraph line="2" number="542-3">Idāni <pageBreak edition="V" number="1.0196" />saṅghādisesakathānantaraṃ aniyatakathaṃ dassetumāha <bold>‘‘rahonisajjassādenā’’</bold>tiādi. Rahasi nisajjā <bold>rahonisajjā,</bold>tassā assādo rahonisajjassādo, tena <bold>rahonisajjassādena,</bold>methunadhammasannissitena kilesenāti attho. Vuttañhi <bold>aṭṭhakathāyaṃ</bold>‘‘rahonisajjassādoti methunadhammasannissitakileso vuccatī’’ti (pārā. aṭṭha. 2.451). ‘‘Raho nāma cakkhussa raho sotassa raho. Cakkhussa raho nāma na sakkā hoti akkhiṃ vā nikhaṇiyamāne bhamukaṃ vā ukkhipiyamāne sīsaṃ vā ukkhipiyamāne passituṃ. Sotassa raho nāma na sakkā hoti pakatikathā sotu’’nti (pārā. 445) <bold>padabhājane</bold>vuttarahesu <pageBreak edition="M" number="1.0262" />cakkhussa raho eva idhādhippeto. Yathāha <bold>aṭṭhakathāyaṃ</bold>‘‘kiñcāpi pāḷiyaṃ ‘sotassa raho’ti āgataṃ, cakkhussa raheneva pana paricchedo veditabbo’’ti (pārā. aṭṭha. 2.444-445).</paragraph>
<paragraph line="3">Cakkhussa rahattā ‘‘paṭicchanna’’nti imampi paṭicchannattā eva ‘‘alaṃkammaniya’’nti imampi saṅgaṇhāti. Nisajjasaddopādānena ‘‘āsane’’ti idampi gahitameva. <bold>‘‘Mātugāmassa santikaṃ gantukāmo’’</bold>ti iminā ‘‘mātugāmena saddhi’’nti idampi gahitameva. Evaṃ sāmatthiyā labbhamānapadopādānena yo pana bhikkhu mātugāmena saddhiṃ eko ekāya raho paṭicchanne āsane alaṃkammaniye nisajjassādenāti vuttaṃ hoti. Cakkhussa rahabhāvena kuṭṭādipaṭicchanne teneva methunasevanakammassa anurūpe āsane tadahujātāyapi manussitthiyā saha nisajjassādarāgena samannāgato hutvāti attho. Ettha ‘‘mātugāmassā’’ti tadahujātampi itthiṃ gaṇhātīti kuto labbhatīti? ‘‘Mātugāmo nāma manussitthī, na yakkhī, na petī, na tiracchānagatā, antamaso tadahujātāpi dārikā, pageva mahattarī’’ti (pārā. 445) <bold>padabhājanato</bold>labbhati.</paragraph>
<paragraph line="4"><bold>‘‘Nivāsetī’’</bold>ti iminā ‘‘kāyabandhanaṃ bandhati, cīvaraṃ pārupatī’’ti idaṃ lakkhīyati. <bold>Sabbatthā</bold>ti yathāvuttaṃ payogato pubbāparapayoge saṅgaṇhāti. Teneva <bold>‘‘payoge ca payoge cā’’</bold>ti vicchāpayogo kato. Nisīdato cassa dukkaṭanti yojanā. ‘‘Ubhinnampi nisajjāya pācittiya’’nti vakkhamānattā dukkaṭaṃ sandhāya ekakassa nisīdatoti gahetabbaṃ.</paragraph>
<paragraph line="5" number="544"><bold>Nisajjāya</bold><pageBreak edition="V" number="1.0197" /><bold>ubhinnampī</bold>ti ettha ‘‘saki’’nti seso, ubhinnaṃ nisajjāpūraṇavasena aññamaññassa pure vā pacchā vā ekakkhaṇe <pageBreak edition="M" number="1.0263" />vā mātugāmassa vā bhikkhussa vā ekavāraṃ nisajjāyāti vuttaṃ hoti. Vuttañhetaṃ <bold>pāḷiyaṃ</bold>‘‘mātugāme nisinne bhikkhu upanisinno vā hotī’’tiādi (pārā. 445). Hoti pācittiyanti yojanā. Payogagaṇanāya ca honti pācittiyānīti gahetabbaṃ, mātugāmassa vā bhikkhuno vā ubhinnaṃ vā uṭṭhāyuṭṭhāya punappunaṃ upanisīdanapayogagaṇanāya cāti attho. ‘‘Āpattīhipi tīhipī’’ti vakkhamānattā <bold>pācittiya</bold>ggahaṇaṃ pārājikasaṅghādisesānaṃ upalakkhaṇaṃ hoti, tīsu ekaṃ hotīti vuttaṃ hoti. Ettha <bold>‘‘payogagaṇanāyā’’</bold>ti idaṃ pārājikāya na labbhati ekapayogeneva sijjhanato. Kāyasaṃsaggasaṅghādiseso, pana sarīrato punappunaṃ viyujjitvā phusanena pācittiyañca yathāvuttanayeneva labbhati.</paragraph>
<paragraph line="6"><bold>Bahūsupi</bold>mātugāmesu <bold>bahukāni</bold>pācittiyāni hontīti yojanā. Bahūsu mātugāmesu nisinnesu nisinnānaṃ gaṇanāya ekeneva payogena bahūni pācittiyāni ca saṅghādisesā ca honti. ‘‘Payogagaṇanāya cā’’ti imassa etthāpi yujjamānattā tāsu visuṃ visuṃ uṭṭhāyuṭṭhāya punappunaṃ nisīdantīsu, sayañca uṭṭhāyuṭṭhāya punappunaṃ nisīdato tāsaṃ gaṇanāya āpajjitabbāpattiyo payogagaṇanāya ca bahū hontīti idaṃ labbhati. Etthāpi pana pārājikaṃ na labbhati, saṅghādiseso, pācittiyañca labbhati.</paragraph>
<paragraph line="7" number="545">Samīpe ṭhitopi andho anāpattiṃ na karotīti sotassa rahabhāve asatipi padhānabhūtassa ‘‘cakkhussa raho’’ti imassa aṅgassa vijjamānattā vuttaṃ <bold>‘‘antodvādasahatthake’’</bold>ti, iminā savanūpacāre vijjamānepīti vuttaṃ hoti. Itthīnaṃ tu satampi ca na karoti anāpattinti <pageBreak edition="M" number="1.0264" />yojanā, viññuno purisassa asannihitabhāvenāti adhippāyo. <bold>‘‘Itthīnampi satampi cā’’</bold>ti likhanti, tatopi ayameva pāṭho sundaro. <bold>Pi</bold>-saddo vā tu-saddatthe daṭṭhabbo.</paragraph>
<paragraph line="8" number="546"><bold>Nipajjitvā</bold>ti ettha ‘‘samīpe’’ti seso, ‘‘niddāyantopī’’ti etassa visesakena <bold>‘‘nipajjitvā’’</bold>ti iminā nisīditvā niddāyantoti imassa nivattitattā samīpe nisīditvā niddāyantopi anandho manussapuriso anāpattiṃ karotīti labbhati. <bold>‘‘Kevala’’</bold>nti visesanena balavaniddūpagato <pageBreak edition="V" number="1.0198" />gahitoti tathā ahutvā antarantarā āpannāpanne vinicchinitvā pavattamānāya kapiniddāya niddāyantopi anāpattiṃ karotīti ayamattho labbhati. ‘‘Pihitadvāragabbhassā’’ti vattabbe majjhapadalopīsamāsavasena <bold>‘‘pihitagabbhassā’’</bold>ti vuttaṃ. <bold>‘‘Dvāre’’</bold>ti iminā dvārekadesabhūtaṃ ummāraṃ vā taṃsamīpaṃ vā upacārena vuttanti daṭṭhabbaṃ. Sace gabbho pihitadvāro na hoti, anāpattīti byatirekato dassitaṃ.</paragraph>
<paragraph line="9" number="547">Imasmiṃ aniyatasikkhāpade <bold>pāḷiyaṃ</bold>anāpattivāre asatipi ‘‘yo pana bhikkhu mātugāmena saddhiṃ raho paṭicchanne āsane nisajjaṃ kappeyya, pācittiya’’nti (pāci. 285) pañcamassa acelakavaggassa catutthasikkhāpade anāpattivāre ‘‘anāpatti yo koci viññū puriso dutiyo hoti, tiṭṭhati na nisīdati, arahopekkho, aññavihito nisīdati, ummattakassa ādikammikassā’’ti (pāci. 288) vutte anāpattivāre saṅgahetumāha <bold>‘‘anandhe satī’’</bold>tiādi. ‘‘Etassa samīpe’’ti pakaraṇato labbhati. Idha pulliṅganiddesena puriso labbhati, ‘‘tenāpi abālena bhavitabbaṃ, manussajātikena bhavitabba’’nti idañca <pageBreak edition="M" number="1.0265" /><bold>‘‘viññusmi’’</bold>nti iminā labbhati. Andhasadisaniddūpagatapaṭipakkhavācianandhapadena ‘‘aniddāyante’’ti labbhati, manāpāmanāpaṃ jānante aniddāyante manussapurise dassanūpacārassa anto vijjamāneti attho.</paragraph>
<paragraph line="10">‘‘Nisajjapaccayā doso natthī’’ti iminā sambandho, evarūpe raho āsane mātugāmena saddhiṃ nisinnapaccayā āpatti natthīti attho. <bold>‘‘Ṭhitassā’’</bold>ti imināpi tadeva padaṃ yojetabbaṃ. Viññumhi paṭibale manussapurise asannihitepi tathāvidhe raho āsane mātugāme āsane nisinnepi sayānepi ṭhitepi sayaṃ ṭhitassa nisajjāya abhāvā tappaccayā āpatti na hotīti attho. <bold>Arahasaññino nisajjapaccayā doso natthī</bold>ti raho āsane mātugāmena saddhiṃ nisajjantassāpi ‘‘raho’’ti saññārahitassa nisīdato nisajjapaccayā anāpattīti attho. Vikkhittacetaso nisajjapaccayā doso natthīti yojanā.</paragraph>
<paragraph line="11" number="548">Ettāvatā pācittiyāpattimattato anāpattippakāraṃ dassetvā idāni imassa sikkhāpadassa aniyatavohārahetubhūtāhi tīhi āpattīhi anāpattipakāraṃ dassetumāha <bold>‘‘na doso’’</bold>tiādi. <bold>Āpattīhipi tīhipī</bold>ti ‘‘nisajjaṃ bhikkhu paṭijānamāno tiṇṇaṃ dhammānaṃ aññatarena <pageBreak edition="V" number="1.0199" />kāretabbo pārājikena vā saṅghādisesena vā pācittiyena vā’’ti (pārā. 444) <bold>pāḷiyaṃ</bold>vuttāhi ‘‘paṭhamapārājikāpattikāyasaṃsaggasaṅghādisesāpattipācittiyāpattī’’ti imāhi tīhipi āpattīhīti vuttaṃ hotīti.</paragraph>
<centered line="12">Paṭhamāniyatakathāvaṇṇanā.</centered>
<paragraph line="13" number="549">Vattabbabhāvenādhikatadutiyāniyatavinicchayato paṭhamāniyate vuttavinicchayehi samaṃ vinicchayaṃ pahāya tattha <pageBreak edition="M" number="1.0266" />avuttaṃ imasseva vinicchayavisesaṃ dassetumāha <bold>‘‘anandhā’’</bold>tiādi. Idha duṭṭhullavācāsaṅghādisesassāpi gahitattā tato anāpattikaraṃ dassetuṃ <bold>‘‘abadhiro’’</bold>ti vuttaṃ. <bold>Anandho abadhiro</bold>ti ‘‘puriso’’ti idaṃ sandhāya vuttaṃ. ‘‘Itthī’’ti idaṃ sandhāya ‘‘anandhābadhirā’’ti gahetabbaṃ. Evamuparipi. Tenāpi savanūpacārantogadhena bhavitabbanti dassetuṃ <bold>‘‘antodvādasahatthaṭṭho’’</bold>ti vuttaṃ.</paragraph>
<paragraph line="14" number="550"><bold>‘‘Andho abadhiro anāpattiṃ na karotī’’</bold>ti idaṃ kāyasaṃsaggasaṅghādisesaṃ sandhāya vuttaṃ. <bold>‘‘Badhiro vāpi cakkhumā, na karoti anāpatti’’</bold>nti idaṃ pana duṭṭhullavācāsaṅghādisesaṃ sandhāya vuttanti evamettha sandhāya bhāsitattho veditabbo.</paragraph>
<paragraph line="15">Purimāniyatakathāya avuttavisesassa dutiyāniyatakathāya vattumicchitattā ayampi viseso idha vattabbo. Koyaṃ viseso, yo idha vattabboti ce? Tattha ‘‘paṭicchanne āsane alaṃkammaniye’’ti (pārā. 444) vuttaṃ āsanaṅgadvayaṃ idha ‘‘na heva kho pana paṭicchannaṃ āsanaṃ hoti nālaṃkammaniya’’nti (pārā. 453) nisedhetvā ‘‘alañca kho hoti mātugāmaṃ duṭṭhullāhi vācāhi obhāsitu’’nti (pārā. 453) idaṃ apubbaṅgaṃ vuttaṃ. Tatra mātugāmoti antamaso tadahujātāpi dārikā gahitā, idha ‘‘mātugāmo nāma manussitthī, na yakkhī, na petī, na tiracchānagatā, viññū paṭibalā subhāsitadubbhāsitaṃ duṭṭhullāduṭṭhullaṃ ājānitu’’nti (pārā. 454) viññū paṭibalo mātugāmova vutto. Tattha ‘‘pārājikena vā saṅghādisesena vā pācittiyena vā’’ti (pārā. 444) tisso āpattiyo vuttā, idha ‘‘nisajjaṃ bhikkhu paṭijānamāno dvinnaṃ dhammānaṃ aññatarena <pageBreak edition="M" number="1.0267" />kāretabbo saṅghādisesena vā pācittiyena vā’’ti (pārā. 453) dveyeva āpattiyo vuttā. Saṅghādisesesu ca tattha ‘‘sā ce evaṃ vadeyya ‘ayyo <pageBreak edition="V" number="1.0200" />mayā diṭṭho nisinno mātugāmena saddhiṃ kāyasaṃsaggaṃ samāpajjanto’ti, so ca taṃ paṭijānāti, āpattiyā kāretabbo’’ti (pārā. 448) kāyasaṃsaggasaṅghādisesova vutto, idha so ca vutto, ‘‘sā ce evaṃ vadeyya ‘ayyassa mayā sutaṃ nisinnassa mātugāmaṃ duṭṭhullāhi vācāhi obhāsentassā’ti, so ca taṃ paṭijānāti, āpattiyā kāretabbo’’ti (pārā. 455) duṭṭhullavācāsaṅghādiseso ca vutto. Ettako ubhinnamaniyatānaṃ viseso.</paragraph>
<paragraph line="16">Ayaṃ kasmā na vuttoti? Ayaṃ sambodhavatthuviseso vattumicchito pana aṭṭhakathāgatavinicchayavisesatoti tasmā na vuttoti daṭṭhabbo. <bold>Tisamuṭṭhānamevidaṃ</bold>kāyacittavācācittakāyavācācittavasena tīṇi samuṭṭhānāni etassāti katvā.</paragraph>
<paragraph line="17">Imehipi dvīhi aniyatasikkhāpadehi sikkhāpadantaresu paññattāyeva āpattiyo, anāpattiyo ca dassitā, na koci āpattiviseso vutto, tasmā kimetesaṃ vacanenāti? Vuccate – vinayavinicchayalakkhaṇaṃ ṭhapetuṃ bhagavatā uppanne vatthumhi dve aniyatā paññattā. Kathaṃ? Evarūpāyapi saddheyyavacanāya upāsikāya vuccamāno paṭijānamānova āpattiyā kāretabbo, na appaṭijānamāno, tasmā ‘‘yāya kāyaci āpattiyā yena kenaci codite paṭiññātakaraṇaṃyevaṅgaṃ kātabba’’nti imehi sikkhāpadehi vinicchayalakkhaṇaṃ ṭhapitanti veditabbaṃ. Atha kasmā bhikkhunīnaṃ aniyataṃ <pageBreak edition="M" number="1.0268" />na vuttanti? Idameva lakkhaṇaṃ sabbattha anugatanti na vuttaṃ.</paragraph>
<centered line="18">Dutiyāniyatakathāvaṇṇanā.</centered>
<centered line="19">Iti vinayatthasārasandīpaniyā</centered>
<paragraph line="20">Vinayavinicchayavaṇṇanāya</paragraph>
<centered line="21">Aniyatakathāvaṇṇanā niṭṭhitā.</centered>
</body>
</document>