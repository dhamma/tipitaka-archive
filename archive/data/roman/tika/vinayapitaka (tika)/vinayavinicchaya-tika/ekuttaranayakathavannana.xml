<?xml version="1.0"?>
<document>
<metadata>
<normativeSource>http://tipitaka.org/romn/cscd/vin11t.nrf44.xml</normativeSource>
<archivePath>roman/tika/vinayapitaka (tika)/vinayavinicchaya-tika/ekuttaranayakathavannana.xml</archivePath>
<title>Ekuttaranayakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</title>
</metadata>
<body>
<chapter line="1">Ekuttaranayakathāvaṇṇanā</chapter>
<paragraph line="2" number="424"><bold>Ito para</bold>nti ito samuṭṭhānavinicchayakathāya paraṃ. <bold>Para</bold>nti uttamaṃ. <bold>Ekuttaraṃ naya</bold>nti ekekaaṅgātirekatāya ekuttarasaṅkhātaṃ ekakadukādinayaṃ.</paragraph>
<paragraph line="3" number="425-7"><bold>Ke āpattikarā dhammā…pe… kā cādesanagāminī</bold>ti ekekapañhavasena uttānatthoyeva.</paragraph>
<paragraph line="4" number="428"><bold>Samuṭṭhānānī</bold>ti ādiko <pageBreak edition="M" number="2.0467" />vissajjanasaṅkhāto uttaravādo. Tattha <bold>samuṭṭhānāni…pe… dīpitā</bold>ti yasmā etesaṃ vasena puggalo āpattiṃ karoti āpajjati, tasmā <bold>‘‘āpattikarā’’</bold>ti vuttā.</paragraph>
<paragraph line="5" number="429"><bold>Tatthā</bold>ti tāsu āpattīsu. <bold>Lahukā</bold>ti lahukena vinayakammena visujjhanato lahukā. Garukena vinayakammena visujjhanato saṅghādisesāpatti, kenaci ākārena anāpattibhāvaṃ upanetuṃ asakkuṇeyyato pārājikāpatti ca garukāpatti nāma, tā pana lahukāsu vuttāsu tabbipariyāyato ñātuṃ sakkāti vissajjane visuṃ na vuttā.</paragraph>
<paragraph line="6" number="431">Duṭṭhuṃ kucchitabhāvaṃ paramajegucchaṃ nindanīyabhāvaṃ ulati gacchatīti <bold>duṭṭhullaṃ,</bold>pārājikasaṅghādisesaṃ. Tenāha <bold>‘‘duvidhāpatti ādito’’</bold>ti.</paragraph>
<paragraph line="7" number="432"><bold>Pañcānantariyasaṃyuttā</bold>ti <pageBreak edition="V" number="2.0369" />mātughātakapitughātakaarahantaghātakehi āpannā manussaviggahapārājikāpatti ca lohituppādakasaṅghabhedakānaṃ abhabbatāhetukā kāyavacīdvārappavattā akusalacetanāsaṅkhātā pārājikā ca anantarameva apāyuppattihetutāya ime pañca anantarasaṃyuttā nāma. Tā pana micchattaniyatesu antogadhattā <bold>‘‘niyatā’’</bold>ti vuttā.</paragraph>
<paragraph line="8"><bold>Parivāre</bold>(pari. 321) pana aññepi antarāyikādī bahū ekakā dassitā, te pana ganthabhīrukajanānuggahena ācariyena idha na dassitā. Atthikehi <bold>parivāre</bold>yeva (pari. 321) gahetabbā. Ettha ca sattapi āpattiyo sañcicca vītikkantā saggantarāyañceva mokkhantarāyañca karontīti <bold>antarāyikā</bold>. Ajānantena vītikkantā pana paṇṇattivajjāpatti neva saggantarāyaṃ, na mokkhantarāyaṃ <pageBreak edition="M" number="2.0468" />karotīti <bold>anantarāyikā</bold>. Antarāyikaṃ āpannassapi desanāgāminiṃ desetvā vuṭṭhānagāminito vuṭṭhāya suddhipattassa, sāmaṇerabhūmiyaṃ ṭhitassa ca avārito saggamaggamokkhamaggoti.</paragraph>
<centered line="9">Ekakakathāvaṇṇanā.</centered>
<paragraph line="10" number="435"><bold>Addhavihīno</bold>nāma ūnavīsativasso. <bold>Aṅgavihīno</bold>nāma hatthacchinnādibhedo. <bold>Vatthuvipanno</bold>nāma paṇḍako, tiracchānagato, ubhatobyañjanako ca. Avasesā theyyasaṃvāsakādayo aṭṭha abhabbaṭṭhānappattā dukkaṭakārino nāma, imasmiṃyeva attabhāve dukkaṭena attano kammena abhabbaṭṭhānappattāti attho. <bold>Aparipuṇṇo</bold>ti aparipuṇṇapattacīvaro. <bold>No yācatī</bold>ti upasampannaṃ na yācati. <bold>Paṭisiddhā</bold>ti ‘‘dve puggalā na upasampādetabbā’’tiādinā (pari. 322) vāritā.</paragraph>
<paragraph line="11" number="436"><bold>Have</bold>ti ekaṃsatthe nipāto. Laddhasamāpattissa bhikkhuno dīpitā āpatti <bold>atthi have</bold>attheva. <bold>No laddhasamāpattissā</bold>ti aladdhasamāpattissa dīpitā āpatti atthevāti yojanā.</paragraph>
<paragraph line="12" number="437"><bold>Bhūtassā</bold>ti attani santassa uttarimanussadhammassa. <bold>Abhūtārocanāpattī</bold>ti catutthapārājikāpatti. Asamāpattilābhino niddiseti yojanā.</paragraph>
<paragraph line="13" number="438"><bold>‘‘Atthi</bold><pageBreak edition="V" number="2.0370" /><bold>saddhammasaṃyuttā’’</bold>tiādīsu <bold>atthi</bold>-saddo paccattekavacanantehi paccekaṃ yojetabbo.</paragraph>
<paragraph line="14" number="439"><bold>Padasodhammamūlādī</bold>ti <bold>ādi</bold>-saddena ‘‘uttarichappañcavācādhammadesanā’’ti āpattīnaṃ gahaṇaṃ.</paragraph>
<paragraph line="15" number="440"><bold>Bhoge</bold>ti <pageBreak edition="M" number="2.0469" />paribhoge. <bold>‘‘Saparikkhārasaṃyutā’’</bold>ti idañca nidassanamattaṃ. ‘‘Pattacīvarānaṃ nissajjane, kiliṭṭhacīvarānaṃ adhovane, malaggahitapattassa apacane’’ti evamādikā ayuttaparibhogā āpattiyopi sakaparikkhārasaṃyuttāyeva.</paragraph>
<paragraph line="16" number="441"><bold>Mañcapīṭhādi</bold>nti <bold>ādi</bold>-saddena bhisiādīnaṃ gahaṇaṃ. <bold>Ajjhokāsattharepi cā</bold>ti ajjhokāse atthare attharāpane sati. <bold>Anāpucchāva gamane</bold>ti anāpucchitvā vā gamane. <bold>Vā</bold>-saddena anuddharitvā vā anuddharāpetvā vā gamanaṃ saṅgaṇhāti. <bold>Parasantakasaṃyutā</bold>ti paraparikkhārapaṭibaddhā.</paragraph>
<paragraph line="17" number="443">‘‘Sikharaṇīsī’’ti yaṃ vacanaṃ saccaṃ, taṃ bhaṇato <bold>garukaṃ</bold>duṭṭhullavācāsaṅghādiseso siyāti yojanā.</paragraph>
<paragraph line="18" number="445"><bold>Garukāpattī</bold>ti uttarimanussadhammapārājikāpatti. <bold>Bhūtassārocane</bold>ti bhūtassa uttarimanussadhammassa anupasampannassa ārocane. <bold>Saccaṃ vadato</bold>ti saccaṃ vacanaṃ vadantassa. <bold>Lahukā</bold>ti pācittiyāpatti.</paragraph>
<paragraph line="19" number="447"><bold>Vikopetu</bold>nti vaggakaraṇena vikopetuṃ. <bold>Hatthapāsaṃ jaha</bold>nti antosīmāya eva hatthapāsaṃ jahanto, hatthapāsaṃ jahitvā ekamantaṃ nisīdantoti attho. <bold>Phuse</bold>ti bhūmigato phuseyya.</paragraph>
<paragraph line="20" number="448">Vehāsakuṭiyā upari āhaccapādakaṃ mañcaṃ vā pīṭhaṃ vā abhinisīdanto vehāsagato <pageBreak edition="V" number="2.0371" />āpajjatīti yojanā. Sace taṃ bhūmiyaṃ paññapetvā nisajjeyya, na āpajjeyya. Tena vuttaṃ <bold>‘‘na bhūmito’’</bold>ti.</paragraph>
<paragraph line="21" number="449"><bold>Pavisanto</bold>ti ārāmaṃ pavisanto. <bold>Nikkhama</bold>nti tato eva nikkhamanto. <bold>Ta</bold>nti ārāmaṃ.</paragraph>
<paragraph line="22" number="450"><bold>Vattamapūretvānā</bold>ti <pageBreak edition="M" number="2.0470" />sīsato chattāpanayanaṃ, pādato upāhanāmuñcanavattaṃ akatvā. <bold>Nikkhama</bold>nti bahi nikkhamanto chattupāhanaṃ dhārentopi na āpajjati.</paragraph>
<paragraph line="23" number="451"><bold>‘‘Nikkhamanto’’</bold>ti idaṃ ‘‘nikkhama’’nti etassa atthapadaṃ. <bold>Pavisaṃ na cā</bold>ti yaṃ ārāmaṃ sandhāya gato, taṃ pavisanto na āpajjeyya.</paragraph>
<paragraph line="24" number="453">Yā kāci bhikkhunī atigambhīraṃ udakasuddhikaṃ ādiyantī āpattiṃ āpajjatīti yojanā.</paragraph>
<paragraph line="25" number="457"><bold>Vattaṃ panattano</bold>ti yaṃ attano netthāravattaṃ vuttaṃ, so taṃ asamādiyantova āpajjati nāmāti yojanā.</paragraph>
<paragraph line="26" number="460"><bold>Itarassa</bold>ācariyassa, tathā saddhivihārikassa ca.</paragraph>
<paragraph line="27" number="462"><bold>Dadamāno</bold>ti pārivattakaṃ vinā dadamāno.</paragraph>
<paragraph line="28" number="463"><bold>Mudū</bold>ti mudupiṭṭhiko. ‘‘Lambīādino’’ti padacchedo. <bold>Ādi</bold>-saddena ‘‘hatthena upakkamitvā asuciṃ mocentassa, ūrunā aṅgajātaṃ pellantassa, attānaṃ vadhitvā vadhitvā rodantiyā bhikkhuniyā āpattī’’ti evamādīnaṃ saṅgaho. <bold>Attā</bold>ti ettha nissitāti uttarapadalopo, vibhattilopo ca niruttilakkhaṇena daṭṭhabbo. <bold>Sesā</bold>ti methunadhammakāyasaṃsaggapahāradānādīsu vuttāpatti. <bold>Paranissitā</bold>ti paraṃ nissāya āpajjitabbāti attho.</paragraph>
<paragraph line="29" number="465">‘‘Na <pageBreak edition="V" number="2.0372" />, bhikkhave, ovādo na gahetabbo’’ti vacanato ovādaṃ <bold>na gaṇhanto</bold>na paṭiggaṇhanto vajjataṃ āpajjati nāma.</paragraph>
<paragraph line="30" number="470"><bold>Aruṇugge</bold>ti <pageBreak edition="M" number="2.0471" />aruṇuggamane. <bold>Naaruṇuggame</bold>ti aruṇuggamanato aññasmiṃ kāle.</paragraph>
<paragraph line="31" number="471">Ekarattātikkame chārattātikkame sattāhātikkame dasāhātikkameti yojanā. <bold>Ādi</bold>-saddena māsādīnaṃ saṅgaho. <bold>Vuttamāpatti</bold>nti sabbattha nissaggiye pācittiyāpattiṃ. ‘‘Āpajjati aruṇuggame’’ti padacchedo.</paragraph>
<paragraph line="32" number="473">Parasantakaṃ rukkhalatādiṃ theyyāya chindantassa pārājikaṃ, chindantassa pācittimattaṃ hotīti āha <bold>‘‘bhūtagāmaṃ chindanto pārājikañca pācittiñca phuse’’</bold>ti.</paragraph>
<paragraph line="33" number="475"><bold>Chādento panā</bold>ti ettha ‘‘kā āpattī’’ti seso. Tatra āha <bold>‘‘āpattiṃ chādento naro āpajjatī’’</bold>ti.</paragraph>
<paragraph line="34"><bold>Acchinno</bold>ti acchinnacīvaro. <bold>Nacchādento</bold>ti tiṇena vā paṇṇena vā sākhābhaṅgādinā yena kenaci attano hirikopinaṃ appaṭicchādento. Yathāha – ‘‘tiṇena vā paṇṇena vā paṭicchādetvā āgantabbaṃ, na tveva naggena āgantabbaṃ. Yo āgaccheyya, āpatti dukkaṭassā’’ti (pārā. 517).</paragraph>
<paragraph line="35" number="476"><bold>Kusacīrādi</bold>nti <bold>ādi</bold>-saddena vākacīraphalakacīrādīnaṃ titthiyadhajānaṃ gahaṇaṃ. Dhārento koci āpajjatīti seso. Tatrāha – ‘‘kusacīrādīni dhārento dhārento āpajjatī’’ti (pari. aṭṭha. 322).</paragraph>
<paragraph line="36" number="477">Yaṃ nissaṭṭhapattaṃ ‘‘ayaṃ te bhikkhu patto yāvabhedanāya dhāretabbo’’ti <bold>dinnaṃ,</bold>taṃ sakkaccaṃ adhārento <bold>ca</bold><pageBreak edition="M" number="2.0472" /><bold>dosavā</bold>hoti āpajjati āpattiṃ. Sacittakācittakadukassa saññāvimokkhadukaṃ yathākkamaṃ pariyāyoti āha <bold>‘‘sacittakaduka’’</bold>ntiādi.</paragraph>
<centered line="37">Dukakathāvaṇṇanā.</centered>
<paragraph line="38" number="478">Yā <pageBreak edition="V" number="2.0373" />āpatti nāthe tiṭṭhante hoti, no parinibbute, sā āpatti atthi. Yā āpatti nāthe parinibbute hoti, na tu tiṭṭhante, sāpi atthi. Yā āpatti nāthe tiṭṭhantepi hoti parinibbutepi, sā āpatti atthīti yojanā.</paragraph>
<paragraph line="39" number="479">Sā katamāti āha <bold>‘‘ruhiruppādanāpattī’’</bold>tiādi. Tattha <bold>theramāvusavādena, vadato parinibbute</bold>ti ‘‘yathā kho panānanda, etarahi bhikkhū aññamaññaṃ āvusovādena samudācaranti, na kho mamaccayena evaṃ samudācaritabbaṃ…pe… navakatarena bhikkhunā therataro bhikkhu ‘bhante’ti vā ‘āyasmā’ti vā samudācaritabbo’’ti (dī. ni. 2.216) vacanato theraṃ āvusovādena samudācaraṇapaccayā āpattiṃ parinibbute bhagavati āpajjati, no tiṭṭhanteti attho.</paragraph>
<paragraph line="40" number="481">Kathaṃ kāleyeva āpatti siyā, na vikāle. Kathaṃ vikāleyeva āpatti siyā, kāle na siyā. Kathaṃ kāle ceva vikāle cāti <bold>ubhayattha</bold>siyāti pañhe.</paragraph>
<paragraph line="41" number="482">Yathākkamaṃ vissajjento āha <bold>‘‘bhuñjato’’</bold>tiādi.</paragraph>
<paragraph line="42" number="483">Avasesaṃ pana sabbaṃ āpattiṃ kālavikālesu sabbadā āpajjati, tattha ca saṃsayo natthīti yojanā.</paragraph>
<paragraph line="43" number="484">‘‘Atthāpatti <pageBreak edition="M" number="2.0473" />rattiṃ āpajjati, no divā, atthāpatti divā āpajjati, no rattiṃ, atthāpatti rattiñceva āpajjati divā cā’’ti (pari. 323) vuttaṃ tikaṃ dassetumāha <bold>‘‘rattimevā’’</bold>tiādi.</paragraph>
<paragraph line="44" number="486">Atthāpatti dasavasso āpajjati, no ūnadasavasso, sā kathaṃ siyā. Atthāpatti ūnadasavasso āpajjati, no dasavasso, sā kathaṃ hoti. Atthāpatti dasavassopi āpajjati ūnadasavassopīti <bold>ubhayatthapi</bold>āpatti kathaṃ hotīti yojanā.</paragraph>
<paragraph line="45" number="487">Tattha <pageBreak edition="V" number="2.0374" />vissajjanamāha <bold>‘‘upaṭṭhāpetī’’</bold>tiādi. ‘‘Bālo’’ti etassa hi atthapadaṃ <bold>‘‘abyatto’’</bold>ti.</paragraph>
<paragraph line="46" number="488">Ūnadasavasso evaṃ ‘‘ahaṃ paṇḍito’’ti parisaṃ gaṇhati, tathā āpattiṃ āpajjatīti yojanā. ‘‘Dasavasso ūno’’ti padacchedo. Dasavasso, ūnadasavasso cāti ubhopete parisupaṭṭhāpanāpattito aññaṃ āpattiṃ āpajjatīti yojanā. Ettha ca ‘‘āpajjante’’ti vattabbe gāthābandhavasena na-kāralopo.</paragraph>
<paragraph line="47" number="489">Kathaṃ kāḷe āpattiṃ āpajjati, na juṇhe, kathaṃ juṇhe āpattiṃ āpajjati, na kāḷasmiṃ, kathaṃ kāḷe ca juṇhe cāti <bold>ubhayatthapi</bold>āpajjatīti yojanā.</paragraph>
<paragraph line="48" number="490">Vissajjanamāha <bold>‘‘vassa’’</bold>ntiādi. ‘‘Āpajjate appavārento’’ti padacchedo. <bold>Juṇhe</bold>ti purimapakkhe. <bold>Kāḷake</bold>ti aparapakkhe.</paragraph>
<paragraph line="49" number="491"><bold>Avipattinā</bold>ti catubbidhavipattirahitattā avipattinā bhagavatā paññattaṃ. <bold>Avasesa</bold>nti vassaṃ anupagamanāpattiyā ca pavāraṇāpattiyā ca avasesaṃ sabbaṃ āpattiṃ.</paragraph>
<paragraph line="50" number="492">Vassūpagamanaṃ <pageBreak edition="M" number="2.0474" />kāḷe kappati, juṇhe no kappati, pavāraṇā juṇhe kappati, kāḷe no kappati, <bold>sesaṃ</bold>anuññātaṃ sabbaṃ saṅghakiccaṃ kāḷe ca juṇhe cāti <bold>ubhayatthapi</bold>kappatīti yojanā.</paragraph>
<paragraph line="51" number="493">Atthāpatti hemante hoti, <bold>itarautudvaye</bold>gimhānavassānasaṅkhāte na hoti, atthāpatti gimheyeva hoti, na <bold>sesesu</bold>vassānahemantasaṅkhātesu, atthāpatti vasse hoti, no <bold>itaradvaye</bold>hemantagimhasaṅkhāteti yojanā.</paragraph>
<paragraph line="52" number="494-6">Sā tividhāpi āpatti katamāti āha <bold>‘‘dine pāṭipadakkhāte’’</bold>tiādi. Tattha <bold>dine…pe… puṇṇamāsiyā</bold>ti aparakattikapuṇṇamāsiyā kāḷapakkhapāṭipadadivase paccuddharitvā <pageBreak edition="V" number="2.0375" />vikappetvā ṭhapitaṃ pana taṃ vassasāṭikacīvaraṃ sace hemante nivāseti, hemante āpajjatīti yojanā.</paragraph>
<paragraph line="53"><bold>Pacchime</bold>ti ettha sāmivacanappasaṅge bhummaṃ. Pacchimassa kattikassa yasmiṃ puṇṇame divase vassikasāṭikacīvaraṃ paccuddharitabbaṃ, tasmiṃ divase taṃ apaccuddharitvāva pāṭipade aruṇaṃ uṭṭhāpento apaccuddharaṇapaccayā āpatti hemanteyeva āpajjati, <bold>itare</bold>gimhānavassānautudvaye na āpajjatīti kurundaṭṭhakathāyaṃ (pari. aṭṭha. 323) niddiṭṭhanti yojanā. ‘‘Anujānāmi, bhikkhave, vassikasāṭikaṃ vassānaṃ catumāsaṃ adhiṭṭhātuṃ, tato paraṃ vikappetu’’nti (mahāva. 358) vutta<bold>pāḷiyā</bold>kurundaṭṭhakathāvacanassa avirujjhanato ‘‘tampi suvutta’’nti (pari. aṭṭha. 323) <bold>samantapāsādikāya</bold>vuttattā ‘‘hemante āpajjatī’’ti vacanassa ubhayampi attho hotīti gahetabbaṃ.</paragraph>
<paragraph line="54" number="497">Gimhānamāsānaṃ <pageBreak edition="M" number="2.0475" />sambandhini <bold>gimhike</bold>utumhi. Māsato atireko atirekamāsoti katvā <bold>atirekamāso</bold>kālo sesoti vattabbe kāle. <bold>Pariyesanto</bold>ti aññātikaappavāritaṭṭhānato satuppādakaraṇena vassikasāṭikaṃ pariyesanto ca atirekamāso sesoti katvā nivāsento ca gimhe āpattiṃ āpajjati. ‘‘Na tu eva itarautudvaye’’ti padacchedo. Gimhe pariyesanto purimamāsattaye āpajjatīti katvā nivāsento aḍḍhamāsādhike gimhamāsattaye āpajjati. <bold>Nissandehe</bold>‘‘gimhānaṃ pacchimamāsato purimesu sattasu māsesū’’ti vuttaṃ, tadayuttaṃ ‘‘gimhāneyeva āpajjatī’’ti gimhāpattiyā dassitattā, ‘‘itarautudvaye’’ti paṭisiddhattā ca. Ettha ca gāthāya pariyesanāpattiyāyeva dassanaṃ nidassanamattanti katvā nivāsanāpattiyā ca gimheyeva sambhavoti sāpi dassitā.</paragraph>
<paragraph line="55" number="498"><bold>Idha</bold>pana imasmiṃ sāsane <bold>yo</bold>bhikkhu vassikasāṭikacīvare vijjamāne naggo kāyaṃ ovassāpeti, so <bold>have</bold>ekaṃsena <bold>vasse</bold>vassānautumhi āpajjatīti yojanā.</paragraph>
<paragraph line="56" number="499">‘‘Atthāpatti saṅgho āpajjati, na gaṇo na puggalo, atthāpatti gaṇo āpajjati, na saṅgho na puggalo, atthāpatti puggalo āpajjati, na saṅgho na gaṇo’’ti (pari. 323) vuttattikaṃ dassetumāha <bold>‘‘āpajjati hi saṅghovā’’</bold>tiādi.</paragraph>
<paragraph line="57" number="500">Kathamāpajjatīti <pageBreak edition="V" number="2.0376" />āha <bold>‘‘adhiṭṭhāna’’</bold>ntiādi. <bold>Adhiṭṭhāna</bold>nti adhiṭṭhānuposathaṃ karonto pārisuddhiuposathaṃ vāti sambandho. Idha attano yathāpattamuposathaṃ akatvā <pageBreak edition="M" number="2.0476" />apattauposathakaraṇaṃ āpajjitabbāpattidassanassa adhippetattā, attakaraṇadosassa visuṃ visuṃ vakkhamānattā ca <bold>na gaṇo na ca puggalo</bold>ti ettha adhiṭṭhānaṃ karonto puggalo ca pārisuddhiṃ karonto gaṇo ca nāpajjatīti yathālābhayojanā kātabbā. Yathākkamaṃ yojanaṃ karomīti vipariyāyavikappo na kātabbo. Evamuparipi vipariyāyavipakkhaṃ katvā yathālābhayojanāva kātabbā.</paragraph>
<paragraph line="58" number="501"><bold>‘‘Uposatha’’</bold>nti idaṃ ‘‘suttuddesamadhiṭṭhāna’’nti padehi paccekaṃ yojetabbaṃ.</paragraph>
<paragraph line="59" number="502"><bold>Suttuddesaṃ karonto vā</bold>ti ettha <bold>vā</bold>-saddena pārisuddhiṃ gaṇhāti. Suttuddesaṃ, pārisuddhiṃ vā uposathaṃ karonto puggalo āpattiṃ āpajjati, suttuddesaṃ karonto saṅgho ca nāpajjati, pārisuddhiṃ karonto gaṇo ca na āpajjatīti yojanā.</paragraph>
<paragraph line="60" number="503">Kathaṃ pana gilānova āpattiṃ āpajjati, na agilāno, kathaṃ agilānova āpattiṃ āpajjati, no gilāno, kathaṃ gilāno ca agilāno ca <bold>ubhopi</bold>āpajjantīti yojanā.</paragraph>
<paragraph line="61" number="504">Yo pana <bold>akallako</bold>gilāno aññena pana bhesajjena atthe sati <bold>tadaññaṃ</bold>tato aññaṃ bhesajjaṃ viññāpeti, <bold>so āpajjati</bold>pācittiyāpattinti yojanā.</paragraph>
<paragraph line="62" number="505">Bhesajjena atthe avijjamānepi sace bhesajjaṃ viññāpeti, agilānova viññattipaccayā āpattiṃ <bold>āpajjati. Sesaṃ</bold>pana āpattiṃ gilānaagilānā <bold>ubhopi</bold>āpajjanti.</paragraph>
<paragraph line="63" number="506">Atthāpatti <pageBreak edition="M" number="2.0477" />antova āpajjati, na bahiddhā, tathā atthāpatti bahi eva āpajjati, na anto, atthāpatti anto, bahiddhāti <bold>ubhayatthapi</bold>āpajjatīti yojanā.</paragraph>
<paragraph line="64" number="507">Kevalaṃ <pageBreak edition="V" number="2.0377" />antoyeva āpajjatīti yojanā.</paragraph>
<paragraph line="65" number="508"><bold>Mañcādi</bold>nti saṅghikamañcādiṃ.</paragraph>
<paragraph line="66" number="509">‘‘Antosīmāya eva āpatti’’nti padacchedo. Kathaṃ antosīmāya eva āpattiṃ āpajjati, neva bahisīmāya āpattiṃ āpajjati, kathaṃ bahisīmāya eva āpattiṃ āpajjati, no antosīmāya āpattiṃ āpajjati, kathaṃ antosīmāya ca bahisīmāya cāti <bold>ubhayatthapi</bold>āpajjatīti yojanā.</paragraph>
<paragraph line="67" number="510"><bold>Sachattupāhano bhikkhū</bold>ti chattupāhanasahito āgantuko bhikkhu. <bold>Pavisanto tapodhano</bold>ti āgantukavattaṃ adassetvā saṅghārāmaṃ pavisanto.</paragraph>
<paragraph line="68" number="511">‘‘Upacārassa atikkame’’ti padacchedo.</paragraph>
<paragraph line="69" number="512"><bold>Sesaṃ</bold>sabbaṃ āpattiṃ antosīmāya ca bahisīmāya ca āpajjatīti yojanā. Ettha ca kiñcāpi vassacchedāpattiṃ bahisīmāgato āpajjati, bhikkhunīārāmapavesanāpattiṃ antosīmāya āpajjati, tadubhayaṃ pana āgantukagamikavattabhedāpattīhi ekaparicchedanti upalakkhaṇato eteneva viññāyatīti visuṃ na vuttanti gahetabbaṃ. Evaṃ sabbattha īdisesu ṭhānesu vinicchayo veditabbo.</paragraph>
<centered line="70">Tikakathāvaṇṇanā.</centered>
<paragraph line="71" number="515"><bold>Vacīdvārikamāpatti</bold>nti <pageBreak edition="M" number="2.0478" />musāvādapesuññaharaṇādivasena vacīdvāre āpajjitabbāpattiṃ. <bold>Paravācāya sujjhatī</bold>ti saṅghamajjhe ekavācikāya tiṇavatthārakakammavācāya sujjhati.</paragraph>
<paragraph line="72" number="516">Vajjameva <bold>vajjatā,</bold>taṃ, pācittiyanti attho.</paragraph>
<paragraph line="73" number="518-9"><bold>Taṃ</bold><pageBreak edition="V" number="2.0378" /><bold>desetvā visujjhanto</bold>ti taṃ desetvā visuddho honto. <bold>Yāvatatiyakaṃ panā</bold>ti yāvatatiyena samanubhāsanakammena āpannaṃ saṅghādisesāpattiṃ pana. <bold>Parivāsādī</bold>ti <bold>ādi</bold>-saddena mānattamūlāyapaṭikassanaabbhānāni gahitāni.</paragraph>
<paragraph line="74" number="522"><bold>Kāyadvārikamāpatti</bold>nti kāyadvārena āpajjitabbaṃ pahāradānādiāpattiṃ.</paragraph>
<paragraph line="75" number="523"><bold>Kāyeneva visujjhatī</bold>ti tiṇavatthārakaṃ gantvā kāyasāmaggiṃ dento visujjhati.</paragraph>
<paragraph line="76" number="526">Yo sutto āpattiṃ āpajjati, so kathaṃ paṭibuddho visujjhati. Yo paṭibuddhova āpanno, so kathaṃ sutto sujjhatīti yojanā.</paragraph>
<paragraph line="77" number="528"><bold>Sagāraseyyakādi</bold>nti mātugāmena sahaseyyādiāpattiṃ.</paragraph>
<paragraph line="78" number="529"><bold>Jagganto</bold>ti jāgaranto niddaṃ vinodento.</paragraph>
<paragraph line="79" number="531"><bold>Paṭibuddho</bold>ti aniddāyanto.</paragraph>
<paragraph line="80" number="532"><bold>Acitto</bold>ti ‘‘sikkhāpadaṃ vītikkamissāmī’’ti cittā bhāvena acitto.</paragraph>
<paragraph line="81" number="535"><bold>Sacittakāpatti</bold>nti <pageBreak edition="M" number="2.0479" />vikālabhojanādiāpattiṃ. Tiṇavatthāre <bold>sayanto</bold>niddāyanto tiṇavatthārakakamme kariyamāne ‘‘imināhaṃ kammena āpattito vuṭṭhāmī’’ti cittarahito vuṭṭhahanto acittako visujjhati.</paragraph>
<paragraph line="82" number="536"><bold>Pacchimaṃ tu padadvaya</bold>nti –</paragraph>
<gatha1 line="83">‘‘Āpajjitvā acittova, acittova visujjhati;</gatha1>
<gathalast line="84">Āpajjitvā sacittova, sacittova visujjhatī’’ti. –</gathalast>
<unindented line="85">Padadvayaṃ <pageBreak edition="V" number="2.0379" />. <bold>Amissetvā</bold>ti acittasacittapadehi evameva missaṃ akatvā. <bold>Etthā</bold>ti purimapadadvaye. <bold>Vuttānusārenā</bold>ti vuttanayānusārena.</unindented>
<paragraph line="86" number="539"><bold>Kammato</bold>ti samanubhāsanakammato.</paragraph>
<paragraph line="87" number="540"><bold>Āpajjitvā akammato</bold>ti samanubhāsanakammaṃ vināva āpajjitvā.</paragraph>
<paragraph line="88" number="541">Samanubhāsane āpajjitabbaṃ saṅghādisesāpattiṃ <bold>samanubhāsana</bold>māha kāraṇūpacārena.</paragraph>
<paragraph line="89" number="542"><bold>Avasesa</bold>nti musāvādapācittiyādikaṃ.</paragraph>
<paragraph line="90" number="543"><bold>Visujjhati asammukhā</bold>ti saṅghassa asammukhā visujjhati. Idañca sammukhāvinayena ceva paṭiññātakaraṇena ca samentaṃ āpattādhikaraṇaṃ sandhāya vuttaṃ. Tattha puggalasammukhatāya sabbhāvepi saṅghassa asammukhatāya āpajjati vā visujjhati vāti ‘‘asammukhā’’ti vuttaṃ.</paragraph>
<paragraph line="91" number="551">‘‘Acittakacatukkaṃ ajānantacatukka’’nti kusalattikaphassapañcakādivohāro viya ādipadavasena vutto.</paragraph>
<paragraph line="92" number="552-3">Atthāpatti <pageBreak edition="M" number="2.0480" />āgantuko āpajjati, na <bold>cetaro</bold>āvāsiko āpajjati, atthāpatti āvāsikova āpajjati, na <bold>cetaro</bold>āgantuko āpajjati, atthāpatti āgantuko ca āvāsiko ca te ubhopi āpajjanti, ubho sesaṃ na āpajjanti atthīti yojanā.</paragraph>
<paragraph line="93" number="555"><bold>Itaro</bold>ti āvāsiko. <bold>Āvāsavatta</bold>nti āvāsikena āgantukassa kātabbavattaṃ. <bold>Āvāsī</bold>ti āvāsiko.</paragraph>
<paragraph line="94" number="556"><bold>Na cevāgantuko</bold>ti taṃ āvāsikavattaṃ akaronto āgantuko na ceva āpajjati <pageBreak edition="V" number="2.0380" />. <bold>Sesaṃ</bold>kāyavacīdvārikaṃ āpattiṃ. <bold>Ubhopi</bold>āgantukaāvāsikā. Bhikkhubhikkhunīnaṃ <bold>asādhāraṇaṃ āpattiṃ</bold>na āpajjanti.</paragraph>
<paragraph line="95" number="557"><bold>Vatthunānattatā</bold>ti vītikkamanānattatā. <bold>Āpattinānattatā</bold>ti pārājikādīnaṃ sattannaṃ āpattikkhandhānaṃ aññamaññanānattatā.</paragraph>
<paragraph line="96" number="563"><bold>‘‘Pārājikānaṃ…pe… nānabhāvo’’</bold>ti idaṃ nidassanamattaṃ saṅghādisesānaṃ aniyatādīhi vatthunānatāya ceva āpattinānatāya ca labbhamānattā.</paragraph>
<paragraph line="97" number="565"><bold>Ayameva vinicchayo</bold>ti na kevalaṃ pārājikāpattīsuyeva sādhāraṇāpattiyo ekato ca visuñca āpajjantānaṃ yathāvuttavinicchayo, atha kho avasesasādhāraṇāpattiyopi vuttanayena āpajjati, ayameva vinicchayo yojetabbo.</paragraph>
<paragraph line="98" number="577"><bold>Ādiyanto</bold>gaṇhanto. <bold>Payojentoti</bold>gaṇhāpento.</paragraph>
<paragraph line="99" number="579"><bold>Ūnakaṃ</bold><pageBreak edition="M" number="2.0481" /><bold>pādaṃ…pe… lahuṃ phuse</bold>ti thullaccayaṃ, dukkaṭañca sandhāyāha.</paragraph>
<paragraph line="100" number="580"><bold>Eteneva upāyena, sesakampi padattaya</bold>nti yo ayaṃ paṭhamavinicchaye vuttanayo, eteneva nayena ūnapādaṃ ādiyanto lahukāpattiṃ āpajjati, pādaṃ vā atirekapādaṃ vā gahaṇatthaṃ āṇāpento garuṃ pārājikāpattiṃ āpajjati, pādaṃ vā atirekapādaṃ vā gaṇhanto ca gahaṇatthāya āṇāpento ca garuke pārājikāpattiyaṃyeva tiṭṭhati, ūnapādaṃ gaṇhanto ca gahaṇatthāya āṇāpento ca lahuke thullaccaye, dukkaṭe vā tiṭṭhatīti evaṃ sesakampi imaṃ padattayaṃ. <bold>Atthasambhavatoyevā</bold>ti yathāvuttassa atthassa sambhavavaseneva.</paragraph>
<paragraph line="101" number="581-2">Kathaṃ kāleyeva āpatti siyā, no vikāle, vikāleyeva āpatti siyā, na ca kāle, atthāpatti kāle ca pakāsitā vikāle ca, atthāpatti neva kāle ca pakāsitā neva vikāle cāti yojanā.</paragraph>
<paragraph line="102" number="586-7">Kāle <pageBreak edition="V" number="2.0381" />paṭiggahitaṃ kiṃ kāle kappati vikāle tu no kappati, vikāle gahitaṃ kiṃ vikāle kappati, no kāle kappati, kāle ca vikāle ca paṭiggahitaṃ kiṃ nāma kāle ca vikāle ca kappati, kāle ca vikāle ca paṭiggahitaṃ kiṃ nāma kāle ca vikāle ca na kappati, vada bhadramukhāti yojanā.</paragraph>
<paragraph line="103" number="589">Vikāleyeva kappati, aparajju kālepi na kappatīti yojanā.</paragraph>
<paragraph line="104" number="592"><bold>Kuladūsanakammādi</bold>nti <bold>ādi</bold>-saddena abhūtārocanarūpiyasaṃvohāraviññattikuhanādīnaṃ saṅgaho.</paragraph>
<paragraph line="105" number="593-4">Katamā <pageBreak edition="M" number="2.0482" />āpatti paccantimesu desesu āpajjati, na majjhime, katamā āpatti majjhime pana desasmiṃ āpajjati, na ca paccantimesu, katamā āpatti paccantimesu ceva desesu āpajjati majjhime ca, katamā āpatti paccantimesu ceva desesu na āpajjati na majjhime cāti yojanā.</paragraph>
<paragraph line="106" number="596">‘‘So guṇaṅguṇupāhana’’nti padacchedo. <bold>So</bold>bhikkhūti attho.</paragraph>
<paragraph line="107" number="599">Evaṃ ‘‘āpajjati, nāpajjatī’’ti padavasena paccantimacatukkaṃ dassetvā ‘‘neva kappati, na kappatī’’ti padavasena dassetumāha <bold>‘‘paccantimesū’’</bold>tiādi.</paragraph>
<paragraph line="108" number="601"><bold>Vutta</bold>nti ‘‘gaṇena pañcavaggenā’’tiādigāthāya heṭṭhā vuttaṃ.</paragraph>
<paragraph line="109" number="603"><bold>Evaṃ vattu</bold>nti ‘‘na kappatī’’ti vattuṃ. <bold>Pañcaloṇādika</bold>nti ‘‘anujānāmi, bhikkhave, loṇānī’’tiādi.</paragraph>
<paragraph line="110" number="608">Anuññātaṭṭhānassa <bold>anto</bold>no āpajjati, taṃ atikkamanto bahiyeva ca āpajjatīti yojanā.</paragraph>
<paragraph line="111" number="612"><bold>Sekkhapaññattī</bold>ti <pageBreak edition="V" number="2.0382" />sekhiyapaññatti.</paragraph>
<paragraph line="112" number="613"><bold>Agaṇā</bold>ti adutiyā. Ettha hi ekāpi gaṇo nāma.</paragraph>
<paragraph line="113" number="614"><bold>Ubhayatthapi asādhāraṇamāpatti</bold>nti bhikkhunīnaṃ niyatāpaññatti veditabbā.</paragraph>
<paragraph line="114" number="616">Gilāno <pageBreak edition="M" number="2.0483" />ca nāpajjati, agilāno ca nāpajjatīti evaṃ ubhopi nāpajjantīti yojanā. Tikādīsu dassitānaṃ padānaṃ catukkādidassanavasena punappunaṃ gahaṇaṃ.</paragraph>
<paragraph line="115" number="618">‘‘Āpajjati agilānovā’’ti padacchedo.</paragraph>
<centered line="116">Catukkakathāvaṇṇanā.</centered>
<paragraph line="117" number="620">‘‘Garuthullaccaya’’nti vattabbe <bold>‘‘garu’’</bold>nti niggahītāgamo.</paragraph>
<paragraph line="118" number="621">Pañca kathinānisaṃsā heṭṭhā vuttāyeva.</paragraph>
<paragraph line="119" number="626"><bold>Aggisatthanakhakkanta</bold>nti aggisatthanakhehi akkantaṃ phuṭṭhaṃ, pahaṭanti attho. <bold>Abīja</bold>nti nobījaṃ. <bold>Ubbaṭṭabījaka</bold>nti nibbaṭṭabījakaṃ.</paragraph>
<paragraph line="120" number="628"><bold>Pavāraṇāpī</bold>ti paṭikkhepapavāraṇāpi. <bold>Odanādīhī</bold>ti <bold>ādi</bold>-saddena sattukummāsamacchamaṃsānaṃ gahaṇaṃ. <bold>Kāyādigahaṇenā</bold>ti kāyena vā kāyapaṭibaddhena vā gahaṇena. ‘‘Dātukāmābhihāro ca, hatthapāseraṇakkhama’’nti imehi catūhi aṅgehi saddhiṃ tesaṃ dvinnamekaṃ gahetvā paṭiggahaṇā pañceva honti.</paragraph>
<paragraph line="121" number="629-30"><bold>Vinayaññukasmi</bold>nti vinayadhare puggale. <bold>Sakañca sīla</bold>nti attano pātimokkhasaṃvarasīlañca. <bold>Surakkhitaṃ hotī</bold>ti āpattānāpattikappiyākappiyānaṃ vijānantatāya asevitabbaṃ pahāya sevitabbaṃyeva sevanavasena suṭṭhu rakkhitaṃ hoti. <bold>Kukkuccamaññassa nirākarotī</bold>ti <pageBreak edition="V" number="2.0383" />aññassa sabrahmacārino kappiyākappiyavisaye uppannaṃ kukkuccaṃ nivāreti. <bold>Visārado bhāsati saṅghamajjhe</bold>ti kappiyākappiyānaṃ <pageBreak edition="M" number="2.0484" />vinicchayakathāya uppannāya nirāsaṅko nibbhayo voharati. <bold>Veribhikkhū</bold>ti attapaccatthike puggale. <bold>Dhammassa ceva ṭhitiyā pavatto</bold>ti ‘‘vinayo nāma sāsanassa āyu, vinaye ṭhite sāsanaṃ ṭhitaṃ hotī’’ti (pārā. aṭṭha. 1.paṭhamamahāsaṅgītikathā; dī. ni. aṭṭha. 1.paṭhamamahāsaṅgītikathā; khu. pā. aṭṭha. 5.maṅgalasuttavaṇṇanā; theragā. aṭṭha. 1.251) vacanato saddhammaṭṭhitiyā paṭipanno hoti. <bold>Tasmā</bold>kāraṇā. <bold>Tattha</bold>vinayaññubhāve. <bold>Dhīro</bold>paññavā bhikkhu.</paragraph>
<centered line="122">Pañcakakathāvaṇṇanā.</centered>
<paragraph line="123" number="631-2"><bold>Chaḷabhiññenā</bold>ti cha abhiññā etassāti chaḷabhiñño, tena. Atikkantapamāṇaṃ mañcapīṭhaṃ, atikkantapamāṇaṃ nisīdanañca tathā atikkantapamāṇaṃ kaṇḍuppaṭicchādivassasāṭikacīvarañca sugatassa cīvare pamāṇikacīvaranti cha.</paragraph>
<paragraph line="124" number="633-4">Aññāṇañca kukkuccañca <bold>aññāṇakukkuccā,</bold>tehi, aññāṇatāya ceva kukkuccapakatatāya cāti vuttaṃ hoti. <bold>Viparītāya saññāya</bold>kappiye akappiyasaññāya, akappiye kappiyasaññāya.</paragraph>
<paragraph line="125">Tattha kathaṃ alajjitāya āpajjati? Akappiyabhāvaṃ jānantoyeva madditvā vītikkamaṃ karoti (kaṅkhā. aṭṭha. nidānavaṇṇanā). Vuttampi cetaṃ –</paragraph>
<gatha1 line="126">‘‘Sañcicca āpattiṃ āpajjati;</gatha1>
<gatha2 line="127">Āpattiṃ parigūhati;</gatha2>
<gatha3 line="128">Agatigamanañca gacchati;</gatha3>
<gathalast line="129">Ediso vuccati alajjī puggalo’’ti. (pari. 359);</gathalast>
<paragraph line="130">Kathaṃ aññāṇatāya āpajjati? Aññāṇapuggalo mando momūho kattabbākattabbaṃ ajānanto akattabbaṃ karoti, kattabbaṃ virādheti. Evaṃ aññāṇatāya āpajjati.</paragraph>
<paragraph line="131">Kathaṃ <pageBreak edition="M" number="2.0485" /><pageBreak edition="V" number="2.0384" />kukkuccapakatatāya āpajjati? Kappiyākappiyaṃ nissāya kukkucce uppanne vinayadharaṃ pucchitvā kappiyaṃ ce, kattabbaṃ siyā, akappiyaṃ ce, na kattabbaṃ, ayaṃ pana ‘‘vaṭṭatī’’ti madditvā vītikkamatiyeva. Evaṃ kukkuccapakatatāya āpajjati.</paragraph>
<paragraph line="132">Kathaṃ kappiye akappiyasaññāya āpajjati? Sūkaramaṃsaṃ ‘‘acchamaṃsa’’nti khādati, kāle vikālasaññāya bhuñjati. Evaṃ kappiye akappiyasaññāya āpajjati.</paragraph>
<paragraph line="133">Kathaṃ akappiye kappiyasaññāya āpajjati? Acchamaṃsaṃ ‘‘sūkaramaṃsa’’nti khādati, vikāle kālasaññāya bhuñjati. Evaṃ akappiye kappiyasaññāya āpajjati.</paragraph>
<paragraph line="134">Kathaṃ satisammosāya āpajjati? Sahaseyyacīvaravippavāsādīni satisammosāya āpajjati.</paragraph>
<paragraph line="135" number="635-8">‘‘Bhikkhunā upaṭṭhapetabbo’’ti padacchedo. <bold>Dhammacakkhunā</bold>ti pātimokkhasaṃvarasīlasaṅkhāto paṭipattidhammova cakkhu etassāti dhammacakkhu, tena chahi aṅgehi yuttena dhammacakkhunā pana bhikkhunā upasampādanā kātabbā, nissayo ceva dātabbo, sāmaṇero upaṭṭhāpetabboti yojanā. Āpattiṃ jānāti, anāpattiṃ jānāti, garuṃ āpattiṃ jānāti, lahuṃ āpattiṃ jānātīti yojanā. <bold>Assa</bold>bhikkhuno ubhayāni pātimokkhāni vitthārā svāgatāni bhavanti, atthato suvibhattāni bhavanti, suttaso anubyañjanaso suvinicchitāni bhavanti, dasavasso vā hoti, atirekadasavasso vāti yojanā.</paragraph>
<centered line="136">Chakkakathāvaṇṇanā.</centered>
<paragraph line="137" number="639"><bold>Satta</bold><pageBreak edition="M" number="2.0486" /><bold>sāmīciyo vuttā</bold>ti ‘‘so ca bhikkhu anabbhito, te ca bhikkhū gārayhā, ayaṃ tattha sāmīci, yuñjantāyasmanto sakaṃ, mā vo sakaṃ vinassāti ayaṃ tattha sāmīci, ayaṃ te bhikkhu patto yāva bhedanāya dhāretabboti, ayaṃ tattha sāmīci, tato nīharitvā bhikkhūhi saddhiṃ saṃvibhajitabbaṃ, ayaṃ tattha sāmīci, aññātabbaṃ paripucchitabbaṃ paripañhitabbaṃ, ayaṃ tattha sāmīci, yassa bhavissati, so harissatīti, ayaṃ tattha sāmīcī’’ti <pageBreak edition="V" number="2.0385" />cha sāmīciyo bhikkhupātimokkhevuttā, ‘‘sā ca bhikkhunī anabbhitā, tā ca bhikkhuniyo gārayhā, ayaṃ tattha sāmīcī’’ti bhikkhunipātimokkhe vuttāya saddhiṃ satta sāmīciyo vuttā. <bold>Satteva samathāpi cā</bold>ti sammukhāvinayādisamathāpi satteva vuttā. <bold>Paññattāpattiyo sattā</bold>ti pārājikādayo paññattāpattiyo satta vuttā. <bold>Sattabojjhaṅgadassinā</bold>ti satisambojjhaṅgādayo satta bojjhaṅge yāthāvato passantena bhagavatā.</paragraph>
<centered line="138">Sattakakathāvaṇṇanā.</centered>
<paragraph line="139" number="640-1">Idha kuladūsako bhikkhu ājīvasseva kāraṇā pupphena, phalena, cuṇṇena, mattikāya, dantakaṭṭhehi, veḷuyā, vejjikāya, jaṅghapesanikenāti imehi aṭṭhahi ākārehi kulāni dūsetīti yojanā. <bold>‘‘Pupphenā’’</bold>tiādinā pupphādinā dānameva upalakkhaṇato dasseti. <bold>Pupphenā</bold>ti pupphadānenāti attho gahetabbo. Pupphadānādayo kuladūsane vuttā.</paragraph>
<paragraph line="140" number="642-5">‘‘Aṭṭhadhānatirittāpi, atirittāpi aṭṭhadhā’’tidvīsu aṭṭhakesu aṭṭha anatiritte tāva dassetumāha <bold>‘‘akappiyakatañcevā’’</bold>tiādi <pageBreak edition="M" number="2.0487" />. Gilānānatirittakanti niddiṭṭhā ime aṭṭheva anatirittakā ñeyyāti yojanā. <bold>Akappiyakatādayo</bold>pavāraṇasikkhāpadakathāvaṇṇanāya vuttā.</paragraph>
<paragraph line="141" number="646"><bold>Ñātañattisū</bold>ti ñātadukkaṭaṃ, ñattidukkaṭañca. <bold>Paṭisāvane</bold>ti paṭissave. Aṭṭhadukkaṭānaṃ vinicchayo dutiyapārājikakathāvaṇṇanāya vutto.</paragraph>
<paragraph line="142" number="648-9"><bold>Ehibhikkhūpasampadā</bold>ti yasakulaputtādīnaṃ ‘‘ehi bhikkhū’’ti vacanena bhagavatā dinnaupasampadā. <bold>Saraṇagamanena cā</bold>ti paṭhamabodhiyaṃ tīhi saraṇagamanehi anuññātaupasampadā. <bold>Pañhābyākaraṇovādā</bold>ti sopākassa pañhābyākaraṇopasampadā, mahākassapattherassa dinnaovādapaṭiggahaṇopasampadā ca. <bold>Garudhammapaṭiggaho</bold>ti mahāpajāpatiyā gotamiyā anuññātagarudhammapaṭiggahaṇopasampadā.</paragraph>
<paragraph line="143"><bold>Ñatticatutthena kammenā</bold>ti idāni bhikkhuupasampadā. <bold>Aṭṭhavācikā</bold>ti bhikkhunīnaṃ santike ñatticatutthena kammena, bhikkhūnaṃ santike ñatticatutthena kammenāti aṭṭhahi kammavācāhi bhikkhunīnaṃ <pageBreak edition="V" number="2.0386" />upasampadā aṭṭhavācikā nāma. <bold>Dūtena bhikkhunīna</bold>nti aḍḍhakāsiyā gaṇikāya anuññātā bhikkhunīnaṃ dūtena upasampadā.</paragraph>
<paragraph line="144" number="650"><bold>Suddhadiṭṭhinā</bold>ti suṭṭhu savāsanakilesānaṃ pahānena parisuddhā samantacakkhusaṅkhātā diṭṭhi etassāti suddhadiṭṭhi, tena samantacakkhunā sammāsambuddhena.</paragraph>
<paragraph line="145" number="651"><bold>Pāpicchā</bold>nāma asantaguṇasambhāvanicchā.</paragraph>
<paragraph line="146" number="652-3"><bold>Na</bold><pageBreak edition="M" number="2.0488" /><bold>ca majjapo siyā</bold>ti majjapo na siyā majjaṃ pivanto na bhaveyya, majjaṃ na piveyyāti attho. <bold>Abrahmacariyā</bold>ti (a. ni. aṭṭha. 2.3.71) aseṭṭhacariyato methunā virameyya. <bold>Rattiṃ na bhuñjeyya vikālabhojana</bold>nti uposathaṃ upavuttho rattibhojanañca divāvikālabhojanañca na bhuñjeyya. <bold>Na ca gandhamācare</bold>ti gandhañca na vilimpeyya. <bold>Mañce chamāyaṃ va sayetha santhate</bold>ti kappiyamañce vā sudhādiparikammakatāya bhūmiyā vā tiṇapaṇṇapalālādīni santharitvā kate santhate vā sayethāti attho. <bold>Etañhi aṭṭhaṅgikamāhuposatha</bold>nti etaṃ pāṇātipātādīni asamācarantena upavutthaṃ uposathaṃ aṭṭhahaṅgehi samannāgatattā ‘‘aṭṭhaṅgika’’nti vadanti. <bold>Dukkhantagunā</bold>ti vaṭṭadukkhassa antaṃ amatamahānibbānaṃ gatena pattena buddhena pakāsitanti yojanā.</paragraph>
<paragraph line="147" number="654">Bhikkhunovādakabhikkhuno aṭṭhaṅgāni bhikkhunovādakathāvaṇṇanāya dassitāneva.</paragraph>
<centered line="148">Aṭṭhakakathāvaṇṇanā.</centered>
<paragraph line="149" number="655"><bold>Bhojanāni paṇītāni nava vuttānī</bold>ti paṇītāni hi bhojanasikkhāpade vuttāni. Dasasu akappiyamaṃsesu manussamaṃsavajjitāni <bold>nava maṃsāni</bold>khādantassa dukkaṭaṃ niddiṭṭhanti yojanā.</paragraph>
<paragraph line="150" number="656"><bold>Pātimokkha…pe… paridīpitā</bold>ti bhikkhūnaṃ pañcuddesā, bhikkhunīnaṃ aniyatuddesehi vinā cattāroti uddesā nava dīpitā. <bold>Uposathā navevā</bold>ti divasavasena tayo, kārakavasena <pageBreak edition="V" number="2.0387" />tayo, karaṇavasena tayoti nava uposathā. <bold>Etthā</bold>ti imasmiṃ sāsane. <bold>Saṅgho navahi bhijjatī</bold>ti navahi puggalehi saṅgho bhijjatīti yojanā. Yathāha –</paragraph>
<indent line="151">‘‘Ekato <pageBreak edition="M" number="2.0489" />, upāli, cattāro honti, ekato cattāro, navamo anussāveti, salākaṃ gāheti ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Evampi kho, upāli, saṅgharāji ceva hoti saṅghabhedo ca. Navannaṃ vā, upāli, atirekanavannaṃ vā saṅgharāji ceva hoti saṅghabhedo cā’’ti (cūḷava. 351).</indent>
<centered line="152">Navakakathāvaṇṇanā.</centered>
<paragraph line="153" number="657">Dasa akkosavatthūni vakkhati. Dasa sikkhāpadāni pākaṭāneva. Manussamaṃsādīni dasa akappiyamaṃsāni heṭṭhā vuttāneva. <bold>Sukkāni ve dasā</bold>ti nīlādīni dasa sukkāni.</paragraph>
<paragraph line="154" number="659">Rañño antepurappavesane dasa ādīnavā evaṃ pāḷipāṭhena veditabbā –</paragraph>
<indent line="155">‘‘Dasayime, bhikkhave, ādīnavā rājantepurappavesane. Katame dasa? Idha, bhikkhave, rājā mahesiyā saddhiṃ nisinno hoti, tatra bhikkhu pavisati, mahesī vā bhikkhuṃ disvā sitaṃ pātukaroti, bhikkhu vā mahesiṃ disvā sitaṃ pātukaroti, tattha rañño evaṃ hoti ‘addhā imesaṃ kataṃ vā karissanti vā’ti. Ayaṃ, bhikkhave, paṭhamo ādīnavo rājantepurappavesane.</indent>
<indent line="156">‘‘Puna caparaṃ, bhikkhave, rājā bahukicco bahukaraṇīyo aññataraṃ itthiṃ gantvā na sarati, sā tena gabbhaṃ gaṇhāti, tattha rañño evaṃ hoti ‘na kho idha añño koci pavisati aññatra pabbajitena, siyā nu kho pabbajitassa kamma’nti. Ayaṃ, bhikkhave, dutiyo ādīnavo rājantepurappavesane.</indent>
<indent line="157">‘‘Puna <pageBreak edition="M" number="2.0490" /><pageBreak edition="V" number="2.0388" />caparaṃ, bhikkhave, rañño antepure aññataraṃ ratanaṃ nassati, tattha rañño evaṃ hoti ‘na kho idha añño koci pavisati aññatra pabbajitena, siyā nu kho pabbajitassa kamma’nti. Ayaṃ, bhikkhave, tatiyo ādīnavo rājantepurappavesane.</indent>
<indent line="158">‘‘Puna caparaṃ, bhikkhave, rañño antepure abbhantarā guyhamantā bahiddhā sambhedaṃ gacchanti, tattha rañño evaṃ hoti ‘na kho idha añño koci pavisati aññatra pabbajitena, siyā nu kho pabbajitassa kamma’nti. Ayaṃ, bhikkhave, catuttho ādīnavo rājantepurappavesane.</indent>
<indent line="159">‘‘Puna caparaṃ, bhikkhave, rañño antepure pitā vā puttaṃ pattheti, putto vā pitaraṃ pattheti, tesaṃ evaṃ hoti ‘na kho idha añño koci pavisati aññatra pabbajitena, siyā nu kho pabbajitassa kamma’nti. Ayaṃ, bhikkhave, pañcamo ādīnavo rājantepurappavesane.</indent>
<indent line="160">‘‘Puna caparaṃ, bhikkhave, rājā nīcaṭṭhāniyaṃ ucce ṭhāne ṭhapeti, yesaṃ taṃ amanāpaṃ, tesaṃ evaṃ hoti ‘rājā kho pabbajitena saṃsaṭṭho, siyā nu kho pabbajitassa kamma’nti. Ayaṃ, bhikkhave, chaṭṭho ādīnavo rājantepurappavesane.</indent>
<indent line="161">‘‘Puna caparaṃ, bhikkhave, rājā uccaṭṭhāniyaṃ nīce ṭhāne ṭhapeti, yesaṃ taṃ amanāpaṃ, tesaṃ evaṃ hoti ‘rājā kho pabbajitena saṃsaṭṭho, siyā nu kho pabbajitassa kamma’nti. Ayaṃ, bhikkhave, sattamo ādīnavo rājantepurappavesane.</indent>
<indent line="162">‘‘Puna caparaṃ, bhikkhave, rājā akāle senaṃ uyyojeti, yesaṃ taṃ amanāpaṃ, tesaṃ evaṃ hoti ‘rājā kho pabbajitena saṃsaṭṭho, siyā nu <pageBreak edition="M" number="2.0491" />kho pabbajitassa kamma’nti. Ayaṃ, bhikkhave, aṭṭhamo ādīnavo rājantepurappavesane.</indent>
<indent line="163">‘‘Puna caparaṃ, bhikkhave, rājā kāle senaṃ uyyojetvā antarāmaggato nivattāpeti, yesaṃ taṃ amanāpaṃ, tesaṃ evaṃ hoti ‘rājā kho pabbajitena saṃsaṭṭho, siyā <pageBreak edition="V" number="2.0389" />nu kho pabbajitassa kamma’nti. Ayaṃ, bhikkhave, navamo ādīnavo rājantepurappavesane.</indent>
<indent line="164">‘‘Puna caparaṃ, bhikkhave, rañño antepuraṃ hatthisammaddaṃ assasammaddaṃ rathasammaddaṃ rajanīyāni rūpasaddagandharasaphoṭṭhabbāni, yāni na pabbajitassa sāruppāni, ayaṃ, bhikkhave, dasamo ādīnavo rājantepurappavesane. Ime kho, bhikkhave, dasa ādīnavā rājantepurappavesane’’ti (a. ni. 10.45; pāci. 497).</indent>
<paragraph line="165">Tattha ca <bold>pitā vā puttaṃ patthetī</bold>ti puttaṃ māretumicchatīti attho. Eseva nayo <bold>putto pitaraṃ patthetī</bold>ti. <bold>Hatthisammadda</bold>nti hatthīnaṃ sammaddo saṃsaṭṭho etthāti hatthisammaddaṃ. Evaṃ <bold>‘‘assasammadda’’</bold>ntiādīsupi.</paragraph>
<paragraph line="166"><bold>Dasākārehī</bold>ti –</paragraph>
<gatha1 line="167">‘‘Āpattinukkhittamanantarāya-</gatha1>
<gatha2 line="168">Pahuttatāyo tathasaññitā ca;</gatha2>
<gatha3 line="169">Chādetukāmo atha chādanāti;</gatha3>
<gathalast line="170">Channā dasaṅgeharuṇuggamamhīti. –</gathalast>
<unindented line="171">Gahitehi dasahi aṅgehi.</unindented>
<paragraph line="172" number="660"><bold>Dasa kammapathā puññā</bold>ti pāṇātipātāveramaṇiādayo dasa kusalakammapathā. <bold>Apuññāpi tathā dasā</bold>ti pāṇātipātādayo <pageBreak edition="M" number="2.0492" />dasa akusalakammapathāva. Dasa dānavatthūni vakkhati. <bold>Daseva ratanāni cā</bold>ti –</paragraph>
<gatha1 line="173">‘‘Muttā maṇī veḷuriyā ca saṅkhā;</gatha1>
<gatha2 line="174">Silā pavāḷaṃ rajatañca hemaṃ;</gatha2>
<gatha3 line="175">Lohītakañcāpi <pageBreak edition="V" number="2.0390" />masāragallā;</gatha3>
<gathalast line="176">Dasseti dhīro ratanāni jaññā’’ti. –</gathalast>
<unindented line="177">Niddiṭṭhāni dasa ratanāni.</unindented>
<paragraph line="178" number="662">Munindena avandiyā dasa puggalā dīpitāti yojanā. Kathaṃ? ‘‘Dasayime, bhikkhave, avandiyā. Pure upasampannena pacchā upasampanno avandiyo, anupasampanno avandiyo, nānāsaṃvāsako vuḍḍhataro adhammavādī avandiyo, mātugāmo avandiyo, paṇḍako avandiyo, pārivāsiko avandiyo, mūlāyapaṭikassanāraho avandiyo, mānattāraho avandiyo, mānattacāriko avandiyo, abbhānāraho avandiyo. Ime kho, bhikkhave, dasa avandiyā’’ti (cūḷava. 312).</paragraph>
<paragraph line="179" number="663-4"><bold>Sosānika</bold>nti susāne chaḍḍitaṃ. <bold>Pāpaṇika</bold>nti āpaṇadvāre chaḍḍitaṃ. <bold>Undūrakkhāyita</bold>nti undūrehi khāyitaṃ pariccattaṃ pilotikaṃ. <bold>Gokhāyitā</bold>dīsupi eseva nayo. <bold>Thūpacīvarika</bold>nti balikammatthāya vammike parikkhipitvā pariccattavatthaṃ. <bold>Ābhisekiya</bold>nti rājūnaṃ abhisekamaṇḍape pariccattavatthaṃ. <bold>Gatapaccāgatañcā</bold>ti susānagatamanussehi paccāgantvā nahāyitvā chaḍḍitaṃ pilotikaṃ.</paragraph>
<paragraph line="180" number="665"><bold>Sabbanīlādayo vuttā, dasa cīvaradhāraṇā</bold>ti ‘‘sabbanīlakāni cīvarāni dhārentīti vuttavasena dasā’’ti (pari. aṭṭha. 330) <bold>kurundiyaṃ</bold>vuttaṃ. <bold>Ettha</bold>imasmiṃ dasake saṃkaccikāya vā udakasāṭikāya <pageBreak edition="M" number="2.0493" />vā saddhiṃ ticīvarāni nāmena adhiṭṭhitāni nava cīvarāni ‘‘dasacīvaradhāraṇā’’ti vuttāni. Yathāha – ‘‘navasu kappiyacīvaresu udakasāṭikaṃ vā saṃkaccikaṃ vā pakkhipitvā dasāti vutta’’nti (pari. aṭṭha. 330).</paragraph>
<centered line="181">Dasakakathāvaṇṇanā.</centered>
<paragraph line="182" number="666">Paṇḍakādayo ekādasa abhabbapuggalā pana upasampāditāpi anupasampannā hontīti yojanā.</paragraph>
<paragraph line="183" number="667">‘‘Akappiyā’’ti <pageBreak edition="V" number="2.0391" />vuttā pattā ekādasa bhavantīti yojanā. <bold>Dārujena pattenā</bold>ti dārumayena pattena. <bold>Ratanubbhavā</bold>ti ratanamayā <bold>dasa</bold>pattā ekādasa bhavantīti yojanā. <bold>Dārujena cā</bold>ti ettha <bold>ca</bold>-saddena tambalohamayapattassa saṅgaho. Yathāha ‘‘ekādasa pattāti tambalohamayena vā dārumayena vā saddhiṃ dasaratanamayā’’ti. Idha <bold>ratanaṃ</bold>nāma muttādidasaratanaṃ.</paragraph>
<paragraph line="184" number="668">Akappiyā pādukā ekādasa hontīti yojanā. Yathāha ‘‘ekādasa pādukāti dasa ratanamayā, ekā kaṭṭhapādukā. Tiṇapādukamuñjapādukapabbajapādukādayo pana kaṭṭhapādukasaṅgahameva gacchantī’’ti.</paragraph>
<paragraph line="185" number="669-70">Atikhuddakā atimahantāti yojanā. Khaṇḍanimittakā chāyānimittakāti yojanā. <bold>Bahiṭṭhena sammatā</bold>ti sīmāya bahi ṭhitena sammatā. Nadiyaṃ, jātassare, samudde vā tathā sammatāti yojanā. Sīmāya sambhinnā sīmāya ajjhotthaṭā sīmāti yojanā. Imā ekādasa asīmāyo siyunti yojanā.</paragraph>
<paragraph line="186" number="671">Ekādaseva <pageBreak edition="M" number="2.0494" />pathavī kappiyā, ekādaseva pathavī akappiyāti yojanā.</paragraph>
<paragraph line="187">Tattha <bold>ekādasa kappiyapathavī</bold>nāma suddhapāsāṇā, suddhasakkharā, suddhakathalā, suddhamarumbā, suddhavālukā, yebhuyyenapāsāṇā, yebhuyyenasakkharā, yebhuyyenakathalā, yebhuyyenamarumbā, yebhuyyenavālukāti imā dasa daḍḍhāya pathaviyā vā catumāsovaṭṭhakapaṃsupuñjena vā mattikāpuñjena vā saddhiṃ ekādasa. ‘‘Appapaṃsukā, appamattikā’’ti (pāci. 86) aparāpi pathaviyo vuttā, tā yebhuyyenapāsāṇādīsu pañcasuyeva saṅgahitā.</paragraph>
<paragraph line="188"><bold>Ekādasa akappiyapathavī</bold>nāma ‘‘suddhapaṃsu suddhamattikā appapāsāṇā appasakkharā appakathalā appamarumbā appavālukā yebhuyyenapaṃsukā yebhuyyenamattikā, adaḍḍhāpi vuccati jātā pathavī. Yopi paṃsupuñjo vā mattikāpuñjo vā atirekacātumāsaṃ ovaṭṭho, ayampi vuccati jātapathavī’’ti (pāci. 86) vuttā ekādasa.</paragraph>
<paragraph line="189"><bold>Gaṇṭhikā</bold><pageBreak edition="V" number="2.0392" /><bold>kappiyā vuttā, ekādasa ca vīdhakā</bold>ti ettha kappiyā gaṇṭhikā vidhakā ca ekādasa vuttāti yojanā. Te pana –</paragraph>
<gatha1 line="190">‘‘Veḷudantavisāṇaṭṭhi-kaṭṭhalākhāphalāmayā;</gatha1>
<gatha2 line="191">Saṅkhanābhimayā sutta-naḷalohamayāpi ca;</gatha2>
<gathalast line="192">Vidhā kappanti kappiyā, gaṇṭhiyo cāpi tammayā’’ti. –</gathalast>
<unindented line="193">Imāya gāthāya saṅgahitāti veditabbā.</unindented>
<paragraph line="194" number="674-5"><bold>Ukkhittassānuvattikā</bold>bhikkhunī <bold>ubhinnaṃ</bold>bhikkhubhikkhunīnaṃ vasā saṅghādisesesu <bold>aṭṭha</bold>yāvatatiyakāti ime <pageBreak edition="M" number="2.0495" />ekādasa yāvatatiyakāti pakāsitāti yojanā.</paragraph>
<paragraph line="195" number="676">Nissayassa paṭippassaddhiyo <bold>dasekāva</bold>ekādaseva vuttāti yojanā. <bold>Chadhācariyato vuttā</bold>ti –</paragraph>
<gatha1 line="196">‘‘Pakkante pakkhasaṅkante, vibbhante cāpi nissayo;</gatha1>
<gathalast line="197">Maraṇāṇattupajjhāya-samodhānehi sammatī’’ti. –</gathalast>
<unindented line="198">Ācariyato chadhā nissayapaṭippassaddhiyo vuttā. <bold>Upajjhāyā tu pañcadhā</bold>ti tāsu upajjhāyasamodhānaṃ vinā avasesāhi pañcadhā upajjhāyapaṭippassaddhiyo vuttāti ime ekādasa.</unindented>
<centered line="199">Ekādasakakathāvaṇṇanā.</centered>
<paragraph line="200" number="677"><bold>Teraseva dhutaṅgānī</bold>ti paṃsukūlikaṅgādīni dhutaṅgāni teraseva honti.</paragraph>
<paragraph line="201"><bold>Paramāni ca cuddasā</bold>ti ‘‘dasāhaparamaṃ atirekacīvaraṃ dhāretabbaṃ, māsaparamaṃ tena bhikkhunā taṃ cīvaraṃ nikkhipitabbaṃ, santaruttaraparamaṃ tena bhikkhunā tato cīvaraṃ sāditabbaṃ, chakkhattuparamaṃ tuṇhībhūtena uddissa ṭhātabbaṃ, navaṃ pana bhikkhunā santhataṃ kārāpetvā chabbassāni dhāretabbaṃ <pageBreak edition="V" number="2.0393" />chabbassaparamatā dhāretabbaṃ, tiyojanaparamaṃ sahatthā haritabbāni, dasāhaparamaṃ atirekapatto dhāretabbo, sattāhaparamaṃ sannidhikārakaṃ paribhuñjitabbāni, chārattaparamaṃ tena bhikkhunā tena cīvarena vippavasitabbaṃ, catukkaṃsaparamaṃ, aḍḍhateyyakaṃsaparamaṃ, dvaṅgulapabbaparamaṃ ādātabbaṃ, aṭṭhaṅgulaparamaṃ mañcapaṭipādakaṃ, aṭṭhaṅgulaparamaṃ dantakaṭṭha’’nti iti imāni cuddasa paramāni.</paragraph>
<paragraph line="202"><bold>Soḷaseva tu ‘‘jāna’’nti paññattānī</bold>ti ‘‘jāna’’nti evaṃ vatvā paññattāni soḷasa. Te evaṃ veditabbā – jānaṃ saṅghikaṃ <pageBreak edition="M" number="2.0496" />lābhaṃ pariṇataṃ attano pariṇāmeyya, jānaṃ pubbupagataṃ bhikkhuṃ anupakhajja seyyaṃ kappeyya, jānaṃ sappāṇakaṃ udakaṃ tiṇaṃ vā mattikaṃ vā siñceyya vā siñcāpeyya vā, jānaṃ bhikkhuniparipācitaṃ piṇḍapātaṃ paribhuñjeyya, jānaṃ āsādanāpekkho, bhuttasmiṃ pācittiyaṃ, jānaṃ sappāṇakaṃ udakaṃ paribhuñjeyya, jānaṃ yathādhammaṃ nihaṭādhikaraṇaṃ puna kammāya ukkoṭeyya, jānaṃ duṭṭhullaṃ āpattiṃ paṭicchādeyya, jānaṃ ūnavīsativassaṃ puggalaṃ upasampādeyya, jānaṃ theyyasatthena saddhiṃ saṃvidhāya ekaddhānamaggaṃ paṭipajjeyya, jānaṃ tathāvādinā bhikkhunā akatānudhammena, jānaṃ tathānāsitaṃ samaṇuddesaṃ, jānaṃ saṅghikaṃ lābhaṃ pariṇataṃ puggalassa pariṇāmeyya, jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodeyya, jānaṃ coriṃ vajjhaṃ viditaṃ anapaloketvā, jānaṃ sabhikkhukaṃ ārāmaṃ anāpucchā paviseyyāti.</paragraph>
<paragraph line="203" number="678"><bold>Idha</bold>imasmiṃ sāsane <bold>yo</bold>bhikkhu anuttaraṃ <bold>sauttaraṃ</bold>uttarapakaraṇena sahitaṃ sakalampi vinayavinicchayaṃ jānāti, <bold>mahattare</bold>ativipule <bold>anuttare</bold>uttaravirahite uttame <bold>vinayanaye</bold>vinayāgate āpattianāpattigarukalahukakappiyaakappiyādivinicchayakamme. Atha vā <bold>vinayanaye</bold>vinayapiṭake pavattamāno <bold>so</bold>bhikkhu <bold>niruttaro bhavati</bold>paccatthikehi vattabbaṃ uttaraṃ atikkamitvā ṭhito, seṭṭho vā bhavati, tassa ceva paresañca saṃsayo na kātabboti yojanā. <bold>Jānatī</bold>ti gāthābandhavasena rasso.</paragraph>
<centered line="204">Iti uttare līnatthapakāsaniyā</centered>
<centered line="205">Ekuttaranayakathāvaṇṇanā niṭṭhitā.</centered>
</body>
</document>