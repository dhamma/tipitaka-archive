<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin11t.nrf29.xml</normativeSource>
    <archivePath>roman/tika/vinayapitaka (tika)/vinayavinicchaya-tika/senasanakkhandhakakathavannana.xml</archivePath>
    <baseFileName>senasanakkhandhakakathavannana</baseFileName>
    <titlePath>Senāsanakkhandhakakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Senāsanakkhandhakakathāvaṇṇanā</chapter>
    <paragraph line="2" number="2827"><bold>Āsandiko</bold>ti caturassapīṭhaṃ. <bold>Atikkantapamāṇo</bold>ti heṭṭhā aṭaniyā vaḍḍhakihatthato uccatarappamāṇapādako. Ekapassato dīgho pana uccapādako na vaṭṭati. Yathāha <pageBreak edition="M" number="2.0294" /> – ‘‘uccakampi āsandikanti vacanato ekatobhāgena dīghapīṭhameva hi aṭṭhaṅgulādhikapādakaṃ na vaṭṭati, caturassaāsandiko pana pamāṇātikkantopi vaṭṭatī’’ti (cūḷava. aṭṭha. 297).</paragraph>
    <paragraph line="3"><bold>Tathā</bold>ti iminā ‘‘atikkantapamāṇo’’ti idaṃ paccāmasati. <bold>Pañcaṅgapīṭha</bold>nti cattāro pādā, apassenanti imehi pañcaṅgehi yuttapīṭhaṃ. <bold>Sattaṅga</bold>nti tīsu disāsu apassaye yojetvā kataṃ. Tañhi catūhi pādehi, tīhi apassehi ca yuttattā ‘‘sattaṅgapīṭha’’nti vuttaṃ. Esa nayo mañcepi. Yathāha – ‘‘sattaṅgo nāma tīsu disāsu apassayaṃ katvā katamañco, ayampi pamāṇātikkanto vaṭṭatī’’ti (cūḷava. aṭṭha. 297).</paragraph>
    <paragraph line="4" number="2828"><bold>Tūlonaddhā</bold>ti upari tūlaṃ pakkhipitvā baddhā. <bold>Ghareyevā</bold>ti gihīnaṃ geheyeva nisīdituṃ vaṭṭatīti sambandho. <bold>‘‘Nisīditu’’</bold>nti imināva sayanaṃ paṭikkhittaṃ. <bold>Sīsapādūpadhāna</bold>nti sīsūpadhānañceva pādūpadhānañca. <bold>Ca</bold>-saddo pi-saddatthe so ‘‘agilānassā’’ti ettha ānetvā sambandhitabbo, tena agilānassāpi tāva vaṭṭati, pageva gilānassāti dīpeti.</paragraph>
    <paragraph line="5" number="2829"> Na kevalaṃ gilānassa sīsapādūpadhānameva vaṭṭati, atha kho idampīti dassetumāha <bold>‘‘santharitvā’’</bold>tiādi. <bold>Upadhānāni santharitvā</bold>ti bahū upadhānāni attharitvā. <bold>Tattha cā</bold>ti tasmiṃ upadhānasanthare. <bold>Paccattharaṇakaṃ datvā</bold>ti upari paccattharaṇakaṃ attharitvā.</paragraph>
    <paragraph line="6" number="2830"><bold>Tiriya</bold>nti <pageBreak edition="V" number="2.0232" /> vitthārato. <bold>Muṭṭhiratana</bold>nti pākatikamuṭṭhikaratanaṃ. Taṃ pana vaḍḍhakīnaṃ vidatthimattaṃ. <bold>Mita</bold>nti pākaṭitaṃ pamāṇayuttaṃ hotīti yojanā. Katthaci potthakesu <bold>‘‘mata’’</bold>nti <pageBreak edition="M" number="2.0295" /> pāṭho dissati, so na gahetabbo. <bold>Dīghato</bold>ti bimbohanassa dīghato. <bold>Diyaḍḍha</bold>nti diyaḍḍhahatthaṃ vā dvihatthaṃ vā hotīti <bold>kurundiyaṃ</bold> vuttanti sambandho. Idameva hi ‘‘sīsappamāṇabimbohana’’nti adhippetaṃ. Yathāha –</paragraph>
    <indent line="7">‘‘Sīsappamāṇaṃ nāma yassa vitthārato tīsu kaṇṇesu dvinnaṃ kaṇṇānaṃ antaraṃ miniyamānaṃ vidatthi ceva caturaṅgulañca hoti, majjhaṭṭhānaṃ muṭṭhiratanaṃ hoti. Dīghato pana diyaḍḍharatanaṃ vā dviratanaṃ vāti <bold>kurundiyaṃ</bold> vuttaṃ. Ayaṃ sīsappamāṇassa ukkaṭṭhaparicchedo, ito uddhaṃ na vaṭṭati, heṭṭhā pana vaṭṭatī’’ti (cūḷava. aṭṭha. 297).</indent>
    <paragraph line="8" number="2831"><bold>Coḷa</bold>nti pilotikā. <bold>Paṇṇa</bold>nti rukkhalatānaṃ paṇṇaṃ. <bold>Uṇṇā</bold>ti eḷakādīnaṃ lomaṃ. <bold>Tiṇa</bold>nti dabbatiṇādi yaṃ kiñci tiṇaṃ. <bold>Vāka</bold>nti kadaliakkamakacivākādikaṃ. Etehi pañcahi pūritā bhisiyo <bold>tūlānaṃ gaṇanāvasā</bold> hetugabbhānaṃ etesaṃ pañcannaṃ gabbhānaṃ gaṇanāvasena pañca bhāsitāti yojanā.</paragraph>
    <paragraph line="9" number="2832"> Bimbohanagabbhaṃ dassetumāha <bold>‘‘bhisī’’</bold>tiādi. <bold>Pañcevā</bold>ti yathāvuttacoḷādipañceva. <bold>Tathā tūlāni tīṇipī</bold>ti ‘‘anujānāmi, bhikkhave, tīṇi tūlāni rukkhatūlaṃ latātūlaṃ poṭakitūla’’nti (cūḷava. 297) anuññātāni tīṇipi tūlāni. Ettha ca <bold>rukkhatūlaṃ</bold> nāma simbalirukkhādīnaṃ yesaṃ kesañci rukkhānaṃ tūlaṃ. <bold>Latātūlaṃ</bold> nāma khīravalliādīnaṃ yāsaṃ kāsañci vallīnaṃ tūlaṃ. <bold>Poṭakitūlaṃ</bold> nāma poṭakitiṇādīnaṃ yesaṃ kesañci tiṇajātikānaṃ antamaso ucchunaḷādīnampi tūlaṃ. <bold>Lomāni migapakkhīna</bold>nti sīhādicatuppadānaṃ, morādipakkhīnaṃ lomāni. <bold>Ime</bold>ti bhisigabbhādayo ime dasa bimbohanassa gabbhāti sambandho.</paragraph>
    <paragraph line="10" number="2833"> Evaṃ <pageBreak edition="M" number="2.0296" /> kappiyaṃ bhisibimbohanagabbhaṃ dassetvā idāni akappiyaṃ dassetumāha <bold>‘‘manussaloma’’</bold>ntiādi. Lomesu manussalomañca pupphesu bakulapiyaṅgupupphādikaṃ sabbaṃ pupphañca paṇṇesu <pageBreak edition="V" number="2.0233" /> ca <bold>suddhaṃ</bold> kevalaṃ tamālapattañca na vaṭṭatīti yojanā. <bold>‘‘Suddha’’</bold>nti iminā tamālapattaṃ sesagabbhehi missaṃ vaṭṭatīti byatirekato dīpeti.</paragraph>
    <paragraph line="11" number="2834"><bold>Masūrake</bold>ti cammachavibhisibimbohane.</paragraph>
    <paragraph line="12" number="2835"> ‘‘Suddha’’nti iminā byatirekato dassitamevatthaṃ sarūpato vibhāvetumāha <bold>‘‘missa’’</bold>ntiādi.</paragraph>
    <paragraph line="13" number="2836"><bold>Tiracchānagatassa vā</bold>ti antamaso gaṇḍuppādassāpi. <bold>Kārentassā</bold>ti cittakammakaṭṭhakammādivasena kārāpentassa vā karontassa vā.</paragraph>
    <paragraph line="14" number="2837"><bold>Jātaka</bold>nti apaṇṇakajātakādijātakañca. <bold>Vatthu</bold>nti vimānavatthuādikaṃ pasādajanakaṃ vā petavatthuādikaṃ saṃvegajanakaṃ vā vatthuṃ. <bold>Vā</bold>-saddena <bold>aṭṭhakathāgataṃ</bold> idha dassitapakaraṇaṃ saṅgaṇhāti. <bold>Parehi vā</bold>ti ettha <bold>vā</bold>-saddo avadhāraṇe, tena parehi kārāpetumeva vaṭṭati, na sayaṃ kātunti dīpeti. <bold>Sayaṃ kātumpī</bold>ti ettha <bold>api</bold>-saddo pageva kārāpetunti dīpeti.</paragraph>
    <paragraph line="15" number="2838"><bold>Yo pana</bold> bhikkhu dvīhi vassehi vā ekena vā vassena yassa bhikkhuno vuḍḍhataro vā hoti daharataro vā, so tena bhikkhunā samānāsaniko nāma hotīti yojanā.</paragraph>
    <paragraph line="16" number="2839"><bold>‘‘Sattavassena pañcavasso’’</bold>ti idaṃ dvīhi vassehi vuḍḍhanavakānaṃ samānāsanikatte udāharaṇaṃ. <bold>‘‘Cha</bold><pageBreak edition="M" number="2.0297" /><bold>vassena pañcavasso’’</bold>ti idaṃ ekavassena vuḍḍhanavakānaṃ samānāsanikatte udāharaṇaṃ.</paragraph>
    <paragraph line="17" number="2840"> Yaṃ tiṇṇaṃ nisīdituṃ pahoti, taṃ heṭṭhā dīghāsanaṃ nāmāti yojanā. ‘‘Samānāsanikā mañce nisīditvā mañcaṃ bhindiṃsu, pīṭhe nisīditvā pīṭhaṃ bhindiṃsū’’ti (cūḷava. 320) āropite vatthumhi ‘‘anujānāmi, bhikkhave, duvaggassa mañcaṃ duvaggassa pīṭha’’nti (cūḷava. 320) anuññātattā <bold>‘‘dve’’</bold>ti samānāsanike dve sandhāya vuttaṃ.</paragraph>
    <paragraph line="18" number="2841"> Ubhatobyañjanaṃ <pageBreak edition="V" number="2.0234" />, itthiṃ, paṇḍakaṃ ṭhapetvā <bold>sabbehipi</bold> gahaṭṭhehi, pabbajitehi vā purisehi saha dīghāsane nisīdituṃ anuññātanti yojanā. Potthakesu pana katthaci ‘‘sabbesa’’nti sāmivacananto pāṭho dissati, tato <bold>‘‘sabbehipī’’</bold>ti karaṇavacanantova pāṭho yuttataro. Karaṇavacanappasaṅge vā sāmivacananiddesoti veditabbaṃ. Yathāha ‘‘yaṃ tiṇṇaṃ pahoti, taṃ saṃhārimaṃ vā hotu asaṃhārimaṃ vā, tathārūpe api phalakakhaṇḍe anupasampannenāpi saddhiṃ nisīdituṃ vaṭṭatī’’ti (cūḷava. aṭṭha. 320).</paragraph>
    <paragraph line="19" number="2842"><bold>Purimiko</bold>ti ñattidutiyāya kammavācāya sammatena ‘‘na chandāgatiṃ gaccheyya…pe… gahitāgahitañca jāneyyā’’ti (cūḷava. 317) vuttehi pañcahi aṅgehi samannāgatena bhikkhunā purimavassūpanāyikadivase ‘‘anujānāmi, bhikkhave, paṭhamaṃ bhikkhū gaṇetuṃ, paṭhamaṃ bhikkhū gaṇetvā seyyā gaṇetuṃ, seyyā gaṇetvā seyyaggena gāhetu’’ntiādinā (cūḷava. 318) nayena anuññātaniyāmeneva senāsanaggāhāpanaṃ purimiko nāma senāsanaggāho. Evameva pacchimikāya <pageBreak edition="M" number="2.0298" /> vassūpanāyikadivase senāsanaggāhāpanaṃ <bold>pacchimiko</bold> nāma. Evameva mahāpavāraṇādivasassa anantaradivase ‘‘bhante, antarāmuttakaṃ senāsanaṃ gaṇhathā’’ti vatvā vuḍḍhapaṭipāṭiyā senāsanaggāhāpanaṃ <bold>antarāmuttako</bold> nāma. <bold>Pakāsito</bold> ‘‘aparajjugatāya āsāḷhiyāpurimiko gāhāpetabbo, māsagatāya āsāḷhiyā pacchimiko gāhetabbo, aparajjugatāya pavāraṇāya āyatiṃ vassāvāsatthāya antarāmuttako gāhetabbo’’ti (cūḷava. 318) vutto.</paragraph>
    <paragraph line="20" number="2843"> Vuttamevatthaṃ niyametvā dassetumāha <bold>‘‘pubbāruṇā’’</bold>tiādi. Idha <bold>pāṭipadā</bold> nāma dve vassūpanāyikadivasā ceva mahāpavāraṇāya anantaradivaso ca. Imesaṃ tiṇṇaṃ pāṭipadadivasānaṃ aruṇo <bold>pubbāruṇo</bold> nāma. Te divase atikkamma dutiyatithipaṭibaddho aruṇo <bold>punāruṇo</bold> nāma. <bold>Ida</bold>nti ubhayāruṇānantaraṃ. <bold>Senāsanagāhakassā</bold>ti ettha sakatthe ka-paccayo, senāsanaggāhassāti attho. Yathāha – ‘‘idañhi senāsanaggāhassa khetta’’nti. <bold>Vassūpagate</bold> vassūpagame kātabbe sati, sādhetabbapayojane bhummaṃ. <bold>Vassūpagate</bold>ti vā nimittatthe bhummaṃ. Purimikāya, hi pacchimikāya ca vassūpagamanassa taṃ tadahu senāsanaggāho nimittaṃ, antarāmuttako pana āgamino vassūpagamanassāti evaṃ tividhopi senāsanaggāho vassūpagamanassa nimittaṃ hoti.</paragraph>
    <paragraph line="21" number="2844"> Pāṭipadadivasassa <pageBreak edition="V" number="2.0235" /> aruṇe uggateyeva senāsane pana gāhite añño bhikkhu āgantvā sace senāsanapaññāpakaṃ senāsanaṃ <bold>yācati,</bold> so bhikkhu senāsanapaññāpakena <pageBreak edition="M" number="2.0299" /> ‘‘senāsanaṃ gāhita’’nti vattabboti yojanā.</paragraph>
    <paragraph line="22" number="2845"> Vassāvāsassa idaṃ <bold>vassāvāsikaṃ,</bold> vassaṃvutthānaṃ dātabbacīvaraṃ, gāthābandhavasena ‘‘vassavāsika’’nti rassattaṃ. Saṅghikaṃ apaloketvā gahitaṃ <bold>vassāvāsikaṃ</bold> cīvaraṃ sace <bold>tatrajaṃ</bold> tatruppādaṃ hoti, antovasse vibbhantopi labhateti yojanā. <bold>‘‘Tatrajaṃ sace’’</bold>ti iminā cassa dāyakānaṃ vassāvāsikapaccayavasena gāhitaṃ pana na labhatīti dīpeti. Yathāha – ‘‘paccayavasena gāhitaṃ pana na labhatīti vadantī’’ti (cūḷava. aṭṭha. 318).</paragraph>
    <paragraph line="23" number="2846-8"> Sace vutthavasso yo bhikkhu āvāsikahatthato kiñci ticīvarādikaṃ <bold>kappiyabhaṇḍaṃ</bold> attano gahetvā ‘‘asukasmiṃ kule mayhaṃ gahitaṃ vassāvāsikacīvaraṃ gaṇha’’ iti evaṃ vatvā <bold>tassa</bold> āvāsikassa datvā disaṃ <bold>gacchati</bold> pakkamati, so tattha gataṭṭhāne sace <bold>uppabbajati</bold> gihī hoti, <bold>tassa</bold> disaṃgatassa sampattaṃ <bold>taṃ</bold> vassāvāsikaṃ tena tathā dinnampi āvāsiko bhikkhu <bold>gahetuṃ na labhati,</bold> tassa pāpitaṃ vassāvāsikacīvaraṃ <bold>saṅghikaṃyeva</bold> siyāti yojanā. Yathāha – ‘‘idha, bhikkhave, vassaṃvuttho bhikkhu vibbhamati, saṅghasseveta’’nti.</paragraph>
    <paragraph line="24" number="2849"> Tasmiṃ kule dāyake <bold>manusse</bold> sammukhā ce paṭicchāpeti, tassa disaṃgamissa sampattaṃ vassāvāsikacīvaraṃ āvāsiko labhatīti yojanā.</paragraph>
    <paragraph line="25" number="2850"> Tattha <bold>ārāmo</bold> nāma pupphārāmo vā phalārāmo vā. <bold>Vihāro</bold> nāma yaṃ kiñci pāsādādisenāsanaṃ. <bold>Vatthūni duvidhassapī</bold>ti ārāmavatthu, vihāravatthūti duvidhassa vatthūni <pageBreak edition="M" number="2.0300" /> ca. <bold>Ārāmavatthu</bold> nāma tesaṃyeva ārāmānaṃ atthāya paricchinditvā ṭhapitokāso, tesu vā ārāmesu vinaṭṭhesu tesaṃ porāṇakabhūmibhāgo. <bold>Vihāravatthu</bold> nāma tassa patiṭṭhānokāso. <bold>Bhisi</bold> nāma uṇṇabhisiādīnaṃ pañcannaṃ aññatarā. <bold>Bimbohanaṃ</bold> nāma vuttappakārānaṃ bimbohanānaṃ aññataraṃ. <bold>Mañcaṃ</bold> nāma masārako bundikābaddho, kuḷīrapādako, āhaccapādakoti imesaṃ pubbe vuttānaṃ catunnaṃ mañcānaṃ aññataraṃ. <bold>Pīṭhaṃ</bold> nāma masārakādīnaṃyeva catunnaṃ pīṭhānaṃ aññataraṃ.</paragraph>
    <paragraph line="26" number="2851"><bold>Lohakumbhī</bold><pageBreak edition="V" number="2.0236" /> nāma kāḷalohena vā tambalohena vā yena kenaci lohena katā kumbhī. <bold>Kaṭāho</bold> pākaṭova. <bold>‘‘Bhāṇaka’’</bold>nti alañjaro vuccati. <bold>Alañjaro</bold>ti ca bahuudakagaṇhanikā mahācāṭi, jalaṃ gaṇhituṃ alanti alañjaro. ‘‘Vaṭṭacāṭi viya hutvā thokaṃ dīghamukho majjhe paricchedaṃ dassetvā kato’’ti <bold>gaṇṭhipade</bold> vuttaṃ. <bold>Vārako</bold>ti ghaṭo. Ku vuccati pathavī, tassā dālanato vidāraṇato <bold>‘‘kudālo’’</bold>ti ayomayaupakaraṇaviseso vuccati.</paragraph>
    <paragraph line="27" number="2852"><bold>Valliveḷu</bold>ādīsu <bold>veḷū</bold>ti mahāveṇu. <bold>Tiṇa</bold>nti gehacchādanaṃ tiṇaṃ. <bold>Paṇṇaṃ</bold> tālapaṇṇādikaṃ. <bold>Muñja</bold>nti muñjatiṇaṃ. <bold>Pabbaja</bold>nti pabbajatiṇaṃ, <bold>mattikā</bold> pakatimattikā vā gerukādipañcavaṇṇā vā mattikā. <bold>Āha ca</bold> aṭṭhakathācariyo.</paragraph>
    <paragraph line="28" number="2853"><bold>Dve</bold>ti paṭhamadutiyagarubhaṇḍāni. <bold>Dvīhi saṅgahitāni</bold> ‘‘āromo, ārāmavatthu, idaṃ paṭhamaṃ. Vihāro, vihāravatthu, idaṃ dutiya’’nti (cūḷava. 321-322) vuttattā. <bold>Catusaṅgaha</bold>nti catūhi bhisiādīhi <pageBreak edition="M" number="2.0301" /> saṅgaho yassāti viggaho. <bold>Navakoṭṭhāsa</bold>nti lohakumbhiādayo nava koṭṭhāsā assāti viggaho. <bold>Aṭṭhadhā</bold> valliādīhi aṭṭhahi pakārehi.</paragraph>
    <paragraph line="29" number="2854"><bold>Itī</bold>ti nidassanatthe. Evaṃ vuttanayena <bold>pañcahi rāsīhi</bold> niddiṭṭhānaṃ garubhaṇḍagaṇanānaṃ piṇḍavasena pañcavīsatividhaṃ garubhaṇḍaṃ pañcanimmalalocano nātho pakāsayīti yojanā. Pañca nimmalāni locanāni yassāti viggaho, maṃsadibbadhammabuddhasamantacakkhuvasena pañcavidhavippasannalocanoti attho.</paragraph>
    <paragraph line="30" number="2855"><bold>Vissajjento</bold>ti issaravatāya parassa vissajjento. <bold>Vibhājento</bold>ti vassaggena pāpetvā vibhājento. Idañhi sabbampi garubhaṇḍaṃ <bold>senāsanakkhandhake</bold> (cūḷava. 321) ‘‘avissajjiyaṃ. <bold>Kiṭāgirivatthumhi</bold> (cūḷava. 322) avebhaṅgiya’’nti ca vuttaṃ. Ubhayattha āgatavohārabhedadassanamukhena tattha vippaṭipajjantassa āpattiṃ dassento āha <bold>‘‘bhikkhu thullaccayaṃ phuse’’</bold>ti. <bold>Parivāre</bold> pana –</paragraph>
    <gatha1 line="31">Avissajjiyaṃ <pageBreak edition="V" number="2.0237" /> avebhaṅgiyaṃ, pañca vuttā mahesinā;</gatha1>
    <gatha2 line="32">Vissajjentassa paribhuñjantassa anāpatti;</gatha2>
    <gathalast line="33">Pañhā mesā kusalehi cintitāti. (pari. 479) –</gathalast>
    <unindented line="34">Āgataṃ. Tasmā mūlacchejjavasena avissajjiyaṃ, avebhaṅgiyañca, parivattanavasena pana vissajjentassa, paribhuñjantassa ca anāpattīti evamettha adhippāyo.</unindented>
    <paragraph line="35" number="2856"><bold>Bhikkhunā</bold> puggalena vā saṅghena vā gaṇena vā garubhaṇḍaṃ tu vissajjitaṃ avissaṭṭhameva hoti, vibhattañca avibhājitameva hotīti yojanā.</paragraph>
    <paragraph line="36" number="2857"><bold>Ettha</bold><pageBreak edition="M" number="2.0302" /> etesu pañcasu garubhaṇḍesu purimesu tīsu <bold>agarubhaṇḍakaṃ</bold> kiñci na ca atthīti yojanā. Catutthe pana garubhaṇḍe <bold>aṭṭhakathāya</bold> ‘‘lohakumbhī, lohabhāṇakaṃ, lohakaṭāhanti imāni tīṇi mahantāni vā hontu khuddakāni vā, antamaso pasatamattaudakagaṇhanakānipi garubhaṇḍāniyevā’’ti vuttanayaṃ dassetumāha <bold>‘‘lohakumbhī’’</bold>tiādi.</paragraph>
    <paragraph line="37" number="2858"> Idaṃ tividhanti sambandho. <bold>Pādagaṇhanako</bold>ti ettha <bold>pādo</bold> nāma magadhanāḷiyā pañcanāḷimattagaṇhanako bhājanaviseso. Bhājanānaṃ pamāṇaṃ karontā sīhaḷadīpe yebhuyyena teneva pādena minanti. Tasmā <bold>aṭṭhakathāyaṃ</bold> ‘‘sīhaḷadīpe pādagaṇhanako bhājetabbo’’ti (cūḷava. aṭṭha. 321) vuttaṃ. <bold>Lohavārako</bold>ti kāḷalohatambalohavaṭṭalohakaṃsalohānaṃ yena kenaci kato. <bold>Bhājiyo</bold>ti bhājetabbo.</paragraph>
    <paragraph line="38" number="2859"><bold>Tato uddha</bold>nti tato pādagaṇhanakavārakato uddhaṃ adhikaṃ gaṇhanako. Evaṃ pāḷiāgatānaṃ vinicchayaṃ dassetvā <bold>aṭṭhakathā</bold>gatānaṃ (cūḷava. aṭṭha. 321) dassetumāha <bold>‘‘bhiṅgārādīnī’’</bold>tiādi. <bold>Bhiṅgāro</bold> nāma ukkhittahatthisoṇḍākārena katajalaniggamakaṇṇiko uccagīvo mahāmukhaudakabhājanaviseso. <bold>Ādi</bold>-saddena <bold>aṭṭhakathā</bold>gatāni ‘‘paṭiggahauḷuṅkadabbikaṭacchupātitaṭṭakasarakasamuggaaṅgārakapalladhūmakaṭacchuādīni khuddakāni vā mahantāni vā’’ti (cūḷava. aṭṭha. 321) vuttāni saṅgaṇhāti. <bold>Sabbānī</bold>ti khuddakāni vā mahantāni vā.</paragraph>
    <paragraph line="39" number="2860"> Tambathālakā <pageBreak edition="V" number="2.0238" /> ayathālakā bhājetabbāti yojanā. <bold>Ca</bold>-saddena <bold>aṭṭhakathāyaṃ</bold> vuttaṃ ‘‘ṭhapetvā pana bhājanavikatiṃ <pageBreak edition="M" number="2.0303" /> aññasmimpi kappiyalohabhaṇḍe añjanī añjanisalākā kaṇṇamalaharaṇī sūci paṇṇasūci khuddako pipphalako khuddakaṃ ārakaṇṭakaṃ kuñcikā tāḷaṃ kattarayaṭṭhivedhako natthudānaṃ bhindivālo lohakūṭo lohakuṭṭi lohaguḷo lohapiṇḍi lohaaraṇī cakkalikaṃ aññampi vippakataṃ lohabhaṇḍaṃ bhājiya’’nti (cūḷava. aṭṭha. 321) vacanaṃ saṅgaṇhāti. <bold>Dhūmanetta</bold>nti dhūmanāḷikā. <bold>Ādi</bold>-saddena ‘‘phāladīparukkhadīpakapallakaolambakadīpakaitthipurisatiracchānagatarūpakāni pana aññāni vā bhitticchadanakavāṭādīsu upanetabbāni antamaso lohakhilakaṃ upādāya sabbāni lohabhaṇḍāni garubhaṇḍāniyeva hontī’’ti (cūḷava. aṭṭha. 321) vuttaṃ saṅgaṇhāti.</paragraph>
    <paragraph line="40" number="2861"><bold>Attanā paṭiladdha</bold>nti ettha pi-saddo luttaniddiṭṭho, attanā paṭiladdhampīti attho. Bhikkhunā attanā paṭiladdhampi taṃ lohabhaṇḍaṃ kiñcipi puggalikaparibhogena na bhuñjitabbanti yojanā.</paragraph>
    <paragraph line="41" number="2862"> Kaṃsavaṭṭalohānaṃ vikārabhūtāni tambamaya<bold>bhājanānipi</bold> puggalikaparibhogena sabbaso paribhuñjituṃ na vaṭṭantīti yojanā.</paragraph>
    <paragraph line="42" number="2863"><bold>Eseva nayo</bold>ti ‘‘na puggalikabhogenā’’tiādinā dassitanayo. Saṅghikesu vā <bold>gihīnaṃ santakesu vā</bold> yathāvuttabhaṇḍesu paribhogapaccayā <bold>doso na atthī</bold>ti yojanā. ‘‘Kaṃsalohādibhājanaṃ saṅghassa dinnampi pārihāriyaṃ na vaṭṭati, gihivikatanīhāreneva paribhuñjitabba’’nti (cūḷava. aṭṭha. 321) <bold>mahāpaccariyaṃ</bold> vuttaṃ. Ettha ca <bold>pārihāriyaṃ na vaṭṭati</bold> attano santakaṃ viya gahetvā paribhuñjituṃ na vaṭṭatīti. <bold>‘‘Gihivikatanīhāreneva</bold><pageBreak edition="M" number="2.0304" /><bold>paribhuñjitabba’’</bold>nti iminā sace ārāmikādayo paṭisāmetvā paṭidenti, paribhuñjituṃ vaṭṭatīti dasseti.</paragraph>
    <paragraph line="43" number="2864"><bold>Khīrapāsāṇa</bold>nti mudukā pāṇajāti. Vuttañhi mātikāṭṭhakathā<bold>gaṇṭhipade</bold> ‘‘khīrapāsāṇo nāma muduko pāsāṇo’’ti. <bold>Garuka</bold>nti garubhaṇḍaṃ. <bold>Taṭṭakādika</bold>nti <bold>ādi</bold>-saddena sarakādīnaṃ <pageBreak edition="V" number="2.0239" /> saṅgaho. <bold>Ghaṭako</bold>ti khīrapāsāṇamayoyeva vārako. <bold>‘‘Pādagaṇhanato uddha’’</bold>nti iminā pādagaṇhanako agarubhaṇḍanti dīpeti.</paragraph>
    <paragraph line="44" number="2865"> ‘‘Suvaṇṇarajatahārakūṭajātiphalikabhājanāni gihivikatānipi na vaṭṭanti, pageva saṅghikaparibhogena vā puggalikaparibhogena vā’’ti (cūḷava. aṭṭha. 321) <bold>aṭṭhakathāyaṃ</bold> vuttanayaṃ dassetumāha <bold>‘‘siṅgī’’</bold>tiādi. <bold>Siṅgī</bold>ti suvaṇṇaṃ. <bold>Sajjhu</bold> rajataṃ. <bold>Hārakūṭaṃ</bold> nāma suvaṇṇavaṇṇaṃ lohajātaṃ. Phalikena ubbhavaṃ jātaṃ, phalikamayaṃ bhājananti attho. <bold>Gihīnaṃ santakānipī</bold>ti <bold>api</bold>-saddena gihivikataparibhogenāpi tāva na vaṭṭanti, pageva saṅghikaparibhogena vā puggalikaparibhogena vāti dīpeti. Senāsanaparibhoge pana āmāsampi anāmāsampi sabbaṃ vaṭṭati.</paragraph>
    <paragraph line="45" number="2866"><bold>Khuddā</bold>ti yāya vāsiyā ṭhapetvā dantakaṭṭhacchedanaṃ vā ucchutacchanaṃ vā aññaṃ mahākammaṃ kātuṃ na sakkā, evarūpā khuddakā vāsi bhājanīyā. <bold>Mahattarī</bold>ti yathāvuttappamāṇāya vāsiyā mahantatarā yena kenaci ākārena katavāsi garubhaṇḍaṃ. Vejjānaṃ sirāvedhanakampi ca pharasu tathā garubhaṇḍanti yojanā.</paragraph>
    <paragraph line="46" number="2867"><bold>Kuṭhārī</bold>ti <pageBreak edition="M" number="2.0305" /> ettha pharasusadisova vinicchayo. Yā pana āvudhasaṅkhepena katā, ayaṃ anāmāsā. <bold>Kudālo</bold> antamaso caturaṅgulamattopi. <bold>Sikhara</bold>nti dhanurajjuto nāmetvā dāruādīnaṃ vijjhanakakaṇṭako. <bold>Tenevā</bold>ti nikhādaneneva.</paragraph>
    <paragraph line="47" number="2868"> Nikhādanassa bhedavantatāya taṃ vibhajitvā dassetumāha <bold>‘‘caturassamukhaṃ doṇimukha’’</bold>nti. <bold>Doṇimukha</bold>nti doṇi viya ubhayapassena nāmitamukhaṃ. <bold>Vaṅka</bold>nti aggato nāmetvā katanikhādanaṃ. <bold>Pi</bold>-saddena ujukaṃ saṅgaṇhāti. <bold>Tattha cā</bold>ti tasmiṃ nikhādane. Sadaṇḍaṃ khuddakañca nikhādanaṃ sabbaṃ garubhaṇḍanti yojanā. <bold>‘‘Sadaṇḍaṃ khuddaka’’</bold>nti iminā visesanadvayena adaṇḍaṃ phalamattaṃ sipāṭikāya ṭhapetvā pariharaṇayoggaṃ sammajjanidaṇḍavedhanakaṃ nikhādanaṃ agarubhaṇḍaṃ, tato mahantaṃ nikhādanaṃ adaṇḍampi garubhaṇḍanti dīpeti. Yehi manussehi vihāre vāsiādīni dinnāni ca honti, te ce ghare daḍḍhe vā corehi vā vilutte ‘‘detha no, bhante, upakaraṇe <pageBreak edition="V" number="2.0240" /> puna pākatike karissāmā’’ti vadanti, dātabbā. Sace āharanti, na vāretabbā, anāharantāpi na codetabbā.</paragraph>
    <paragraph line="48" number="2869"> ‘‘Kammārataṭṭakāracundakāranaḷakāramaṇikārapattabandhakānaṃ adhikaraṇimuṭṭhikasaṇḍāsatulādīni sabbāni lohamayaupakaraṇāni saṅghe dinnakālato paṭṭhāya garubhaṇḍāni. Tipukoṭṭakasuvaṇṇakāracammakāraupakaraṇesupi eseva nayo. Ayaṃ pana viseso – tipukoṭṭakaupakaraṇesupi tipucchedanasatthakaṃ, suvaṇṇakāraupakaraṇesu suvaṇṇacchedanasatthakaṃ, cammakāraupakaraṇesu kataparikammacammachindanakaṃ khuddakasatthanti imāni bhājanīyabhaṇḍānī’’ti (cūḷava. aṭṭha. 321) <bold>aṭṭhakathāgataṃ</bold> vinicchayekadesaṃ dassetumāha <bold>‘‘muṭṭhika’’</bold>ntiādi <pageBreak edition="M" number="2.0306" />. <bold>Tulādika</bold>nti ettha <bold>ādi</bold>-saddena kattariādiupakaraṇaṃ saṅgaṇhāti.</paragraph>
    <paragraph line="49" number="2870"> ‘‘Nahāpitatunnakārānaṃ upakaraṇesupi ṭhapetvā mahākattariṃ, mahāsaṇḍāsaṃ, mahāpipphalakañca sabbaṃ bhājanīyaṃ. Mahākattariādīni garubhaṇḍānī’’ti (cūḷava. aṭṭha. 321) <bold>aṭṭhakathāgataṃ</bold> vinicchayaṃ dassetumāha <bold>‘‘nhāpitakassā’’</bold>tiādi. Nhāpitakassa upakaraṇesu saṇḍāso, mahattarī kattarī ca tunnakārānañca upakaraṇesu mahattarī kattarī ca mahāpipphalakañca garubhaṇḍakanti yojanā.</paragraph>
    <paragraph line="50" number="2871"> Ettāvatā catutthagarubhaṇḍe vinicchayaṃ dassetvā idāni pañcamagarubhaṇḍe vinicchayaṃ dassetumāha <bold>‘‘vallī’’</bold>tiādi. Vettalatādikā <bold>valli</bold> dullabhaṭṭhāne saṅghassa dinnā vā <bold>tattha</bold> saṅghassa bhūmiyaṃ jātā, <bold>rakkhitā</bold> gopitā vā aḍḍhabāhuppamāṇā garubhaṇḍaṃ hotīti yojanā. ‘‘Aḍḍhabāhūti kapparato paṭṭhāya yāva aṃsakūṭa’’nti <bold>gaṇṭhipade</bold> vuttaṃ. ‘‘Aḍḍhabāhu nāma vidatthicaturaṅgula’’ntipi vadanti. Sace sā valli saṅghakamme, cetiyakamme ca kate atirekā hoti, puggalikakammepi upanetuṃ vaṭṭati. Arakkhitā pana garubhaṇḍameva na hoti.</paragraph>
    <paragraph line="51" number="2872"><bold>Aṭṭhakathāyaṃ</bold> ‘‘suttamakacivākanāḷikerahīracammamayā rajjukā vā yottāni vā vāke ca nāḷikerahīre ca vaṭṭetvā katā ekavaṭṭā vā dvivaṭṭā vā saṅghassa dinnakālato paṭṭhāya garubhaṇḍaṃ. Suttaṃ pana avaṭṭetvā dinnaṃ, makacivākanāḷikerahīrā ca bhājanīyā’’ti (cūḷava. aṭṭha. 321) āgatavinicchayaṃ dassetumāha <bold>‘‘suttavākādinibbattā’’</bold>tiādi. <bold>Vākādī</bold>ti <pageBreak edition="V" number="2.0241" /><bold>ādi</bold>-saddena makacivākanāḷikerahīracammānaṃ gahaṇaṃ. Nātidīghā <bold>rajjukā</bold>. Atidīghaṃ <bold>yottakaṃ</bold>.</paragraph>
    <paragraph line="52" number="2873"> Nāḷikerassa <pageBreak edition="M" number="2.0307" /> hīre vā makaci<bold>vāke vā</bold> vaṭṭetvā katā ekavaṭṭāpi garubhaṇḍakanti yojanā. Yehi panetāni rajjukayottādīni dinnāni honti, te attano karaṇīyena harantā na vāretabbā.</paragraph>
    <paragraph line="53" number="2874"> Vaḍḍhakiaṅgulena <bold>aṭṭhaṅgulāyato sūcidaṇḍamatto</bold> pariṇāhato sīhaḷadīpe lekhakānaṃ lekhanisūcidaṇḍamatto saṅghassa dinno vā tatthajātako vā <bold>rakkhito</bold> gopito veḷu garubhaṇḍaṃ siyāti yojanā. ‘‘Yaṃ majjhimapurisassa kaniṭṭhaṅguliyā aggappamāṇaṃ, idaṃ sīhaḷadīpe lekhakānaṃ lekhanisūciyā pamāṇa’’nti vadanti. So ca saṅghakamme ca cetiyakamme ca kate atireko puggalikakamme dātuṃ vaṭṭati.</paragraph>
    <paragraph line="54" number="2875"> Daṇḍo ca salākā ca <bold>daṇḍasalākā,</bold> chattassa daṇḍasalākāti viggaho. <bold>Chattadaṇḍo</bold> nāma chattapiṇḍi. <bold>Chattasalākā</bold>ti chattapañjarasalākā. <bold>Daṇḍo</bold>ti upāhanadaṇḍako. <bold>‘‘Daṇḍo’’</bold>ti sāmaññena vuttepi aṭṭhakathāgatesu sarūpena idhāvutto upāhanadaṇḍoyeva sāmaññavacanena pārisesato gahetabboti. Daḍḍhagehamanussā gaṇhitvā gacchantā na vāretabbā.</paragraph>
    <paragraph line="55" number="2876"><bold>Muñjādīsu</bold> gehacchadanārahesu tiṇesu yaṃ kiñci <bold>muṭṭhimattaṃ</bold> tiṇaṃ vā gehacchadanārahaṃ <bold>tālapaṇṇādi</bold> ekampi saṅghassa dinnaṃ vā <bold>tattha</bold> saṅghikabhūmiyaṃ jātaṃ vā garubhaṇḍaṃ siyāti yojetabbā. Tattha <bold>muṭṭhimattaṃ</bold> nāma karaḷamattaṃ. Idañca karaḷaṃ katvā chādentānaṃ chadanakaraḷavasena gahetabbaṃ. <bold>Tālapaṇṇādī</bold>ti <bold>ādi</bold>-saddena nāḷikerapaṇṇādigehacchadanapaṇṇānaṃ gahaṇaṃ. Tampi muñjādi saṅghakamme ca cetiyakamme ca kate atirekaṃ puggalikakamme dātuṃ vaṭṭati. Daḍḍhagehamanussā gahetvā gacchanti, na vāretabbāti.</paragraph>
    <paragraph line="56" number="2877-8"><bold>Aṭṭhaṅgulappamāṇo</bold>ti <pageBreak edition="M" number="2.0308" /> dīghato aṭṭhaṅgulamatto. Keci ‘‘puthulato’’ti vadanti. <bold>Rittapotthako</bold>ti lekhāhi suññapotthako, na likhitapotthakoti vuttaṃ hoti. ‘‘Aṭṭhaṅgulappamāṇo’’ti <pageBreak edition="V" number="2.0242" /> iminā aṭṭhaṅgulato ūnappamāṇo bhājiyo, ‘‘rittapotthako’’ti iminā aṭṭhaṅgulato atirekappamāṇopi likhitapotthako bhājiyoti dasseti.</paragraph>
    <paragraph line="57">‘‘Mattikā pakatimattikā vā hotu pañcavaṇṇā vā sudhā vā sajjurasakaṅguṭṭhasilesādīsu vā yaṃ kiñci dullabhaṭṭhāne ānetvā vā dinnaṃ tatthajātakaṃ vā rakkhitagopitaṃ tālaphalapakkamattaṃ garubhaṇḍaṃ hotī’’ti (cūḷava. aṭṭha. 321) <bold>aṭṭhakathā</bold>gatavinicchayaṃ dassetumāha <bold>‘‘mattikā’’</bold>tiādi. Pākatikā vā setagerukādi<bold>pañcavaṇṇā</bold> vāpi mattikāti yojanā. <bold>Sileso</bold> nāma kabiṭṭhādisileso. <bold>Ādi</bold>-saddena sajjurasakaṅguṭṭhādīnaṃ gahaṇaṃ. <bold>Tālapakkapamāṇa</bold>nti ekaṭṭhitālaphalapamāṇāpi. Tampi mattikādi saṅghakamme, cetiyakamme ca niṭṭhite atirekaṃ puggalikakamme dātuṃ vaṭṭati.</paragraph>
    <paragraph line="58" number="2879-80"> ‘‘Veḷuādika’’nti padacchedo. Rakkhitaṃ gopitaṃ vāpi gaṇhatā <bold>samakaṃ vā atirekaṃ vā</bold> thāvaraṃ antamaso taṃagghanakaṃ vālikameva vā datvā gahetabbanti yojanā.</paragraph>
    <paragraph line="59"><bold>Aṭṭhakathāyaṃ</bold> pana ‘‘rakkhitagopitaṃ veḷuṃ gaṇhantena samakaṃ vā atirekaṃ vā thāvaraṃ antamaso taṃagghanakavālikāyapi phātikammaṃ katvā gahetabbo. Phātikammaṃ akatvā gaṇhantena tattheva vaḷañjetabbo, gamanakāle saṅghike āvāse ṭhapetvā gantabbaṃ. Asatiyā gahetvā gatena <pageBreak edition="M" number="2.0309" /> pana pahiṇitvā dātabbo. Desantaragatena sampattavihāre saṅghikāvāse ṭhapetabbo’’ti (cūḷava. aṭṭha. 321) veḷumhiyeva ayaṃ vinicchayo vutto, idha pana ‘‘valliveḷādikaṃ kiñcī’’ti valliādīnampi sāmaññena vuttattā taṃ upalakkhaṇamattaṃ valliādīsupi yathārahaṃ labbhatīti veditabbaṃ.</paragraph>
    <paragraph line="60" number="2881"><bold>Añjana</bold>nti silāmayo. <bold>Evaṃ haritālamanosilā</bold>pi.</paragraph>
    <paragraph line="61" number="2882"> Dārubhaṇḍe ayaṃ vinicchayo – pariṇāhato yathāvutta <bold>sūcidaṇḍappamāṇako</bold> aṭṭhaṅguladīgho <bold>yo koci dārubhaṇḍako</bold> dārudullabhaṭṭhāne saṅghassa dinno vā tatthajātako vā rakkhitagopito garubhaṇḍaṃ hotīti yojanā.</paragraph>
    <paragraph line="62" number="2883"> Evaṃ <pageBreak edition="V" number="2.0243" /><bold>kurundaṭṭhakathāya</bold> āgatavinicchayaṃ dassetvā <bold>mahāaṭṭhakathāya</bold> (cūḷava. aṭṭha. 321) āgataṃ dassetumāha <bold>‘‘mahāaṭṭhakathāya’’</bold>ntiādi. Tattha <bold>āsandikasattaṅgā</bold> vuttalakkhaṇāva. <bold>‘‘Bhaddapīṭha’’</bold>nti vettamayaṃ pīṭhaṃ vuccati. <bold>Pīṭhikā</bold>ti pilotikābaddhapīṭhameva.</paragraph>
    <paragraph line="63" number="2884"><bold>Eḷakapādapīṭhaṃ</bold> nāma dārupaṭṭikāya upari pāde ṭhapetvā bhojanapallaṅkaṃ viya katapīṭhaṃ vuccati. ‘‘Āmalakavaṭṭakapīṭha’’nti etassa <bold>‘‘āmaṇḍakavaṭṭaka’’</bold>nti pariyāyo, tasmā ubhayenāpi āmalakākārena yojitaṃ bahupādakapīṭhaṃ vuccati. Kesuci potthakesu <bold>‘‘tathāmaṇḍakapīṭhaka’’</bold>nti pāṭho. Gāthābandhavasena <bold>maṇḍaka</bold>-saddapayogo. <bold>Kocchaṃ</bold> bhūtagāmavagge catutthasikkhāpade vuttasarūpaṃ. <bold>Palālapīṭha</bold>nti nipajjanatthāya katā palālabhisi, iminā kadalipattādimayapīṭhampi upalakkhaṇato dassitaṃ. Yathāha – ‘‘palālapīṭhena cettha kadalipattādipīṭhānipi saṅgahitānī’’ti (cūḷava. aṭṭha. 321). <bold>Dhovane</bold><pageBreak edition="M" number="2.0310" /><bold>phalaka</bold>nti cīvaradhovanaphalakaṃ, dhovanādisaddānaṃ viyettha vibhattialopo. Imesu tāva yaṃ kiñci khuddakaṃ vā hotu mahantaṃ vā, saṅghassa dinnaṃ garubhaṇḍaṃ hoti. Byagghacammaonaddhampi vāḷarūpaparikkhittaṃ ratanaparisibbitaṃ kocchaṃ garubhaṇḍameva.</paragraph>
    <paragraph line="64" number="2885"><bold>Bhaṇḍikā</bold>ti daṇḍakaṭṭhacchedanabhaṇḍikā. <bold>Muggaro</bold>ti daṇḍamuggaro. <bold>Daṇḍamuggaro</bold> nāma yena rajitacīvaraṃ pothenti. <bold>Vatthaghaṭṭanamuggaro</bold>ti cīvaraghaṭṭanamuggaro, yena anuvātādiṃ ghaṭṭenti. <bold>Ambaṇa</bold>nti phalakehi pokkharaṇisadisaṃ katapānīyabhājanaṃ. <bold>Mañjūsā</bold> nāma doṇipeḷā. <bold>Nāvā</bold> poto. <bold>Rajanadoṇikā</bold> nāma yattha cīvaraṃ rajanti, pakkarajanaṃ vā ākiranti.</paragraph>
    <paragraph line="65" number="2886"><bold>Uḷuṅko</bold>ti nāḷikeraphalakaṭāhādimayo uḷuṅko. Ubhayaṃ pidhānasamako <bold>samuggo</bold>. ‘‘Khuddako parividhano karaṇḍa’’nti vadanti. <bold>Karaṇḍo</bold> ca pādagaṇhanakato atirekappamāṇo idha adhippeto. <bold>Kaṭacchū</bold>ti dabbi. <bold>Ādi</bold>-saddena pānīyasarāvapānīyasaṅkhādīnaṃ gahaṇaṃ.</paragraph>
    <paragraph line="66" number="2887"><bold>Gehasambhāra</bold>nti gehopakaraṇaṃ. Thambhatulāsopānaphalakādi dārumayaṃ, pāsāṇamayampi imināva gahitaṃ. <bold>Kappiyacamma</bold>nti ‘‘eḷakājamigāna’’ntiādinā (vi. vi. 2650) heṭṭhā dassitaṃ kappiyacammaṃ. Tabbipariyāyaṃ <bold>akappiyaṃ. Abhājiyaṃ</bold> garubhaṇḍattā. Bhūmattharaṇaṃ katvā paribhuñjituṃ vaṭṭati.</paragraph>
    <paragraph line="67" number="2888"><bold>Aṭṭhakathāyaṃ</bold><pageBreak edition="V" number="2.0244" /> ‘‘eḷakacammaṃ pana paccattharaṇagatikameva hoti, tampi garubhaṇḍamevā’’ti (cūḷava. aṭṭha. 321) vuttattā āha <bold>‘‘eḷacammaṃ garuṃ vutta’’</bold>nti. <bold>Kurundiyaṃ</bold> pana ‘‘sabbaṃ mañcappamāṇaṃ cammaṃ garubhaṇḍa’’nti (cūḷava. aṭṭha. 321) <pageBreak edition="M" number="2.0311" /> vuttaṃ. Ettha ca <bold>‘‘paccattharaṇagatikamevā’’</bold>ti iminā mañcapīṭhepi attharituṃ vaṭṭatīti dīpeti. ‘‘Pāvārādipaccattharaṇampi garubhaṇḍa’’nti eke, ‘‘no’’ti apare, vīmaṃsitvā gahetabbaṃ. <bold>Mañcappamāṇa</bold>nti ca pamāṇayuttaṃ mañcaṃ. <bold>Pamāṇayuttamañco</bold> nāma yassa dīghaso nava vidatthiyo tiriyañca tadupaḍḍhaṃ. Uddhaṃ mukhamassāti <bold>udukkhalaṃ</bold>. <bold>Ādi</bold>-saddena musalaṃ, suppaṃ, nisadaṃ, nisadapoto, pāsāṇadoṇi, pāsāṇakaṭāhañca saṅgahitaṃ. <bold>Pesakārādī</bold>ti <bold>ādi</bold>-saddena cammakārādīnaṃ gahaṇaṃ. Turivemādi <bold>pesakārabhaṇḍañca</bold> bhastādi cammakārabhaṇḍañca <bold>kasibhaṇḍañca</bold> yuganaṅgalādi <bold>saṅghikaṃ</bold> saṅghasantakaṃ garubhaṇḍanti yojanā.</paragraph>
    <paragraph line="68" number="2889"><bold>‘‘Tathevā’’</bold>ti iminā ‘‘saṅghika’’nti idaṃ paccāmasati. <bold>Ādhārako</bold>ti pattādhāro. <bold>Tālavaṇṭa</bold>nti tālavaṇṭehi kataṃ. Veḷudantavilīvehi vā morapiñchehi vā cammavikatīhi vā katampi taṃsadisaṃ ‘‘tālavaṇṭa’’nteva vuccati. Vaṭṭavidhūpanānaṃ tālavaṇṭeyeva antogadhattā <bold>‘‘bījanī’’</bold>ti caturassavidhūpanañca ketakapārohakuntālapaṇṇādimayadantamayavisāṇamayadaṇḍakamakasabījanī ca vuccati. <bold>Pacchi</bold> pākaṭāyeva. Pacchito khuddako tālapaṇṇādimayo bhājanaviseso <bold>caṅkoṭakaṃ. Sabbā sammajjanī</bold>ti nāḷikerahīrādīhi baddhā yaṭṭhisammajjanī, muṭṭhisammajjanīti duvidhā pariveṇaṅgaṇādisammajjanī ca tatheva duvidhā khajjūrināḷikerapaṇṇādīhi baddhā gehasammajjanī cāti sabbāpi sammajjanī garubhaṇḍaṃ hoti.</paragraph>
    <paragraph line="69" number="2890"><bold>Cakkayuttakayāna</bold>nti hatthavaṭṭakasakaṭādiyuttayānañca.</paragraph>
    <paragraph line="70" number="2891"><bold>Chatta</bold>nti paṇṇakilañjasetacchattavasena tividhaṃ chattaṃ. <bold>Muṭṭhipaṇṇa</bold>nti tālapaṇṇaṃ sandhāya vuttaṃ. Visāṇabhājanañca tumbabhājanañcāti <pageBreak edition="M" number="2.0312" /> viggaho, ekadesasarūpekaseso, gāthābandhavasena niggahitāgamo ca. Visāṇamayaṃ, bhājanaṃ tumbamayaṃ bhājanañcāti attho. Idha ‘‘pādagaṇhanakato atirittappamāṇa’’nti seso. <bold>Araṇī</bold> araṇisahitaṃ. <bold>Ādi</bold>-saddena āmalakatumbaṃ anuññātavāsiyā daṇḍañca saṅgaṇhāti. <bold>Lahu</bold> agarubhaṇḍaṃ, bhājanīyanti attho. Pādagaṇhanakato atirittappamāṇaṃ garubhaṇḍaṃ.</paragraph>
    <paragraph line="71" number="2892"><bold>Visāṇa</bold>nti <pageBreak edition="V" number="2.0245" /> govisāṇādi yaṃ kiñci visāṇaṃ. Atacchitaṃ yathāgatameva bhājanīyaṃ. Aniṭṭhitaṃ mañcapādādi yaṃ kiñci bhājanīyanti yojanā. Yathāha – ‘‘mañcapādo mañcaaṭanī pīṭhapādo pīṭhaaṭanī vāsipharasuādīnaṃ daṇḍoti etesu yaṃ kiñci vippakatatacchanakammaṃ aniṭṭhitameva bhājanīyaṃ, tacchitamaṭṭhaṃ pana garubhaṇḍaṃ hotī’’ti (cūḷava. aṭṭha. 321).</paragraph>
    <paragraph line="72" number="2893"><bold>Niṭṭhito tacchito vāpī</bold>ti tacchitaniṭṭhitopi. <bold>Vidho</bold>ti kāyabandhane anuññātavidho. <bold>Hiṅgukaraṇḍako</bold>ti hiṅgumayo vā tadādhāro vā karaṇḍako. <bold>Añjanī</bold>ti añjananāḷikā ca añjanakaraṇḍako ca. <bold>Salākāyo</bold>ti añjanisalākā. <bold>Udapuñchanī</bold>ti hatthidantavisāṇādimayā udakapuñchanī. Idaṃ sabbaṃ bhājanīyameva.</paragraph>
    <paragraph line="73" number="2894"><bold>Paribhogāraha</bold>nti manussānaṃ upabhogaparibhogayoggaṃ. <bold>Kulālabhaṇḍa</bold>nti ghaṭapiṭharādikumbhakārabhaṇḍampi. <bold>Pattaṅgārakaṭāha</bold>nti pattakaṭāhaṃ, aṅgārakaṭāhañca. <bold>Dhūmadānaṃ</bold> nāḷikā. <bold>Kapallikā</bold>ti dīpakapallikā.</paragraph>
    <paragraph line="74" number="2895"><bold>Thupikā</bold>ti pāsādādithupikā. <bold>Dīparukkho</bold>ti padīpādhāro. <bold>Cayanacchadaniṭṭhakā</bold>ti pākāracetiyādīnaṃ cayaniṭṭhakā <pageBreak edition="M" number="2.0313" /> ca gehādīnaṃ chadaniṭṭhakā ca. <bold>Sabbampī</bold>ti yathāvuttaṃ sabbampi anavasesaṃ parikkhāraṃ.</paragraph>
    <paragraph line="75" number="2896"><bold>Kañcanako</bold>ti sarako. <bold>Ghaṭako</bold>ti pādagaṇhanakato anatirittappamāṇo ghaṭako. ‘‘Yathā ca mattikābhaṇḍe, evaṃ lohabhaṇḍepi kuṇḍikā bhājanīyakoṭṭhāsameva bhajatī’’ti (cūḷava. aṭṭha. 321) <bold>aṭṭhakathānayaṃ</bold> saṅgahetumāha <bold>‘‘lohabhaṇḍepi kuṇḍikāpi ca bhājiyā’’</bold>ti.</paragraph>
    <paragraph line="76" number="2897"><bold>Garu</bold> nāma pacchimaṃ garubhaṇḍattayaṃ. <bold>Thāvaraṃ</bold> nāma purimadvayaṃ. <bold>Saṅghassā</bold>ti saṅghena. <bold>Parivattetvā</bold>ti puggalikādīhi tādisehi tehi parivattetvā. Tatrāyaṃ parivattananayo (cūḷava. aṭṭha. 321) – saṅghassa nāḷikerārāmo dūre hoti, kappiyakārakā taṃ bahutaraṃ khādanti, tato sakaṭavetanaṃ datvā appameva āharanti, aññesaṃ pana tassa ārāmassa avidūragāmavāsīnaṃ manussānaṃ vihārassa samīpe ārāmo hoti, te saṅghaṃ upasaṅkamitvā sakena ārāmena <pageBreak edition="V" number="2.0246" /> taṃ ārāmaṃ yācanti, saṅghena ‘‘ruccati saṅghassā’’ti apaloketvā sampaṭicchitabbo. Sacepi bhikkhūnaṃ rukkhasahassaṃ hoti, manussānaṃ pañcasatāni, ‘‘nanu tumhākaṃ ārāmo khuddako’’ti na vattabbaṃ. Kiñcāpi hi ayaṃ khuddako, atha kho itarato bahutaraṃ āyaṃ deti. Sacepi samakameva deti, evampi icchiticchitakkhaṇe paribhuñjituṃ sakkāti gahetabbameva.</paragraph>
    <paragraph line="77">Sace pana manussānaṃ bahutarā rukkhā honti, ‘‘nanu tumhākaṃ bahutarā rukkhā’’ti vattabbaṃ. Sace ‘‘atirekaṃ amhākaṃ puññaṃ hotu, saṅghassa demā’’ti vadanti, jānāpetvā sampaṭicchituṃ vaṭṭati. Bhikkhūnaṃ rukkhā phaladhārino, manussānaṃ rukkhā na tāva phalaṃ gaṇhanti. Kiñcāpi na gaṇhanti, na <pageBreak edition="M" number="2.0314" /> cirasseva gaṇhissantīti sampaṭicchitabbameva. Manussānaṃ rukkhā phaladhārino, bhikkhūnaṃ na tāva phalaṃ gaṇhanti. ‘‘Nanu tumhākaṃ rukkhā phaladhārino’’ti vattabbaṃ. Sace ‘‘gaṇhatha, bhante, amhākaṃ puññaṃ bhavissatī’’ti vadanti, jānāpetvā sampaṭicchituṃ vaṭṭati. Evaṃ ārāmena ārāmo parivattetabbo. Eteneva nayena ārāmavatthupi vihāropi vihāravatthupi ārāmena parivattetabbaṃ. Ārāmavatthunā ca mahantena vā khuddakena vā ārāmaārāmavatthuvihāravihāravatthūni.</paragraph>
    <paragraph line="78">Kathaṃ vihārena vihāro parivattetabbo? Saṅghassa antogāme gehaṃ hoti, manussānaṃ vihāramajjhe pāsādo, ubhopi agghena samakā, sace manussā tena pāsādena taṃ gehaṃ yācanti, sampaṭicchituṃ vaṭṭati. Bhikkhūnaṃ ce mahagghataraṃ gehaṃ hoti, ‘‘mahagghataraṃ amhākaṃ geha’’nti vutte ca ‘‘kiñcāpi mahagghataraṃ, pabbajitānaṃ pana asāruppaṃ, na sakkā tattha pabbajitehi vasituṃ, idaṃ pana sāruppaṃ, gaṇhathā’’ti vadanti, evampi sampaṭicchituṃ vaṭṭati. Sace pana manussānaṃ mahagghaṃ hoti, ‘‘nanu tumhākaṃ gehaṃ mahaggha’’nti vattabbaṃ. ‘‘Hotu, bhante, amhākaṃ puññaṃ bhavissati, gaṇhathā’’ti vutte pana sampaṭicchituṃ vaṭṭati. Evaṃ vihārena vihāro parivattetabbo. Eteneva nayena vihāravatthupi ārāmopi ārāmavatthupi vihārena parivattetabbaṃ. Vihāravatthunā ca mahagghena vā appagghena vā vihāravihāravatthuārāmaārāmavatthūni. Evaṃ tāva thāvarena thāvaraparivattanaṃ veditabbaṃ.</paragraph>
    <paragraph line="79">Garubhaṇḍena garubhaṇḍaparivattane pana mañcapīṭhaṃ mahantaṃ vā hotu khuddakaṃ vā, antamaso caturaṅgulapādakaṃ <pageBreak edition="V" number="2.0247" /> gāmadārakehi paṃsvāgārakesu kīḷantehi katampi saṅghassa dinnakālato paṭṭhāya garubhaṇḍaṃ hoti. Sacepi rājarājamahāmattādayo ekappahāreneva mañcasataṃ vā mañcasahassaṃ vā <pageBreak edition="M" number="2.0315" /> denti, sabbe kappiyamañcā sampaṭicchitabbā, sampaṭicchitvā vuḍḍhapaṭipāṭiyā ‘‘saṅghikaparibhogena paribhuñjathā’’ti dātabbā, puggalikavasena na dātabbā. Atirekamañce bhaṇḍāgārādīsu paññapetvā pattacīvaraṃ nikkhipitumpi vaṭṭati.</paragraph>
    <paragraph line="80">Bahisīmāya ‘‘saṅghassa demā’’ti dinnamañco saṅghattherassa vasanaṭṭhāne dātabbo. Tattha ce bahū mañcā honti, mañcena kammaṃ natthi, yassa vasanaṭṭhāne kammaṃ atthi, tattha ‘‘saṅghikaparibhogena paribhuñjathā’’ti dātabbo. Mahagghena satagghanakena, sahassagghanakena vā mañcena aññaṃ mañcasataṃ labhati, parivattetvā gahetabbaṃ. Na kevalaṃ mañcena mañcoyeva, ārāmaārāmavatthuvihāravihāravatthupīṭhabhisibimbohanānipi parivattetuṃ vaṭṭanti. Esa nayo pīṭhabhisibimbohanesupi etesu hi kappiyākappiyaṃ vuttanayameva. Tattha akappiyaṃ na paribhuñjitabbaṃ, kappiyaṃ saṅghikaparibhogena paribhuñjitabbaṃ. Akappiyaṃ vā mahagghaṃ kappiyaṃ vā parivattetvā vuttavatthūni gahetabbāni, agarubhaṇḍupagaṃ pana bhisibimbohanaṃ nāma natthīti.</paragraph>
    <paragraph line="81" number="2898"> Bhikkhu adhotena pādena, allapādena vā senāsanaṃ nakkameti sambandho. Sayanti ettha, āsanti cāti <bold>sayanāsanaṃ,</bold> parikammakatabhūmattharaṇādi. <bold>Allapādena vā</bold>ti yena akkantaṭṭhāne udakaṃ paññāyati, evarūpena tintapādena. Yathāha – ‘‘allehi pādehīti yehi akkantaṭṭhāne udakaṃ paññāyati, evarūpehi pādehi paribhaṇḍakatabhūmi vā senāsanaṃ vā na akkamitabbaṃ. Sace pana udakasinehamattameva paññāyati, na udakaṃ, vaṭṭatī’’ti (cūḷava. aṭṭha. 324). <bold>Saupāhano</bold>ti ettha ‘‘dhotapādaka’’nti vattabbaṃ. Pāde paṭimukkāhi upāhanāhi <bold>saupāhano</bold> bhikkhu dhotapādakaṃ dhotapādehi akkamitabbaṭṭhānaṃ tatheva na akkameti yojanā.</paragraph>
    <paragraph line="82" number="2899"><bold>Parikammakatāyā</bold>ti <pageBreak edition="M" number="2.0316" /> sudhādiparikammakatāya. <bold>Niṭṭhubhantassā</bold>ti kheḷaṃ pātentassa. <bold>Parikammakataṃ bhitti</bold>nti setabhittiṃ vā cittakammakataṃ vā bhittiṃ. Na kevalañca bhittimeva, dvārampi vātapānampi apassenaphalakampi pāsāṇatthambhampi rukkhatthambhampi cīvarena vā kenaci vā appaṭicchādetvā apassayituṃ na labhatiyeva. ‘‘Dvāravātapānādayo pana aparikammakatāpi apaṭicchādetvā na apassayitabbā’’ti <bold>gaṇṭhipade</bold> vuttaṃ.</paragraph>
    <paragraph line="83" number="2901"> Niddāyato <pageBreak edition="V" number="2.0248" /> tassa koci sarīrāvayavo paccattharaṇe saṅkuṭite sahasā yadi mañcaṃ phusati, dukkaṭanti yojanā.</paragraph>
    <paragraph line="84" number="2902"><bold>Lomesu</bold> mañcaṃ phusantesu. Hatthapādānaṃ talena akkamituṃ vaṭṭatīti yojanā. Mañcapīṭhaṃ nīharantassa kāye paṭihaññati, anāpatti.</paragraph>
    <paragraph line="85">‘‘Dāyakehi ‘kāyena phusitvā yathāsukhaṃ paribhuñjathā’ti dinnasenāsanaṃ, mañcapīṭhādiñca dāyakena vuttaniyāmena paribhuñjantassa doso natthī’’ti mātikaṭṭhakathāya <bold>sīhaḷagaṇṭhipade</bold> vuttattā tathā paribhuñjantassa anāpatti. ‘‘Imaṃ mañcapīṭhādiṃ saṅghassa dammī’’ti vutte garubhaṇḍaṃ hoti, na bhājetabbaṃ saṅghassa parāmaṭṭhattā. ‘‘Imaṃ mañcapīṭhādiṃ bhadantānaṃ vassaggena gaṇhituṃ dammī’’ti vutte satipi garubhaṇḍabhāve kappiyavatthuṃ bhājetvā gaṇhituṃ vaṭṭati, akappiyabhaṇḍameva bhājetvā gahetuṃ na labbhati. ‘‘Imaṃ mañcapīṭhaṃ vassaggena gahetuṃ saṅghassa dammī’’ti vutte vassaggena bhājetvā gahetabbaṃ vassaggena bhājanaṃ paṭhamaṃ vatvā pacchā saṅghassa parāmaṭṭhattā. ‘‘Saṅghassa imaṃ mañcapīṭhaṃ vassaggena gaṇhituṃ dammī’’ti vutte pana garubhaṇḍaṃ hoti paṭhamaṃ saṅghassa parāmaṭṭhattāti <pageBreak edition="M" number="2.0317" /> ayampi viseso mātikaṭṭhakathā <bold>gaṇṭhipadeyeva</bold> vutto.</paragraph>
    <paragraph line="86" number="2903-4"> Uddesabhattavinicchayekadesaṃ dassetumāha <bold>‘‘sahassagghanako’’</bold>tiādi. Sahassagghanako sacīvaro piṇḍapāto avassikaṃ bhikkhuṃ patto, tasmiṃ vihāre ca ‘‘evarūpo piṇḍapāto avassikaṃ bhikkhuṃ patto’’ti <bold>likhitvā ṭhapito</bold>pi ca hoti, tato saṭṭhivassānamaccaye <bold>tādiso</bold> sahassagghanako sacīvaro koci piṇḍapāto sace uppanno hoti, taṃ piṇḍapātaṃ <bold>budho</bold> vinicchayakusalo bhikkhu avassikaṭṭhitikāya adatvā saṭṭhivassika<bold>ṭṭhitikāya</bold> dadeyyāti yojanā.</paragraph>
    <paragraph line="87" number="2905"><bold>Uddesabhattaṃ bhuñjitvā</bold>ti upasampannakāle attano vassaggena pattaṃ uddesabhattaṃ paribhuñjitvā. <bold>Jāto ce sāmaṇerako</bold>ti sikkhāpaccakkhānādivasena sace sāmaṇero jāto. <bold>Ta</bold>nti upasampannakāle gahitaṃ tadeva uddesabhattaṃ. <bold>Sāmaṇerassa pāḷiyā</bold>ti sāmaṇerapaṭipāṭiyā attano pattaṃ pacchā gahetuṃ labhati.</paragraph>
    <paragraph line="88" number="2906"><bold>Yo</bold><pageBreak edition="V" number="2.0249" /> sāmaṇero sampuṇṇavīsativasso ‘‘sve uddesaṃ labhissatī’’ti vattabbo, ajja so upasampanno hoti, ṭhitikā atītā siyāti yojanā, sve pāpetabbā sāmaṇeraṭṭhitikā ajja upasampannattā atikkantā hotīti attho, taṃ bhattaṃ na labhatīti vuttaṃ hoti.</paragraph>
    <paragraph line="89" number="2907"> Uddesabhattānantaraṃ salākabhattaṃ dassetumāha <bold>‘‘sace panā’’</bold>tiādi. Sace salākā laddhā, taṃdine bhattaṃ na laddhaṃ, punadine tassa bhattaṃ gahetabbaṃ, <bold>na saṃsayo</bold> ‘‘gahetabbaṃ <pageBreak edition="M" number="2.0318" /> nu kho, na gahetabba’’nti evaṃ saṃsayo na kātabboti yojanā.</paragraph>
    <paragraph line="90" number="2908"> Uttari uttaraṃ atirekaṃ bhaṅgaṃ byañjanaṃ etassāti <bold>uttaribhaṅgaṃ,</bold> tassa, atirekabyañjanassāti attho. <bold>Ekacarassā</bold>ti ekacārikassa. Salākāyeva <bold>salākikā</bold>.</paragraph>
    <paragraph line="91" number="2909"> Uttaribhaṅgameva <bold>uttaribhaṅgakaṃ</bold>.</paragraph>
    <paragraph line="92" number="2910"><bold>Yena yena hī</bold>ti gāhitasalākena yena yena bhikkhunā. <bold>Yaṃ ya</bold>nti bhattabyañjanesu yaṃ yaṃ bhattaṃ vā yaṃ yaṃ byañjanaṃ vā.</paragraph>
    <paragraph line="93" number="2911"><bold>Saṅghuddesādika</bold>nti saṅghabhattauddesabhattādikaṃ. <bold>Ādi</bold>-saddena nimantanaṃ, salākaṃ, pakkhikaṃ, uposathikaṃ, pāṭipadikanti pañca bhattāni gahitāni.</paragraph>
    <paragraph line="94">Tattha sabbasaṅghassa dinnaṃ <bold>saṅghabhattaṃ</bold> nāma. ‘‘Saṅghato ettake bhikkhū uddisitvā dethā’’tiādinā vatvā dinnaṃ <bold>uddesabhattaṃ</bold>. ‘‘Saṅghato ettakānaṃ bhikkhūnaṃ bhattaṃ gaṇhathā’’tiādinā vatvā dinnaṃ <bold>nimantanaṃ</bold> nāma. Attano attano nāmena salākagāhakānaṃ bhikkhūnaṃ dinnaṃ <bold>salākabhattaṃ</bold> nāma. Cātuddasiyaṃ dinnaṃ <bold>pakkhikaṃ</bold>. Uposathe dinnaṃ <bold>uposathikaṃ</bold>. Pāṭipade dinnaṃ <bold>pāṭipadikaṃ</bold>. Taṃtaṃnāmena dinnameva tathā tathā voharīyati. Etesaṃ pana vitthārakathā ‘‘abhilakkhitesū’’tiādinā (cūḷava. aṭṭha. 325 pakkhikabhattādikathā) <bold>aṭṭhakathāyaṃ</bold> vuttanayena veditabbā. <bold>Āgantukādī</bold>ti ettha <bold>ādi</bold>-saddena gamikabhattaṃ, gilānabhattaṃ, gilānupaṭṭhākabhattanti <pageBreak edition="V" number="2.0250" /> tīṇi gahitāni. Āgantukānaṃ dinnaṃ bhattaṃ <bold>āgantukabhattaṃ</bold>. Eseva nayo sesesu.</paragraph>
    <paragraph line="95" number="2912"><bold>Vihāra</bold>nti <pageBreak edition="M" number="2.0319" /> vihārabhattaṃ uttarapadalopena, vihāre tatruppādabhattassetaṃ adhivacanaṃ. <bold>Vārabhatta</bold>nti dubbhikkhasamaye ‘‘vārena bhikkhū jaggissāmā’’ti dhuragehato paṭṭhāya dinnaṃ. <bold>Nicca</bold>nti niccabhattaṃ uttarapadalopena, tañca tathā vatvāva dinnaṃ. <bold>Kuṭibhattaṃ</bold> nāma saṅghassa āvāsaṃ katvā ‘‘amhākaṃ senāsanavāsino amhākaṃ bhattaṃ gaṇhantū’’ti dinnaṃ. Pannarasavidhaṃ sabbameva bhattaṃ <bold>idha</bold> imasmiṃ senāsanakkhandhake <bold>uddiṭṭhaṃ</bold> kathitaṃ. Etesaṃ vitthāravinicchayo atthikehi <bold>samantapāsādikāya</bold> gahetabbo.</paragraph>
    <paragraph line="96" number="2913"> Paccayabhājane micchāpaṭipattiyā mahādīnavattā appamatteneva paṭipajjitabbanti paccayabhājanakaṃ anusāsanto āha <bold>‘‘pāḷi’’</bold>ntiādi.</paragraph>
    <centered line="97">Senāsanakkhandhakakathāvaṇṇanā.</centered>
  </content>
</document>