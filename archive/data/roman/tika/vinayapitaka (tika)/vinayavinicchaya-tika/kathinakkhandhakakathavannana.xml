<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin11t.nrf23.xml</normativeSource>
    <source>roman/tika/vinayapitaka (tika)/vinayavinicchaya-tika/kathinakkhandhakakathavannana.xml</source>
    <script>roman</script>
    <directory>/tika/vinayapitaka (tika)/vinayavinicchaya-tika</directory>
    <basename>kathinakkhandhakakathavannana</basename>
    <titlePath>Kathinakkhandhakakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">Kathinakkhandhakakathāvaṇṇanā</chapter>
    <paragraph line="2" number="2697"><bold>Vutthavassānaṃ</bold><pageBreak edition="Myanmar" number="2.0231" /> purimikāya vassaṃ upagantvā yāva mahāpavāraṇā, tāva ratticchedaṃ akatvā vutthavassānaṃ <bold>bhikkhūnaṃ</bold> ekassa vā dvinnaṃ tiṇṇaṃ catunnaṃ pañcannaṃ atirekānaṃ vā bhikkhūnaṃ <bold>pañcannaṃ ānisaṃsānaṃ</bold> vakkhamānānaṃ anāmantacārādīnaṃ pañcannaṃ ānisaṃsānaṃ paṭilābha<bold>kāraṇā munipuṅgavo</bold> sabbesaṃ agārikādimunīnaṃ sakalaguṇagaṇehi uttamo bhagavā kathinatthāraṃ ‘‘anujānāmi, bhikkhave, vassaṃvutthānaṃ bhikkhūnaṃ kathinaṃ attharitu’’nti (mahāva. 306) <bold>abrvi</bold> kathesīti yojanā.</paragraph>
    <paragraph line="3">Etthāyaṃ vinicchayo – ‘‘kathinatthāraṃ ke labhanti, ke na labhantīti? Gaṇanavasena tāva pacchimakoṭiyā pañca janā labhanti, uddhaṃ satasahassampi, pañcannaṃ heṭṭhā na labhantī’’ti (mahāva. aṭṭha. 306) idaṃ <bold>aṭṭhakathāya</bold> atthārakassa bhikkhuno saṅghassa kathinadussadānakammaṃ sandhāya vuttaṃ. ‘‘Vutthavassavasena purimikāya vassaṃ upagantvā paṭhamapavāraṇāya pavāritā labhanti, chinnavassā vā pacchimikāya upagatā vā na labhanti. Aññasmiṃ vihāre vutthavassāpi na labhantīti mahāpaccariyaṃ vutta’’nti (mahāva. aṭṭha. 306) idaṃ <bold>aṭṭhakathāya</bold> ānisaṃsalābhaṃ sandhāya vuttaṃ, na kammaṃ.</paragraph>
    <paragraph line="4">Idāni tadubhayaṃ vibhajitvā dasseti –</paragraph>
    <indent line="5">‘‘Purimikāya <pageBreak edition="Vipassana Research Institut" number="2.0183" /> upagatānaṃ pana sabbe gaṇapūrakā honti, ānisaṃsaṃ na labhanti, ānisaṃso itaresaṃyeva hoti. Sace purimikāya upagatā cattāro vā honti, tayo vā dve vā eko vā, itare gaṇapūrake katvā kathinaṃ attharitabbaṃ. Atha cattāro bhikkhū upagatā, eko paripuṇṇavasso sāmaṇero, so ce pacchimikāya upasampajjati, gaṇapūrako ceva hoti, ānisaṃsañca labhati <pageBreak edition="Myanmar" number="2.0232" />. Tayo bhikkhū dve sāmaṇerā, dve bhikkhū tayo sāmaṇerā, eko bhikkhu cattāro sāmaṇerāti etthāpi eseva nayo. Sace purimikāya upagatā kathinatthārakusalā na honti, atthārakusalā khandhakabhāṇakattherā pariyesitvā ānetabbā, kammavācaṃ sāvetvā kathinaṃ attharāpetvā dānañca bhuñjitvā gamissanti, ānisaṃso pana itaresaṃyeva hotī’’ti (mahāva. aṭṭha. 306).</indent>
    <paragraph line="6">Kathinaṃ kena dinnaṃ vaṭṭatīti? Yena kenaci devena vā manussena vā pañcannaṃ vā sahadhammikānaṃ aññatarena dinnaṃ vaṭṭati. Kathinadāyakassa vattaṃ atthi, sace so taṃ ajānanto pucchati ‘‘bhante, kathaṃ kathinaṃ dātabba’’nti, tassa evaṃ ācikkhitabbaṃ ‘‘tiṇṇaṃ cīvarānaṃ aññatarappahonakaṃ sūriyuggamanasamaye vatthaṃ ‘kathinacīvaraṃ demā’ti dātuṃ vaṭṭati, tassa parikammatthaṃ ettakā nāma sūciyo, ettakaṃ suttaṃ, ettakaṃ rajanaṃ, parikammaṃ karontānaṃ ettakānaṃ bhikkhūnaṃ yāgubhattañca dātuṃ vaṭṭatī’’ti.</paragraph>
    <paragraph line="7">Kathinatthārakenāpi dhammena samena uppannaṃ kathinaṃ attharantena vattaṃ jānitabbaṃ. Tantavāyagehato hi ābhatasantāneneva khalimakkhitasāṭakopi na vaṭṭati, malīnasāṭakopi na vaṭṭati, tasmā kathinatthārasāṭakaṃ labhitvā suddhaṃ dhovitvā sūciādīni cīvarakammūpakaraṇāni sajjetvā bahūhi bhikkhūhi saddhiṃ tadaheva sibbitvā niṭṭhitasūcikammaṃ rajitvā kappabinduṃ datvā kathinaṃ attharitabbaṃ. Sace tasmiṃ anatthateyeva añño kathinasāṭakaṃ attharitabbakaṃ āharati, aññāni ca bahūni kathinānisaṃsavatthāni deti, yo <pageBreak edition="Myanmar" number="2.0233" /> ānisaṃsaṃ bahuṃ deti, tassa santakeneva attharitabbaṃ. Itaro yathā tathā ovaditvā saññāpetabbo.</paragraph>
    <paragraph line="8">Kathinaṃ pana kena attharitabbaṃ? Yassa saṅgho kathinacīvaraṃ deti. Saṅghena pana kassa dātabbaṃ? Yo jiṇṇacīvaro hoti. Sace bahū jiṇṇacīvarā honti, vuḍḍhassa dātabbaṃ. Vuḍḍhesupi yo mahāparivāro tadaheva cīvaraṃ katvā attharituṃ sakkoti, tassa dātabbaṃ. Sace vuḍḍho <pageBreak edition="Vipassana Research Institut" number="2.0184" /> na sakkoti, navakataro sakkoti, tassa dātabbaṃ. Api ca saṅghena mahātherassa saṅgahaṃ kātuṃ vaṭṭati, tasmā ‘‘tumhe, bhante, gaṇhatha, mayaṃ katvā dassāmā’’ti vattabbaṃ.</paragraph>
    <paragraph line="9">Tīsu cīvaresu yaṃ jiṇṇaṃ hoti, tadatthāya dātabbaṃ. Pakatiyā dupaṭṭacīvarassa dupaṭṭatthāyeva dātabbaṃ. Sacepissa ekapaṭṭacīvaraṃ ghanaṃ hoti, kathinasāṭako ca pelavo, sāruppatthāya dupaṭṭappahonakameva dātabbaṃ. ‘‘Ahaṃ alabhanto ekapaṭṭaṃ pārupāmī’’ti vadantassāpi dupaṭṭaṃ dātuṃ vaṭṭati. Yo pana lobhapakatiko hoti, tassa na dātabbaṃ. Tenāpi kathinaṃ attharitvā ‘‘pacchā visibbitvā dve cīvarāni karissāmī’’ti na gahetabbaṃ.</paragraph>
    <paragraph line="10">Yassa pana diyyati, tassa –</paragraph>
    <indent line="11">‘‘Suṇātu me, bhante saṅgho, idaṃ saṅghassa kathinadussaṃ uppannaṃ, yadi saṅghassa pattakallaṃ, saṅgho imaṃ kathinadussaṃ itthannāmassa bhikkhuno dadeyya kathinaṃ attharituṃ, esā ñatti.</indent>
    <indent line="12">‘‘Suṇātu me, bhante saṅgho, idaṃ saṅghassa kathinadussaṃ uppannaṃ, saṅgho imaṃ kathinadussaṃ itthannāmassa bhikkhuno deti kathinaṃ attharituṃ, yassāyasmato khamati <pageBreak edition="Myanmar" number="2.0234" /> imassa kathinadussassa itthannāmassa bhikkhuno dānaṃ kathinaṃ attharituṃ, so tuṇhassa, yassa nakkhamati, so bhāseyya.</indent>
    <indent line="13">‘‘Dinnaṃ idaṃ saṅghena kathinadussaṃ itthannāmassa bhikkhuno kathinaṃ attharituṃ, khamati saṅghassa, tasmā tuṇhī, evametaṃ dhārayāmī’’ti (mahāva. 307) –</indent>
    <unindented line="14">Evaṃ ñattidutiyāya kammavācāya dātabbanti evaṃ dinnaṃ.</unindented>
    <paragraph line="15" number="2698-9"><bold>Na ullikhitamattādi-catuvīsativajjita</bold>nti <bold>pāḷiyaṃ</bold> āgatehi ‘‘na ullikhitamattena atthataṃ hoti kathina’’nti (mahāva. 308) ullikhitamattādīhi catuvīsatiyā ākārehi vajjitaṃ. <bold>Cīvara</bold>nti ‘‘ahatena atthataṃ hoti kathina’’nti (mahāva. 309) <bold>pāḷiyaṃ</bold><pageBreak edition="Vipassana Research Institut" number="2.0185" /> āgatānaṃ soḷasannaṃ ākārānaṃ aññatarena yuttaṃ katapariyositaṃ dinnaṃ kappabinduṃ tiṇṇaṃ cīvarānaṃ aññataracīvaraṃ. Te pana catuvīsati ākārā, soḷasākārā ca <bold>pāḷito</bold> (mahāva. 308), <bold>aṭṭhakathāto</bold> (mahāva. aṭṭha. 308) ca gahetabbā. Ganthagāravaparihāratthamidha na vuttā.</paragraph>
    <paragraph line="16"><bold>Bhikkhunā</bold> vakkhamāne aṭṭhadhamme jānantena attharakena <bold>ādāya</bold> gahetvā <bold>purāṇakaṃ</bold> attanā paribhuñjiyamānaṃ attharitabbacīvarena ekanāmakaṃ purāṇacīvaraṃ <bold>uddharitvā</bold> paccuddharitvā <bold>navaṃ</bold> attharitabbaṃ cīvaraṃ <bold>adhiṭṭhahitvā</bold> purāṇapaccuddhaṭacīvarassa nāmena adhiṭṭhahitvāva taṃ antaravāsakaṃ ce, ‘‘iminā antaravāsakena kathinaṃ attharāmi’’iti vacasā vattabbanti yojanā. Sace uttarāsaṅgo hoti, ‘‘iminā uttarāsaṅgena kathinaṃ attharāmi’’, sace saṅghāṭi hoti, ‘‘imāya saṅghāṭiyā kathinaṃ attharāmī’’ti vattabbaṃ.</paragraph>
    <paragraph line="17" number="2700-1"> Iccevaṃ <pageBreak edition="Myanmar" number="2.0235" /> tikkhattuṃ vutte kathinaṃ atthataṃ hotīti yojanā. <bold>Tena pana bhikkhunā</bold> navakena kathinacīvaraṃ <bold>ādāya</bold> saṅghaṃ upasaṅkamma ‘‘atthataṃ, bhante, saṅghassa kathinaṃ, dhammiko kathinatthāro, anumodatha’’iti vattabbanti yojanā.</paragraph>
    <paragraph line="18" number="2702"> Anumodakesu ca therehi ‘‘atthataṃ, āvuso, saṅghassa kathinaṃ, dhammiko kathinatthāro, anumodāmā’’ti vattabbaṃ, navena pana ‘‘atthataṃ, bhante, saṅghassa kathinaṃ, dhammiko kathinatthāro, anumodāmī’’ti iti puna <bold>īraye</bold> katheyyāti yojanā. Gāthāya pana anumodanapāṭhassa atthadassanamukhena <bold>‘‘suatthataṃ tayā bhante’’</bold>ti vuttaṃ, na pāṭhakkamadassanavasenāti veditabbaṃ.</paragraph>
    <paragraph line="19">Atthārakesu ca anumodakesu ca navehi vuḍḍhānaṃ vacanakkamo vutto, vuḍḍhehi navānaṃ vacanakkamo pana tadanusārena yathārahaṃ yojetvā vattabboti gāthāsu na vuttoti veditabbo. Atthārakena therena vā navena vā gaṇapuggalānaṃ vacanakkamo ca gaṇapuggalehi atthārakassa vacanakkamo ca vuttanayena yathārahaṃ yojetuṃ sakkāti na vutto.</paragraph>
    <paragraph line="20">Evaṃ atthate pana kathine sace kathinacīvarena saddhiṃ ābhataṃ ānisaṃsaṃ dāyakā ‘‘yena amhākaṃ <pageBreak edition="Vipassana Research Institut" number="2.0186" /> kathinaṃ gahitaṃ, tasseva ca demā’’ti denti, bhikkhusaṅgho anissaro. Atha avicāretvāva datvā gacchanti, bhikkhusaṅgho issaro. Tasmā sace kathinatthārakassa sesacīvarānipi dubbalāni honti, saṅghena apaloketvā tesampi atthāya vatthāni dātabbāni, kammavācāya pana ekāyeva vaṭṭati. Avasese <pageBreak edition="Myanmar" number="2.0236" /> kathinānisaṃse balavavatthāni vassāvāsikaṭhitikāya dātabbāni, ṭhitikāya abhāve therāsanato paṭṭhāya dātabbāni, garubhaṇḍaṃ na bhājetabbaṃ. Sace pana ekasīmāya bahū vihārā honti, sabbe bhikkhū sannipātetvā ekattha kathinaṃ attharitabbaṃ, visuṃ visuṃ attharituṃ na vaṭṭati.</paragraph>
    <paragraph line="21" number="2703"><bold>‘‘Kathinassa ca kiṃ mūla’’</bold>ntiādīni sayameva vivarissati.</paragraph>
    <paragraph line="22" number="2706"> Aṭṭhadhammuddesagāthāya pubbakiccaṃ <bold>pubba</bold>-vacaneneva uttarapadalopena vuttaṃ. Teneva vakkhati ‘‘pubbakiccanti vuccatī’’ti. ‘‘Paccuddhāra’’iti vattabbe <bold>‘‘paccuddhara’’</bold>iti gāthābandhavasena rasso. Teneva vakkhati <bold>‘‘paccuddhāro’’</bold>ti. Adhiṭṭhahanaṃ <bold>adhiṭṭhānaṃ</bold>. Paccuddhāro ca adhiṭṭhānañca <bold>paccuddharādhiṭṭhānā</bold>. Itarītarayogena dvandasamāso. <bold>Atthāro</bold>ti ettha ‘‘kathinatthāro’’ti pakaraṇato labbhati.</paragraph>
    <paragraph line="23"><bold>‘‘Mātikā’’</bold>ti iminā ‘‘aṭṭha kathinubbhāramātikā’’ti pakaraṇato viññāyati. Yathāha – ‘‘aṭṭhimā, bhikkhave, mātikā kathinassa ubbhārāyā’’ti (mahāva. 310). <bold>Mātikā</bold>ti mātaro janettiyo, kathinubbhāraṃ etā aṭṭha janentīti attho. <bold>Uddhāro</bold>ti kathinassa uddhāro. <bold>Ānisaṃsā</bold>ti ettha ‘‘kathinassā’’ti pakaraṇato labbhati. Kathinassa ānisaṃsāti <bold>ime aṭṭha</bold> dhammāti yojanā. Yathāha ‘‘atthatakathinānaṃ vo, bhikkhave, pañca kappissantī’’tiādi (mahāva. 306). <bold>‘‘Ānisaṃsenā’’</bold>tipi pāṭho. Ānisaṃsena saha ime aṭṭha dhammāti yojanā.</paragraph>
    <paragraph line="24" number="2707"> ‘‘Na ullikhitamattādi-catuvīsativajjita’’ntiādinā kathinaṃ attharituṃ katapariyositaṃ cīvaraṃ ce laddhaṃ, tattha <pageBreak edition="Myanmar" number="2.0237" /> paṭipajjanavidhiṃ dassetvā sace akatasibbanādikammaṃ vatthameva laddhaṃ, tattha paṭipajjanavidhiṃ pubbakiccavasena dassetumāha <bold>‘‘dhovana’’</bold>ntiādi. Tattha <bold>dhovana</bold>nti kathinadussassa setabhāvakaraṇaṃ. <bold>Vicāro</bold>ti ‘‘pañcakaṃ vā sattakaṃ vā navakaṃ vā ekādasakaṃ <pageBreak edition="Vipassana Research Institut" number="2.0187" /> vā hotū’’ti vicāraṇaṃ. <bold>Chedana</bold>nti yathāvicāritassa vatthassa chedanaṃ. <bold>Bandhana</bold>nti moghasuttakāropanaṃ. <bold>Sibbana</bold>nti sabbasūcikammaṃ. <bold>Rajana</bold>nti rajanakammaṃ. <bold>Kappa</bold>nti kappabindudānaṃ. <bold>‘‘Pubbakicca’’nti vuccati</bold> idaṃ sabbaṃ kathinatthārassa paṭhamameva kattabbattā.</paragraph>
    <paragraph line="25" number="2708"><bold>Antaravāsako</bold>ti ettha <bold>iti</bold>-saddo luttaniddiṭṭho. Saṅghāṭi, uttarāsaṅgo, atho antaravāsakoti esameva tu paccuddhāropi adhiṭṭhānampi atthāropi vuttoti yojanā.</paragraph>
    <paragraph line="26" number="2709"> Aṭṭhamātikā (mahāva. 310-311; pari. 415; mahāva. aṭṭha. 310-311) dassetumāha <bold>‘‘pakkamanañcā’’</bold>tiādi. Pakkamanaṃ anto etassāti pakkamanantikāti vattabbe uttarapadalopena ‘‘pakkamana’’nti vuttaṃ. Esa nayo sabbattha. <bold>Aṭṭhimā</bold>ti ettha ‘‘mātikā’’ti pakaraṇato labbhati. Imā aṭṭha mātikāti yojanā.</paragraph>
    <paragraph line="27" number="2710"> Uddesānukkamena niddisitumāha <bold>‘‘katacīvaramādāyā’’</bold>tiādi. <bold>‘‘Katacīvaramādāyā’’</bold>ti iminā cīvarapalibodhupacchedo dassito. <bold>‘‘Āvāse nirapekkhako’’</bold>ti iminā dutiyo āvāsapalibodhupacchedo dassito. Ettha sabbavākyesu ‘‘atthatakathino yo bhikkhu sace pakkamatī’’ti seso. <bold>Atikkantāya sīmāyā</bold>ti vihārasīmāya atikkantāya. <bold>Hoti pakkamanantikā</bold>ti ettha ‘‘tassa bhikkhuno’’ti seso, tassa bhikkhuno pakkamanantikā nāma mātikā hotīti attho.</paragraph>
    <paragraph line="28" number="2711-2"><bold>Ānisaṃsaṃ</bold><pageBreak edition="Myanmar" number="2.0238" /> nāma vutthavassena laddhaṃ akatasūcikammavatthaṃ. Teneva vakkhati ‘‘karotī’’tiādi. <bold>‘‘Vihāre anapekkhako’’</bold>ti iminā ettha paṭhamaṃ āvāsapalibodhupacchedo dassito. Sukhaviharaṇaṃ payojanamassāti <bold>sukhavihāriko,</bold> vihāroti. <bold>Tattha</bold> tasmiṃ vihāre viharantova taṃ cīvaraṃ yadi karoti, tasmiṃ cīvare niṭṭhite <bold>niṭṭhānantā</bold> niṭṭhānantikāti vuccatīti yojanā. <bold>‘‘Niṭṭhitecīvare’’</bold>ti iminā cīvarapalibodhupacchedo dassito.</paragraph>
    <paragraph line="29" number="2713"><bold>Tamassama</bold>nti taṃ vutthavassāvāsaṃ. <bold>Dhuranikkhepe</bold>ti ubhayadhuranikkhepavasena cittappavattakkhaṇe. <bold>Sanniṭṭhānaṃ</bold> nāma dhuranikkhepo. Ettha palibodhadvayassa ekakkhaṇeyeva upacchedo <bold>aṭṭhakathāyaṃ</bold><pageBreak edition="Vipassana Research Institut" number="2.0188" /> vutto ‘‘sanniṭṭhānantike dvepi palibodhā ‘nevimaṃ cīvaraṃ kāressaṃ, na paccessa’nti cintitamatteyeva ekato chijjantī’’ti (mahāva. aṭṭha. 311).</paragraph>
    <paragraph line="30" number="2714"><bold>Kathinacchādana</bold>nti kathinānisaṃsaṃ cīvaravatthuṃ. <bold>Na paccessa</bold>nti na paccāgamissāmi. <bold>Karontassevā</bold>ti ettha ‘‘cīvara’’nti pakaraṇato labbhati. <bold>‘‘Kathinacchādana’’</bold>nti idaṃ vā sambandhanīyaṃ. <bold>Karontassā</bold>ti anādare sāmivacanaṃ. <bold>Naṭṭha</bold>nti corehi haṭattā vā upacikādīhi khāditattā vā naṭṭhaṃ. <bold>Daḍḍhaṃ vā</bold>ti agginā daḍḍhaṃ vā. <bold>Nāsanantikā</bold>ti evaṃ cīvarassa nāsanante labbhamānā ayaṃ mātikā nāsanantikā nāmāti attho. Ettha ‘‘na paccessa’’nti iminā paṭhamaṃ āvāsapalibodhupacchedo dassito. ‘‘Karontassevā’’ti iminā dutiyaṃ cīvarapalibodhupacchedo dassito.</paragraph>
    <paragraph line="31" number="2715"><bold>Laddhānisaṃso</bold>ti laddhakathinānisaṃsacīvaro. Ānisaṃse cīvare <bold>sāpekkho</bold> apekkhavā <bold>bahisīmagato</bold> vassaṃvutthasīmāya <pageBreak edition="Myanmar" number="2.0239" /> bahisīmagato taṃ cīvaraṃ karoti, <bold>so</bold> katacīvaro <bold>antarubbhāraṃ</bold> antarā ubbhāraṃ suṇāti ce, savanantikā nāma hotīti yojanā. ‘‘Bahisīmagato’’tiādinā dutiyapalibodhupacchedo dassito. Ettha ‘‘katacīvaro’’ti vuttattā cīvarapalibodhupacchedo paṭhamaṃ hoti, itaro pana ‘‘saha savanena āvāsapalibodho chijjatī’’ti (mahāva. aṭṭha. 311) <bold>aṭṭhakathāya</bold> vuttattā pacchā hoti.</paragraph>
    <paragraph line="32" number="2716-7"> Cīvarāsāya vassaṃvuttho āvāsato <bold>pakkanto</bold> ‘‘tuyhaṃ cīvaraṃ dassāmī’’ti kenaci vutto bahisīmagato pana savati, puna ‘‘tava cīvaraṃ dātuṃ na sakkomī’’ti vutto <bold>āsāya chinnamattāya</bold> cīvare paccāsāya upacchinnamattāya <bold>āsāvacchedikā</bold> nāma mātikāti <bold>matā</bold> ñātāti yojanā. Āsāvacchādike kathinubbhāre āvāsapalibodho paṭhamaṃ chijjati, cīvarāsāya upacchinnāya cīvarapalibodho chijjati.</paragraph>
    <paragraph line="33" number="2718-20"> Yo vassaṃvutthavihāramhā aññaṃ vihāraṃ gato hoti, so <bold>āgacchaṃ</bold> āgacchanto antarāmagge kathinuddhāraṃ atikkameyya, tassa so kathinuddhāro sīmātikkantiko matoti yojanā. Tattha sīmātikkantike kathinubbhāre cīvarapalibodho paṭhamaṃ chijjati, tassa bahisīme āvāsapalibodho chijjati.</paragraph>
    <paragraph line="34">Ettha <pageBreak edition="Vipassana Research Institut" number="2.0189" /> ca ‘‘sīmātikkantiko nāma cīvarakālasīmātikkantiko’’ti <bold>kenaci</bold> vuttaṃ. ‘‘Bahisīmāyaṃ cīvarakālasamayassa atikkantattā sīmātikkantiko’’ti (sārattha. ṭī. mahāva. 311) <bold>sāratthadīpaniyaṃ</bold> vuttaṃ. ‘‘Āgacchaṃ antarāmagge, taduddhāramatikkame’’ti vuttattā pana saṅghena <pageBreak edition="Myanmar" number="2.0240" /> kariyamānaṃ antarubbhāraṃ āgacchanto vihārasīmaṃ asampatteyeva kathinubbhārassa jātattā taṃ na sambhuṇeyya, tassevaṃ sīmamatikkantasseva sato puna āgacchato antarāmagge jāto kathinubbhāro sīmātikkantikoti amhākaṃ khanti.</paragraph>
    <paragraph line="35"><bold>Kathinānisaṃsa</bold>cīvaraṃ ādāya sace āvāse sāpekkhova gato hoti, puna āgantvā <bold>kathinuddhāraṃ</bold> kathinassa antarubbhārameva <bold>sambhuṇāti ce</bold> yadi pāpuṇeyya, tassa so kathinuddhāro hoti, so ‘‘sahubbhāro’’ti vuccatīti yojanā. Sahubbhāre dve palibodhā apubbaṃ acarimaṃ chijjanti.</paragraph>
    <paragraph line="36" number="2721"> ‘‘Sīmātikkantikenā’’ti vattabbe uttarapadalopena <bold>‘‘sīmato’’</bold>ti vuttaṃ. Pakkamanañca niṭṭhānañca sanniṭṭhānañca <bold>sīmato</bold> sīmātikkantikena saha ime <bold>cattāro</bold> kathinubbhārā <bold>puggalādhīnā</bold> puggalāyattā sahubbhārasaṅkhāto <bold>antarubbhāro</bold> saṅghādhīnoti yojanā. <bold>‘‘Antarubbharo’’</bold>ti gāthābandhavasena rassattaṃ.</paragraph>
    <paragraph line="37" number="2722"><bold>Nāsana</bold>nti nāsanantiko. <bold>Savana</bold>nti savanantiko. Āsāvacchedikāpi cāti tayopi kathinubbhārā. <bold>Na tu saṅghā na bhikkhuto</bold>ti saṅghatopi na honti, puggalatopi na hontīti attho. Cīvarassa vināso saṅghassa vā cīvarasāmikassa vā payogena na jātoti nāsanako tāva kathinubbhāro ubhatopi na hotīti vutto. Savanañca ubhayesaṃ payogato na jātanti tathā vuttaṃ. Tathā āsāvacchedikāpi.</paragraph>
    <paragraph line="38" number="2723"> Āvāsoyeva palibodhoti viggaho. <bold>Palibodho ca cīvare</bold>ti ettha <bold>cīvare</bold>ti bhedavacanicchāya nimittatthe <pageBreak edition="Myanmar" number="2.0241" /> bhummaṃ, cīvaranimittapalibodhoti attho, cīvarasaṅkhāto palibodhoti vuttaṃ hoti. Saccādiguṇayuttaṃ musāvādādidosavimuttaṃ atthaṃ vadati sīlenāti <bold>yuttamuttatthavādī,</bold> tena.</paragraph>
    <paragraph line="39" number="2724"><bold>Aṭṭhannaṃ</bold><pageBreak edition="Vipassana Research Institut" number="2.0190" /><bold>mātikāna</bold>nti bahisīmagatānaṃ vasena vuttā pakkamanantikādayo satta mātikā, bahisīmaṃ gantvā antarubbhāraṃ sambhuṇantassa vasena vutto sahubbhāroti imāsaṃ aṭṭhannaṃ mātikānaṃ vasena ca. <bold>Antarubbhāratopi vā</bold>ti bahisīmaṃ agantvā tattheva vasitvā kathinubbhārakammena ubbhārakathinānaṃ vasena labbhanato antarubbhārato cāti mahesinā kathinassa duve ubbhārāpi vuttāti yojanā. Bahisīmaṃ gantvā āgatassa vasena sahubbhāro, bahisīmaṃ āgatānaṃ vasena antarubbhāroti ekoyeva ubbhāro dvidhā vutto, tasmā antarubbhāraṃ visuṃ aggahetvā aṭṭheva mātikā <bold>pāḷiyaṃ</bold> (mahāva. 310) vibhattāti veditabbā.</paragraph>
    <paragraph line="40" number="2725"> Anāmantacāro uttarapadalopavasena <bold>‘‘anāmantā’’</bold> iti vutto. Yāva kathinaṃ na uddharīyati, tāva anāmantetvā caraṇaṃ kappissati, cārittasikkhāpadena anāpatti bhavissatīti attho.</paragraph>
    <paragraph line="41">Asamādānacāro <bold>‘‘asamādāna’’</bold>nti uttarapadalopena vutto. <bold>Asamādānacāro</bold>ti ticīvaraṃ asamādāya caraṇaṃ, cīvaravippavāso kappissatīti attho.</paragraph>
    <paragraph line="42"><bold>‘‘Gaṇato’’</bold>ti iminā uttarapadalopena gaṇabhojanaṃ dassitaṃ. Gaṇabhojanampi kappissati, taṃ sarūpato pācittiyakaṇḍe vuttaṃ.</paragraph>
    <paragraph line="43"><bold>‘‘Yāvadatthika’’</bold>nti <pageBreak edition="Myanmar" number="2.0242" /> iminā yāvadatthacīvaraṃ vuttaṃ. <bold>Yāvadatthacīvara</bold>nti yāvatakena cīvarena attho, tāvatakaṃ anadhiṭṭhitaṃ avikappitaṃ kappissatīti attho.</paragraph>
    <paragraph line="44"><bold>‘‘Tattha yo cīvaruppādo’’</bold>ti iminā ‘‘yo ca tattha cīvaruppādo’’ti (mahāva. 306) vutto ānisaṃso dassito. <bold>Yo ca tattha cīvaruppādo</bold>ti tattha kathinatthatasīmāyaṃ matakacīvaraṃ vā hotu saṅghassa uddissa dinnaṃ vā saṅghikena tatruppādena ābhataṃ vā, yena kenaci ākārena yaṃ saṅghikaṃ cīvaraṃ uppajjati, taṃ tesaṃ bhavissatīti attho. Ime pañca kathinānisaṃsā ca vuttāti sambandho.</paragraph>
    <centered line="45">Kathinakkhandhakakathāvaṇṇanā.</centered>
  </content>
</document>