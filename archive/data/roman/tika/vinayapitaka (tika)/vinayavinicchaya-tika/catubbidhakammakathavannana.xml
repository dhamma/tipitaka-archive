<?xml version="1.0"?>
<document>
<metadata>
<normativeSource>http://tipitaka.org/romn/cscd/vin11t.nrf32.xml</normativeSource>
<archivePath>roman/tika/vinayapitaka (tika)/vinayavinicchaya-tika/catubbidhakammakathavannana.xml</archivePath>
<title>Catubbidhakammakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</title>
</metadata>
<body>
<chapter line="1">Catubbidhakammakathāvaṇṇanā</chapter>
<paragraph line="2" number="2983">Apalokanasaññitaṃ <pageBreak edition="M" number="2.0335" />kammaṃ, ñattikammaṃ, ñattidutiyakammaṃ, ñatticatutthakammanti imāni <pageBreak edition="V" number="2.0263" />cattāri kammānīti yojanā. Tattha <bold>cattārī</bold>ti gaṇanaparicchedo. <bold>Imānī</bold>ti anantarameva vakkhamānattā āsannapaccakkhavacanaṃ. <bold>Kammānī</bold>ti paricchinnakammanidassanaṃ. <bold>‘‘Apalokanasaañata’’</bold>ntiādi tesaṃ sarūpadassanaṃ.</paragraph>
<paragraph line="3">Tatrāyaṃ saṅkhepato vinicchayo (cūḷava. aṭṭha. 215; pari. aṭṭha. 482) – <bold>apalokanakammaṃ</bold>nāma sīmaṭṭhakasaṅghaṃ sodhetvā chandārahānaṃ chandaṃ āharitvā samaggassa saṅghassa anumatiyā taṃ taṃ vatthuṃ kittetvā ‘‘ruccati saṅghassā’’ti tikkhattuṃ sāvetvā kattabbaṃ kammaṃ vuccati. <bold>Ñattikammaṃ</bold>nāma vuttanayeneva samaggassa saṅghassa anumatiyā ekāya ñattiyā kattabbaṃ kammaṃ. <bold>Ñattidutiyakammaṃ</bold>nāma vuttanayeneva samaggassa saṅghassa anumatiyā ekāya ñattiyā, ekāya ca anussāvanāyāti evaṃ ñattidutiyāya anussāvanāya kattabbaṃ kammaṃ. <bold>Ñatticatutthakammaṃ</bold>nāma vuttanayeneva samaggassa saṅghassa anumatiyā ekāya ñattiyā, tīhi ca anussāvanāhīti evaṃ ñatticatutthāhi tīhi anussāvanāhi kattabbaṃ kammaṃ. Ñatti dutiyā yassa anussāvanassa taṃ <bold>ñattidutiyaṃ,</bold>tena kattabbaṃ kammaṃ <bold>ñattidutiyakammaṃ</bold>. Ñatti catutthā yassa anussāvanattayassa taṃ <bold>ñatticatutthaṃ,</bold>tena kātabbaṃ kammaṃ <bold>ñatticatutthakammaṃ</bold>.</paragraph>
<paragraph line="4" number="2984-7">Tesaṃ ṭhānavasena bhedaṃ dassetumāha <bold>‘‘apalokanakamma’’</bold>ntiādi. Navannaṃ ṭhānānaṃ samāhāro <bold>navaṭṭhānaṃ,</bold>‘‘gacchatī’’ti iminā sambandho. <bold>Ñattikamma</bold>nti gamanakiriyākattunidassanaṃ <pageBreak edition="M" number="2.0336" />. <bold>Navaṭṭhāna</bold>nti kammanidassanaṃ. <bold>Dutiya</bold>nti ñattidutiyakammaṃ. <bold>Satta</bold>ṭhānāni gacchatīti yojanā.</paragraph>
<paragraph line="5">Idāni taṃ ṭhānabhedaṃ sarūpato dassetumāha <bold>‘‘nissāraṇañcā’’</bold>tiādi. Nissāraṇādi kammavisesānaṃ saññā. Apalokanakammañhi nissāraṇaṃ…pe… pañcamaṃ kammalakkhaṇanti imāni pañca ṭhānāni gacchatīti yojanā.</paragraph>
<paragraph line="6">Evaṃ nāmavasena dassitāni nissāraṇādīni atthato vibhajitvā dassetumāha <bold>‘‘nissāraṇañcā’’</bold>tiādi. <bold>Samaṇuddesato</bold>ti kaṇṭakasāmaṇerato nissāraṇañca osāraṇañca vadeti yojanā. Tattha kaṇṭakasāmaṇerassa nissāraṇā tādisānaṃyeva sammāvattaṃ disvā pavesanā ‘‘osāraṇā’’ti veditabbā.</paragraph>
<paragraph line="7"><bold>Pabbajantena</bold><pageBreak edition="V" number="2.0264" />hetubhūtena <bold>bhaṇḍukaṃ</bold>bhaṇḍukammapucchanaṃ vadeyyāti attho. Pabbajjāpekkhassa kesacchedanapucchanaṃ <bold>bhaṇḍukammaṃ</bold>nāma. <bold>Channena</bold>hetubhūtena <bold>brahmadaṇḍakaṃ</bold>kammaṃ vadeti yojanā. <bold>Tathārūpassā</bold>ti channasadisassa mukharassa bhikkhū duruttavacanena ghaṭṭentassa. <bold>Kātabbo</bold>ti ‘‘bhante, itthannāmo bhikkhu mukharo bhikkhū duruttavacanehi ghaṭṭento viharati, so bhikkhu yaṃ iccheyya, taṃ vadeyya. Bhikkhūhi itthannāmo bhikkhu neva vattabbo, na ovaditabbo, na anusāsitabbo. Saṅghaṃ, bhante, pucchāmi ‘itthannāmassa bhikkhuno brahmadaṇḍassa dānaṃ ruccati saṅghassā’ti. Dutiyampi pucchāmi… tatiyampi pucchāmi ‘itthannāmassa, bhante, bhikkhuno brahmadaṇḍassa dānaṃ ruccati saṅghassā’’ti (pari. aṭṭha. 495-496) evaṃ brahmadaṇḍo kātabbo.</paragraph>
<paragraph line="8" number="2988-9"><bold>‘‘Āpucchitvānā’’</bold>ti pubbakiriyāya ‘‘gahitāyā’’ti aparakiriyā ajjhāharitabbā, <bold>‘‘ruciyā’’</bold>ti etassa <pageBreak edition="M" number="2.0337" />visesanaṃ. <bold>Detī</bold>ti ettha ‘‘acchinnacīvarādīna’’nti seso. Sabbo saṅgho sannipatitvāna <bold>sabbaso</bold>sabbe sīmaṭṭhe āgatāgate bhikkhū <bold>āpucchitvāna</bold>‘‘itthannāmena parikkhārena bhavitabbaṃ, ruccati tassa dāna’’nti visuṃ pucchitvā gahitāya bhikkhūnaṃ ruciyā tikkhattuṃ apaloketvā cīvarādiparikkhāraṃ acchinnacīvarādīnaṃ deti, yaṃ evaṃbhūtaṃ saṅghassa dānaṃ, taṃ <bold>tassa</bold>apalokanakammassa kammalakkhaṇaṃ hotīti yojanā. Lakkhīyatīti <bold>lakkhaṇaṃ,</bold>kammameva lakkhaṇaṃ, na nissāraṇādīnīti <bold>kammalakkhaṇaṃ</bold>.</paragraph>
<paragraph line="9" number="2990-1">Evaṃ apalokanakammassa pañca ṭhānāni uddesaniddesavasena dassetvā idāni ñattikammassa kammalakkhaṇaṃ tāva dassetumāha <bold>‘‘nissāraṇa’’</bold>ntiādi. Iti <bold>‘‘ñattiyā nava ṭhānānī’’</bold>ti ayamuddeso vakkhamānena ‘‘vinicchaye’’tiādiniddeseneva vibhāvīyati.</paragraph>
<paragraph line="10" number="2992"><bold>Vinicchaye</bold>ti ubbāhikavinicchaye. <bold>Asampatte</bold>ti niṭṭhaṃ agate. <bold>Therassā</bold>ti dhammakathikassa. Tenevāha <bold>‘‘avinayaññuno’’</bold>ti. <bold>Tassa</bold>‘‘suṇantu me āyasmantā, ayaṃ itthannāmo bhikkhu dhammakathiko, imassa neva suttaṃ āgacchati, no suttavibhaṅgo, so atthaṃ asallakkhetvā byañjanacchāyāya atthaṃ paṭibāhati, yadāyasmantānaṃ pattakallaṃ, itthannāmaṃ bhikkhuṃ vuṭṭhāpetvā avasesā imaṃ adhikaraṇaṃ vūpasameyyāmā’’ti (cūḷava. 233) evaṃ ubbāhikavinicchaye dhammakathikassa bhikkhuno yā nissaraṇā vuttā, sā ñattikamme ‘‘nissāraṇā’’ti vuttāti yojanā.</paragraph>
<paragraph line="11" number="2993-4"><bold>Upasampadāpekkhassa</bold><pageBreak edition="V" number="2.0265" />‘‘suṇātu me, bhante saṅgho, itthannāmo itthannāmassa āyasmato upasampadāpekkho <pageBreak edition="M" number="2.0338" />, anusiṭṭho so mayā, yadi saṅghassa pattakallaṃ, itthannāmo āgaccheyyāti. Āgacchāhī’’ti (mahāva. 126) vacanapaṭisaṃyuttassa saṅghassa sammukhānayanaṃ, sā osāraṇā nāma. ‘‘Āgaccha osāraṇā’’ti padacchedo.</paragraph>
<paragraph line="12"><bold>Uposathavasenāpi, pavāraṇāvasenāpi. Ñattiyā ṭhapitattā</bold>ti ‘‘suṇātu me, bhante saṅgho, ajjuposatho pannaraso, yadi saṅghassa pattakallaṃ, saṅgho uposathaṃ kareyya’’ (mahāva. 134), ‘‘suṇātu me, bhante saṅgho, ajja pavāraṇā pannarasī, yadi saṅghassa pattakallaṃ, saṅgho pavāreyyā’’ti (mahāva. 210) uposathapavāraṇāvasena ñattiyā ṭhapitattā uposatho, pavāraṇā vāti imāni dve ñattikammāni.</paragraph>
<paragraph line="13"><bold>‘‘Upasampadāpekkhañhi, anusāseyyahanti cā’’</bold>ti iminā ‘‘suṇātu me, bhante saṅgho, itthannāmo itthannāmassa āyasmato upasampadāpekkho, yadi saṅghassa pattakallaṃ, ahaṃ itthannāmaṃ anusāseyya’’nti (mahāva. 126) ayaṃ ekā ñatti gahitā.</paragraph>
<paragraph line="14" number="2995"><bold>‘‘Itthannāmamahaṃ bhikkhuṃ, puccheyyaṃ vinayanti cā’’</bold>ti iminā ‘‘suṇātu me, bhante saṅgho, yadi saṅghassa pattakallaṃ, ahaṃ itthannāmaṃ vinayaṃ puccheyya’’nti (mahāva. 151) ayaṃ ekā ñatti gahitā. <bold>Evamādī</bold>ti <bold>ādi</bold>-saddena ‘‘yadi saṅghassa pattakallaṃ, itthannāmo itthannāmaṃ anusāseyyā’’ti, ‘‘yadi saṅghassa pattakallaṃ, ahaṃ itthannāmaṃ antarāyike dhamme puccheyya’’nti (mahāva. 126), ‘‘yadi saṅghassa pattakallaṃ, itthannāmo itthannāmaṃ antarāyike dhamme puccheyyā’’ti, ‘‘yadi saṅghassa pattakallaṃ, itthannāmo itthannāmaṃ vinayaṃ puccheyyā’’ti (mahāva. 151), ‘‘yadi saṅghassa pattakallaṃ, ahaṃ itthannāmena vinayaṃ puṭṭho vissajjeyya’’nti <pageBreak edition="M" number="2.0339" />(mahāva. 152), ‘‘yadi saṅghassa pattakallaṃ, itthannāmo itthannāmena vinayaṃ puṭṭho vissajjeyyā’’ti – (mahāva. 152) imā cha ñattiyo gahitā. Evaṃ purimā dve, imā ca chāti <bold>edisā</bold>imā aṭṭha ñattiyo ‘‘sammutī’’ti vuttā.</paragraph>
<paragraph line="15" number="2996"><bold>Nissaṭṭhacīvarādīnaṃ dāna</bold>nti ‘‘suṇātu me, bhante saṅgho, idaṃ cīvaraṃ itthannāmassa bhikkhuno nissaggiyaṃ saṅghassa nissaṭṭhaṃ, yadi saṅghassa pattakallaṃ, saṅgho imaṃ cīvaraṃ itthannāmassa bhikkhuno <pageBreak edition="V" number="2.0266" />dadeyyā’’ti (pārā. 464) evaṃ nissaṭṭhacīvarapattādīnaṃ dānaṃ ‘‘dāna’’nti vuccati. <bold>Āpattīnaṃ paṭiggāho</bold>ti ‘‘suṇātu me, bhante saṅgho, ayaṃ itthannāmo bhikkhu āpattiṃ sarati vivarati uttāniṃ karoti deseti, yadi saṅghassa pattakallaṃ, ahaṃ itthannāmassa bhikkhuno āpattiṃ paṭiggaṇheyya’’nti (cūḷava. 239), ‘‘yadāyasmantānaṃ pattakallaṃ, ahaṃ itthannāmassa bhikkhuno āpattiṃ paṭiggaṇheyya’’nti (cūḷava. 239). Tena vattabbo ‘‘passasī’’ti. ‘‘Āma passāmī’’ti. ‘‘Āyatiṃ saṃvareyyāsī’’ti. Evaṃ āpattīnaṃ paṭiggāho ‘‘paṭiggāho’’ti vuccati.</paragraph>
<paragraph line="16" number="2997"><bold>Pavārukkaḍḍhanā</bold>ti pavāraṇukkaḍḍhanā. Gāthābandhavasena ṇa-kāralopo. Atha vā pavāraṇaṃ pavāroti pavāraṇa-saddapariyāyo <bold>pavāra</bold>-saddo. <bold>‘‘Imaṃ uposathaṃ katvā, kāḷe pavārayāmī’’</bold>ti iminā ‘‘suṇantu me āyasmantā āvāsikā, yadāyasmantānaṃ pattakallaṃ, idāni uposathaṃ kareyyāma, pātimokkhaṃ uddiseyyāma, āgame kāḷe pavāreyyāmā’’ti (mahāva. 240) ayaṃ ñatti upalakkhaṇato dassitā. Evaṃ katapavāraṇā ‘‘paccukkaḍḍhanā’’ti matā. Ettha ca <bold>kāḷe</bold>ti pubbakattikamāsassa kāḷapakkhuposathe. Iminā ca ‘‘āgame juṇhe pavāreyyāmā’’ti ayaṃ <pageBreak edition="M" number="2.0340" />ñatti ca upalakkhitā. <bold>Juṇhe</bold>ti aparakattikajuṇhapakkhauposathe.</paragraph>
<paragraph line="17" number="2998"><bold>Tiṇavatthārake</bold>ti tiṇavatthārakasamathe. <bold>Sabbapaṭhamā ñattī</bold>ti sabbasaṅgāhikā ñatti vuccati. <bold>Itarā cā</bold>ti ubhayapakkhe paccekaṃ ṭhapitā dve ñattiyo cāti evaṃ tidhā pavattaṃ <bold>etaṃ</bold>ñattikammaṃ kammalakkhaṇaṃ <bold>iti</bold>evaṃ vuttanayena ‘‘vinicchaye’’tiādinā ñattiyā nava ṭhānāni veditabbānīti yojanā.</paragraph>
<paragraph line="18" number="2999-3000">Evaṃ ñattikamme nava ṭhānāni dassetvā idāni ñattidutiyakamme satta ṭhānāni dassetumāha <bold>‘‘ñattidutiyakammampī’’</bold>tiādi. <bold>‘‘Ñattidutiyakamma’’</bold>ntiādikā uddesagāthā uttānatthāva.</paragraph>
<paragraph line="19">Niddese <bold>pattanikkujjanādī</bold>ti <bold>ādi</bold>-saddena pattukkujjanaṃ gahitaṃ. <bold>Nissārosāraṇā matā</bold>ti ‘‘nissāraṇā, osāraṇā’’ti ca matā. Tattha bhikkhūnaṃ alābhāya parisakkanādikehi aṭṭhahi aṅgehi samannāgatassa upāsakassa saṅghena asambhogakaraṇatthaṃ pattanikkujjanavasena nissāraṇā ca <pageBreak edition="V" number="2.0267" />tasseva sammā vattantassa pattukkujjanavasena osāraṇā ca veditabbā. Sā khuddakavatthukkhandhake <bold>vaḍḍhalicchavivatthusmiṃ</bold>(cūḷava. 265) vuttā.</paragraph>
<paragraph line="20" number="3001"><bold>Sīmādi</bold>sammuti sammuti nāma. <bold>Sā pañcadasadhā matā</bold>ti sīmāsammuti ticīvarenaavippavāsasammuti santhatasammuti bhattuddesaka senāsanaggāhāpaka bhaṇḍāgārika cīvarapaṭiggāhaka yāgubhājaka phalabhājaka khajjabhājaka appamattakavissajjaka sāṭiyaggāhāpaka pattaggāhāpaka ārāmikapesaka sāmaṇerapesakasammutīti evaṃ sā sammuti pañcadasavidhā <pageBreak edition="M" number="2.0341" />matāti attho. Kathinassa vatthaṃ, tassa. Matoyeva <bold>matako,</bold>matakassa vāso matakavāso, tassa <bold>matakavāsaso,</bold>matakacīvarassa.</paragraph>
<paragraph line="21" number="3002">Ānisaṃsakhettabhūtapañcamāsabbhantareyeva ubbhāro <bold>antarubbhāro</bold>. Kuṭivatthussa, vihārassa vatthuno ca desanā desanā nāmāti yojanā.</paragraph>
<paragraph line="22" number="3003">Tiṇavatthārake dvinnaṃ pakkhānaṃ sādhāraṇavasena ṭhapetabbañatti ca pacchā pakkhadvaye visuṃ visuṃ ṭhapetabbā dve ñattiyo cāti tisso ñattiyo kammavācāya abhāvena ñattikamme ‘‘kammalakkhaṇa’’nti dassitā, pacchā visuṃ visuṃ dvīsu pakkhesu vattabbā dve ñattidutiyakammavācā ñattidutiyakamme ‘‘kammalakkhaṇa’’nti dassitāti taṃ dassetumāha <bold>‘‘tiṇavatthārake kamme’’</bold>ti. <bold>‘‘Mohāropanatādisū’’</bold>ti iminā pācittiyesu dassitamohāropanakammañca aññavādakavihesakāropanakammādiñca saṅgaṇhāti. <bold>Etthā</bold>ti imasmiṃ ñattidutiyakamme. Kammalakkhaṇameva <bold>kammalakkhaṇatā</bold>.</paragraph>
<paragraph line="23" number="3004-5"><bold>Iti</bold>evaṃ yathāvuttanayena <bold>ime satta</bold>ṭhānabhedā ñattidutiyakammassa. Evaṃ ñattidutiyakamme satta ṭhānāni dassetvā ñatticatutthakamme ṭhānabhedaṃ dassetumāha <bold>‘‘tathā’’</bold>tiādi.</paragraph>
<paragraph line="24" number="3006"><bold>Tajjanādīna</bold>nti <bold>ādi</bold>-saddena niyassādīnaṃ gahaṇaṃ. <bold>Tesaṃ</bold>sattannaṃ kammānaṃ. <bold>Passaddhi</bold>vūpasamo.</paragraph>
<paragraph line="25" number="3007"><bold>‘‘Bhikkhunīnaṃ</bold><pageBreak edition="V" number="2.0268" /><bold>ovādo’’</bold>ti bhikkhunovādakasammuti phalūpacārena vuttā.</paragraph>
<paragraph line="26" number="3008-9"><bold>Mūlapaṭikkasso</bold><pageBreak edition="M" number="2.0342" />mūlāya paṭikassanā, gāthābandhavasena ka-kārassa dvebhāvo. <bold>Ukkhittassānuvattikā</bold>ti ukkhittānuvattikā ekā yāvatatiyakā, aṭṭha saṅghādisesā, ariṭṭho caṇḍakāḷī ca dve, ime ekādasa yāvatatiyakā bhavanti. <bold>Imesaṃ vasā</bold>ti ukkhittānuvattikādīni puggalādhiṭṭhānena vuttāni, imesaṃ samanubhāsanakammānaṃ vasena. <bold>Dasekā</bold>ti ekādasa.</paragraph>
<paragraph line="27" number="3011">Evaṃ catunnampi kammānaṃ ṭhānabhedaṃ dassetvā anvayato, byatirekato ca kātabbappakāraṃ dassetumāha <bold>‘‘apalokanakammañcā’’</bold>tiādi. Ñattiyāpi na kāraye, ñattidutiyenapi na kārayeti yojanā.</paragraph>
<paragraph line="28" number="3012">Apalokanakamme vuttalakkhaṇena ñattikammādīnampi kātabbappakāro sakkā viññātunti taṃ adassetvā ñattidutiyakamme labbhamānavisesaṃ dassetumāha <bold>‘‘ñattidutiyakammānī’’</bold>tiādi. Apaloketvā kātabbāni lahukānipi ñattidutiyakammāni atthīti yojanā. Tāni pana katamānīti āha <bold>‘‘sabbā sammutiyo siyu’’</bold>nti. Ettha sīmāsammutiṃ vinā sesā ticīvarenaavippavāsasammutiādayo sabbāpi sammutiyoti attho.</paragraph>
<paragraph line="29" number="3013"><bold>Sesānī</bold>ti yathāvuttehi sesāni sīmāsammutiādīni cha kammāni. <bold>Na vaṭṭatī</bold>ti na vaṭṭanti, gāthābandhavasena na-kāralopo. Yathāha ‘‘sīmāsammuti, sīmāsamūhananaṃ, kathinadānaṃ, kathinuddhāro, kuṭivatthudesanā, vihāravatthudesanāti imāni cha kammāni garukāni apaloketvā kātuṃ na vaṭṭanti, ñattidutiyakammavācaṃ sāvetvāva <pageBreak edition="M" number="2.0343" />kātabbānī’’ti (pari. aṭṭha. 482). <bold>‘‘Apaloketvā kātuṃ pana na vaṭṭatī’’</bold>ti idaṃ nidassanamattaṃ, ñatticatutthakammavasenāpi kātuṃ na vaṭṭanteva. Tenevāha <bold>‘‘yathāvuttanayeneva, tena teneva kāraye’’</bold>ti, yo yo nayo taṃ taṃ kammaṃ kātuṃ vutto, teneva teneva nayenāti attho.</paragraph>
<centered line="30">Catubbidhakammakathāvaṇṇanā.</centered>
</body>
</document>