<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin11t.nrf13.xml</normativeSource>
    <archivePath>roman/tika/vinayapitaka (tika)/vinayavinicchaya-tika/pacittiyakathavannana_.xml</archivePath>
    <baseFileName>pacittiyakathavannana_</baseFileName>
    <titlePath>Pācittiyakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Pācittiyakathāvaṇṇanā</chapter>
    <paragraph line="2" number="2129-30"> Evaṃ tiṃsa nissaggiyapācittiyāni dassetvā idāni suddhapācittiyāni dassetumāha <bold>‘‘lasuṇa’’</bold>ntiādi. <bold>Lasuṇa</bold>nti ettha iti-saddo luttaniddiṭṭho. ‘‘Lasuṇaṃ’’iti bhaṇḍikaṃ <bold>vuttaṃ</bold> aṭṭhakathāyaṃ (pāci. aṭṭha. 793-795). Catupañcamiñjādippabhedaṃ bhaṇḍikaṃ <bold>lasuṇaṃ</bold> nāma, na tato ūnaṃ. Tenāha <bold>‘‘na ekadvitimiñjaka’’</bold>nti. Pakkalasuṇato, sīhaḷadīpasambhavato ca visesamāha <bold>‘‘āmakaṃ māgadhaṃyevā’’</bold>ti. Magadhesu jātaṃ <bold>māgadhaṃ,</bold> ‘‘vutta’’nti iminā sambandho. Yathāha ‘‘magadharaṭṭhe jātalasuṇameva <pageBreak edition="M" number="2.0062" /> hi idha lasuṇanti adhippeta’’nti (pāci. aṭṭha. 795). Taṃ ‘‘khādissāmī’’ti gaṇhatīti sambandho. Vuttappakāraṃ pācittiyañca ajjhohāravasenāti dassetumāha <bold>‘‘ajjhohāravaseneva, pācittiṃ paridīpaye’’</bold>ti.</paragraph>
    <paragraph line="3" number="2131"> Tadeva <pageBreak edition="V" number="2.0051" /> vakkhati <bold>‘‘dve tayo’’</bold>tiādinā. <bold>Saddhi</bold>nti ekato. <bold>Saṅkhāditvā</bold>ti galabilaṃ appavesetvā dantehi saṃcuṇṇiyantī khāditvā. <bold>Ajjhoharati</bold> paragalaṃ karoti.</paragraph>
    <paragraph line="4" number="2132"><bold>Tatthā</bold>ti tasmiṃ bhaṇḍikalasuṇe. <bold>‘‘Miñjānaṃ gaṇanāyā’’</bold>ti iminā ajjhohārapayogagaṇanāyeva dīpitā. Yathāha ‘‘bhinditvā ekekaṃ miñjaṃ khādantiyā pana payogagaṇanāya pācittiyānī’’ti (pāci. aṭṭha. 795).</paragraph>
    <paragraph line="5" number="2133"> Sabhāvato vaṭṭantevāti yojanā.</paragraph>
    <paragraph line="6" number="2135"> Yathāvuttapalaṇḍukādīnaṃ nānattaṃ dassetumāha <bold>‘‘ekā miñjā’’</bold>tiādi. Idha miñjānaṃ vaseneva nānattaṃ dassitaṃ. <bold>Aṭṭhakathāyaṃ</bold> pana vaṇṇavasenāpi. Yathāha ‘‘palaṇḍuko paṇḍuvaṇṇo hoti. Bhañjanako lohitavaṇṇo. Haritako haritapaṇṇavaṇṇo’’ti (pāci. aṭṭha. 797).</paragraph>
    <paragraph line="7" number="2136"> ‘‘Sāḷave uttaribhaṅgake’’ti padacchedo. ‘‘Badarasāḷavādīsū’’ti (pāci. aṭṭha. 797) <bold>aṭṭhakathā</bold>vacanato ettha badara-saddo seso. <bold>Badarasāḷavaṃ</bold> nāma badaraphalāni sukkhāpetvā cuṇṇetvā kātabbā khādanīyavikati. <bold>Ummattikādīna</bold>nti ettha <bold>ādi</bold>-saddena ādikammikā gahitā. Yathāha ‘‘ummattikāya ādikammikāyā’’ti (pāci. 797).</paragraph>
    <centered line="8">Paṭhamaṃ.</centered>
    <paragraph line="9" number="2137"><bold>Sambādhe</bold>ti <pageBreak edition="M" number="2.0063" /> paṭicchannokāse. Tassa vibhāgaṃ dassetumāha <bold>‘‘upakacchesu muttassa karaṇepi vā’’</bold>ti.</paragraph>
    <paragraph line="10" number="2138"> Assā tathā pācittīti sambandho. <bold>‘‘Na lomagaṇanāyā’’</bold>ti iminā ‘‘payogagaṇanāyā’’ti idameva samatthayati.</paragraph>
    <paragraph line="11" number="2139"><bold>Ābādhe</bold>ti kaṇḍuādike roge. Yathāha – ‘‘ābādhapaccayāti kaṇḍukacchuādiābādhapaccayā’’ti <pageBreak edition="V" number="2.0052" /> (pāci. aṭṭha. 801). <bold>Maggasaṃvidhānasamā matā</bold>ti bhikkhuniyā saṃvidhāya ekaddhānasikkhāpadena sadisā matā ñātāti attho.</paragraph>
    <centered line="12">Dutiyaṃ.</centered>
    <paragraph line="13" number="2140"> Padumassa vā puṇḍarīkassa vā antamaso kesarenāpi kāma<bold>rāgena muttakaraṇassa talaghātane</bold> muttakaraṇampi pahāradāne pācitti hotīti yojanā. <bold>Kesarenāpī</bold>ti <bold>api</bold>-saddena mahāpadumapaṇṇehi vattabbameva natthīti dīpeti. Yathāha – ‘‘antamaso uppalapattenāpīti ettha pattaṃ tāva mahantaṃ, kesarenāpi pahāraṃ dentiyā āpattiyevā’’ti (pāci. aṭṭha. 803).</paragraph>
    <paragraph line="14" number="2141"><bold>Tatthā</bold>ti tasmiṃ muttakaraṇatale.</paragraph>
    <centered line="15">Tatiyaṃ.</centered>
    <paragraph line="16" number="2142"> Yā pana bhikkhunī <bold>kāmarāgaparetā</bold> kāmarāgena pīḷitā attano <bold>byañjane</bold> muttapathe uppalapattampi paveseti, <bold>na vaṭṭati</bold> pācitti hotīti yojanā. <bold>Pi</bold>-saddena ‘‘kesaramattampi pana pavesentiyā āpattiyevā’’ti (pāci. aṭṭha. 812) <bold>aṭṭhakathā</bold> ulliṅgitā.</paragraph>
    <paragraph line="17" number="2143-4"> Yadyevaṃ <pageBreak edition="M" number="2.0064" /> ‘‘jatumaṭṭhake pācittiya’’nti kasmā vuttanti āha <bold>‘‘idaṃ…pe… jatumaṭṭhaka’’</bold>nti. <bold>Idaṃ jatumaṭṭhakaṃ vatthuvaseneva vutta</bold>nti ‘‘atha kho sā bhikkhunī jatumaṭṭhakaṃ ādiyitvā dhovituṃ vissaritvā ekamantaṃ chaḍḍesi. Bhikkhuniyo makkhikāhi samparikiṇṇaṃ passitvā evamāhaṃsu ‘kassidaṃ kamma’nti. Sā evamāha ‘mayhidaṃ kamma’nti. Yā tā bhikkhuniyo appicchā, tā ujjhāyanti khiyyanti vipācenti ‘kathañhi nāma bhikkhunī jatumaṭṭhakaṃ ādiyissatī’’ti (pāci. 806) āgatavatthuvaseneva vuttaṃ, na taṃ vinā aññassa vaṭṭakassa sambhavatoti adhippāyo. <bold>Jatumaṭṭhakaṃ</bold> nāma jatunā kato maṭṭhadaṇḍako.</paragraph>
    <paragraph line="18"><bold>Daṇḍa</bold>nti <pageBreak edition="V" number="2.0053" /> ettha ‘‘yaṃ kiñcī’’ti seso. Yathāha ‘‘antamaso uppalapattampi muttakaraṇaṃ pavesetī’’ti (pāci. 808). Etampi ca atimahantaṃ, kesaramattampi pana pavesentiyā āpatti eva. <bold>Eḷāluka</bold>nti kakkāriphalaṃ vā. <bold>Tasmi</bold>nti attano muttakaraṇe.</paragraph>
    <paragraph line="19" number="2145"><bold>Ābādhapaccayā</bold>ti muttakaraṇappadese jātavaṇādimhi vaṇaṭṭhānanirupanādipaccayā.</paragraph>
    <centered line="20">Catutthaṃ.</centered>
    <paragraph line="21" number="2146"><bold>Aggapabbadvayādhika</bold>nti aggapabbadvayato kesaggamattampi adhikaṃ. Yathāha ‘‘antamaso kesaggamattampi atikkāmeti, āpatti pācittiyassā’’ti (pāci. 812). <bold>Dakasuddhiṃ karontiyā</bold>ti muttakaraṇaṭṭhāne dhovanaṃ karontiyā. Yathāha ‘‘udakasuddhikaṃ nāma muttakaraṇassa dhovanā vuccatī’’ti (pāci. 812).</paragraph>
    <paragraph line="22" number="2147"><bold>‘‘Tīṇī’’</bold>ti <pageBreak edition="M" number="2.0065" /> iminā ekaṅguliyā pabbadvayassa pavesetvā dhovane dosābhāvaṃ dīpeti. <bold>Dīghato</bold>ti aṅguliyā dīghato. Tīṇi pabbāni gambhīrato muttakaraṇe pavesetvā udakasuddhiṃ ādiyantiyā pācittiyaṃ bhaveti yojanā.</paragraph>
    <paragraph line="23" number="2148"> Tisso, catasso vā aṅguliyo ekato katvā vitthārena pavesane ekapabbepi paviṭṭhe ‘‘dvaṅgulapabbaparama’’nti niyamitappamāṇātikkamato āha <bold>‘‘ekapabbampi yā panā’’</bold>ti. <bold>Yā pana</bold> bhikkhunī catunnaṃ vāpi aṅgulīnaṃ tissannaṃ vāpi aṅgulīnaṃ ekapabbampi vitthārato paveseti, tassā pācittiyaṃ siyāti yojanā.</paragraph>
    <paragraph line="24" number="2149"><bold>Itī</bold>ti evaṃ. <bold>Sabbappakārenā</bold>ti gambhīrapavesanādinā sabbena pakārena. <bold>Abhibyattataraṃ katvā</bold>ti supākaṭataraṃ katvā. <bold>Ayamattho</bold>ti ‘‘ekissaṅguliyā tīṇī’’tiādinā vutto ayamattho.</paragraph>
    <paragraph line="25" number="2150"> Dvaṅgulapabbe doso natthīti yojanā. Udakasuddhipaccaye pana satipi phassasādiyane <pageBreak edition="V" number="2.0054" /> yathāvuttaparicchede anāpatti. <bold>Adhikampī</bold>ti dvaṅgulapabbato adhikampi. Udakasuddhiṃ karontiyā doso natthīti yojanā.</paragraph>
    <paragraph line="26" number="2151"> Tathā udakasuddhiṃ karontīnaṃ ummattikādīnaṃ anāpatti pakāsitāti yojanā.</paragraph>
    <centered line="27">Pañcamaṃ.</centered>
    <paragraph line="28" number="2152"><bold>Bhuñjato pana bhikkhussā</bold>ti pañcannaṃ bhojanānaṃ aññataraṃ bhuñjato bhikkhussa. Yathāha ‘‘bhuñjantassāti pañcannaṃ bhojanānaṃ aññataraṃ bhojanaṃ bhuñjantassā’’ti (pāci. 817). <bold>Pānīyaṃ vā vidhūpanaṃ</bold><pageBreak edition="M" number="2.0066" /><bold>vā</bold>ti vakkhamānaṃ pānīyaṃ, bījanīyañca. <bold>Upatiṭṭheyyā</bold>ti ‘‘hatthapāse tiṭṭhatī’’ti (pāci. 817) vacanato ettha <bold>upa</bold>-saddo hatthapāsasaṅkhātaṃ samīpaṃ vadatīti veditabbaṃ.</paragraph>
    <paragraph line="29" number="2153"> Vatthakoṇādi yā kāci ‘‘bījanī’’ti vuccatīti yojanā, iminā ‘‘bījanikiccaṃ sampādessāmī’’ti adhiṭṭhāya gahitacīvarakoṇappakāraṃ yaṃ kiñci ‘‘bījanī’’ti vuccatīti attho.</paragraph>
    <paragraph line="30" number="2154"> ‘‘Atha kho sā bhikkhunī tassa bhikkhuno bhuñjantassa pānīyena ca vidhūpanena ca upatiṭṭhitvā accāvadati. Atha kho so bhikkhu taṃ bhikkhuniṃ apasādeti ‘mā, bhagini, evarūpaṃ akāsi, netaṃ kappatī’ti. ‘Pubbe maṃ tvaṃ evañca evañca karosi, idāni ettakaṃ na sahasī’ti pānīyathālakaṃ matthake āsumbhitvā vidhūpanena pahāraṃ adāsī’’ti (pāci. 815) imasmiṃ <bold>vatthumhi</bold> bhikkhūhi ārocite ‘‘kathañhi nāma, bhikkhave, bhikkhunī bhikkhussa pahāraṃ dassatī’’tiādīni (pāci. 815) vatvā ‘‘yā pana bhikkhunī bhikkhussa bhuñjantassa pānīyena vā vidhūpanena vā upatiṭṭheyya, pācittiya’’nti (pāci. 816) vuttattā pahārapaccayā nu khoti āsaṅkaṃ nivattetumāha <bold>‘‘hatthapāse idha ṭhānapaccayāpatti dīpitā’’</bold>ti. Ettha ca <bold>āsumbhitvā</bold>ti pātetvā. <bold>Idhā</bold>ti imasmiṃ sikkhāpade. ‘‘Na, bhikkhave, bhikkhuniyā bhikkhussa pahāro dātabbo. Yā dadeyya, āpatti dukkaṭassā’’ti (cūḷava. 420) <bold>bhikkhunikkhandhake</bold><pageBreak edition="V" number="2.0055" /> vuttaṃ gahetvā āha <bold>‘‘pahārapaccayā vuttaṃ, khandhake dukkaṭaṃ visu’’</bold>nti. Iminā vuttassevatthassa kāraṇaṃ dassitaṃ hoti.</paragraph>
    <paragraph line="31" number="2155"><bold>Hatthapāsaṃ jahitvā</bold>ti ettha ‘‘bhojanaṃ bhuñjato’’ti ca <bold>khādanaṃ khādato</bold>ti ettha ‘‘hatthapāse’’ti ca vattabbaṃ <pageBreak edition="M" number="2.0067" />. Bhojanaṃ bhuñjato hatthapāsaṃ jahitvā upatiṭṭhantiyā vā khādanaṃ khādato hatthapāse upatiṭṭhantiyā vā hoti āpatti dukkaṭanti yojanā.</paragraph>
    <paragraph line="32" number="2156"><bold>Detī</bold>ti pānīyaṃ vā sūpādiṃ vā ‘‘imaṃ pivatha, iminā bhuñjathā’’ti deti. Tālavaṇṭaṃ ‘‘iminā bījantā bhuñjathā’’ti deti. <bold>Dāpetī</bold>ti aññena ubhayampi dāpeti. <bold>Idaṃ</bold> sikkhāpadaṃ samuṭṭhānato eḷakalomena samaṃ matanti yojanā.</paragraph>
    <centered line="33">Chaṭṭhaṃ.</centered>
    <paragraph line="34" number="2157"><bold>Viññatvā</bold>ti sayaṃ viññatvā, aññāya vā viññāpetvā. ‘‘Viññatvā vā viññāpetvā vā’’ti (pāci. 821) hi sikkhāpadaṃ. <bold>Āmakaṃ dhañña</bold>nti apakkaṃ abhaṭṭhaṃ sāliādikaṃ sattavidhaṃ dhaññaṃ. Yathāha – ‘‘āmakadhaññaṃ nāma sāli vīhi yavo godhumo kaṅgu varako kudrūsako’’ti (pāci. 822). <bold>Koṭṭetvā</bold>ti musalehi koṭṭetvā. Yadi paribhuñjatīti yojanā.</paragraph>
    <paragraph line="35" number="2158-60"> ‘‘Bhuñjissāmīti paṭiggaṇhāti, āpatti dukkaṭassāti idaṃ payogadukkaṭaṃ nāma, tasmā na kevalaṃ paṭiggahaṇeyeva dukkaṭaṃ hotī’’tiādinā (pāci. aṭṭha. 822) <bold>aṭṭhakathāgataṃ</bold> vibhāgaṃ dassetumāha <bold>‘‘na kevalaṃ tu dhaññāna’’</bold>ntiādi. <bold>Panā</bold>ti api-saddatthe, sukkhāpanepīti attho. <bold>Bhajjanatthāyā</bold>ti ettha ‘‘vaddalidivase’’ti seso. ‘‘Kapallasajjane uddhanasajjane’’ti paccekaṃ yojetabbaṃ. <bold>Dabbisajjane</bold>ti kaṭacchusampādane. Tattha kapallake dhaññapakkhipaneti yojanā. ‘‘Ghaṭṭanakoṭṭane’’ti vattabbe gāthābandhavasena na-kāralopaṃ katvā <bold>‘‘ghaṭṭakoṭṭane’’</bold>ti vuttaṃ.</paragraph>
    <paragraph line="36" number="2161-3"> Pamāṇa-saddassa <pageBreak edition="M" number="2.0068" /> āvattaliṅgasaṅkhyattā āha <bold>‘‘bhojanañceva viññattipamāṇa’’</bold>nti <pageBreak edition="V" number="2.0056" />. <bold>Āvattaliṅgasaṅkhyattaṃ</bold> nāma niyataliṅgekattabahuttaṃ. Tathā hettha <bold>pamāṇa</bold>-saddo niyatanapuṃsakaliṅge niyatekattaṃ vuccati. <bold>Ettha</bold> imasmiṃ sikkhāpade bhojanañceva viññatti cāti idaṃ dvayaṃ <bold>hi</bold> yasmā pamāṇaṃ, tasmā sayaṃ viññatvā vā aññato bhajjanādīni kārāpetvā vā aññāya pana viññāpetvā sayaṃ bhajjanādīni katvā vā <bold>yā pana</bold> bhikkhunī ajjhoharati, tassā ajjhohārapayogesu pācittiyo siyunti yojanā.</paragraph>
    <paragraph line="37"><bold>Mahāpaccariyaṃ</bold> (pāci. aṭṭha. 823) vuttaṃ vinicchayaṃ dassetumāha <bold>‘‘mātaraṃ vā’’</bold>tiādi. <bold>Mātaraṃ vāpi yācitvā</bold>ti ettha <bold>vā</bold>-saddo atthantaravikappane. <bold>Pi</bold>-saddo sambhāvane. Mātaraṃ vā pitaraṃ vā aññaṃ vā ñātakaṃ vā pavāritaṃ vā āmakadhaññaṃ yācitvā vā aññāya kārāpetvā vā yā paribhuñjati, tassā pācittīti yojanā.</paragraph>
    <paragraph line="38" number="2164"> Aviññattiyā laddhaṃ sayaṃ vā bhajjanādīni katvā vā aññāya kārāpetvā vā yā paribhuñjati, tassā dukkaṭanti yojanā.</paragraph>
    <paragraph line="39" number="2165"> Aññāya pana viññattiyā laddhaṃ tāya kārāpetvāpi sayaṃ katvā vā ajjhoharantiyā tathā āpatti dukkaṭanti yojanā. Idañca <bold>mahāpaccariyā</bold>gatanayaṃ gahetvā vuttaṃ. <bold>Mahāaṭṭhakathāyaṃ</bold> pana ‘‘aññāya viññattaṃ bhuñjantiyā dukkaṭa’’nti (pāci. aṭṭha. 822) vuttattā viññattiyāpi aññāya laddhaṃ āmakaṃ dhaññaṃ tāya kārāpetvā vā sayaṃ katvā vā paribhuñjantassāpi dukkaṭameva vuttanti veditabbaṃ.</paragraph>
    <paragraph line="40" number="2166-7"><bold>Sedakammādiatthāyā</bold>ti <pageBreak edition="M" number="2.0069" /> vātarogādinā āturānaṃ sedanādipaṭikāratthāya. Idha ‘‘aññātakaappavāritaṭṭhānepī’’ti seso. Bhikkhūnampi eseva nayo. Ṭhapetvā satta dhaññāni ñātakapavāritaṭṭhāne sesaviññattiyāpi anāpattīti ñātabbanti yojanā. <bold>Sesaviññattiyā</bold>ti muggamāsaalābukumbhaṇḍakādīnaṃ vuttadhaññāvasesānaṃ viññattiyā.</paragraph>
    <paragraph line="41">Sāliādīnaṃ sattannaṃ dhaññānaṃ dukkaṭassa vuttattā, anāmāsattā ca sabbena sabbaṃ na vaṭṭantīti dassetumāha <bold>‘‘ñātakānampī’’</bold>tiādi.</paragraph>
    <paragraph line="42" number="2168"><bold>Laddha</bold>nti <pageBreak edition="V" number="2.0057" /> labbhamānaṃ. <bold>Navakammesū</bold>ti navakammatthāya, nimittatthe bhummaṃ. Ettha ‘‘sampaṭicchitu’’nti seso. ‘‘Aviññattiyā labbhamānaṃ pana navakammatthāya sampaṭicchituṃ vaṭṭatī’’ti (pāci. aṭṭha. 823) <bold>mahāpaccariyaṃ</bold> vuttaṃ.</paragraph>
    <centered line="43">Sattamaṃ.</centered>
    <paragraph line="44" number="2169"><bold>Saṅkāra</bold>nti kacavaraṃ. <bold>Vighāsakaṃ vā</bold>ti ucchiṭṭhakamacchakaṇṭakamaṃsaṭṭhicalakamukhadhovanādikaṃ yaṃ kiñci. <bold>Chaḍḍeyya vā</bold>ti ettha ‘‘saya’’nti seso ‘‘chaḍḍāpeyya parehī’’ti vakkhamānattā. Kuṭṭassa tiro <bold>tirokuṭṭaṃ,</bold> tasmiṃ, kuṭṭassa parabhāgeti attho. ‘‘Pākārepi ayaṃ nayo’’ti vakkhamānattā kuṭṭanti vā byatirittā bhitti gahetabbā.</paragraph>
    <paragraph line="45" number="2171"><bold>Ekā</bold>ti ettha āpattīti seso. ‘‘Tassā’’ti iminā sambandho.</paragraph>
    <paragraph line="46" number="2172"><bold>Chaḍḍane</bold>ti ettha <bold>pi</bold>-saddo luttaniddiṭṭho. Dantakaṭṭhassa chaḍḍanepi bhikkhuniyā pācitti paridīpitāti yojanā.</paragraph>
    <paragraph line="47" number="2173-4"><bold>Sabbatthā</bold>ti <pageBreak edition="M" number="2.0070" /> vuttappakāresu sabbesu vikappesu. Anāpattivisayaṃ dassetumāha <bold>‘‘avalañjepī’’</bold>tiādi. Avalañje ṭhāne anoloketvā chaḍḍentiyāpi vā valañje ṭhāne oloketvāpi vā pana chaḍḍentiyā anāpattīti yojanā. Chaḍḍanaṃ <bold>kriyaṃ</bold>. Anolokanaṃ <bold>akriyaṃ</bold>.</paragraph>
    <centered line="48">Aṭṭhamaṃ.</centered>
    <paragraph line="49" number="2175-6"> Yā pana bhikkhunī khette vā nāḷikerādiārāme vā yattha katthaci ropime haritaṭṭhāne <bold>tāni</bold> vighāsuccārasaṅkāramuttasaṅkhātāni <bold>cattāri vatthūni</bold> sace sayaṃ chaḍḍeti vā, tathā pare chaḍḍāpeti vā, tassā bhikkhuniyā āpattivinicchayo <bold>vuttanayo</bold> ‘‘ekeka’’miccādinā yathāvuttapakāroti yojanā.</paragraph>
    <paragraph line="50" number="2177-8"><bold>Yā pana</bold> bhikkhunī harite khette nisīditvā bhuñjamānā vā tathā harite <bold>tattha</bold><pageBreak edition="V" number="2.0058" /> khette ucchuādīni <bold>khādanti</bold> khādamānā gacchantī vā yadi ucchiṭṭhaṃ udakaṃ vā calakādiṃ vā chaḍḍeti, tassā pācittiyaṃ hotīti yojanā. <bold>Calakaṃ</bold> nāma vamikaraṃ.</paragraph>
    <paragraph line="51" number="2179"><bold>Tādise</bold> harite ṭhāne antamaso matthakachinnaṃ nāḷikerampi jalaṃ pivitvā chaḍḍentiyā āpatti siyāti yojanā.</paragraph>
    <paragraph line="52" number="2180"><bold>Sabbesa</bold>nti bhikkhubhikkhunīnaṃ.</paragraph>
    <paragraph line="53" number="2181"> Lāyitampi khettaṃ puna rohaṇatthāya manussā rakkhanti ce, <bold>tattha</bold> tasmiṃ khette vighāsuccārādīni chaḍḍentiyā <bold>assā</bold> bhikkhuniyā <bold>yathāvatthukameva hi</bold> pācittiyamevāti <pageBreak edition="M" number="2.0071" /> yojanā. <bold>‘‘Assā yathāvatthuka’’</bold>nti iminā bhikkhussa dukkaṭanti vuttameva hoti.</paragraph>
    <paragraph line="54" number="2182"><bold>Chaḍḍite khette</bold>ti manussehi uddhaṭasasse khette. Yathāha – ‘‘manussesu sassaṃ uddharitvā gatesu chaḍḍitakhettaṃ nāma hoti, tattha vaṭṭatī’’ti (pāci. aṭṭha. 830). Evaṃ akatepi khette sāmike āpucchitvā kātuṃ vaṭṭati. Yathāha ‘‘sāmike apaloketvā chaḍḍetī’’ti (pāci. 832). Idha khettapālakā, ārāmādigopakā ca <bold>sāmikā</bold> eva. Saṅghassa khette, ārāme ca sace ‘‘tattha kacavaraṃ na chaḍḍetabba’’nti katikā natthi, bhikkhussa chaḍḍetuṃ vaṭṭati saṅghapariyāpannattā, na bhikkhunīnaṃ. Tāsaṃ pana bhikkhusaṅghe vuttanayena na vaṭṭati, na tassa bhikkhussa, evaṃ santepi sāruppavasena kātabbanti. <bold>Sabba</bold>nti uccārādi catubbidhaṃ.</paragraph>
    <centered line="55">Navamaṃ.</centered>
    <paragraph line="56" number="2183"> Ettha ‘‘naccaṃ nāma yaṃ kiñci naccaṃ. Gītaṃ nāma yaṃ kiñci gītaṃ. Vāditaṃ nāma yaṃ kiñci vādita’’nti (pāci. 835) vacanato ‘‘yaṃ kiñcī’’ti seso. Yā pana bhikkhunī yaṃ kiñci naccaṃ vā yaṃ kiñci gītaṃ vā yaṃ kiñci vāditaṃ vā dassanatthāya gaccheyyāti yojanā. Tattha <bold>yaṃ kiñci nacca</bold>nti naṭādayo vā naccantu soṇḍā vā, antamaso morasukamakkaṭādayopi, sabbampetaṃ naccameva. <bold>Yaṃ kiñci gīta</bold>nti naṭādīnaṃ vā gītaṃ hotu ariyānaṃ parinibbānakāle ratanattayaguṇūpasaṃhitaṃ sādhukīḷitagītaṃ vā asaññatabhikkhūnaṃ <pageBreak edition="V" number="2.0059" /> dhammabhāṇakagītaṃ vā, sabbampetaṃ gītameva. <bold>Yaṃ kiñci vādita</bold>nti ghanādivādanīyabhaṇḍavāditaṃ vā hotu kuṭabherivāditaṃ vā antamaso udarabherivāditampi <pageBreak edition="M" number="2.0072" />, sabbampetaṃ vāditameva. ‘‘Dassanasavanatthāyā’’ti vattabbe virūpekasesanayena <bold>‘‘dassanatthāyā’’</bold>ti vuttaṃ. Pañcannaṃ viññāṇānaṃ yathāsakaṃ visayassa ālocanasabhāvatāya vā <bold>‘‘dassanatthāya’’</bold> icceva vuttaṃ.</paragraph>
    <paragraph line="57" number="2184"> Pubbapayogadukkaṭena saha pācittiyaṃ dassetumāha <bold>‘‘dassanatthāya naccassā’’</bold>tiādi. <bold>Gītassā</bold>ti ettha ‘‘vāditassā’’ti pakaraṇato labbhati.</paragraph>
    <paragraph line="58" number="2185"><bold>Ekapayogenā</bold>ti ekadisāvalokanapayogena. Teneva vakkhati ‘‘aññasmimpi…pe… siyu’’nti. <bold>Passatī</bold>ti ettha ‘‘nacca’’nti seso. <bold>Tesa</bold>nti yesaṃ naccaṃ passati. <bold>Pi</bold>-saddena vāditampi sampiṇḍeti. Yathāha ‘‘tesaṃyeva gītavāditaṃ suṇāti, ekameva pācittiya’’nti (pāci. aṭṭha. 836).</paragraph>
    <paragraph line="59" number="2186"><bold>Aññato</bold>ti aññasmiṃ disābhāge.</paragraph>
    <paragraph line="60" number="2187"> ‘‘Visuṃ pācittiyo siyu’’nti idameva pakāsetumāha <bold>‘‘payogagaṇanāyettha, āpattigaṇanā siyā’’</bold>ti. <bold>Etthā</bold>ti imasmiṃ nānādisābhāge. Naccagītavāditānaṃ dassanasavane <bold>aṭṭhakathā</bold>gataṃ vinicchayaṃ dassetumāha <bold>‘‘naccitu’’</bold>ntiādi.</paragraph>
    <paragraph line="61" number="2188"> ‘‘Nacca itī’’ti padacchedo, ‘‘naccāhī’’tipi pāṭho. <bold>Upaṭṭhāna</bold>nti bherisaddapūjaṃ. <bold>Sampaṭicchitu</bold>nti ‘‘sādhū’’ti adhivāsetuṃ. Imassa upalakkhaṇavasena vuttattā naccagītepi eseva nayo.</paragraph>
    <paragraph line="62" number="2189-90"><bold>Sabbatthā</bold>ti naccanādīsu sabbattha. <bold>Upaṭṭhānaṃ karomāti</bold> tumhākaṃ cetiyassa naccādīhi upahāraṃ karomāti. <bold>Upaṭṭhānaṃ pasatthanti</bold> upaṭṭhānakaraṇaṃ nāma sundaranti.</paragraph>
    <paragraph line="63">Yā <pageBreak edition="M" number="2.0073" /> ārāmeyeva ca ṭhatvā passati vā suṇāti vāti yojanā, idha ‘‘antarārāme vā’’tiādi <pageBreak edition="V" number="2.0060" /> seso. ‘‘Ārāme ṭhatvā antarārāme vā bahiārāme vā naccādīni passati vā suṇāti vā, anāpattī’’ti (pāci. aṭṭha. 837) <bold>aṭṭhakathāya</bold> vuttaṃ. <bold>‘‘Ṭhatvā’’</bold>ti vuttepi sabbesupi iriyāpathesu labbhati. <bold>Ārāme ṭhatvā</bold>ti na kevalaṃ ṭhatvāva, tato gantvāpi sabbiriyāpathehipi labhati. ‘‘Ārāme ṭhitā’’ti (pāci. 837) pana ārāmapariyāpannadassanatthaṃ vuttaṃ. Itarathā nisinnāpi na labheyyāti <bold>gaṇṭhipadā</bold>dīsu vuttaṃ. Bhikkhūnampi eseva nayo.</paragraph>
    <paragraph line="64" number="2191"> Yā attano ṭhitokāsaṃ āgantvā payojitaṃ passati vā suṇāti vāti yojanā. <bold>Ṭhitokāsa</bold>nti ettha gatinivattisāmaññena sayitanisinnampi gayhati. Tathārūpā hi kāraṇā gantvā passantiyā vāpīti yojanā. <bold>Kāraṇaṃ</bold> nāma salākabhattādikāraṇaṃ. Yathāha ‘‘sati karaṇīyeti salākabhattādīnaṃ vā atthāya aññena vā kenaci karaṇīyena gantvā gataṭṭhāne passati vā suṇāti vā, anāpattī’’ti (pāci. aṭṭha. 837).</paragraph>
    <paragraph line="65" number="2192"> Maggaṃ gacchantī paṭipathe naccaṃ aṭṭhatvā passatīti evaṃ passantiyāpi ca tathā anāpattīti ajjhāhārayojanā. <bold>Paṭipathe</bold>ti gamanamaggābhimukhe. <bold>Āpadāsupī</bold>ti tādisena upaddavena upaddutā samajjaṭṭhānaṃ pavisati, evaṃ pavisitvā passantiyā vā suṇantiyā vā anāpatti.</paragraph>
    <paragraph line="66" number="2193"><bold>Idaṃ</bold> sikkhāpadaṃ samuṭṭhānato eḷakalomasikkhāpadena <bold>samaṃ mataṃ</bold> ‘‘samāna’’nti viññātaṃ.</paragraph>
    <centered line="67">Dasamaṃ.</centered>
    <centered line="68">Lasuṇavaggo paṭhamo.</centered>
    <paragraph line="69" number="2194-5"><bold>Idha</bold><pageBreak edition="M" number="2.0074" /> imasmiṃ sāsane yā pana bhikkhunī rattandhakārasmiṃ appadīpe purisena saddhiṃ ekikā sace santiṭṭhati, tassā pācittiyaṃ vuttanti yojanā. <bold>Rattandhakārasmi</bold>nti rattiyaṃ. Rattipariyāyo hi <bold>rattandhakāra</bold>-saddo. Yathāha <bold>padabhājane</bold> ‘‘rattandhakāreti oggate sūriye’’ti (pāci. 840). <bold>Appadīpe</bold>ti pajjotacandasūriyaaggīsu ekenāpi anobhāsite, iminā <pageBreak edition="V" number="2.0061" /> rattikkhettaṃ dasseti. <bold>‘‘Santiṭṭhatī’’</bold>ti iminā gamananisinnasayanasaṅkhātaṃ iriyāpathattikañca upalakkhitanti daṭṭhabbaṃ. Vuttañhi vajirabuddhinā ‘‘santiṭṭheyyāti ettha ṭhānāpadesena catubbidhopi iriyāpatho saṅgahito, tasmā purisena saddhiṃ caṅkamanādīni karontiyāpi pācittiyañca upalabbhatī’’ti (vajira. ṭī. pācittiya 839 thokaṃ visadisaṃ). <bold>Purisena saddhi</bold>nti santiṭṭhituṃ, sallapituñca viññunā manussapurisena saddhiṃ.</paragraph>
    <paragraph line="70">Rahassādavasena purisassa <bold>hatthapāsaṃ</bold> samāgantvā tena <bold>saddhiṃ</bold> sallapantiyā vā pācittiyaṃ vuttanti yojanā.</paragraph>
    <paragraph line="71" number="2196-7"> Yā pana bhikkhunī sace manussapurisassa hatthapāsaṃ vijahitvā santiṭṭhati vā sallapati vā, yakkhapetatiracchānagatānaṃ hatthapāsaṃ avijahitvā santiṭṭhati vā sallapati vā, tassā dukkaṭaṃ paridīpitanti yojanā.</paragraph>
    <paragraph line="72"><bold>Viññu</bold>ggahaṇena aviññū puriso anāpattiṃ na karotīti dīpeti.</paragraph>
    <paragraph line="73" number="2198"><bold>Aññavihitāyā</bold>ti rahoassādato aññaṃ cintentiyā. Yathāha ‘‘rahoassādato aññavihitāva hutvā’’ti (pāci. aṭṭha. 841). Catutthena, chaṭṭhena ca samuṭṭhānena samuṭṭhānato <pageBreak edition="M" number="2.0075" /><bold>theyyasatthasamuṭṭhānaṃ</bold>. Santiṭṭhanasallapanavasena <bold>kriyaṃ</bold>. Saññāya vimokkho etasminti <bold>saññāvimokkhakaṃ</bold>.</paragraph>
    <centered line="74">Paṭhamaṃ.</centered>
    <paragraph line="75" number="2199"><bold>Paṭicchanne okāse</bold>ti kuṭṭādīsu yena kenaci paṭicchanne okāse. <bold>Idaṃ</bold> vacanaṃ.</paragraph>
    <centered line="76">Dutiyaṃ.</centered>
    <paragraph line="77" number="2200"> Tatiye ‘‘ajjhokāse’’ti ca catutthe ‘‘rathikāya, byūhe, siṅghāṭake’’ti padāni ca vajjetvā avasesaṃ sandhāyāha ‘‘apubbaṃ natthi kiñcipī’’ti. Ettha ‘‘vattabba’’nti seso. Ettha <pageBreak edition="V" number="2.0062" /> ca <bold>rathikāyā</bold>ti racchāya. <bold>Byūhe</bold>ti anibbiddharacchāya. <bold>Siṅghāṭake</bold>ti caccare okāse, tikoṇaṃ vā catukoṇaṃ vā maggasamodhānaṭṭhāneti vuttaṃ hoti.</paragraph>
    <centered line="78">Tatiyacatutthāni.</centered>
    <paragraph line="79" number="2201-2"> ‘‘Yā pana bhikkhunī purebhattaṃ kulāni upasaṅkamitvā āsane nisīditvā sāmike anāpucchā pakkameyya, pācittiya’’nti (pāci. 855) vacanato yā pana bhikkhunī purebhattaṃ kulāni upasaṅkamitvā chadananto āsane nisīditvā sāmike anāpucchā anovassakappadesaṃ atikkameti, <bold>yā</bold> ca ajjhokāse vā nisīditvā sace upacāraṃ atikkameti, tassā paṭhame pade dukkaṭaṃ hoti, dutiye pade pācitti pariyāputāti yojanā. <bold>‘‘Āsane’’</bold>ti iminā pallaṅkamābhujitvā nisīdanārahamāsanaṃ adhippetaṃ. Yathāha – ‘‘āsanaṃ nāma pallaṅkassa okāso vuccatī’’ti (pāci. 856). <bold>Anovassappadesa</bold>nti nibbakosabbhantaraṃ. Abbhokāse āpattikhettaṃ dassetumāha <bold>‘‘upacārampi vā sace’’</bold>ti. <bold>Upacāra</bold>nti dvādasahatthappamāṇaṃ <pageBreak edition="M" number="2.0076" /> padesaṃ. Yathāha <bold>gaṇṭhipade</bold> ‘‘upacāro dvādasahattho’’ti.</paragraph>
    <paragraph line="80" number="2203"><bold>‘‘Tathā’’</bold>ti iminā ‘‘dukkaṭaṃ samudīrita’’nti idaṃ paccāmasati. Āpuṭṭhe anāpuṭṭhasaññāya āpuṭṭhe vicikicchato pakkamantiyā tathā dukkaṭanti yojanā. Ettha ca ‘‘bhikkhuniyā’’ti sambandhiniyā samānattā ‘‘vicikicchantiyā’’ti vattabbe liṅgavipallāsavasena <bold>‘‘vicikicchato’’</bold>ti vuttanti daṭṭhabbaṃ.</paragraph>
    <paragraph line="81" number="2204"><bold>Gilānāyā</bold>ti yā tādisena gelaññena āpucchituṃ na sakkoti. <bold>Āpadāsū</bold>ti ghare aggi uṭṭhito hoti corā vā, evarūpe upaddave anāpucchā pakkamantiyā anāpatti.</paragraph>
    <centered line="82">Pañcamaṃ.</centered>
    <paragraph line="83" number="2205-6"><bold>‘‘Gacchantiyā vajantiyā’’</bold>ti ca nisīdananipajjanāvasānadassanatthaṃ vuttaṃ. Pācittiyaṃ pana pacchābhattaṃ sāmike ‘‘idha nisīdāma vā sayāma vā’’ti anāpucchitvā nisinnanipannapaccayā <pageBreak edition="V" number="2.0063" /> hotīti veditabbaṃ. Pacchābhattaṃ sāmike anāpucchā āsane <bold>nisīditvā</bold> gacchantiyā ekā pācitti hotīti yojanā. Esa nayo <bold>‘‘nipajjitvā’’</bold>tiādīsupi.</paragraph>
    <paragraph line="84">Yathā pana tattha asaṃhārime anāpatti, evamidha dhuvapaññatte vā anāpattīti.</paragraph>
    <centered line="85">Chaṭṭhaṃ.</centered>
    <paragraph line="86" number="2207"><bold>Tisamuṭṭhāna</bold>nti sacittakehi tīhi samuṭṭhānehi samuṭṭhānato.</paragraph>
    <centered line="87">Aṭṭhamaṃ.</centered>
    <paragraph line="88" number="2208"> Yā <pageBreak edition="M" number="2.0077" /> pana bhikkhunī attānampi vā parampi vā nirayabrahmacariyehi abhisapeyya, tassā vācato vācato siyā pācittīti yojanā. Tattha <bold>abhisapeyyā</bold>ti sapathaṃ kareyya, ‘‘niraye nibbattāmi, avīcimhi nibbattāmī’’ti attānaṃ vā ‘‘niraye nibbattatu, avīcimhi nibbattatū’’ti paraṃ vā ‘‘gihinī homi, odātavatthā homī’’ti attānaṃ vā ‘‘gihinī hotu, odātavatthā hotū’’ti paraṃ vā abhisapeyyāti vuttaṃ hoti.</paragraph>
    <paragraph line="89" number="2210"> Akkosati attānaṃ vā paraṃ vāti sambandho. <bold>Tikapācittiya</bold>nti upasampannāya upasampannasaññāvematikāanupasampannasaññāvasena. <bold>Sesāyā</bold>ti anupasampannāya. Anupasampannāya upasampannasaññā, vematikā, anupasampannasaññā akkosati, dukkaṭanti evaṃ <bold>tikadukkaṭaṃ</bold>.</paragraph>
    <paragraph line="90" number="2211"> Atthadhammānusāsaniṃ purakkhatvā vadantīnaṃ anāpattīti yojanā. Yathāha <bold>aṭṭhakathāyaṃ</bold> ‘‘atthapurekkhārāyāti aṭṭhakathaṃ kathentiyā. Dhammapurekkhārāyāti pāḷiṃ vācentiyā. Anusāsanipurekkhārāyāti ‘idānipi tvaṃ edisā, sādhu viramassu, no ce viramasi, addhā puna evarūpāni kammāni katvā niraye uppajjissasi, tiracchānayoniyā uppajjissasī’ti evaṃ anusāsaniyaṃ ṭhatvā vadantiyā anāpattī’’ti (pāci. aṭṭha. 878).</paragraph>
    <centered line="91">Navamaṃ.</centered>
    <paragraph line="92" number="2212"><bold>Vadhitvā</bold>ti <pageBreak edition="V" number="2.0064" /> satthādīhi paharitvā. <bold>Vadhitvā vā</bold>ti ettha <bold>vā</bold>-saddo <bold>pāḷiyaṃ</bold> ‘‘vadhitvā vadhitvā’’ti (pāci. 880) vuttaṃ āmeḍitaṃ sūceti.</paragraph>
    <paragraph line="93" number="2213"><bold>Etthā</bold>ti <pageBreak edition="M" number="2.0078" /> imasmiṃ sikkhāpade. Kāyavācācittasamuṭṭhānaṃ <bold>dhuranikkhepasamuṭṭhānaṃ</bold> nāma, samanubhāsanasamuṭṭhānantipi etasseva nāmaṃ.</paragraph>
    <centered line="94">Dasamaṃ.</centered>
    <centered line="95">Andhakāravaggo dutiyo.</centered>
    <paragraph line="96" number="2214"> Yā pana bhikkhunī <bold>naggā</bold> anivatthā apārutā hutvā nahāyati, assā sabbapayoge dukkaṭaṃ. <bold>Tassa</bold> nahānassa <bold>vosāne</bold> pariyosāne sā bhikkhunī <bold>jinavuttaṃ</bold> jinena bhagavatā bhikkhunīnaṃ paññattaṃ <bold>dosaṃ</bold> pācittiyāpattiṃ <bold>samupeti</bold> āpajjatīti yojanā. <bold>Bhikkhuni dosa</bold>nti ettha gāthābandhavasena rasso kato.</paragraph>
    <paragraph line="97" number="2215"><bold>Acchinnacīvarā</bold>ti acchinnaudakasāṭikacīvarā. <bold>Naṭṭhacīvarā</bold>ti corādīhi naṭṭhaudakasāṭikacīvarā. <bold>Āpadāsu vā</bold>ti ‘‘mahagghaṃ imaṃ disvā corāpi hareyyu’’nti evarūpāsu āpadāsu vā naggāya nahāyantiyā na doso.</paragraph>
    <centered line="98">Paṭhamaṃ.</centered>
    <paragraph line="99" number="2216"><bold>Dutiye</bold>ti ‘‘udakasāṭikaṃ pana bhikkhuniyā kārayamānāyā’’tiādisikkhāpade (pāci. 888).</paragraph>
    <centered line="100">Dutiyaṃ.</centered>
    <paragraph line="101" number="2217-8"><bold>Dussibbitaṃ cīvara</bold>nti asakkaccasibbitaṃ cīvaraṃ. <bold>Visibbetvā</bold>ti dussibbitaṃ puna sibbanatthāya sayaṃ vā vigatasibbanaṃ katvā. ‘‘Visibbāpetvā’’ti seso. Yathāha ‘‘visibbetvā vā visibbāpetvā vā’’ti (pāci. 893). <bold>Anantarāyā</bold>ti dasasu antarāyesu <pageBreak edition="M" number="2.0079" /> aññatarantarāyarahitā. <bold>Taṃ</bold> visibbitaṃ, visibbāpitaṃ vā cīvaraṃ. ‘‘Anantarāyā taṃ <pageBreak edition="V" number="2.0065" /> pacchā’’ti vattabbe gāthābandhavasena rasso kato. <bold>Na sibbeyyā</bold>ti etthāpi ‘‘na sibbāpeyyā’’ti seso. Yathāha ‘‘neva sibbeyya, na sibbāpanāya ussukkaṃ kareyyā’’ti (pāci. 893).</paragraph>
    <paragraph line="102"><bold>Catupañcāha</bold>nti ettha ‘‘uttarichappañcavācāhi (pāci. 62-64), uttaridirattatiratta’’ntiādīsu (pāci. 51-52) viya appasaṅkhyāya bahusaṅkhyāyaṃ antogadhattepi ubhayavacanaṃ lokavohāravasena vacanasiliṭṭhatāyāti daṭṭhabbaṃ. <bold>Dhure</bold>ti sibbanussāhe. <bold>Nikkhittamatte</bold>ti vissaṭṭhamatte.</paragraph>
    <paragraph line="103" number="2219"><bold>Tikapācittiyaṃ vutta</bold>nti upasampannāya upasampannasaññā, vematikā, anupasampannasaññāti tīsu vāresu tikapācittiyaṃ vuttaṃ. <bold>Sesāyā</bold>ti anupasampannāya. <bold>Tikadukkaṭa</bold>nti vārattaye dukkaṭattayaṃ.</paragraph>
    <paragraph line="104" number="2220"><bold>Ubhinna</bold>nti upasampannānupasampannānaṃ. <bold>Aññasmi</bold>nti cīvarato aññasmiṃ. <bold>Antarāyepi vā satī</bold>ti rājacorādiantarāyānaṃ dasannaṃ aññatare sati.</paragraph>
    <paragraph line="105" number="2221"><bold>‘‘Dhuranikkhepanaṃ nāma, samuṭṭhānamidaṃ mata’’</bold>nti idaṃ <bold>aṭṭhakathāya</bold> ‘‘dhuranikkhepasamuṭṭhāna’’nti (pāci. aṭṭha. 893) vuttameva gahetvā vuttaṃ, terasasu samuṭṭhānasīsesu ‘‘dhuranikkhepasamuṭṭhāna’’nti visuṃ samuṭṭhānasīsaṃ nāma natthi. <bold>Mātikaṭṭhakathāya</bold>ñca ‘‘samanubhāsanasamuṭṭhāna’’nti (kaṅkhā. aṭṭha. cīvarasibbanasikkhāpadavaṇṇanā, atthato samānaṃ) vuttaṃ, taṃ samuṭṭhānasīsesu antogadhameva. Tasmā ‘‘dhuranikkhepasamuṭṭhāna’’nti idaṃ samanubhāsanasamuṭṭhānasseva pariyāyoti gahetabbaṃ.</paragraph>
    <centered line="106">Tatiyaṃ.</centered>
    <paragraph line="107" number="2222"> Pañca <pageBreak edition="M" number="2.0080" /> ahāni <bold>pañcāhaṃ,</bold> pañcāhameva <bold>pañcāhikaṃ</bold>. <bold>‘‘Atikkameyyā’’</bold>ti kiriyāya dvikammakattā <bold>‘‘pañcāhika’’</bold>nti ca <bold>‘‘saṅghāṭicāra’’</bold>nti ca upayogatthe eva upayogavacanaṃ. Saṅghaṭitaṭṭhena <bold>saṅghāṭi,</bold> iti vakkhamānānaṃ pañcannaṃ cīvarānamevādhivacanaṃ, saṅghāṭīnaṃ <pageBreak edition="V" number="2.0066" /> cāro <bold>saṅghāṭicāro,</bold> paribhogavasena vā otāpanavasena vā parivattananti attho. ‘‘Pañcāhikaṃ saṅghāṭicāraṃ atikkameyyāti pañcamaṃ divasaṃ pañca cīvarāni neva nivāseti na pārupati na otāpeti pañcamaṃ divasaṃ atikkāmeti, āpatti pācittiyassā’’ti (pāci. 899) vacanato pañcadivasabbhantare yaṃ kiñci akatvā atikkāmentiyā cīvaragaṇanāya pācitti hotīti dassetumāha <bold>‘‘yātikkameyyā’’</bold>tiādi.</paragraph>
    <paragraph line="108" number="2223"><bold>Ticīvara</bold>nti antaravāsakauttarāsaṅgasaṅghāṭisaṅkhātaṃ ticīvarañca. <bold>Saṃkaccī</bold>ti thanaveṭhanasaṅkhātaṃ cīvarañca. <bold>Dakasāṭī</bold>ti utunikāle nivāsetabbaudakasāṭicīvarañca. <bold>Iti</bold> ime pañca. <bold>Pañca tū</bold>ti pañca cīvarāni nāma.</paragraph>
    <paragraph line="109" number="2224-5"><bold>Tikapācittī</bold>ti pañcāhātikkantasaññā, vematikā, anatikkantasaññāti vikappattaye pācittiyattayaṃ hoti. <bold>Pañcāhānatikkante</bold> atikkantasaññāvematikānaṃ vasena dvikadukkaṭaṃ.</paragraph>
    <paragraph line="110"><bold>‘‘Pañcame divase’’</bold>tiādi anāpattivārasandassanaṃ. <bold>Nisevatī</bold>ti nivāseti vā pārupati vā. <bold>Otāpetī</bold>ti ettha vā-saddo luttaniddiṭṭho, otāpeti vāti attho. <bold>Āpadāsupī</bold>ti mahagghaṃ cīvaraṃ, na sakkā hoti corabhayādīsu paribhuñjituṃ, evarūpe upaddave anāpatti.</paragraph>
    <centered line="111">Catutthaṃ.</centered>
    <paragraph line="112" number="2226"> Aññissā <pageBreak edition="M" number="2.0081" /> saṅkametabbacīvaraṃ anāpucchā gahetvā yā paribhuñjati, tassā pācittiyaṃ siyāti yojanā, <bold>aññissā</bold> upasampannāya santakaṃ pañcannaṃ cīvarānaṃ aññataraṃ tassā avatvā ādāya puna tassā dātabbaṃ, adatvā <bold>yā</bold> bhikkhunī paṭisevati, tassā pācittiyaṃ hotīti attho. ‘‘Saṅkametabbacīvaraṃ saṅkamanīya’’nti pariyāyasaddā ete. Yathāha ‘‘cīvarasaṅkamanīyanti saṅkametabbacīvaraṃ, aññissā santakaṃ anāpucchā gahitaṃ puna paṭidātabbacīvaranti attho’’ti (pāci. aṭṭha. 903).</paragraph>
    <paragraph line="113" number="2227"><bold>Tikapācittiyaṃ vutta</bold>nti ‘‘upasampannāya upasampannasaññā…pe… vematikā <pageBreak edition="V" number="2.0067" /> …pe… anupasampannasaññā cīvarasaṅkamanīyaṃ dhāreti, āpatti pācittiyassā’’ti (pāci. 905) evaṃ tikapācittiyaṃ <bold>pāḷiyaṃ</bold> vuttaṃ. <bold>Sesāyā</bold>ti anupasampannāya. <bold>‘‘Tikadukkaṭa’’</bold>nti idañca vuttanayameva. <bold>Āpadāsū</bold>ti sace apārutaṃ vā anivatthaṃ vā corā haranti, evarūpāsu āpadāsu vā.</paragraph>
    <paragraph line="114" number="2228"> Etaṃ samuṭṭhānaṃ kathinena tulyanti yojanā. Gahaṇaṃ, paribhogo ca <bold>kriyaṃ</bold>. Anāpucchanaṃ <bold>akriyaṃ</bold>.</paragraph>
    <centered line="115">Pañcamaṃ.</centered>
    <paragraph line="116" number="2229"><bold>Labhitabbaṃ tu cīvara</bold>nti labhitabbaṃ vikappanupagaṃ cīvaraṃ. <bold>Nivāretī</bold>ti yathā te dātukāmā na denti, evaṃ antarāyaṃ parakkamati. <bold>Pācittiṃ paridīpaye</bold>ti sace tassā vacanena te na denti, bhikkhuniyā pācittiyaṃ vadeyyāti attho.</paragraph>
    <paragraph line="117" number="2230"> Ettha paṭhamaṃ ‘‘saṅghassā’’ti vuttattā <bold>gaṇassā</bold>ti dve tayova gahetabbā. <bold>Lābhe</bold>ti ettha ‘‘nivārite’’ti seso. Sace aññaṃ parikkhāraṃ nivāreti, tatheva dukkaṭanti yojanā. <bold>Añña</bold>nti vikappanupagacīvarato aññaṃ. <bold>Parikkhāra</bold>nti <pageBreak edition="M" number="2.0082" /> yaṃ kiñci thālakādīnaṃ vā sappitelādīnaṃ vā aññataraṃ.</paragraph>
    <paragraph line="118" number="2231"><bold>Ānisaṃsaṃ nidassetvā</bold>ti ‘‘kittakaṃ agghanakaṃ dātukāmatthāti pucchati, ‘ettakaṃ nāmā’ti vadanti, ‘āgametha tāva, idāni vatthu mahagghaṃ, katipāhena kappāse āgate samagghaṃ bhavissatī’’ti evaṃ ānisaṃsaṃ dassetvā. <bold>Na dosatā</bold>ti na doso, anāpattīti attho.</paragraph>
    <centered line="119">Chaṭṭhaṃ.</centered>
    <paragraph line="120" number="2232-3"><bold>Dhammikaṃ</bold> samaggena saṅghena sannipatitvā kariyamānaṃ cīvarānaṃ <bold>vibhaṅgaṃ</bold> bhājanaṃ <bold>yā</bold> bhikkhunī <bold>paṭisedheyya</bold> paṭibāheyya, <bold>tassā</bold> evaṃ paṭisedhentiyā pācittiyaṃ hotīti yojanā. Adhamme dhammasaññāya dukkaṭaṃ paridīpitanti yojanā. <bold>Ubho vematikāya vā</bold>ti ubhosu vematikāya. Gāthābandhavasena su-saddalopo. Dhammike adhammike cīvaravibhaṅge vematikāya paṭibāhantiyā <pageBreak edition="V" number="2.0068" /> dukkaṭaṃ paridīpitanti yojanā. Yathāha ‘‘dhammike vematikā paṭibāhati, āpatti dukkaṭassa. Adhammike vematikā paṭibāhati, āpatti dukkaṭassā’’ti. <bold>Ānisaṃsaṃ nidassetvā</bold>ti ‘‘ekissā ekaṃ sāṭakaṃ nappahoti, āgametha tāva, katipāheneva uppajjissati, tato bhājessāmī’’ti (pāci. 914) evaṃ ānisaṃsaṃ dassetvā.</paragraph>
    <centered line="121">Sattamaṃ.</centered>
    <paragraph line="122" number="2235-6"> Nivāsanupagaṃ vā tathā pārupanupagaṃ vā kappabindukataṃ vā yaṃ kiñci cīvaraṃ pañca <bold>sahadhammike</bold> ca mātā<bold>pitaropi</bold> muñcitvā <bold>aññassa yassa kassaci</bold> gahaṭṭhassa vā paribbājakassa vā <pageBreak edition="M" number="2.0083" /> yadi dadeyya, tassāpi pācittiyaṃ pariyāputanti yojanā. Ettha ca <bold>‘‘pitaro’’</bold>ti mātā ca pitā ca mātāpitaroti vattabbe virūpekasesavasena niddeso daṭṭhabbo.</paragraph>
    <paragraph line="123" number="2237"><bold>Ettha</bold> imasmiṃ sikkhāpade tā pana pācittiyo cīvarānaṃ gaṇanāya vasena gaṇetabbāti yojanā.</paragraph>
    <paragraph line="124" number="2238"> Tāva sampaṭicchito kālo etassāti <bold>tāvakālikaṃ,</bold> cīvaraṃ. ‘‘Aññassā’’ti pubbe vuttassa dūrattā punapi <bold>‘‘aññesa’’</bold>nti āha, soyevattho.</paragraph>
    <centered line="125">Aṭṭhamaṃ.</centered>
    <paragraph line="126" number="2239"> Yā pana bhikkhunī ‘‘sace mayaṃ sakkoma, dassāma karissāmāti evaṃ vācā bhinnā hotī’’ti vuttāya dubbalāya cīvarapaccāsāya cīvarassa vibhaṅgaṃ nisedhetvā cīvare kālaṃ atikkameyya, assā <bold>dosatā</bold> pācittiyāpatti hotīti yojanā. <bold>Cīvare kāla</bold>nti ‘‘cīvarakālasamayo nāma anatthate kathine vassānassa pacchimo māso, atthate kathine pañcamāsā’’ti (pāci. 922) <bold>padabhājane</bold> vuttaṃ cīvarakālaṃ. <bold>Atikkameyyā</bold>ti ‘‘anatthate kathine vassānassa pacchimaṃ divasaṃ, atthate kathine kathinuddhāradivasaṃ atikkāmetī’’ti vuttavidhiṃ atikkāmeyya.</paragraph>
    <paragraph line="127" number="2240"> ‘‘Adubbalacīvare <pageBreak edition="V" number="2.0069" /> dubbalacīvarasaññā, āpatti dukkaṭassā’’ti vacanato <bold>sudubbalanti cetasā</bold>ti ettha <bold>su</bold>-saddo padapūraṇe. <bold>Ubhosū</bold>ti dubbale, adubbale ca. <bold>Kaṅkhitāya vā</bold>ti vematikāya vā.</paragraph>
    <paragraph line="128" number="2241"><bold>Ānisaṃsaṃ nidassetvā</bold>ti ‘‘kiñcāpi ‘na mayaṃ ayye sakkomā’ti vadanti, idāni pana tesaṃ kappāso āgamissati, saddho pasanno puriso āgamissati <pageBreak edition="M" number="2.0084" />, addhā dassatī’’ti (pāci. aṭṭha. 921) evaṃ <bold>aṭṭhakathāya</bold> vuttanayena ānisaṃsaṃ dassetvā.</paragraph>
    <centered line="129">Navamaṃ.</centered>
    <paragraph line="130" number="2242"><bold>Dhammikaṃ kathinuddhāra</bold>nti ‘‘dhammiko nāma kathinuddhāro samaggo bhikkhunisaṅgho sannipatitvā uddharatī’’ti (pāci. 929) vuttaṃ kathinuddhāraṃ.</paragraph>
    <paragraph line="131" number="2243"><bold>Yassā</bold>ti yassa kathinassa. <bold>Atthāramūlako ānisaṃso</bold> nāma ‘‘yo ca tattha cīvaruppādo, so nesaṃ bhavissatī’’ti (mahāva. 306) anuññāto tasmiṃ vihāre uppajjanakacīvaravatthānisaṃso. <bold>Uddhāramūlako</bold> nāma antarubbhāraṃ kārāpentehi upāsakehi diyyamānacīvaravatthānisaṃso.</paragraph>
    <paragraph line="132" number="2245"><bold>Samānisaṃsopī</bold>ti atthāraānisaṃsena samānisaṃsopi ubbhāro. <bold>Saddhāpālanakaāraṇā</bold>ti pasādānurakkhanatthāya dātabboti yojanā. <bold>Ānisaṃsaṃ nidassetvā</bold>ti ‘‘bhikkhunisaṅgho jiṇṇacīvaro, kathinānisaṃsamūlako mahālābho’’ti evarūpaṃ ānisaṃsaṃ dassetvā.</paragraph>
    <paragraph line="133" number="2246"> Samuṭṭhānādinā saddhiṃ <bold>sesaṃ pana</bold> vinicchayajātaṃ <bold>asesena</bold> sabbākārena <bold>sattamena</bold> sikkhāpadena <bold>samaṃ mataṃ</bold> ‘‘sadisa’’nti viññātaṃ. <bold>Kiñcipi</bold> appakampi <bold>apubbaṃ</bold> tattha vuttanayato aññaṃ natthīti yojanā.</paragraph>
    <centered line="134">Dasamaṃ.</centered>
    <centered line="135">Naggavaggo tatiyo.</centered>
    <paragraph line="136" number="2247"> ‘‘Yā <pageBreak edition="M" number="2.0085" /><pageBreak edition="V" number="2.0070" /> pana bhikkhuniyo dve ekamañce tuvaṭṭeyyuṃ, pācittiya’’nti (pāci. 933) paññattasikkhāpade vinicchayaṃ dassetumāha <bold>‘‘ekāyā’’</bold>tiādi. <bold>Ekāyā</bold>ti ekāya bhikkhuniyā. <bold>Aparā</bold>ti aññā upasampannā. <bold>Nipajjeyyu</bold>nti ettha ‘‘ekamañce’’ti seso. <bold>Dve</bold>ti dve bhikkhuniyo.</paragraph>
    <paragraph line="137" number="2248-9"><bold>‘‘Ekāya cā’’</bold>tiādi anāpattivāraniddeso. Ubho vāpi samaṃ nisīdantīti yojanā. <bold>Eḷakenā</bold>ti eḷakalomasikkhāpadena.</paragraph>
    <centered line="138">Paṭhamaṃ.</centered>
    <paragraph line="139" number="2250-1"><bold>Pāvārakaṭasārādi</bold>nti ettha bhummekavacanaṃ. <bold>‘‘Saṃhārimesū’’</bold>ti iminā samānādhikaraṇattā bahuvacanappasaṅge vacanavipallāsenettha ekavacananiddesoti daṭṭhabbo. Pāvāro ca kaṭasāro ca te ādi yassāti viggaho, niddhāraṇe cetaṃ bhummaṃ. <bold>Ekaka</bold>nti niddhāritabbanidassanaṃ. Ekameva <bold>ekakaṃ</bold>. Saṃhārimesu pāvārādīsu aññataranti attho. <bold>‘‘Pāvāro</bold>ti kojavādayo’’ti vadanti. <bold>Kaṭasāro</bold>ti kaṭoyeva. <bold>Ādi</bold>-saddena attharitvā sayanārahaṃ sabbaṃ saṅgaṇhāti. <bold>Tenevā</bold>ti yaṃ atthataṃ, teneva. Pārupitvā sace yā pana dve saheva nipajjanti, tāsaṃ pācittiyaṃ siyāti yojanā. Ettha ca attharaṇapāvuraṇakicce ekasseva niddiṭṭhattā ekassa antassa attharaṇañca ekassa antassa pārupanañca viññāyati. Yathāha ‘‘saṃhārimānaṃ pāvārattharaṇakaṭasārakādīnaṃ ekaṃ antaṃ attharitvā ekaṃ pārupitvā tuvaṭṭentīnametaṃ adhivacana’’nti (pāci. aṭṭha. 937).</paragraph>
    <paragraph line="140"><bold>Ekasmiṃ</bold> ekattharaṇe vā ekapāvuraṇe vā nipajjane sati tāsaṃ dvinnaṃ bhikkhunīnaṃ dukkaṭanti sambandho. <bold>Dvikadukkaṭaṃ vutta</bold>nti <pageBreak edition="M" number="2.0086" /> ‘‘nānattharaṇapāvuraṇe ekattharaṇapāvuraṇasaññā…pe… vematikā, āpatti dukkaṭassā’’ti (pāci. 939) vuttaṃ dukkaṭadvayaṃ.</paragraph>
    <paragraph line="141" number="2252"><bold>Vavatthānaṃ nidassetvā</bold>ti majjhe kāsāvaṃ vā kattarayaṭṭhiṃ vā antamaso kāyabandhanampi <pageBreak edition="V" number="2.0071" /> ṭhapetvā nipajjanti, anāpattīti attho. <bold>Sesaṃ</bold> samuṭṭhānādividhānaṃ. <bold>Ādinā</bold>ti imasmiṃyeva vagge paṭhamasikkhāpadena. <bold>Tulya</bold>nti samānaṃ.</paragraph>
    <centered line="142">Dutiyaṃ.</centered>
    <paragraph line="143" number="2253"><bold>Aññissā</bold> bhikkhuniyā. <bold>Aphāsukāraṇā</bold>ti aphāsukaraṇahetu. <bold>Anāpucchā</bold>ti anāpucchitvā. Tassā purato ca caṅkamanādayo yadi kareyya, evaṃ karontiyā pācittiyāpatti hotīti yojanā. <bold>Caṅkamanādayo</bold>ti ettha <bold>ādi</bold>-saddena ‘‘tiṭṭhati vā nisīdati vā seyyaṃ vā kappeti uddisati vā uddisāpeti vā sajjhāyaṃ vā karotī’’ti (pāci. 943) <bold>padabhājane</bold> vuttānaṃ saṅgaho.</paragraph>
    <paragraph line="144" number="2254"><bold>Nivattanānaṃ gaṇanāyā</bold>ti caṅkamantiyā caṅkamassa ubhayakoṭiṃ patvā nivattantiyā nivattanagaṇanāya. <bold>Payogatoyevā</bold>ti payogagaṇanāyeva, iriyāpathaparivattanagaṇanāyevāti vuttaṃ hoti. <bold>Dosā</bold>ti pācittiyāpattiyo.</paragraph>
    <paragraph line="145" number="2255"><bold>Padānaṃ gaṇanāvasā</bold>ti ettha ādi-saddo luttaniddiṭṭho. Yathāha ‘‘padādigaṇanāyā’’ti (pāci. aṭṭha. 943). <bold>Tikapācittiyaṃ vutta</bold>nti upasampannāya upasampannasaññā, vematikā, anupasampannasaññāti vikappattayassa vasena pācittiyattayaṃ vuttaṃ. <bold>Sesāyā</bold>ti anupasampannāya.</paragraph>
    <paragraph line="146" number="2256"><bold>Na</bold><pageBreak edition="M" number="2.0087" /><bold>ca aphāsukāmāyā</bold>ti āpucchitvā <bold>tassā</bold> bhikkhuniyā purato caṅkamanādīni karontiyā anāpattīti yojanā.</paragraph>
    <paragraph line="147" number="2257"><bold>Kriyākriya</bold>nti caṅkamanādikaraṇaṃ kiriyaṃ. Āpucchāya akaraṇaṃ akiriyaṃ. <bold>Pāpamānasa</bold>nti akusalacittaṃ.</paragraph>
    <centered line="148">Tatiyaṃ.</centered>
    <paragraph line="149" number="2258-9"><bold>Anantarāyā</bold>ti vakkhamānesu rājantarāyādīsu dasasu antarāyesu aññatararahitā <pageBreak edition="V" number="2.0072" /> bhikkhunī. <bold>Dukkhita</bold>nti gilānaṃ. Yathāha ‘‘dukkhitā nāma gilānā vuccatī’’ti (pāci. 948). <bold>Sahajīvini</bold>nti saddhivihāriniṃ. Yathāha ‘‘sahajīvinī nāma saddhivihārinī vuccatī’’ti. <bold>Aññāya vā nupaṭṭhāpeyyā</bold>ti aññāya bhikkhuniyā, sikkhamānāya, sāmaṇeriyā vā gihiniyā vā upaṭṭhānaṃ na kārāpeyya. <bold>Nupaṭṭheyya sayampi vā</bold>ti yā upaṭṭhānaṃ na kareyya. <bold>Dhure nikkhittamatte vā</bold>ti ‘‘neva upaṭṭhessāmi, na upaṭṭhāpanāya ussukkaṃ karissāmī’’ti dhure ussāhe nikkhittamatteyeva. <bold>Tassā</bold>ti upajjhāyāya.</paragraph>
    <paragraph line="150"><bold>Antevāsiniyā vāpī</bold>ti pabbajjāupasampadādhammanissayavasena catubbidhāsu antevāsinīsu aññatarāya. <bold>Itarāyā</bold>ti anupasampannāya.</paragraph>
    <paragraph line="151" number="2260"><bold>Gilānāyā</bold>ti sayaṃ gilānāya. ‘‘Gavesitvā alabhantiyā’’ti padacchedo, aññaṃ upaṭṭhāyikaṃ pariyesitvā alabhamānāyāti attho. ‘‘Āpadāsu ummattikādīna’’nti padacchedo. Gāthābandhavasena vaṇṇalopopi daṭṭhabbo. <bold>Āpadāsū</bold>ti tathārūpe upaddave sati. <bold>Dhuranikkhepanodaya</bold>nti <pageBreak edition="M" number="2.0088" /> dhuranikkhepasamuṭṭhānaṃ. Yadettha vattabbaṃ, taṃ heṭṭhā vuttameva.</paragraph>
    <centered line="152">Catutthaṃ.</centered>
    <paragraph line="153" number="2261-2"> Puggalikassa attāyattaparāyattavasena aniyamitattā <bold>‘‘saka’’</bold>nti iminā niyameti. <bold>Sakaṃ puggalika</bold>nti attano puggalikaṃ. <bold>Datvā</bold>ti ettha ‘‘bhikkhuniyā’’ti seso. <bold>Sakavāṭa</bold>nti parivattakadvārakavāṭasahitaṃ. <bold>Upassaya</bold>nti gehaṃ. <bold>Dvārādīsū</bold>ti ettha <bold>ādi</bold>-saddena gabbhapamukhānaṃ saṅgaho, niddhāraṇe cetaṃ bhummaṃ. <bold>Bahūnipī</bold>ti niddhāretabbanidassanaṃ. Bahūnipi dvārāni vā bahū gabbhe vā bahūni pamukhāni vā. <bold>Ta</bold>nti yassā upassayo dinno, taṃ bhikkhuniṃ. <bold>Nikkaḍḍhantiyā</bold>ti atikkāmentiyā. <bold>Tassā</bold>ti yā nikkaḍḍhati, tassā.</paragraph>
    <paragraph line="154" number="2263"><bold>Etthā</bold>ti nikkaḍḍhane. <bold>Eseva nayo</bold>ti ‘‘payogagaṇanāya āpattī’’ti dassitanayo. Ettha <bold>payogo</bold> nāma āṇāpanaṃ, iminā ‘‘ekāyāṇattiyā anekesu dvāresu atikkāmitesupi ekāva āpatti hotī’’ti evamādikaṃ aṭṭhakathāgatavinicchayaṃ (pāci. aṭṭha. 943, 952 atthato samānaṃ) saṅgaṇhāti.</paragraph>
    <paragraph line="155" number="2264"> Tesu <pageBreak edition="V" number="2.0073" /> vinicchayesu ekaṃ vinicchayavisesaṃ dassetumāha <bold>‘‘ettakāva imaṃ dvārā’’</bold>tiādi. Dvāragaṇanāya āpattiyo <bold>dvāragaṇanāpattiyo</bold>.</paragraph>
    <paragraph line="156" number="2265"><bold>Akavāṭamhā</bold>ti akavāṭabandhato upassayā nikkaḍḍhantiyā dukkaṭanti yojanā. <bold>Sesāyā</bold>ti anupasampannāya. <bold>Tikadukkaṭa</bold>nti anupasampannāya upasampannasaññāya, vematikāya, anupasampannasaññāya ca vasena tikadukkaṭaṃ. <bold>Ubhinna</bold>nti upasampannānupasampannānaṃ. <bold>Parikkhāresū</bold>ti pattacīvarādīsu parikkhāresu <pageBreak edition="M" number="2.0089" />. <bold>Sabbatthā</bold>ti sabbesu payogesu, nikkaḍḍhiyamānesu, nikkaḍḍhāpiyamānesu cāti vuttaṃ hoti.</paragraph>
    <paragraph line="157" number="2266"><bold>Ettha</bold> imasmiṃ sikkhāpade <bold>samuṭṭhānādi</bold>vinicchayena saha <bold>sesaṃ</bold> vinicchayajātaṃ <bold>asesena</bold> sabbappakārena saṅghikā vihārasmā nikkaḍḍhanasikkhāpadena <bold>samaṃ mataṃ</bold> ‘‘sadisa’’nti sallakkhitanti yojanā.</paragraph>
    <centered line="158">Pañcamaṃ.</centered>
    <paragraph line="159" number="2267"><bold>Chaṭṭhe</bold>ti ‘‘yā pana bhikkhunī saṃsaṭṭhā vihareyya gahapatinā vā gahapatiputtena vā’’tiādimātikāya (pāci. 956) niddiṭṭhe chaṭṭhasikkhāpade. <bold>Idha vattabba</bold>nti imasmiṃ vinayavinicchaye kathetabbaṃ. <bold>Ariṭṭhassa sikkhāpadenā</bold>ti ariṭṭhasikkhāpadena. <bold>Vinicchayo</bold>ti samuṭṭhānādiko.</paragraph>
    <centered line="160">Chaṭṭhaṃ.</centered>
    <paragraph line="161" number="2268"><bold>Sāsaṅkasammate</bold>ti ettha ‘‘sappaṭibhaye’’ti seso. Ubhayampi heṭṭhā vuttatthameva. <bold>Antoraṭṭhe</bold>ti yassa vijite viharati, tasseva raṭṭhe. Sāsaṅkasammate sappaṭibhaye antoraṭṭhe satthena vinā cārikaṃ carantiyā bhikkhuniyā āpatti siyāti yojanā.</paragraph>
    <paragraph line="162" number="2269"> Evaṃ carantiyā sagāmakaṭṭhāne gāmantarappavese ca agāmake araññe addhayojane ca vinayaññunā bhikkhunā <bold>pācittiyanayo</bold> pācittiyāpattividhānakkamo ñeyyo ñātabboti yojanā.</paragraph>
    <paragraph line="163" number="2270"> Saha <pageBreak edition="V" number="2.0074" /> satthena carantiyā na dosoti yojanā. Khemaṭṭhāne carantiyā, āpadāsu vā carantiyā na dosoti yojanā.</paragraph>
    <centered line="164">Sattamaṃ.</centered>
    <paragraph line="165" number="2271"><bold>Aṭṭhame</bold><pageBreak edition="M" number="2.0090" /><bold>navame vāpī</bold>ti ‘‘yā pana bhikkhunī tiroraṭṭhe’’tiādike (pāci. 966) aṭṭhamasikkhāpade ca ‘‘yā pana bhikkhunī antovassaṃ cārikaṃ careyya, pācittiya’’nti (pāci. 970) vuttanavamasikkhāpade ca. <bold>Anuttānaṃ na vijjati,</bold> sabbaṃ uttānameva, tasmā ettha mayā na vicārīyatīti adhippāyo.</paragraph>
    <centered line="166">Aṭṭhamanavamāni.</centered>
    <paragraph line="167" number="2272"> ‘‘Yā pana bhikkhunī vassaṃvutthā cārikaṃ na pakkameyya antamaso chappañcayojanānipi, pācittiya’’nti (pāci. 974) vuttasikkhāpade vinicchayaṃ dassetumāha <bold>‘‘pācittī’’</bold>tiādi. Ahaṃ <bold>na gamissāmi</bold> na pakkamissāmīti <bold>dhuranikkhepe</bold> kate pācittīti yojanā. <bold>Tathā</bold>ti pācitti.</paragraph>
    <paragraph line="168" number="2273"> Vassaṃvutthāya pavāretvā antamaso pañca yojanāni gantuṃ vaṭṭati. Ettha <bold>api</bold>-saddassa sambhāvanatthataṃ dassetumāha <bold>‘‘chasū’’</bold>tiādi. <bold>Idha</bold> imasmiṃ anāpattivāre <bold>chasu</bold> yojanesu yadatthi vattabbaṃ, taṃ kinnu nāma siyā, natthi kiñci vattabbanti attho. Pavāretvā cha yojanāni gacchantiyā anāpattibhāvo avuttasiddhovāti dīpeti.</paragraph>
    <paragraph line="169" number="2274"><bold>Tīṇi</bold> yojanāni. <bold>Tenevā</bold>ti yena gatā, teneva maggena. <bold>Aññena maggenā</bold>ti gatamaggato aññena pathena.</paragraph>
    <paragraph line="170" number="2275"><bold>Dasavidhe antarāyasmiṃ satī</bold>ti vakkhamānesu antarāyesu aññatarasmiṃ sati. Tassā anāpattīti yojanā. <bold>Āpadāsū</bold>ti aṭṭādikāraṇena kenaci palibuddhādibhāvasaṅkhātāsu āpadāsu. <bold>Gilānāyā</bold>ti sayaṃ gilānāya. <bold>Dutiyāya</bold> bhikkhuniyā alābhe vā apakkamantiyā anāpatti.</paragraph>
    <paragraph line="171" number="2276"> Rājā <pageBreak edition="M" number="2.0091" /><pageBreak edition="V" number="2.0075" /> ca corā ca amanussā ca aggi ca toyañca vāḷā ca sarīsapā cāti viggaho. <bold>Manusso</bold>ti ettha gāthābandhavasena pubbapadalopo ‘‘lābūni sīdantī’’tiādīsu (jā. 1.1.77) viya. Jīvitañca brahmacariyā ca jīvitabrahmacariyanti samāhāradvande samāso, tassa <bold>jīvitabrahmacariyassa</bold>. Antarāyā eva <bold>antarāyikā</bold>. Etesaṃ dasannaṃ aññatarasmiṃ apakkamantiyā anāpatti. Yathāha ‘‘antarāyeti dasavidhe antarāye. ‘Paraṃ gacchissāmī’ti nikkhantā, nadipūro pana āgato, corā vā magge honti, megho vā uṭṭhāti, nivattituṃ vaṭṭatī’’ti (pāci. aṭṭha. 976).</paragraph>
    <paragraph line="172" number="2277"> Apakkamanaṃ <bold>akriyaṃ</bold>. Anādariyena āpajjanato āha <bold>‘‘dukkhavedana’’</bold>nti.</paragraph>
    <centered line="173">Dasamaṃ.</centered>
    <centered line="174">Tuvaṭṭavaggo catuttho.</centered>
    <paragraph line="175" number="2278-80"><bold>Rājāgāra</bold>nti rañño kīḷanagharaṃ. <bold>Cittāgāra</bold>nti kīḷanacittasālaṃ. <bold>Ārāma</bold>nti kīḷanaupavanaṃ. <bold>Kīḷuyyāna</bold>nti kīḷanatthāya kataṃ uyyānaṃ. <bold>Kīḷāvāpi</bold>nti ettha kiñcāpi <bold>pāḷiyaṃ</bold> (pāci. 979) pokkharaṇī vuttā, sā pana sabbajalāsayānaṃ kīḷāya katānaṃ upalakkhaṇavasena vuttāti āha ‘‘kīḷāvāpi’’nti, kīḷanatthāya katavāpinti attho. <bold>‘‘Nānākāra’’</bold>nti idaṃ yathāvuttapadehi paccekaṃ yojetabbaṃ. Sabbasaṅgāhikavasena <bold>‘‘tānī’’</bold>ti vuttaṃ. Nānākāraṃ rājāgāraṃ cittāgāraṃ ārāmaṃ kīḷuyyānaṃ vā kīḷāvāpiṃ <bold>daṭṭhuṃ gacchantīnaṃ tāni</bold> sabbāni ekato daṭṭhuṃ gacchantīnaṃ <bold>tāsaṃ</bold> bhikkhunīnaṃ pade pade dukkaṭaṃ muninā niddiṭṭhanti yojanā.</paragraph>
    <paragraph line="176"><bold>Pañcapī</bold>ti <pageBreak edition="M" number="2.0092" /> rājāgārādīni pañcapi. Ekāyeva pācitti āpatti paridīpitāti yojanā. <bold>Taṃ taṃ</bold> disābhāgaṃ gantvā passanti ce, pāṭekkāpattiyo payogagaṇanāya siyunti yojanā.</paragraph>
    <paragraph line="177" number="2281"> Gamanabāhullena āpattibāhullaṃ pakāsetvā gīvāparivattanasaṅkhātena payogabāhullenāpi <pageBreak edition="V" number="2.0076" /> āpattibāhullaṃ pakāsetumāha <bold>‘‘payogabahutāyāpi, pācittibahutā siyā’’</bold>ti. <bold>Sabbatthā</bold>ti yattha bhikkhuniyā pācittiyaṃ vuttaṃ, tattha sabbattha.</paragraph>
    <paragraph line="178" number="2282"> ‘‘Avasesopi anāpattī’’ti padacchedo. Anāpatti ca kathāmaggo ca <bold>anāpattikathāmaggo,</bold> tesaṃ vinicchayo <bold>anāpattikathāmaggavinicchayo,</bold> ‘‘anāpatti ārāme ṭhitā passatī’’tiādiko (pāci. 981) anāpattivinicchayo ca <bold>aṭṭhakathā</bold>gato (pāci. aṭṭha. 981) avasesavinicchayo cāti attho. <bold>‘‘Ārāme ṭhitā’’</bold>ti etena ajjhārāme rājāgārādīni karonti, tāni passantiyā anāpattīti ayamanāpattivāro dassito. Eteneva antoārāme tattha tattha gantvā naccādīni viya rājāgārādīnipi passituṃ labhatītipi siddhaṃ. <bold>Ādi</bold>-saddena ‘‘piṇḍapātādīnaṃ atthāya gacchantiyā magge honti, tāni passati, anāpatti. Rañño santikaṃ kenaci karaṇīyena gantvā passati, anāpatti. Kenaci upaddutā pavisitvā passati, anāpattī’’ti ete anāpattivārā saṅgahitā. <bold>Naccadassana…pe… sahā</bold>ti samuṭṭhānādinā vinicchayena saha naccadassanasikkhāpadasadisova.</paragraph>
    <centered line="179">Paṭhamaṃ.</centered>
    <paragraph line="180" number="2283"> Mānato <pageBreak edition="M" number="2.0093" /> pamāṇato atītā apetā <bold>mānātītā,</bold> āsandī, taṃ. Vāḷehi upeto <bold>vāḷūpeto,</bold> pallaṅko, taṃ. ‘‘Āsandī nāma atikkantappamāṇā vuccatī’’ti vacanato heṭṭhā aṭṭaniyā vaḍḍhakihatthato uccatarapādo āyāmacaturasso mañcapīṭhaviseso āsandī nāma samacaturassānaṃ atikkantappamāṇānampi anuññātattā. ‘‘Pallaṅko nāma āharimehi vāḷehi kato’’ti (pāci. 984) vacanato pamāṇayuttopi evarūpo na vaṭṭati. Āharitvā yathānurūpaṭṭhāne ṭhapetabbavāḷarūpāni <bold>āharimavāḷā</bold> nāma, saṃharimavāḷarūpayuttoti vuttaṃ hoti. Mānātītaṃ āsandiṃ vā vāḷūpetaṃ pallaṅkaṃ vā <bold>sevantīnaṃ</bold> abhinisīdantīnaṃ, abhinipajjantīnañca <bold>yāsaṃ</bold> bhikkhunīnaṃ satthā pācittiyāpattiṃ āha.</paragraph>
    <paragraph line="181" number="2284"> Tāsaṃ nisīdanassāpi nipajjanassāpi payogabāhullavasena pācittiyānaṃ gaṇanā hoti iti evaṃ niddiṭṭhā <bold>evaṃ</bold> ayaṃ gaṇanā <bold>accantayasena</bold> anantaparivārena bhagavatā vuttāti <pageBreak edition="V" number="2.0077" /> yojanā. Ettha ca <bold>icceva</bold>nti nipātasamudāyo, <bold>iti</bold>-saddo nidassane, <bold>evaṃ</bold>-saddo idamatthe daṭṭhabbo.</paragraph>
    <paragraph line="182" number="2285"><bold>Pāde āsandiyā chetvā</bold>ti āsandiyā pāde pamāṇato adhikaṭṭhānachindanena chetvā. Pallaṅkassa pāde vāḷakā <bold>pallaṅkavāḷakā,</bold> te <bold>hitvā</bold> apanetvā, <bold>anāpattī</bold>ti sevantīnaṃ anāpatti.</paragraph>
    <centered line="183">Dutiyaṃ.</centered>
    <paragraph line="184" number="2286-7"><bold>Channa</bold>nti khomādīnaṃ channaṃ, niddhāraṇe sāmivacanaṃ. <bold>Aññataraṃ sutta</bold>nti niddhāritabbanidassanaṃ. <bold>Hatthā</bold>ti hatthena, karaṇatthe cetaṃ nissakkavacanaṃ. <bold>Añcita</bold>nti hatthāyāmena ākaḍḍhitaṃ <pageBreak edition="M" number="2.0094" />. <bold>Tasmi</bold>nti tasmiṃ añchite suttappadese. <bold>Takkamhī</bold>ti kantanasūcimhi. <bold>Veṭhite</bold>ti paliveṭhite.</paragraph>
    <paragraph line="185"><bold>Suttakantanato sabbapubbapayogesū</bold>ti suttakantanato pubbesu kappāsavicinanādisabbapayogesu. <bold>Hatthavārato</bold>ti hatthavāragaṇanāya. Yathāha ‘‘kappāsavicinanaṃ ādiṃ katvā sabbapubbapayogesu hatthavāragaṇanāya dukkaṭa’’nti (pāci. aṭṭha. 988).</paragraph>
    <paragraph line="186" number="2288"><bold>Kantitaṃ sutta</bold>nti paṭhamameva kantitaṃ dasikasuttādiṃ. <bold>Puna kantantiyā</bold>ti koṭiyā koṭiṃ saṅghāṭetvā puna kantantiyā.</paragraph>
    <centered line="187">Tatiyaṃ.</centered>
    <paragraph line="188" number="2289"> Taṇḍulānaṃ koṭṭanaṃ tu ādiṃ katvā gihīnaṃ <bold>veyyāvaccaṃ</bold> karontiyā sabbapubbapayogesu dukkaṭanti yojanā.</paragraph>
    <paragraph line="189" number="2290"><bold>Yāguādisu</bold> nipphādetabbesu tadādhārāni <bold>bhājanāni</bold> gaṇetvāva pācittiṃ paridīpaye, khajjakādīsu rūpānaṃ gaṇanāya pācittiṃ paridīpayeti yojanā. <bold>Yāguādisū</bold>ti ettha <pageBreak edition="V" number="2.0078" /><bold>ādi</bold>-saddena bhattasūpādīnaṃ saṅgaho. <bold>Khajjakādīsū</bold>ti <bold>ādi</bold>-saddena macchamaṃsādiuttaribhaṅgānaṃ saṅgaho.</paragraph>
    <paragraph line="190" number="2291"> ‘‘Sacepi mātāpitaro āgacchanti, yaṃkiñci bījaniṃ vā sammajjanidaṇḍaṃ vā kārāpetvā veyyāvaccakaraṭṭhāne ṭhapetvāva yaṃ kiñci pacituṃ vaṭṭatī’’ti <bold>aṭṭhakathāgataṃ</bold> vinicchayaṃ dassetumāha <bold>‘‘sace’’</bold>tiādi. <bold>Sace</bold>ti ettha ‘‘mātāpitaro āgacchantī’’ti seso. Attano evamāgatānaṃ mātāpitūnampi <pageBreak edition="M" number="2.0095" /> kiñci kammaṃ akāretvā kiñci kammaṃ kātuṃ na vaṭṭatīti yojanā. <bold>Api</bold>-saddo sambhāvane, tena aññesaṃ kathāyeva natthīti dīpeti.</paragraph>
    <paragraph line="191" number="2292-3"> Saṅghassa yāgupāne veyyāvaccaṃ karontiyā anāpattīti yojanā. <bold>‘‘Saṅghabhattepī’’</bold>tiādīsupi eseva nayo. Attano veyyāvaccakarassa vāti sambandho. Yathāha ‘‘yāgupāneti manussehi saṅghassatthāya kariyamāne yāgupāne vā saṅghabhatte vā tesaṃ sahāyikabhāvena yaṃ kiñci pacantiyā anāpatti. Cetiyapūjāya sahāyikā hutvā gandhamālādīni pūjeti, vaṭṭatī’’ti (pāci. aṭṭha. 993).</paragraph>
    <centered line="192">Catutthaṃ.</centered>
    <paragraph line="193" number="2294"> ‘‘Yā pana bhikkhunī ‘ehāyye imaṃ adhikaraṇaṃ vūpasamehī’ti vuccamānā ‘sādhū’ti paṭissuṇitvā sā pacchā anantarāyikinī neva vūpasameyya na vūpasamāya ussukkaṃ kareyya, pācittiya’’nti (pāci. 995) sikkhāpadassa vinicchayaṃ dassetumāha <bold>‘‘pācitti dhuranikkhepe’’</bold>tiādi. <bold>Dhuranikkhepe</bold>ti na dāni taṃ vūpasamessāmi, aññāhi vā na vūpasamāpessāmī’’ti evaṃ dhurassa ussāhassa nikkhepe pācittīti yojanā. Cīvarasibbane yathā pañcāhaparihāro labbhati, idha pana tathā ekāhampi parihāro na labbhatīti yojanā.</paragraph>
    <paragraph line="194" number="2295"><bold>Sesa</bold>nti ‘‘dhuraṃ nikkhipitvā pacchā vinicchinantī āpattiṃ āpajjitvāva vinicchinātī’’tiādikaṃ vinicchayajātaṃ. Tattha cīvarasibbane vuttanayeneva veditabbanti yojanā.</paragraph>
    <centered line="195">Pañcamaṃ.</centered>
    <paragraph line="196" number="2296-7"><bold>Yā</bold><pageBreak edition="M" number="2.0096" /><pageBreak edition="V" number="2.0079" /><bold>pana</bold> bhikkhunī gihīnaṃ vā sahadhammike ṭhapetvā <bold>aññesaṃ</bold> paribbājakaparibbājikānaṃ vā dantaponodakaṃ vinā aññaṃ yaṃ kiñci <bold>ajjhoharaṇīyaṃ</bold> khādanīyaṃ, bhojanīyaṃ vā kāyena vā kāyapaṭibaddhena vā nissaggiyena vā dadāti, tassā pācittiyaṃ hotīti yojanā.</paragraph>
    <paragraph line="197" number="2298-9"><bold>Idha</bold> imasmiṃ sikkhāpade muninā dantakaṭṭhodake dukkaṭaṃ vuttanti yojanā. <bold>Yā</bold> pana bhikkhunī kāyādīhi sayaṃ <bold>na deti</bold> aññena <bold>dāpeti,</bold> tassā ca kāyādīhi adatvā bhūmiyaṃ <bold>nikkhipitvā</bold> dentiyāpi yā bāhiralepaṃ vā deti, tassāpi ummattikāya ca <bold>na doso</bold> anāpattīti yojanā.</paragraph>
    <centered line="198">Chaṭṭhaṃ.</centered>
    <paragraph line="199" number="2300-1"><bold>Āvasathacīvara</bold>nti ‘‘utuniyo bhikkhuniyo paribhuñjantū’’ti dinnaṃ cīvaraṃ. <bold>Yā</bold> bhikkhunī yaṃ ‘‘āvasathacīvara’’nti niyamitaṃ cīvaraṃ, <bold>taṃ</bold> catutthe divase dhovitvā antamaso utuniyā sāmaṇerāya vā adatvā sace paribhuñjeyya, tassā pācittiyaṃ vuttanti yojanā. <bold>Tikapācittiyaṃ siyā</bold>ti ‘‘anissajjite anissajjitasaññā…pe… vematikā…pe… nissajjitasaññā paribhuñjati, āpatti pācittiyassā’’ti (pāci. 1006) vuttaṃ pācittiyaṃ hotīti yojanā.</paragraph>
    <paragraph line="200" number="2302-3"><bold>Tasmiṃ</bold> cīvare nissajjite anissajjitasaññāya vā vematikāya vā <bold>tassā</bold> bhikkhuniyā dvikadukkaṭaṃ vuttanti yojanā. Aññāsaṃ utunīnaṃ abhāve adatvāpi paribhuñjantiyā anāpatti. <bold>Puna pariyaye</bold>ti puna utunivāre yathākālaṃ paribhuñjantiyā anāpatti. Acchinnacīvarādīnañca anāpattīti yojanā. <bold>Pariyaye</bold>ti gāthābandhavasena rassattaṃ <pageBreak edition="M" number="2.0097" />. <bold>Acchinnacīvarādīna</bold>nti ettha <bold>ādi</bold>-saddena naṭṭhacīvarādīnaṃ saṅgaho. <bold>Āpadāsupī</bold>ti mahagghacīvaraṃ sarīrato mocetvā suppaṭisāmitampi corā haranti, evarūpāsu āpadāsu paribhuñjantiyā anāpattīti yojanā.</paragraph>
    <centered line="201">Sattamaṃ.</centered>
    <paragraph line="202" number="2304"><bold>Sakavāṭakaṃ</bold><pageBreak edition="V" number="2.0080" /><bold>vihāra</bold>nti kavāṭabandhavihāraṃ, dvārakavāṭayuttaṃ suguttasenāsananti vuttaṃ hoti. <bold>Rakkhanatthāya adatvā</bold>ti ‘‘imaṃ jaggeyyāsī’’ti evaṃ anāpucchitvā.</paragraph>
    <paragraph line="203" number="2305-6"> ‘‘Hoti pācittiyaṃ tassā, cārikaṃ pakkamantiyā’’ti vuttameva pakāsetumāha <bold>‘‘attano gāmato’’</bold>tiādi. <bold>Attano gāmato</bold>ti attano vasanakagāmato. <bold>Tathā itarassā</bold>ti aparikkhittassa vihārassa parikkhepaṃ upacāraṃ. <bold>Ta</bold>ntiādipadattaye bhummatthe upayogavacanaṃ veditabbaṃ. Parikkhittassa vihārassa parikkhepe paṭhamena padena samatikkante dukkaṭaṃ, tathā <bold>itarassa</bold> aparikkhittassa vihārassa tasmiṃ upacāre atikkante dukkaṭaṃ. Dutiyena padena parikkhepe, upacāre samatikkantamatte pācittīti yojanā.</paragraph>
    <paragraph line="204" number="2307"><bold>Akavāṭabandhanasmiṃ</bold> kavāṭabandharahite vihāre tathā anissajjantiyā dukkaṭaṃ paridīpitaṃ. <bold>Jaggikaṃ alabhantiyā</bold>ti ettha ‘‘pariyesitvā’’ti seso. <bold>Jaggika</bold>nti vihārapaṭijaggikaṃ.</paragraph>
    <paragraph line="205" number="2308"><bold>Āpadāsū</bold>ti raṭṭhe bhijjante āvāse chaḍḍetvā gacchanti, evarūpāsu āpadāsu. <bold>Gilānāyā</bold>ti vacībhedaṃ kātuṃ asamatthāyāti.</paragraph>
    <centered line="206">Aṭṭhamaṃ.</centered>
    <paragraph line="207" number="2309-10"> Hatthī <pageBreak edition="M" number="2.0098" /> ca asso ca ratho ca <bold>hatthiassarathā,</bold> te ādi yesaṃ te <bold>hatthiassarathādayo,</bold> tehi. <bold>Ādi</bold>-saddena dhanu tharūti padadvayaṃ gahitaṃ. <bold>Saṃyutta</bold>nti yathāvuttehi hatthiassādipadehi saṃyojitaṃ, ‘‘hatthīnaṃ sippaṃ hatthisippa’’ntiādinā katasamāsanti attho, ‘‘hatthisippaṃ assasippaṃ rathasippaṃ dhanusippaṃ tharusippa’’nti evaṃ vuttaṃ yaṃ kiñci sippanti vuttaṃ hoti. Hatthisikkhādisippaṃ sandīpako gantho vaccavācakānaṃ abhedopacārena evaṃ vuttoti gahetabbaṃ. Teneva vakkhati ‘‘padādīnaṃ vasenidhā’’ti. <bold>Parūpaghātakaṃ mantāgadayogappabhedakaṃ kiñcī</bold>ti paresaṃ antarāyakaraṃ khilanavasīkaraṇasosāpanādibhedaṃ āthabbaṇamantañca visayogādippabhedakañca yaṃ kiñci sippanti attho.</paragraph>
    <paragraph line="208">Ettha <pageBreak edition="V" number="2.0081" /> ca <bold>khilanamanto</bold> nāma dārusārakhilaṃ mantetvā pathaviyaṃ pavesetvā māraṇamanto. <bold>Vasīkaraṇamanto</bold> nāma paraṃ attano vase vattāpanakamanto. <bold>Sosāpanakamanto</bold> nāma parasarīraṃ rasādidhātukkhayena sukkhabhāvaṃ pāpanakamanto. <bold>Ādi</bold>-saddena videssanādimantānaṃ saṅgaho. <bold>Videssanaṃ</bold> nāma mittānaṃ aññamaññassa veribhāvāpādanaṃ. <bold>Idha</bold> imasmiṃ sāsane yā bhikkhunī hatthi…pe… kiñci yassa kassaci santike padādīnaṃ vasena <bold>pariyāpuṇeyya</bold> adhīyeyya ce, tassā pācittiyaṃ hotīti yojanā.</paragraph>
    <paragraph line="209" number="2311"><bold>Lekhe</bold>ti likhitasippe. <bold>Dhāraṇāya cā</bold>ti dhāraṇasatthe, yasmiṃ vuttanayena paṭipajjantā bahūnipi ganthāni dhārenti. <bold>Guttiyā</bold>ti attano vā paresaṃ vā guttatthāya. <bold>Parittesu ca sabbesū</bold>ti yakkhaparittacoravāḷādisabbesu parittesu ca.</paragraph>
    <centered line="210">Navamaṃ.</centered>
    <paragraph line="211" number="2312"><bold>Dasame</bold>ti <pageBreak edition="M" number="2.0099" /> ‘‘yā pana bhikkhunī tiracchānavijjaṃ vāceyya, pācittiya’’nti (pāci. 1018) samuddiṭṭhe dasamasikkhāpade. <bold>Idaṃ</bold> dasamasikkhāpadaṃ.</paragraph>
    <centered line="212">Dasamaṃ.</centered>
    <centered line="213">Cittāgāravaggo pañcamo.</centered>
    <paragraph line="214" number="2313"><bold>Sabhikkhukaṃ ārāma</bold>nti yattha bhikkhū rukkhamūlepi vasanti, taṃ padesaṃ. <bold>Jānitvā</bold>ti ‘‘sabhikkhuka’’nti jānitvā. <bold>Yaṃ kiñcī</bold>ti bhikkhuṃ vā sāmaṇeraṃ vā ārāmikaṃ vā yaṃ kiñci.</paragraph>
    <paragraph line="215" number="2314-5"> ‘‘Sabhikkhuko nāma ārāmo yattha bhikkhū rukkhamūlepi vasantī’’ti (pāci. 1025) vacanato āha <bold>‘‘sace antamaso’’</bold>tiādi. Yā pana bhikkhunī antamaso rukkhamūlassapi anāpucchā sace parikkhepaṃ atikkāmeti, tassā paṭhame pāde dukkaṭaṃ, aparikkhitte tassa vihārassa upacārokkame vāpi bhikkhuniyā dukkaṭaṃ, dutiye pāde atikkāmite pācitti siyāti yojanā.</paragraph>
    <paragraph line="216" number="2316"><bold>Abhikkhuke</bold><pageBreak edition="V" number="2.0082" /> ārāme sabhikkhūti saññāya <bold>ubhosupi</bold> sabhikkhukābhikkhukesu ārāmesu <bold>jātakaṅkhāya</bold> sañjātavicikicchāya, vematikāyāti attho. Tassā āpatti dukkaṭaṃ hotīti yojanā.</paragraph>
    <paragraph line="217" number="2317"> Sīsānulokikā yā bhikkhunī gacchati, tassā ca anāpatti pakāsitāti yojanā. Evamuparipi. <bold>Tā</bold> bhikkhuniyo yattha <bold>sannipatitā</bold> honti, tāsaṃ santikaṃ ‘‘gacchāmī’’ti <bold>gacchati</bold>. Yathāha ‘‘yattha bhikkhuniyo paṭhamataraṃ <pageBreak edition="M" number="2.0100" /> pavisitvā sajjhāyaṃ vā cetiyavandanādīni vā karonti, tattha tāsaṃ santikaṃ gacchāmīti gantuṃ vaṭṭatī’’ti (pāci. aṭṭha. 1027).</paragraph>
    <paragraph line="218" number="2318"><bold>‘‘Santaṃ bhikkhuṃ anāpucchā’’</bold>ti vacaneneva abhikkhukaṃ ārāmaṃ kiñci anāpucchā pavisantiyā anāpattīti dīpitaṃ hoti. Ārāmamajjhato vā maggo hoti, tena gacchantiyāpi. <bold>Āpadāsū</bold>ti yena kenaci upaddutā hoti, evarūpāsu āpadāsu pavisantiyā.</paragraph>
    <centered line="219">Paṭhamaṃ.</centered>
    <paragraph line="220" number="2320"><bold>Akkoseyyā</bold>ti dasannaṃ akkosavatthūnaṃ aññatarena sammukhā, parammukhā vā akkoseyya vā. <bold>Paribhāseyya vā</bold>ti bhaya’massa upadaṃseyya vā. <bold>Tikapācittiya</bold>nti ‘‘upasampanne upasampannasaññā…pe… vematikā…pe… anupasampannasaññā akkosati vā paribhāsati vā, āpatti pācittiyassā’’ti (pāci. 1031) tikapācittiyaṃ vuttaṃ. <bold>Sese</bold>ti anupasampanne. Tikadukkaṭaṃ tassā hotīti yojanā.</paragraph>
    <paragraph line="221" number="2321"><bold>‘‘Purakkhatvā’’</bold>tiādīsu yaṃ vattabbaṃ, taṃ ‘‘abhisapeyyā’’ti (pāci. 875) vuttasikkhāpade vuttanayameva.</paragraph>
    <centered line="222">Dutiyaṃ.</centered>
    <paragraph line="223" number="2322-3"><bold>Saṅgha</bold>nti bhikkhunisaṅghaṃ. <bold>Paribhāseyyā</bold>ti ‘‘bālā etā, abyattā etā, netā jānanti kammaṃ vā kammadosaṃ vā kammavipattiṃ vā kammasampattiṃ vā’’ti (pāci. 1035) āgatanayena <pageBreak edition="V" number="2.0083" /> paribhāseyyāti attho. <bold>Itarāyā</bold>ti ettha upayogatthe karaṇavacanaṃ. Ekaṃ bhikkhuniṃ vā sambahulā bhikkhuniyo <pageBreak edition="M" number="2.0101" /> vā tatheva itaraṃ anupasampannaṃ vā paribhāsantiyā tassā dukkaṭaṃ paridīpitanti yojanā.</paragraph>
    <centered line="224">Tatiyaṃ.</centered>
    <paragraph line="225" number="2324-6"> Yā nimantanapavāraṇā ubhopi <bold>gaṇabhojanasikkhāpade</bold> (pāci. 217-219), <bold>pavāraṇasikkhāpade</bold> (pāci. 238-239) ca vuttalakkhaṇā, tāhi ubhohi nimantanapavāraṇāhi yā ca bhikkhunī sace nimantitāpi vā pavāritāpi vā bhaveyya, sā purebhattaṃ yāguñca yāmakālikādi<bold>kālikattayañca</bold> ṭhapetvā yaṃ kiñci <bold>āmisaṃ</bold> yāvakālikaṃ ajjhoharaṇatthāya paṭiggaṇhāti ce, tassā gahaṇe dukkaṭaṃ siyā, ajjhohāravasena <bold>ettha</bold> imasmiṃ sikkhāpade pācitti paridīpitāti yojanā.</paragraph>
    <paragraph line="226">Ettha ca <bold>nimantitā</bold> nāma ‘‘pañcannaṃ bhojanānaṃ aññatarena bhojanena nimantitā’’ti <bold>gaṇabhojanasikkhāpade</bold> vuttalakkhaṇā. <bold>Pavāraṇā</bold> ca ‘‘pavārito nāma asanaṃ paññāyati, bhojanaṃ paññāyati, hatthapāse ṭhito abhiharati, paṭikkhepo paññāyatī’’ti <bold>pavāraṇasikkhāpade</bold> vuttalakkhaṇāti veditabbā.</paragraph>
    <paragraph line="227" number="2327"><bold>Kālikāni ca tīṇevā</bold>ti yāmakālikādīni tīṇi kālikāni eva.</paragraph>
    <paragraph line="228" number="2328-9"> Nimantitapavāritānaṃ dvinnaṃ sādhāraṇāpattiṃ dassetvā anāpattiṃ dassetumāha <bold>‘‘nimantitā’’</bold>tiādi. <bold>Idha</bold> imasmiṃ sāsane <bold>yā pana</bold> bhikkhunī nimantitā appavāritā sace yāguṃ pivati, <bold>vaṭṭati</bold> anāpattīti attho. <bold>Sāmikassā</bold>ti yena nimantitā, tassa nimantanasāmikasseva. <bold>Aññabhojana</bold>nti <pageBreak edition="M" number="2.0102" /> yena nimantitā, tato aññassa bhojanaṃ. Sace sā bhuñjati, tathā vaṭṭatīti yojanā.</paragraph>
    <paragraph line="229"><bold>Kālikāni ca tīṇevā</bold>ti yāmakālikādīni tīṇi kālikāneva. <bold>Paccaye satī</bold>ti pipāsādipaccaye sati.</paragraph>
    <paragraph line="230" number="2330"> Imassa <pageBreak edition="V" number="2.0084" /> sikkhāpadassa idaṃ samuṭṭhānaṃ addhānena tulyanti yojanā. Pavāritāya, appavāritāya vā nimantitāya vasena kiriyākiriyataṃ dassetumāha <bold>‘‘nimantitā’’</bold>tiādi. Nimantitā pana sāmikaṃ anāpucchā bhuñjati ce, tassā vasena <bold>idaṃ</bold> sikkhāpadaṃ kiriyākiriyaṃ hoti. Ettha bhuñjanaṃ <bold>kriyaṃ</bold>. Sāmikassa anāpucchanaṃ <bold>akriyaṃ</bold>.</paragraph>
    <paragraph line="231" number="2331"><bold>‘‘Kappiyaṃ kārāpetvā’’</bold>tiādiṃ pavāritameva sandhāyāha. Yā yadi paribhuñjati, tassā ca pācitti siyā kiriyato hotīti yojanā. <bold>Siyā</bold>ti avassaṃ. <bold>Pavāraṇasikkhāpade</bold> vuttanayena kappiyaṃ kāretvā vā akārāpetvā vā paribhuñjantiyā tassā paribhogeneva iminā sikkhāpadena avassaṃ āpatti hotīti attho.</paragraph>
    <centered line="232">Catutthaṃ.</centered>
    <paragraph line="233" number="2332"> ‘‘Yā pana bhikkhunī kulamaccharinī assa, pācittiya’’nti (pāci. 1043) imasmiṃ sikkhāpade vinicchayaṃ dassetumāha <bold>‘‘bhikkhunīna’’</bold>ntiādi. Kulasantike bhikkhunīnaṃ avaṇṇaṃ vadantiyā pācittīti sambandho, kulassa santike ‘‘bhikkhuniyo dussīlā pāpadhammā’’ti bhikkhunīnaṃ avaṇṇaṃ bhāsantiyāti attho. <bold>Kulassāvaṇṇanaṃ vāpī</bold>ti ‘‘taṃ kulaṃ assaddhaṃ appasanna’’nti bhikkhunīnaṃ santike kulassa avaṇṇaṃ aguṇaṃ vadantiyā pācittīti sambandho.</paragraph>
    <paragraph line="234" number="2333"><bold>Santaṃ</bold><pageBreak edition="M" number="2.0103" /><bold>bhāsantiyā dosa</bold>nti amaccharāyitvā kulassa vā bhikkhunīnaṃ vā santaṃ dosaṃ ādīnavaṃ kathentiyā.</paragraph>
    <centered line="235">Pañcamaṃ.</centered>
    <paragraph line="236" number="2334-5"><bold>Ovādadāyako</bold>ti aṭṭhahi garudhammehi ovādaṃ dento. <bold>Vassaṃ upagacchantiyā</bold>ti vassaṃ vasantiyā.</paragraph>
    <paragraph line="237" number="2336"><bold>Bhikkhū</bold>ti ovādadāyakā bhikkhū.</paragraph>
    <centered line="238">Chaṭṭhaṃ.</centered>
    <paragraph line="239" number="2338"> Yā <pageBreak edition="V" number="2.0085" /> sā bhikkhunī <bold>vassaṃ vutthā</bold> purimaṃ vā pacchimaṃ vā temāsaṃ vutthā <bold>tato</bold> anantaraṃ <bold>ubhatosaṅghe</bold> bhikkhunisaṅghe ca bhikkhusaṅghe ca ‘‘nāhaṃ pavāressāmī’’ti dhuraṃ nikkhipati ceti yojanā.</paragraph>
    <centered line="240">Sattamaṃ.</centered>
    <paragraph line="241" number="2341"><bold>Ovādādīnamatthāyā</bold>ti aṭṭhagarudhammassavanādīnamatthāya. <bold>Ādi</bold>-saddena uposathapucchanapavāraṇānaṃ gahaṇaṃ.</paragraph>
    <paragraph line="242" number="2342"> Ovādādīnamatthāya agamanena <bold>akriyaṃ. Kāyika</bold>nti kāyakammaṃ.</paragraph>
    <centered line="243">Aṭṭhamaṃ.</centered>
    <paragraph line="244" number="2343"> ‘‘Anvaddhamāsaṃ bhikkhuniyā bhikkhusaṅghato dve dhammā paccāsīsitabbā uposathapucchanañca ovādūpasaṅkamanañca, taṃ atikkāmentiyā pācittiya’’nti (pāci. 1059) imasmiṃ sikkhāpade vinicchayaṃ dassetumāha <bold>‘‘na yācissāmī’’</bold>tiādi. Taṃ uttānatthameva.</paragraph>
    <centered line="245">Navamaṃ.</centered>
    <paragraph line="246" number="2346-7"><bold>Pasākho</bold><pageBreak edition="M" number="2.0104" /> nāma nābhiyā heṭṭhā, jāṇumaṇḍalānaṃ upari padeso. Tathā hi yasmā rukkhassa sākhā viya ubho ūrū pabhijjitvā gatā, tasmā so pasākhoti vuccati, tasmiṃ pasākhe. <bold>Sañjāta</bold>nti uṭṭhitaṃ. <bold>Gaṇḍa</bold>nti yaṃ kiñci gaṇḍaṃ. <bold>Rudhita</bold>nti yaṃ kiñci vaṇaṃ. <bold>Saṅghaṃ vā</bold>ti bhikkhunisaṅghaṃ vā. <bold>Gaṇaṃ vā</bold>ti sambahulā bhikkhuniyo vā. <bold>Ekenā</bold>ti ettha ‘‘purisenā’’ti seso, sahatthe idaṃ karaṇavacanaṃ. Yathāha ‘‘purisena saddhiṃ ekenekā’’ti. <bold>Puriso</bold>ti ca manussapurisova gahetabbo.</paragraph>
    <paragraph line="247"><bold>Dhovā</bold>ti ettha ādi-atthe vattamānena <bold>iti</bold>-saddena ‘‘ālimpāpeyya vā bandhāpeyya vā mocāpeyya vā’’ti (pāci. 1063) sikkhāpadāgatānaṃ itaresaṃ tiṇṇaṃ saṅgaṇhanato ‘‘ālimpa <pageBreak edition="V" number="2.0086" /> bandha mocehī’’ti āṇattittayaṃ saṅgahitaṃ. Teneva vakkhati ‘‘dukkaṭāniccha pācittiyo cha cā’’ti.</paragraph>
    <paragraph line="248">Yā pana bhikkhunī pasākhe jātaṃ gaṇḍaṃ vā rudhitaṃ vā saṅghaṃ vā gaṇaṃ vā anāpucchitvā <bold>ekena</bold> purisena ekikā ‘‘bhinda phālehi dhova ālimpa bandha mocehī’’ti <bold>sabbāni</bold> kātabbāni āṇāpeti, tassā cha dukkaṭāni, <bold>katesu</bold> bhindanādīsu chasu kiccesu tassā cha pācittiyo hontīti yojanā.</paragraph>
    <paragraph line="249" number="2348-9"><bold>Etthā</bold>ti gaṇḍe vā vaṇe vā. ‘‘Yaṃ kātabbaṃ atthi, taṃ sabbaṃ tvaṃ karohi’’iti sace evaṃ yā āṇāpetīti yojanā. Tassā ekāya āṇāpana<bold>vācāya</bold> cha dukkaṭāni ca pācittiyacchakkañceti dvādasāpattiyo siyunti yojanā.</paragraph>
    <paragraph line="250" number="2351"><bold>Āpucchitvā</bold><pageBreak edition="M" number="2.0105" /><bold>vā</bold>ti saṅghaṃ vā gaṇaṃ vā āpucchitvā. <bold>Dutiya</bold>nti dutiyikaṃ. Viññuṃ dutiyaṃ gahetvāpi vāti yojanā.</paragraph>
    <centered line="251">Dasamaṃ.</centered>
    <centered line="252">Ārāmavaggo chaṭṭho.</centered>
    <paragraph line="253" number="2353"> ‘‘Gaṇapariyesanādismi’’nti vattabbe chandānurakkhanatthaṃ niggahitāgamo. <bold>Gabbhini</bold>nti āpannasattaṃ, kucchipaviṭṭhasattanti attho. <bold>Vuṭṭhāpentiyā</bold>ti upasampādentiyā. <bold>Kammavācāhī</bold>ti dvīhi kammavācāhi.</paragraph>
    <paragraph line="254" number="2354-5"><bold>Kammavācāya osāne</bold>ti tatiyakammavācāya pariyosāne, <bold>yya</bold>kārappatteti attho. <bold>Gabbhinisaññāya na ca gabbhiniyā</bold>ti agabbhiniyā gabbhinisaññāya ca. <bold>Ubho sañjātakaṅkhāyā</bold>ti ubhosu samuppannasaṃsayāya, gabbhiniyā, agabbhiniyā ca vematikāyāti attho. Gāthābandhavasenettha <bold>su</bold>-saddalopo. Tathā vuṭṭhāpentiyā upajjhāyāya āpatti dukkaṭaṃ hotīti yojanā. <bold>Ācariniyā tassā</bold>ti upajjhāyā gabbhiniṃ vuṭṭhāpeti, tassā kammavācaṃ sāventiyā <pageBreak edition="V" number="2.0087" /> ācariniyā ca. <bold>Gaṇassā</bold>ti upajjhāyācarinīhi aññassa bhikkhunigaṇassa ca. Tathā dukkaṭaṃ dīpitanti yojanā.</paragraph>
    <paragraph line="255" number="2356"> ‘‘Dvīsu agabbhinisaññāyā’’ti padacchedo. <bold>Dvīsū</bold>ti gabbhiniyā, agabbhiniyā ca.</paragraph>
    <centered line="256">Paṭhamaṃ.</centered>
    <paragraph line="257" number="2357"><bold>Dutiye</bold>ti ‘‘yā pana bhikkhunī pāyantiṃ vuṭṭhāpeyya, pācittiya’’nti (pāci. 1073) sikkhāpade. Imasmiṃ sikkhāpade pāyantī <pageBreak edition="M" number="2.0106" /> nāma mātā vā hoti dhāti vāti ayaṃ viseso.</paragraph>
    <centered line="258">Dutiyaṃ.</centered>
    <paragraph line="259" number="2358"> Yā pana bhikkhunī dve vassāni chasu dhammesu <bold>asikkhitasikkhaṃ</bold> sikkhamānaṃ sace vuṭṭhāpeyya, pācitti siyāti yojanā. Tattha <bold>dve vassānī</bold>ti pavāraṇavasena dve saṃvaccharāni. <bold>Chasu dhammesū</bold>ti pāṇātipātāveramaṇiādīsu vikālabhojanāveramaṇipariyosānesu chasu dhammesu. <bold>Asikkhitasikkha</bold>nti ‘‘pāṇātipātāveramaṇiṃ dve vassāni avītikkamma samādānaṃ samādiyāmī’’tiādinā (pāci. 1079) nayena anādinnasikkhāpadaṃ vā evaṃ samādiyitvāpi kupitasikkhaṃ vā. <bold>Sikkhamānaṃ</bold> tesu chasu dhammesu sikkhanato vā te vā sikkhāsaṅkhāte dhamme mānanato evaṃ laddhanāmaṃ anupasampannaṃ. <bold>Vuṭṭhāpeyyā</bold>ti upasampādeyya. <bold>Āpatti siyā</bold>ti paṭhamasikkhāpade vuttanayeneva kammavācāpariyosāne pācitti āpatti siyā, pācitti hotīti attho.</paragraph>
    <paragraph line="260" number="2359"> ‘‘Dhammakamme dhammakammasaññā vuṭṭhāpeti, āpatti pācittiyassa. Dhammakamme vematikā vuṭṭhāpeti, āpatti pācittiyassa. Dhammakamme adhammakammasaññā vuṭṭhāpeti, āpatti pācittiyassā’’ti evaṃ <bold>dhammakamme satthunā tikapācittiyaṃ vuttaṃ</bold>. ‘‘Adhammakamme dhammakammasaññā, āpatti dukkaṭassa. Adhammakamme vematikā āpatti dukkaṭassa. Adhammakamme adhammakammasaññā vuṭṭhāpeti, āpatti dukkaṭassā’’ti (pāci. 1082) evaṃ <bold>adhamme pana kammasmiṃ satthunā tikadukkaṭaṃ dīpitaṃ</bold>.</paragraph>
    <paragraph line="261" number="2360"><bold>Akhaṇḍato</bold><pageBreak edition="V" number="2.0088" /> khaṇḍaṃ akatvā.</paragraph>
    <paragraph line="262" number="2361"> Sace <pageBreak edition="M" number="2.0107" /> upasampadāpekkhā pabbajjāya saṭṭhivassāpi hoti, tassā imā cha sikkhāyo dve vassāni avītikkamanīyā padātabbā, imā adatvā <bold>na kāraye</bold> neva vuṭṭhāpeyyāti yojanā.</paragraph>
    <centered line="263">Tatiyaṃ.</centered>
    <paragraph line="264" number="2362"><bold>Catutthe natthi vattabba</bold>nti vakkhamānavisesato aññaṃ vattabbaṃ natthīti yathāvuttanayamevāti adhippāyo. <bold>‘‘Idhā’’</bold>tiādinā imasmiṃ sikkhāpade labbhamānavisesaṃ dasseti. Idha imasmiṃ sikkhāpade saṅghena sammataṃ taṃ sikkhamānaṃ <bold>vuṭṭhāpentiyā</bold> bhikkhuniyā anāpatti hotīti yojanā.</paragraph>
    <paragraph line="265" number="2363"> Dve vassāni chasu dhammesu sikkhitasikkhāya sikkhamānāya bhikkhunisaṅghena upasampadato paṭhamaṃ ñattidutiyāya kammavācāya yā vuṭṭhānasammuti dātabbā hoti, sā vuṭṭhānasammuti <bold>sace paṭhamaṃ adinnā hoti. Tattha</bold> tasmiṃ upasampadamāḷakepi padātabbāyevāti yojanā.</paragraph>
    <paragraph line="266" number="2364"><bold>Tatiyañcā</bold>ti tatiyasikkhāpadañca. <bold>Catutthañcā</bold>ti idaṃ catutthasikkhāpadañca. <bold>Paṭhamena samaṃ ñeyya</bold>nti paṭhamena sikkhāpadena samuṭṭhānādinā vinicchayena samānanti ñātabbaṃ. <bold>Catutthaṃ</bold> pana sikkhāpadaṃ vuṭṭhāpanasammutiṃ adāpetvā vuṭṭhāpanavasena <bold>kriyākriyaṃ</bold> hoti.</paragraph>
    <centered line="267">Catutthaṃ.</centered>
    <paragraph line="268" number="2365"><bold>Gihigata</bold>nti purisantaragataṃ, purisasamāgamappattanti attho. Paripuṇṇadvādasavassā <bold>paripuṇṇā</bold> uttarapadalopena. Kiñcāpi na dosoti yojanā. <bold>Vuṭṭhāpentiyā</bold>ti upajjhāyā hutvā upasampādentiyā.</paragraph>
    <paragraph line="269" number="2366"><bold>Sesa</bold>nti <pageBreak edition="M" number="2.0108" /><pageBreak edition="V" number="2.0089" /> vuttaṃ. <bold>Asesena</bold> sabbaso.</paragraph>
    <centered line="270">Pañcamaṃ.</centered>
    <paragraph line="271" number="2368"><bold>Dukkhitaṃ sahajīvini</bold>nti ettha ‘‘sikkhāpada’’nti seso. Tuvaṭṭakavaggasmiṃ ‘‘dukkhitaṃ sahajīvini’’nti imehi padehi yuttaṃ <bold>yaṃ</bold> sikkhāpadaṃ vuttaṃ, <bold>tena</bold> sikkhāpadena aṭṭhamaṃ samaṃ ñeyyaṃ, <bold>na visesatā</bold> viseso natthīti yojanā. <bold>Aṭṭhama</bold>nti ‘‘yā pana bhikkhunī sahajīviniṃ vuṭṭhāpetvā dve vassāni neva anuggaṇheyya na anuggaṇhāpeyya, pācittiya’’nti (pāci. 1108) vuttasikkhāpadaṃ. Tattha <bold>sahajīvini</bold>nti saddhivihāriniṃ. <bold>Neva anuggaṇheyyā</bold>ti sayaṃ uddesādīhi nānuggaṇheyya. <bold>Na anuggaṇhāpeyyā</bold>ti ‘‘imissā ayye uddesādīni dehī’’ti evaṃ na aññāya anuggaṇhāpeyya. <bold>Pācittiya</bold>nti dhure nikkhittamatte pācittiyaṃ.</paragraph>
    <centered line="272">Aṭṭhamaṃ.</centered>
    <paragraph line="273" number="2369"><bold>Yā kāci</bold> bhikkhunī vuṭṭhāpitapavattiniṃ dve vassāni nānubandheyya ce, tassā pācitti <bold>pariyāputā</bold> kathitāti yojanā. Vuṭṭhāpetīti <bold>vuṭṭhāpitā,</bold> pavatteti susikkhāpetīti pavattinī, vuṭṭhāpitā ca sā pavattinī cāti <bold>vuṭṭhāpitapavattinī,</bold> upajjhāyāyetaṃ adhivacanaṃ, taṃ, upajjhāyaṃ. <bold>Nānubandheyyā</bold>ti cuṇṇena, mattikāya, dantakaṭṭhena, mukhodakenāti evaṃ tena tena karaṇīyena upaṭṭhaheyya.</paragraph>
    <paragraph line="274" number="2370"> ‘‘Dve vassāni ahaṃ nānubandhissāmī’’ti dhuraṃ nikkhipati ce, evaṃ dhure nikkhittamattasmiṃ pana tassā pācittiyaṃ siyāti yojanā.</paragraph>
    <paragraph line="275" number="2371"> Yā <pageBreak edition="M" number="2.0109" /> pana bhikkhunī upajjhāyaṃ bālaṃ vā alajjiṃ vā nānubandhati, tassā, gilānāya vā āpadāsu vā ummattikāya vā nānubandhantiyā na dosoti yojanā.</paragraph>
    <paragraph line="276" number="2372"> Anupaṭṭhānena hotīti āha <bold>‘‘akriyaṃ vutta’’</bold>nti.</paragraph>
    <centered line="277">Navamaṃ.</centered>
    <paragraph line="278" number="2373-5"> Yā <pageBreak edition="V" number="2.0090" /> kāci bhikkhunī <bold>sahajīviniṃ</bold> saddhivihāriniṃ <bold>vuṭṭhāpetvā</bold> upasampādetvā taṃ gahetvā antamaso chappañcayojanānipi <bold>na gaccheyya na caññaṃ āṇāpeyya</bold> ‘‘imaṃ, ayye, gahetvā gacchā’’ti aññañca na niyojeyya ce, <bold>dhure nikkhittamattasmiṃ</bold> ‘‘na dāni gacchissāmi, aññañca gahetvā gantuṃ na niyojessāmī’’ti ussāhe vissaṭṭhamatte tassā pācittiyaṃ siyāti yojanā.</paragraph>
    <paragraph line="279">Antarāyasmiṃ sati vā dutiyaṃ alabhantiyā vā āpadāsu vā gilānāya vā ummattikāya vā na dosoti yojanā.</paragraph>
    <centered line="280">Dasamaṃ.</centered>
    <centered line="281">Gabbhinivaggo sattamo.</centered>
    <paragraph line="282" number="2376"><bold>Gihigatehi tīhevā</bold>ti anantare gabbhinivagge gihigatapadayuttehi pañcamachaṭṭhasattamehi tīheva sikkhāpadehi. <bold>Sadisānī</bold>ti idha vīsativassavacanañca kumāribhūtavacanañca tattha dvādasavassavacanañca gihigatavacanañca ṭhapetvā avasesehi vinicchayehi yathākkamaṃ sadisānevāti.</paragraph>
    <paragraph line="283" number="2377"><bold>Mahūpapadā</bold>ti mahā upapado yāsaṃ sikkhamānānaṃ tā mahūpapadā. <bold>Upapadaṃ</bold> nāma padānameva yujjati, na atthānanti <pageBreak edition="M" number="2.0110" /> ‘‘yāsa’’nti aññapadena sikkhamānādipadānaṃ gahaṇaṃ, saddatthānamabhedopacārassa pana icchitattā sikkhamānapadagahitānamettha gahaṇaṃ veditabbaṃ, mahāsikkhamānāti vuttaṃ hoti. <bold>Ādito</bold>ti ettha ‘‘vuttā’’ti seso, gabbhinivagge tissannaṃ gihigatānaṃ purimesu tatiyacatutthasikkhāpadesu āgatā dve sikkhamānāti attho. Gihigatāya ‘‘paripuṇṇadvādasavassā’’ti ca kumāribhūtāya ‘‘paripuṇṇavīsativassā’’ti ca vassavasena nānākaraṇassa vuttattā tāhi dvīhi mahāsikkhamānāya vassavaseneva nānākaraṇaṃ dassetumāha <bold>‘‘gatā vīsativassāti, viññātabbā vibhāvinā’’</bold>ti, atikkantavīsativassā mahāsikkhamānā nāma hotīti attho.</paragraph>
    <paragraph line="284" number="2378"><bold>Tā</bold> dve mahāsikkhamānā sace gihigatā vā hontu, na ca purisagatā vā hontu <pageBreak edition="V" number="2.0091" />, <bold>sammutiādisu</bold> kammavācāya ‘‘sikkhamānā’’ti vattabbāti yojanā. Ettha ca <bold>sammuti</bold> nāma ñattidutiyāya kammavācāya kātabbāya sikkhāya sammuti ceva vuṭṭhānasammuti ca. <bold>Ādi</bold>-saddena upasampadākammaṃ gahitaṃ.</paragraph>
    <paragraph line="285" number="2379"> Imāsaṃ dvinnaṃ sammutidānādīsu ñattiyā ca kammavācāya ca vattabbaṃ dassetvā idāni avattabbaṃ dassetumāha <bold>‘‘na tā’’</bold>tiādi. <bold>Tā etā ubhopi</bold> mahāsikkhamānā ‘‘kumāribhūtā’’ti vā tathā ‘‘gihigatā’’ti vā kammavācāya <bold>na vattabbā</bold> yasmā, tasmā <bold>evaṃ vattuṃ na vaṭṭatī</bold>ti yojanā. <bold>‘‘Na vattabbā’’</bold>ti iminā tathā ce kammavācā vucceyya, taṃ kammaṃ kuppatīti dīpeti. Idha <bold>pana</bold>-saddo yasmā-padatthoti tadatthavasena yojanā dassitā.</paragraph>
    <paragraph line="286" number="2380"><bold>Sammuti</bold>nti <pageBreak edition="M" number="2.0111" /> sikkhamānasammutiṃ. <bold>Dasavassāyā</bold>ti ettha ‘‘gihigatāyā’’ti seso. Yathāha – ‘‘gihigatāya dasavassakāle sikkhāsammutiṃ datvā dvādasavassakāle upasampadā kātabbā’’ti (pāci. aṭṭha. 1119). <bold>Sesāsupī</bold>ti ekādasavassakāle datvā terasavassakāle kātabbā, dvādasa, terasa, cuddasa, pannarasa, soḷasa, sattarasa, aṭṭhārasavassakāle sikkhāsammutiṃ datvā vīsativassakāle kātabbāti evaṃ aṭṭhārasavassapariyantāsu sesāsupi sikkhamānāsu. <bold>Ayaṃ nayo</bold>ti ‘‘sammutiyā dinnasaṃvaccharato āgāmini dutiye saṃvacchare upasampādetabbā’’ti ayaṃ nayo. Teneva vuttaṃ ‘‘ekādasavassakāle datvā terasavassakāle kātabbā’’tiādi.</paragraph>
    <paragraph line="287" number="2381"> ‘‘Kumāribhūtā’’tipi ‘‘gihigatā’’tipi vattuṃ vaṭṭatīti aṭṭhakathāyaṃ <bold>vuttā</bold>ti yojanā.</paragraph>
    <paragraph line="288" number="2382"><bold>Yā pana</bold> paripuṇṇavīsativassā <bold>sāmaṇerī</bold> ‘‘kumāribhūtā’’ti vuttā, sā kammavācāya ‘‘kumāribhūtā’’icceva vattabbā, <bold>aññathā pana na vattabbā</bold> ‘‘gihigatā’’ti vā ‘‘purisantaragatā’’ti vā na vattabbāti yojanā. Yathāha ‘‘kumāribhūtā pana ‘gihigatā’ti na vattabbā, ‘kumāribhūtā’icceva vattabbā’’ti.</paragraph>
    <paragraph line="289" number="2383"><bold>Etā tu pana tissopī</bold>ti mahāsikkhamānā gihigatā, kumāribhūtāti vuttā pana <pageBreak edition="V" number="2.0092" /> etā tissopi. <bold>Api</bold>-saddena gihigatā kumāribhūtā dve sakasakanāmenāpi vattuṃ vaṭṭantīti dīpeti. ‘‘Kumāribhūtasikkhamānāyā’’ti <bold>pāḷiyaṃ</bold> avuttattā na vaṭṭatīti koci maññeyyāti <pageBreak edition="M" number="2.0112" /> āha <bold>‘‘na saṃsayo’’</bold>ti. Tathā vattabbatāhetudassanatthamāha <bold>‘‘sikkhāsammutidānato’’</bold>ti.</paragraph>
    <centered line="290">Paṭhamadutiyatatiyāni.</centered>
    <paragraph line="291" number="2384-5"> Yā pana bhikkhunī <bold>ūnadvādasavassāva</bold> upasampadāvasena aparipuṇṇadvādasavassā eva sayaṃ upajjhāyā hutvā paraṃ sikkhamānaṃ sace vuṭṭhāpeti, pubbe vuttanayeneva gaṇapariyesanādidutiyānussāvanapariyosānesu āpannānaṃ <bold>dukkaṭānaṃ</bold> anantaraṃ <bold>kammavācānaṃ osāne</bold> tatiyānussāvanāya <bold>yya</bold>tārappattāya tassā pācitti paridīpitāti yojanā.</paragraph>
    <centered line="292">Catutthaṃ.</centered>
    <paragraph line="293" number="2386"><bold>Pañcame</bold>ti ‘‘yā pana bhikkhunī paripuṇṇadvādasavassā saṅghena asammatā vuṭṭhāpeyya, pācittiya’’nti (pāci. 1142) sikkhāpade. Kāyacittavācācittakāyavācācittavasena <bold>tisamuṭṭhānaṃ. Kriyākriya</bold>nti vuṭṭhāpanaṃ kiriyaṃ, saṅghasammutiyā aggahaṇaṃ akiriyaṃ.</paragraph>
    <centered line="294">Pañcamaṃ.</centered>
    <paragraph line="295" number="2387"><bold>Saṅghenā</bold>ti bhikkhunisaṅghena. <bold>Upaparikkhitvā</bold>ti alajjibhāvādiṃ upaparikkhitvā. <bold>Alaṃ tāvā</bold>ti ettha ‘‘te ayye’’ti seso. <bold>Vāritā</bold>ti <bold>ettha</bold> ‘‘sādhūti paṭissuṇitvā’’ti seso. ‘‘Alaṃ tāva te, ayye, upasampāditenā’’ti vāritā ‘‘sādhū’’ti paṭissuṇitvā <bold>ettha</bold> etasmiṃ pavāraṇe <bold>pacchā khīyati</bold> ‘‘ahameva nūna bālā, ahameva nūna alajjinī’’tiādinā avaṇṇaṃ pakāseti, dosatā pācittiyāpatti hotīti yojanā.</paragraph>
    <paragraph line="296" number="2388"><bold>Chandadosādīhi</bold><pageBreak edition="M" number="2.0113" /><bold>karontiyā</bold>ti ettha ‘‘pakatiyā’’ti seso. Pakatiyā <bold>chandadosādīhi</bold> agatigamanehi nivāraṇaṃ <bold>karontiyā</bold> sace ujjhāyati, na dosoti yojanā.</paragraph>
    <centered line="297">Chaṭṭhaṃ.</centered>
    <paragraph line="298" number="2389-90"><bold>Laddhe</bold><pageBreak edition="V" number="2.0093" /><bold>cīvare</bold>ti sikkhāmānāya ‘‘sace me tvaṃ, ayye, cīvaraṃ dassasi, evāhaṃ taṃ vuṭṭhāpessāmī’’ti vatvā yācite tasmiṃ cīvare laddhe. <bold>Pacchā</bold>ti cīvaralābhato pacchā. <bold>Asante antarāyike</bold>ti dasannaṃ antarāyānaṃ aññatarasmiṃ antarāye avijjamāne. <bold>Vuṭṭhāpessāmināha</bold>nti ahaṃ taṃ na samuṭṭhāpessāmīti dhuranikkhepane tassā pācittiyaṃ hotīti yojanā.</paragraph>
    <paragraph line="299" number="2391"><bold>Ida</bold>nti idaṃ sikkhāpadaṃ. Avuṭṭhāpanena <bold>akriyaṃ</bold>.</paragraph>
    <centered line="300">Sattamaṃ.</centered>
    <paragraph line="301" number="2392"><bold>Aṭṭhama</bold>nti ‘‘yā pana bhikkhunī sikkhamānaṃ ‘sace maṃ tvaṃ, ayye, dve vassāni anubandhissasi, evāhaṃ taṃ vuṭṭhāpessāmī’’tiādi (pāci. 1155) sikkhāpadaṃ. <bold>Navame</bold>ti ‘‘yā pana bhikkhunī purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ sikkhamānaṃ vuṭṭhāpeyya, pācittiya’’nti (pāci. 1159) vuttasikkhāpade. <bold>‘‘Vattabbaṃ natthī’’</bold>ti idaṃ saddatthavisesamantarena vinicchayassa suviññeyyattā vuttaṃ. Tenevāha <bold>‘‘uttānamevida’’</bold>nti.</paragraph>
    <paragraph line="302">Saddattho pana evaṃ veditabbo – <bold>purisasaṃsaṭṭha</bold>nti paripuṇṇavīsativassena purisena ananulomikena kāyavacīkammena saṃsaṭṭhaṃ. <bold>Kumārakasaṃsaṭṭha</bold>nti ūnavīsativassena kumārena tatheva saṃsaṭṭhaṃ. <bold>Caṇḍi</bold>nti kodhanaṃ. <bold>Sokāvāsa</bold>nti saṅketaṃ katvā <pageBreak edition="M" number="2.0114" /> āgacchamānā purisānaṃ anto sokaṃ pavesetīti sokāvāsā, taṃ sokāvāsaṃ. Atha vā gharaṃ viya gharasāmikā, ayampi purisasamāgamaṃ alabhamānā sokaṃ āvisati, iti yaṃ āvisati, svāssā āvāso hotīti <bold>sokāvāsā</bold>. Tenevassa <bold>padabhājane</bold> ‘‘sokāvāsā nāma paresaṃ dukkhaṃ uppādeti, sokaṃ āvisatī’’ti (pāci. 1160) dvedhā attho vutto. <bold>Pācittiya</bold>nti evarūpaṃ vuṭṭhāpentiyā vuttanayeneva kammavācāpariyosāne upajjhāyāya pācittiyaṃ.</paragraph>
    <paragraph line="303" number="2393"> ‘‘Natthi ajānantiyā’’ti pacchedo, sikkhamānāya purisasaṃsaṭṭhādibhāvaṃ ajānantiyāti attho.</paragraph>
    <centered line="304">Aṭṭhamanavamāni.</centered>
    <paragraph line="305" number="2394"> Vijāta<bold>mātarā</bold><pageBreak edition="V" number="2.0094" /><bold>vā</bold> janaka<bold>pitarā vā sāminā</bold> pariggāhakasāminā vā <bold>nānuññātaṃ</bold> upasampadatthāya ananuññātaṃ <bold>taṃ</bold> sikkhamānaṃ vuṭṭhāpentiyā tassā pācittiyāpatti siyāti yojanā.</paragraph>
    <paragraph line="306" number="2395"><bold>Na bhikkhunā</bold>ti bhikkhunā dvikkhattuṃ na pucchitabbaṃ, sakimeva pucchitabbanti vuttaṃ hoti. Yathāha ‘‘bhikkhunīhi dvikkhattuṃ āpucchitabbaṃ pabbajjākāle ca upasampadākāle ca, bhikkhūnaṃ pana sakiṃ āpucchitepi vaṭṭatī’’ti (pāci. aṭṭha. 1162).</paragraph>
    <paragraph line="307" number="2396-7"><bold>Atthita</bold>nti atthibhāvaṃ. Catūhi samuṭṭhāti, cattāri vā samuṭṭhānāni etassāti <bold>catusamuṭṭhānaṃ</bold>. Katamehi catūhi samuṭṭhātīti āha <bold>‘‘vācato…pe… kāyavācāditopi cā’’</bold>ti. Kathaṃ vācādīhi catūhi samuṭṭhāti? Abbhānakammādīsu kenacideva karaṇīyena khaṇḍasīmāyaṃ nisinnā <pageBreak edition="M" number="2.0115" /> ‘‘pakkosatha sikkhamānaṃ, idheva naṃ upasampādessāmā’’ti upasampādeti, evaṃ vācato samuṭṭhāti. ‘‘Upassayato paṭṭhāya upasampādessāmī’’ti vatvā khaṇḍasīmaṃ gacchantiyā kāyavācato samuṭṭhāti. Dvīsupi ṭhānesu paṇṇattiṃ jānitvā vītikkamaṃ karontiyā vācācittato, kāyavācācittato ca samuṭṭhāti. Upasampādanaṃ <bold>kriyaṃ,</bold> anāpucchanaṃ <bold>akriyaṃ</bold>.</paragraph>
    <centered line="308">Dasamaṃ.</centered>
    <paragraph line="309" number="2398"><bold>Ettha</bold> imasmiṃ sāsane yā bhikkhunī pārivāsikena chandadānena sikkhamānaṃ sace vuṭṭhāpeti, tassā pācittiyaṃ siyāti yojanā. Tattha <bold>pārivāsikena chandadānenā</bold>ti catubbidhaṃ pārivāsiyaṃ parisapārivāsiyaṃ, rattipārivāsiyaṃ, chandapārivāsiyaṃ, ajjhāsayapārivāsiyanti.</paragraph>
    <paragraph line="310">Tattha <bold>parisapārivāsiyaṃ</bold> nāma bhikkhū kenacideva karaṇīyena sannipatitā honti, atha megho vā uṭṭhahati, ussāraṇā vā karīyati, manussā vā ajjhottharantā āgacchanti, bhikkhū ‘‘anokāso ayaṃ, aññatra gacchāmā’’ti chandaṃ avissajjetvāva uṭṭhahanti. Idaṃ parisapārivāsiyaṃ. Kiñcāpi parisapārivāsiyaṃ, chandassa pana avissaṭṭhattā kammaṃ kātuṃ vaṭṭati.</paragraph>
    <paragraph line="311">Puna <pageBreak edition="V" number="2.0095" /> bhikkhū ‘‘uposathādīni karissāmā’’ti rattiṃ sannipatitvā ‘‘yāva sabbe sannipatanti, tāva dhammaṃ suṇissāmā’’ti ekaṃ ajjhesanti, tasmiṃ dhammakathaṃ kathenteyeva aruṇo uggacchati. Sace ‘‘cātuddasikaṃ uposathaṃ karissāmā’’ti nisinnā, ‘‘pannaraso’’ti kātuṃ vaṭṭati. Sace pannarasikaṃ kātuṃ <pageBreak edition="M" number="2.0116" /> nisinnā, pāṭipade anuposathe uposathaṃ kātuṃ na vaṭṭati. Aññaṃ pana saṅghakiccaṃ kātuṃ vaṭṭati. Idaṃ pana rattipārivāsiyaṃ nāma.</paragraph>
    <paragraph line="312">Puna bhikkhū ‘‘kiñcideva abbhānādisaṅghakammaṃ karissāmā’’ti nisinnā honti, tatreko nakkhattapāṭhako bhikkhu evaṃ vadati ‘‘ajja nakkhattaṃ dāruṇaṃ, mā idaṃ kammaṃ karothā’’ti, te tassa vacanena chandaṃ vissajjetvā tattheva nisinnā honti, athañño āgantvā –</paragraph>
    <gathalast line="313">‘‘Nakkhattaṃ paṭimānentaṃ, attho bālaṃ upaccagā’’ti. (jā. 1.1.49) –</gathalast>
    <unindented line="314">Vatvā ‘‘kiṃ nakkhattena, karothā’’ti vadati. Idaṃ chandapārivāsiyañceva ajjhāsayapārivāsiyañca. Etasmiṃ pārivāsiye puna chandapārisuddhiṃ anāharitvā kammaṃ kātuṃ na vaṭṭati. Idaṃ sandhāya vuttaṃ ‘‘pārivāsikena chandadānenā’’ti.</unindented>
    <paragraph line="315"><bold>Pācittiyaṃ siyā</bold>ti evaṃ vuṭṭhāpentiyā vuttanayeneva kammavācāpariyosāne pācittiyaṃ siyāti attho.</paragraph>
    <paragraph line="316" number="2399"> Chandaṃ <bold>avihāya vā</bold> avissajjetvāva <bold>avuṭṭhitāya parisāya tu</bold> yathānisinnāya parisāya vuṭṭhāpentiyā anāpattīti yojanā. <bold>Vā</bold>-saddo evakārattho.</paragraph>
    <centered line="317">Ekādasamaṃ.</centered>
    <paragraph line="318" number="2400"><bold>Dvādase</bold>ti ‘‘yā pana bhikkhunī anuvassaṃ vuṭṭhāpeyya, pācittiya’’nti (pāci. 1171) sikkhāpade. <bold>Terase</bold>ti ‘‘yā pana bhikkhunī ekaṃ vassaṃ dve vuṭṭhāpeyya, pācittiya’’nti (pāci. 1175) sikkhāpade.</paragraph>
    <centered line="319">Dvādasamaterasamāni.</centered>
    <centered line="320">Kumāribhūtavaggo aṭṭhamo.</centered>
    <paragraph line="321" number="2401"><bold>Agilānā</bold>ti <pageBreak edition="M" number="2.0117" /><pageBreak edition="V" number="2.0096" /> chattupāhanena vūpasametabbarogarahitā. Yathāha ‘‘agilānā nāma yassā vinā chattupāhanā phāsu hotī’’ti. Chattañca upāhanā ca <bold>chattupāhanaṃ</bold>. Tattha chattaṃ vuttalakkhaṇaṃ, upāhanā vakkhamānalakkhaṇā. <bold>Dhāreyyā</bold>ti ubhayaṃ ekato dhāreyya. Visuṃ dhārentiyā hi dukkaṭaṃ vakkhati.</paragraph>
    <paragraph line="322" number="2402"><bold>Divasa</bold>nti accantasaṃyoge upayogavacanaṃ. Sace dhāretīti yojanā.</paragraph>
    <paragraph line="323" number="2403"><bold>Kaddamādīnī</bold>ti ettha <bold>ādi</bold>-saddena mahāvālukādīnaṃ gahaṇaṃ.</paragraph>
    <paragraph line="324" number="2404"> Sace gacchatīti sambandho. <bold>Disvā gacchādika</bold>nti chatte lagganayoggaṃ nīcataraṃ gacchādikaṃ disvā. <bold>Ādi</bold>-saddena gumbādīnaṃ gahaṇaṃ. <bold>Dukkaṭa</bold>nti upāhanamattasseva dhāraṇe dukkaṭaṃ.</paragraph>
    <paragraph line="325" number="2405"><bold>Apanāmetvā</bold>ti sīsato apanāmetvā. <bold>Omuñcitvā</bold>ti pādato omuñcitvā. <bold>Hoti pācittiya</bold>nti puna pācittiyaṃ hoti.</paragraph>
    <paragraph line="326" number="2406"><bold>Payogagaṇanāyevā</bold>ti chattupāhanassa apanetvā apanetvā ekato dhāraṇapayogagaṇanāya. <bold>Tikapācittiyaṃ vutta</bold>nti ‘‘agilānā agilānasaññā, vematikā, gilānasaññā chattupāhanaṃ dhāreti, āpatti pācittiyassā’’ti (pāci. 1181) evaṃ tikapācittiyaṃ vuttaṃ. ‘‘Gilānā agilānasaññā, gilānā vematikā, chattupāhanaṃ dhāreti, āpatti dukkaṭassā’’ti (pāci. 1182) evaṃ <bold>dvikadukkaṭaṃ tatheva vutta</bold>nti sambandho.</paragraph>
    <paragraph line="327" number="2407"> Yattha <pageBreak edition="M" number="2.0118" /> bhikkhū vā bhikkhuniyo vā nivasanti, tasmiṃ <bold>ārāme vā upacāre vā</bold> aparikkhittassa ārāmassa <bold>upacāre vā. Āpadāsū</bold>ti raṭṭhabhedādiāpadāsu.</paragraph>
    <centered line="328">Paṭhamaṃ.</centered>
    <paragraph line="329" number="2408"><bold>Bhikkhuniyā</bold>ti ettha ‘‘agilānāyā’’ti seso, pādena gantuṃ samatthāya agilānāya <pageBreak edition="V" number="2.0097" /> bhikkhuniyāti attho. Yathāha ‘‘agilānā nāma sakkoti padasā gantu’’nti (pāci. 1187). <bold>Yānaṃ</bold> nāma rathādi, taṃ heṭṭhā vuttasarūpameva.</paragraph>
    <paragraph line="330" number="2409"><bold>Āpadāsū</bold>ti raṭṭhabhedādiāpadāsu. Chattupāhanasikkhāpade ārāme, ārāmūpacāre ca anāpatti vuttā, idha tathā avuttattā sabbatthāpi āpattiyeva veditabbā.</paragraph>
    <centered line="331">Dutiyaṃ.</centered>
    <paragraph line="332" number="2410"><bold>‘‘Yaṃ kiñcipi kaṭūpiya’’</bold>nti idaṃ ‘‘saṅghāṇi’’nti etassa atthapadaṃ. Yathāha – ‘‘saṅghāṇi nāma yā kāci kaṭūpagā’’ti. <bold>Saṅghāṇi</bold> nāma mekhalādikaṭipiḷandhanaṃ. <bold>Kaṭūpiya</bold>nti kaṭippadesopagaṃ.</paragraph>
    <paragraph line="333" number="2412"><bold>Kaṭisuttaṃ</bold> nāma kaṭiyaṃ piḷandhanarajjusuttakaṃ.</paragraph>
    <paragraph line="334" number="2413"><bold>Idha</bold> imasmiṃ sikkhāpade cittaṃ akusalaṃ, idaṃ pana sikkhāpadaṃ lokavajjaṃ, iti idaṃ ubhayameva <bold>visesatā</bold> purimasikkhāpadato imassa nānākaraṇaṃ.</paragraph>
    <centered line="335">Tatiyaṃ.</centered>
    <paragraph line="336" number="2414"> Sīsūpagādisu <pageBreak edition="M" number="2.0119" /> yaṃ kiñci sace yā dhāreti, tassā tassa vatthussa gaṇanāya āpattiyo siyunti yojanā. Sīsaṃ upagacchatīti <bold>sīsūpagaṃ,</bold> sīse piḷandhanārahanti attho. <bold>Ādi</bold>-saddena gīvūpagādīnaṃ gahaṇaṃ. Yathāha – ‘‘itthālaṅkāro nāma sīsūpago gīvūpago hatthūpago pādūpago kaṭūpago’’ti.</paragraph>
    <paragraph line="337" number="2415"> Na ca dosoti yojanā. ‘‘Sadisanti paridīpita’’nti vattabbe iti-saddo luttaniddiṭṭho.</paragraph>
    <centered line="338">Catutthaṃ.</centered>
    <paragraph line="339" number="2416"><bold>Yena</bold><pageBreak edition="V" number="2.0098" /><bold>kenaci gandhenā</bold>ti candanatagarādinā yena kenaci gandhakakkena. <bold>Savaṇṇāvaṇṇakena cā</bold>ti vaṇṇena saha vattatīti <bold>savaṇṇakaṃ,</bold> haliddikakkādi, natthi etassa ubbaṭṭanapaccayā dissamāno vaṇṇavisesoti <bold>avaṇṇakaṃ,</bold> sāsapakakkādi, savaṇṇakañca avaṇṇakañca savaṇṇāvaṇṇakaṃ, tena <bold>savaṇṇāvaṇṇakena ca</bold>. Ubbaṭṭetvā nhāyantiyā nhānosāne pācittiyāpatti pakāsitāti yojanā.</paragraph>
    <paragraph line="340" number="2417"><bold>Sabbapayoge</bold>ti sabbasmiṃ pubbapayoge. <bold>Ābādhapaccayā</bold>ti daddukuṭṭhādirogapaccayā.</paragraph>
    <paragraph line="341" number="2418"><bold>Chaṭṭha</bold>nti ‘‘yā pana bhikkhunī vāsitakena piññākena nahāyeyya, pācittiya’’nti (pāci. 1203) sikkhāpadaṃ.</paragraph>
    <centered line="342">Pañcamachaṭṭhāni.</centered>
    <paragraph line="343" number="2419"> Yā pana bhikkhunī aññāya bhikkhuniyā sace ubbaṭṭāpeyya vā sambāhāpeyya vā, tassā <bold>bhikkhuniyā</bold> tathā pācittiyāpatti hotīti yojanā.</paragraph>
    <paragraph line="344" number="2420"><bold>Ettha</bold><pageBreak edition="M" number="2.0120" /> imasmiṃ ubbaṭṭane, sambāhane ca hatthaṃ amocetvā ubbaṭṭane <bold>ekā</bold> āpatti siyā, hatthaṃ mocetvā mocetvā ubbaṭṭane payogagaṇanāya siyāti yojanā.</paragraph>
    <paragraph line="345" number="2421"><bold>Āpadāsū</bold>ti corabhayādīhi sarīrakampanādīsu. <bold>Gilānāyā</bold>ti antamaso maggagamanaparissamenāpi ābādhikāya.</paragraph>
    <paragraph line="346" number="2422"> Aṭṭhamasikkhāpade ‘‘sikkhamānāyā’’ti ca navamasikkhāpade ‘‘sāmaṇeriyā’’ti ca dasamasikkhāpade ‘‘gihiniyā’’ti ca visesaṃ vajjetvā avasesavinicchayo sattameneva samānoti dassetumāha <bold>‘‘aṭṭhamādīni tīṇipī’’</bold>ti.</paragraph>
    <centered line="347">Sattamaṭṭhamanavamadasamāni.</centered>
    <paragraph line="348" number="2423"><bold>Antoupacārasmi</bold>nti <pageBreak edition="V" number="2.0099" /> dvādasaratanabbhantare. <bold>‘‘Bhikkhussa purato’’</bold>ti idaṃ upalakkhaṇaṃ. Tasmā purato vā hotu pacchato vā passato vā, samantato dvādasaratanabbhantareti nidassanapadametaṃ. <bold>Chamāyapī</bold>ti anantarahitāya bhūmiyāpi. Yā nisīdeyyāti sambandho. <bold>Na vaṭṭati</bold> pācittiyāpatti hotīti attho.</paragraph>
    <paragraph line="349" number="2424"><bold>Tikapācittiyaṃ vutta</bold>nti anāpucchite anāpucchitasaññā, vematikā, āpucchitasaññāti tīsu vikappesu pācittiyattayaṃ vuttaṃ. Āpucchite anāpucchitasaññā, vematikā vā bhikkhussa purato nisīdeyyāti vikappadvaye <bold>dukkaṭadvayaṃ</bold> hoti. <bold>Āpadāsū</bold>ti raṭṭhabhedādiāpadāsu. Āpucchituñca ṭhātuñca asakkontiyā <bold>gilānāya</bold>.</paragraph>
    <paragraph line="350" number="2425"> Nipajjanaṃ <bold>kriyaṃ</bold>. Anāpucchanaṃ <bold>akriyaṃ</bold>.</paragraph>
    <centered line="351">Ekādasamaṃ.</centered>
    <paragraph line="352" number="2426"> Okāso <pageBreak edition="M" number="2.0121" /> kato yena so <bold>okāsakato,</bold> na okāsakato <bold>anokāsakato,</bold> taṃ, akatokāsanti attho, ‘‘asukasmiṃ nāma ṭhāne pucchāmī’’ti attanā pucchitabbavinayādīnaṃ nāmaṃ gahetvā okāsaṃ kārāpanakāle adhivāsanavasena akatokāsanti vuttaṃ hoti. <bold>Dosatā</bold>ti pācittiyāpatti. Ekasmiṃ piṭake okāsaṃ kārāpetvā aññasmiṃ piṭake pañhaṃ pucchantiyāpi pācittiyaṃ hotīti dassetumāha <bold>‘‘vinaye cā’’</bold>tiādi.</paragraph>
    <paragraph line="353"><bold>Pucchantiyāpi cā</bold>ti ettha <bold>pi</bold>-saddena ‘‘abhidhammaṃ pucchantiyāpī’’ti idañca anuttasamuccayatthena <bold>ca</bold>-saddena ‘‘suttante okāsaṃ kārāpetvā vinayaṃ vā abhidhammaṃ vā pucchati, āpatti pācittiyassa. Abhidhamme okāsaṃ kārāpetvā suttantaṃ vā vinayaṃ vā pucchati, āpatti pācittiyassā’’ti idañca saṅgahitaṃ.</paragraph>
    <paragraph line="354" number="2427"><bold>Anodissā</bold>ti ‘‘asukasmiṃ nāma pucchāmī’’ti evaṃ aniyametvā kevalaṃ ‘‘pucchitabbaṃ atthi, pucchāmi ayyā’’ti evaṃ vatvā.</paragraph>
    <centered line="355">Dvādasamaṃ.</centered>
    <paragraph line="356" number="2428-9"><bold>Saṃkaccika</bold>nti <pageBreak edition="V" number="2.0100" /> thanaveṭhanacīvaraṃ, taṃ pana pārupantiyā adhakkhakaṃ ubbhanābhimaṇḍalaṃ paṭicchādentiyā pārupitabbaṃ. Tenāha <bold>mātikaṭṭhakathāyaṃ</bold> ‘‘asaṃkaccikāti adhakkhakaubbhanābhimaṇḍalasaṅkhātassa sarīrassa paṭicchādanatthaṃ anuññātasaṃkaccikacīvararahitā’’ti (kaṅkhā. aṭṭha. asaṃkaccikasikkhāpadavaṇṇanā). ‘‘Saṃkaccikāya pamāṇaṃ tiriyaṃ diyaḍḍhahatthanti porāṇagaṇṭhipade vutta’’nti (vajira. ṭī. pācittiya 1224-1226) vajirabuddhitthero. <bold>Parikkhepokkame</bold>ti parikkhepassa antopavesane. <bold>Upacārokkamepī</bold>ti <pageBreak edition="M" number="2.0122" /> aparikkhittassa gāmassa dutiyaleḍḍupātabbhantarapavesanepi. <bold>Etthā</bold>ti imasmiṃ sikkhāpade. <bold>Eseva nayo</bold>ti ‘‘paṭhame pāde dukkaṭaṃ, dutiye pācittiya’’nti yathāvuttoyeva nayo <bold>mato</bold> viññātoti attho.</paragraph>
    <paragraph line="357" number="2430"><bold>Āpadāsupī</bold>ti mahagghaṃ hoti saṃkaccikaṃ, pārupitvā gacchantiyā ca upaddavo uppajjati, evarūpāsu āpadāsu anāpatti.</paragraph>
    <paragraph line="358" number="2431"><bold>Sesa</bold>nti idha sarūpato adassitañca. <bold>Vuttanayenevā</bold>ti mātikāpadabhājanādīsu vuttanayeneva. Sunipuṇasmiṃ dhammajātaṃ, atthajātañca vibhāveti vividhenākārena pakāsetīti vibhāvī, tena <bold>vibhāvinā</bold>.</paragraph>
    <centered line="359">Terasamaṃ.</centered>
    <centered line="360">Chattupāhanavaggo navamo.</centered>
    <paragraph line="361">Evaṃ navahi vaggehi bhikkhunīnaṃ bhikkhūhi asādhāraṇāni channavuti sikkhāpadāni dassetvā ito paresu musāvādavaggādīsu sattasu vaggesu bhikkhūhi sādhāraṇasikkhāpadāni bhikkhupātimokkhavinicchayakathāya vuttanayeneva veditabbānīti tāni idha na dassitāni.</paragraph>
    <paragraph line="362">Sabbāneva bhikkhunīnaṃ khuddakesu channavuti, bhikkhūnaṃ dvenavutīti aṭṭhāsītisataṃ sikkhāpadāni. Tato paraṃ sakalaṃ bhikkhunivaggaṃ, paramparabhojanaṃ, anatirittabhojanaṃ, anatirittena abhihaṭṭhuṃ pavāraṇaṃ, paṇītabhojanaviññatti, acelakasikkhāpadaṃ, duṭṭhullapaacchādanaṃ, ūnavīsativassaupasampādanaṃ, mātugāmena saddhiṃ saṃvidhāya addhānagamanaṃ, rājantepurappavesanaṃ <pageBreak edition="V" number="2.0101" />, santaṃ <pageBreak edition="M" number="2.0123" /> bhikkhuṃ anāpucchā vikāle gāmappavesanaṃ, nisīdanaṃ, vassikasāṭikanti imāni bāvīsati sikkhāpadāni apanetvā sesāni satañca chasaṭṭhi ca sikkhāpadāni bhikkhunipātimokkhuddesamaggena uddiṭṭhānīti veditabbāni.</paragraph>
    <paragraph line="363">Tatrāyaṃ saṅkhepato asādhāraṇasikkhāpadesu samuṭṭhānavinicchayo – giraggasamajjā, cittāgārasikkhāpadaṃ, saṅghāṇi, itthālaṅkāro, gandhavaṇṇako, vāsitakapiññāko, bhikkhuniādīhi ummaddanaparimaddanānīti imāni dasa sikkhāpadāni acittakāni, lokavajjāni, akusalacittāni. Ayaṃ panettha adhippāyo – vināpi cittena āpajjitabbattā <bold>acittakāni,</bold> citte pana sati akusaleneva āpajjitabbattā <bold>lokavajjāni</bold> ceva <bold>akusalacittāni</bold> ca. Avasesāni acittakāni paṇṇattivajjāneva. Corivuṭṭhāpanaṃ, gāmantaraṃ, ārāmasikkhāpadaṃ, gabbhinivagge ādito paṭṭhāya satta, kumāribhūtavagge ādito paṭṭhāya pañca, purisasaṃsaṭṭhaṃ, pārivāsiyachandadānaṃ, anuvassavuṭṭhāpanaṃ, ekantarikavuṭṭhāpananti imāni ekūnavīsati sikkhāpadāni sacittakāni, paṇṇattivajjāni. Avasesāni sacittakāni lokavajjānevāti.</paragraph>
    <centered line="364">Iti vinayatthasārasandīpaniyā vinayavinicchayavaṇṇanāya</centered>
    <centered line="365">Pācittiyakathāvaṇṇanā niṭṭhitā.</centered>
  </content>
</document>