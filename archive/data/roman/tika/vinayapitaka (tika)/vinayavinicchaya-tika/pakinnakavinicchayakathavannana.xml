<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin11t.nrf34.xml</normativeSource>
    <archivePath>roman/tika/vinayapitaka (tika)/vinayavinicchaya-tika/pakinnakavinicchayakathavannana.xml</archivePath>
    <baseFileName>pakinnakavinicchayakathavannana</baseFileName>
    <titlePath>Pakiṇṇakavinicchayakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Pakiṇṇakavinicchayakathāvaṇṇanā</chapter>
    <paragraph line="2" number="3029"><bold>Chattaṃ</bold><pageBreak edition="Vipassana Research Institut" number="2.0275" /><bold>paṇṇamayaṃ kiñcī</bold>ti tālapaṇṇādipaṇṇacchadanaṃ yaṃ kiñci chattaṃ. <bold>Bahī</bold>ti upari. <bold>Anto</bold>ti heṭṭhā. <bold>Sibbitu</bold>nti rūpaṃ dassetvā sūcikammaṃ kātuṃ.</paragraph>
    <paragraph line="3" number="3030"><bold>Paṇṇe</bold>ti <pageBreak edition="Myanmar" number="2.0351" /> chadanapaṇṇe. <bold>Aḍḍhacanda</bold>nti aḍḍhacandākāraṃ. <bold>Makaradantaka</bold>nti makaradantākāraṃ, yaṃ ‘‘girikūṭa’’nti vuccati. Chindituṃ na vaṭṭatīti sambandho. Mukhavaṭṭiyā nāmetvā baddhapaṇṇakoṭiyā vā matthakimaṇḍalakoṭiyā vā girikūṭādiṃ karonti, iminā taṃ paṭikkhittaṃ. <bold>Daṇḍe</bold>ti chattadaṇḍe. <bold>Ghaṭaka</bold>nti ghaṭākāro. <bold>Vāḷarūpaṃ vā</bold>ti byagghādivāḷānaṃ rūpakaṃ vā. <bold>Lekhā</bold>ti ukkiritvā vā chinditvā vā cittakammavasena vā katarāji.</paragraph>
    <paragraph line="4" number="3031"><bold>Pañcavaṇṇānaṃ</bold> suttānaṃ antare nīlādi<bold>ekavaṇṇena</bold> suttena thiratthaṃ chattaṃ anto ca bahi ca <bold>sibbituṃ vā</bold> chattadaṇḍaggāhakasalāka<bold>pañjaraṃ</bold> thiratthaṃ vinandhituṃ vā vaṭṭatīti yojanā. <bold>‘‘Pañcavaṇṇānaṃ ekavaṇṇena thirattha’’</bold>nti iminā anekavaṇṇehi suttehi vaṇṇamaṭṭhatthāya sibbituñca vinandhituñca na vaṭṭatīti dīpeti.</paragraph>
    <paragraph line="5">Potthakesu pana <bold>‘‘pañcavaṇṇenā’’</bold>ti pāṭho dissati, tassa ekavaṇṇena, pañcavaṇṇena vā suttena thiratthaṃ sibbituṃ, vinandhituṃ vā vaṭṭatīti yojanā kātabbā hoti, so ettheva heṭṭhā vuttena –</paragraph>
    <gathalast line="6">‘‘Pañcavaṇṇena suttena, sibbituṃ na ca vaṭṭatī’’ti –</gathalast>
    <unindented line="7">Pāṭhena ca ‘‘keci tālapaṇṇacchattaṃ anto vā bahi vā pañcavaṇṇena suttena sibbantā vaṇṇamaṭṭhaṃ karonti, taṃ na vaṭṭati. Ekavaṇṇena pana nīlena vā pītakena vā yena kenaci suttena anto vā bahi vā sibbituṃ chattadaṇḍaggāhakaṃ salākapañjaraṃ vā vinandhituṃ vaṭṭati, tañca kho thirakaraṇatthaṃ, na vaṇṇamaṭṭhatthāyā’’ti (pārā. aṭṭha. 1.85 pāḷimuttakavinicchaya) <bold>aṭṭhakathā</bold>pāṭhena ca virujjhati, tasmā so na gahetabbo.</unindented>
    <paragraph line="8" number="3032"><bold>Lekhā</bold><pageBreak edition="Myanmar" number="2.0352" /><pageBreak edition="Vipassana Research Institut" number="2.0276" /><bold>vā pana kevalā</bold>ti yathāvuttappakārā salākalekhā vā. <bold>Chinditvā</bold>ti ukkiritvā kataṃ chinditvā. <bold>Ghaṃsitvā</bold>ti cittakammādivasena kataṃ ghaṃsitvā.</paragraph>
    <paragraph line="9" number="3033"><bold>Daṇḍabundamhī</bold>ti chattadaṇḍassa pañjare gāhaṇatthāya phālitabundamhi, mūleti attho. Ayamettha <bold>nissandehe</bold> vuttanayo. <bold>Khuddasikkhāgaṇṭhipade</bold> pana ‘‘chattapiṇḍiyā mūle’’ti vuttaṃ. <bold>Ahichattakasaṇṭhāna</bold>nti phullaahichattākāraṃ. Rajjukehi gāhāpetvā daṇḍe bandhanti, tasmiṃ bandhaṭṭhāne valayamiva <bold>ukkiritvā</bold> uṭṭhāpetvā. <bold>Bandhanatthāyā</bold>ti vātena yathā na calati, evaṃ rajjūhi daṇḍe pañjarassa bandhanatthāya. Ukkiritvā katā lekhā vaṭṭatīti yojanā. Yathāha – ‘‘vātappahārena acalanatthaṃ chattamaṇḍalikaṃ rajjukehi gāhāpetvā daṇḍe bandhanti, tasmiṃ bandhanaṭṭhāne valayamiva ukkiritvā lekhaṃ ṭhapenti, sā vaṭṭatī’’ti. ‘‘Sacepi na bandhanti, bandhanārahaṭṭhānattā valayaṃ ukkirituṃ vaṭṭatī’’ti <bold>gaṇṭhipade</bold> vuttaṃ.</paragraph>
    <paragraph line="10" number="3034"><bold>Samaṃ satapadādīna</bold>nti satapadādīhi sadisaṃ, tulyatthe karaṇavacanappasaṅge sāmivacanaṃ.</paragraph>
    <paragraph line="11" number="3035"><bold>Pattassa pariyante vā</bold>ti anuvātassa ubhayapariyante vā. <bold>Pattamukhepi vā</bold>ti dvinnaṃ ārāmavitthārapattānaṃ saṅghaṭitaṭṭhāne kaṇṇepi vā, ekasseva vā pattassa ūnapūraṇatthaṃ saṅghaṭitaṭṭhānepi vā. <bold>Veṇi</bold>nti kudrūsasīsākārena sibbanaṃ. <bold>Keci</bold> ‘‘varakasīsākārenā’’ti vadanti. <bold>Saṅkhalika</bold>nti biḷāladāmasadisaṃ sibbanaṃ. <bold>Keci</bold> ‘‘satapadisama’’nti vadanti.</paragraph>
    <paragraph line="12" number="3036"><bold>Paṭṭa</bold>nti <pageBreak edition="Myanmar" number="2.0353" /> paṭṭampi. Aṭṭhakoṇādiko vidhi pakāro etassāti <bold>aṭṭhakoṇādikavidhi,</bold> taṃ. ‘‘Aṭṭhakoṇādika’’nti gāthābandhavasena niggahitāgamo. <bold>‘‘Aṭṭhakoṇādikaṃ vidhi’’</bold>nti etaṃ ‘‘paṭṭa’’nti etassa samānādhikaraṇavisesanaṃ, kiriyāvisesanaṃ vā, ‘‘karontī’’ti iminā sambandho. Atha vā <bold>paṭṭa</bold>nti ettha bhummatthe upayogavacanaṃ, paṭṭeti attho. Imasmiṃ pakkhe <bold>‘‘aṭṭhakoṇādika’’</bold>nti upayogavacanaṃ. <bold>‘‘Vidhi’’</bold>nti etassa visesanaṃ. Idha vakkhamānacatukoṇasaṇṭhānato aññaṃ aṭṭhakoṇādikaṃ nāmaṃ. <bold>Tatthā</bold>ti tasmiṃ paṭṭadvaye. <bold>Agghiyagadārūpa</bold>nti agghiyasaṇṭhānañceva gadāsaṇṭhānañca sibbanaṃ. <bold>Muggara</bold>nti laguḷasaṇṭhānasibbanaṃ. <bold>Ādi</bold>-saddena cetiyādisaṇṭhānānaṃ gahaṇaṃ.</paragraph>
    <paragraph line="13" number="3037"><bold>Tatthā</bold>ti <pageBreak edition="Vipassana Research Institut" number="2.0277" /> paṭṭadvaye tasmiṃ ṭhāne. <bold>Kakkaṭakakkhīnī</bold>ti kuḷīraacchisadisāni sibbanavikārāni. <bold>Uṭṭhāpentī</bold>ti karonti. <bold>Tatthā</bold>ti tasmiṃ gaṇṭhikapāsakapaṭṭake. <bold>Suttā</bold>ti koṇato koṇaṃ sibbitasuttā ceva caturasse sibbitasuttā ca. <bold>Piḷakā</bold>ti tesameva suttānaṃ nivattetvā sibbitakoṭiyo ca. <bold>Duviññeyyāvā</bold>ti rajanakāle duviññeyyarūpā anoḷārikā dīpitā vaṭṭantīti. Yathāha – ‘‘koṇasuttapiḷakā ca cīvare ratte duviññeyyarūpā vaṭṭantī’’ti.</paragraph>
    <paragraph line="14" number="3038"><bold>Gaṇṭhipāsakapaṭṭakā</bold>ti gaṇṭhikapaṭṭakapāsakapaṭṭakāti yojanā. <bold>Kaṇṇakoṇesu suttānī</bold>ti cīvarakaṇṇesu suttāni ceva gaṇṭhikapāsakapaṭṭānaṃ koṇesu suttāni ca chindeyya. Ettha ca cīvare āyāmato, vitthārato ca sibbitvā anuvātato bahi nikkhantasuttaṃ cīvaraṃ rajitvā sukkhāpanakāle rajjuyā vā cīvaravaṃse vā bandhitvā olambituṃ anuvāte baddhasuttāni ca kaṇṇasuttāni nāma. Yathāha <pageBreak edition="Myanmar" number="2.0354" /> – ‘‘cīvarassa kaṇṇasuttakaṃ na vaṭṭati, rajitakāle chinditabbaṃ. Yaṃ pana ‘anujānāmi, bhikkhave, kaṇṇasuttaka’nti (mahāva. 344) evaṃ anuññātaṃ, taṃ anuvāte pāsakaṃ katvā bandhitabbaṃ, rajanakāle lagganatthāyā’’ti (pārā. aṭṭha. 1.85 pāḷimuttakavinicchaya).</paragraph>
    <paragraph line="15" number="3039"><bold>Sūcikammavikāraṃ vā</bold>ti cīvaramaṇḍanatthāya nānāsuttakehi satapadisadisaṃ sibbantā āgantukapaṭṭaṃ ṭhapenti, evarūpaṃ sūcikammavikāraṃ vā. <bold>Aññaṃ vā pana kiñcipī</bold>ti aññampi yaṃ kiñci mālākammamigapakkhipādādikaṃ sibbanavikāraṃ. <bold>Kātu</bold>nti sayaṃ kātuṃ. <bold>Kārāpetu</bold>nti aññena vā kārāpetuṃ.</paragraph>
    <paragraph line="16" number="3040"> Yo bhikkhu <bold>paraṃ</bold> uttamaṃ vaṇṇamaṭṭhaṃ <bold>abhipatthayaṃ</bold> patthayanto kañjipiṭṭhakhaliallikādīsu cīvaraṃ pakkhipati, <bold>tassa pana</bold> bhikkhuno dukkaṭā mokkho na vijjatīti yojanā. <bold>Kañjī</bold>ti vāyanatantamakkhanakañjisadisā thūlākañji. <bold>Piṭṭha</bold>nti taṇḍulapiṭṭhaṃ. Taṇḍulapiṭṭhehi pakkā <bold>khali</bold>. <bold>Allikā</bold>ti niyyāso. <bold>Ādi</bold>-saddena lākhādīnaṃ gahaṇaṃ.</paragraph>
    <paragraph line="17" number="3041"> Cīvarassa <bold>karaṇe</bold> karaṇakāle samuṭṭhitānaṃ sūcihatthamalādīnaṃ dhovanatthaṃ, kiliṭṭhakāle ca dhovanatthaṃ kañjipiṭṭhikhaliallikādīsu pakkhipati, vaṭṭatīti yojanā.</paragraph>
    <paragraph line="18" number="3042"><bold>Tatthā</bold>ti <pageBreak edition="Vipassana Research Institut" number="2.0278" /> yena kasāvena cīvaraṃ rajati, tasmiṃ rajane cīvarassa sugandhabhāvatthāya <bold>gandhaṃ vā</bold> ujjalabhāvatthāya <bold>telaṃ vā</bold> vaṇṇatthāya <bold>lākhaṃ vā. Kiñcī</bold>ti evarūpaṃ yaṃ kiñci.</paragraph>
    <paragraph line="19" number="3043"><bold>Maṇinā</bold>ti pāsāṇena. <bold>Aññenapi ca kenacī</bold>ti yena ujjalaṃ hoti, evarūpena muggarādinā aññenāpi kenaci <pageBreak edition="Myanmar" number="2.0355" /> vatthunā. <bold>Doṇiyā</bold>ti rajanambaṇe. <bold>Na ghaṃsitabbaṃ</bold> hatthena gāhetvā na ghaṭṭetabbaṃ.</paragraph>
    <paragraph line="20" number="3044"> Rattaṃ cīvaraṃ hatthehi <bold>kiñci</bold> thokaṃ paharituṃ vaṭṭatīti yojanā. ‘‘Yattha pakkarajanaṃ pakkhipanti, sā rajanadoṇi, tattha aṃsabaddhakakāyabandhanādiṃ ghaṭṭetuṃ vaṭṭatī’’ti <bold>gaṇṭhipade</bold> vuttaṃ.</paragraph>
    <paragraph line="21" number="3045"><bold>Gaṇṭhike</bold>ti veḷudantavisāṇādimayagaṇṭhike. <bold>Lekhā vā</bold>ti vaṭṭādibhedā lekhā vā. <bold>Piḷakā vā</bold>ti sāsapabījasadisā khuddakapubbuḷā vā. <bold>Pāḷikaṇṇikabhedako</bold>ti maṇikāvaḷirūpapupphakaṇṇikarūpabhedako. Kappabinduvikāro vā na vaṭṭatīti yojanā.</paragraph>
    <paragraph line="22" number="3046"><bold>Āraggenā</bold>ti ārakaṇṭakaggena, sūcimukhena vā. <bold>Kācipi lekhā</bold>ti vaṭṭakagomuttādisaṇṭhānā yā kācipi rāji.</paragraph>
    <paragraph line="23" number="3047"><bold>Bhamaṃ āropetvā</bold>ti bhame alliyāpetvā.</paragraph>
    <paragraph line="24" number="3048"><bold>Pattamaṇḍalake</bold>ti patte chavirakkhanatthāya tipusīsādīhi kate pattassa heṭṭhā ādhārādīnaṃ upari kātabbe pattamaṇḍalake. <bold>Bhittikamma</bold>nti vibhattaṃ katvā nānākārarūpakakammacittaṃ. Yathāha ‘‘na bhikkhave citrāni pattamaṇḍalāni dhāretabbāni rūpakākiṇṇāni bhittikammakatānī’’ti (cūḷava. 253). <bold>Tatthā</bold>ti tasmiṃ pattamaṇḍale. <bold>Assā</bold>ti bhikkhussa. <bold>Makaradantaka</bold>nti girikūṭākāraṃ.</paragraph>
    <paragraph line="25" number="3049"> Mukhavaṭṭiyaṃ <pageBreak edition="Myanmar" number="2.0356" /><pageBreak edition="Vipassana Research Institut" number="2.0279" /> yā lekhā parissāvanabandhanatthāya anuññātā, <bold>taṃ lekhaṃ</bold> ṭhapetvā dhammakaraṇacchatte vā kucchiyaṃ vā kācipi lekhā na vaṭṭatīti yojanā.</paragraph>
    <paragraph line="26" number="3050"><bold>Tahiṃ tahi</bold>nti mattikāya tattha tattha. <bold>Ta</bold>nti tathākoṭṭitadiguṇasuttakāyabandhanaṃ.</paragraph>
    <paragraph line="27" number="3051"> Antesu daḷhatthāya dasāmukhe diguṇaṃ katvā koṭṭenti, vaṭṭatīti yojanā. <bold>Cittikampī</bold>ti mālākammalatākammacittayuttampi kāyabandhanaṃ.</paragraph>
    <paragraph line="28" number="3052"><bold>Akkhīnī</bold>ti kuñjarakkhīni. <bold>Tatthā</bold>ti kāyabandhane vaṭṭatīti kā kathā. <bold>Uṭṭhāpetu</bold>nti ukkirituṃ.</paragraph>
    <paragraph line="29" number="3053"><bold>Ghaṭa</bold>nti ghaṭasaṇṭhānaṃ. <bold>Deḍḍubhasīsaṃ vā</bold>ti udakasappasīsamukhasaṇṭhānaṃ vā. Yaṃ kiñci vikārarūpaṃ dasāmukhe na vaṭṭatīti yojanā.</paragraph>
    <paragraph line="30" number="3054"><bold>Macchakaṇṭa</bold>nti macchakaṇṭakākāraṃ. <bold>Khajjūripattakākāra</bold>nti khajjūripattasaṇṭhānaṃ. Macchakaṇṭaṃ vā maṭṭhaṃ paṭṭikaṃ vā khajjūripattakākāraṃ vā ujukaṃ katvā koṭṭitaṃ vaṭṭatīti yojanā. Ettha ca ubhayapassesu macchakaṇṭakayuttaṃ macchassa piṭṭhikaṇṭakaṃ viya yassa paṭṭikāya vāyanaṃ hoti, idaṃ kāyabandhanaṃ <bold>macchakaṇṭakaṃ</bold> nāma. Yassa khajjūripattasaṇṭhānamiva vāyanaṃ hoti, taṃ <bold>khajjūripattakākāraṃ</bold> nāma.</paragraph>
    <paragraph line="31" number="3055"> Pakativītā <bold>paṭṭikā</bold>. <bold>Sūkarantaṃ</bold>nāma kuñcikākosakasaṇṭhānaṃ. <bold>Tassa</bold> duvidhassa kāyabandhanassa. Tattha rajjukā sūkarantānulomikā, dussapaṭṭaṃ paṭṭikānulomikaṃ. <bold>Ādi</bold>-saddena muddikakāyabandhanaṃ gahitaṃ, tañca sūkarantānulomikaṃ. Yathāha – ‘‘ekarajjukaṃ, pana muddikakāyabandhanañca sūkarantakaṃ <pageBreak edition="Myanmar" number="2.0357" /> anulometī’’ti (cūḷava. aṭṭha. 278). Tattha <bold>ekarajjukā</bold> nāma ekavaṭṭā. Bahurajjukassa akappiyabhāvaṃ vakkhati. ‘‘Muddikakāyabandhanaṃ nāma caturassaṃ akatvā sajjita’’nti <bold>gaṇṭhipade</bold> vuttaṃ.</paragraph>
    <paragraph line="32" number="3056"><bold>Murajaṃ</bold> nāma murajavaṭṭisaṇṭhānaṃ veṭhetvā kataṃ. <bold>Veṭhetvā</bold>ti nānāsuttehi veṭhetvā. <bold>Sikkhābhājanavinicchaye</bold><pageBreak edition="Vipassana Research Institut" number="2.0280" /> pana ‘‘bahukā rajjuyo ekato katvā ekāya rajjuyā veṭhitaṃ murajaṃ nāmā’’ti vuttaṃ. <bold>Maddavīṇaṃ</bold> nāma pāmaṅgasaṇṭhānaṃ. <bold>Deḍḍubhakaṃ</bold> nāma udakasappasīsasadisaṃ. <bold>Kalābukaṃ</bold> nāma bahurajjukaṃ. <bold>Rajjuyo</bold>ti ubhayakoṭiyaṃ ekato abaddhā bahū rajjuyo, tathā baddhā kalābukaṃ nāma hotīti. <bold>Na vaṭṭantī</bold>ti murajādīni imāni sabbāni kāyabandhanāni na vaṭṭanti. <bold>Purimā dve</bold>ti murajaṃ, maddavīṇañcāti dve. ‘‘Dasāsu siyu’’nti vattabbe gāthābandhavasena vaṇṇalopena <bold>‘‘dasā siyu’’</bold>nti vuttaṃ. Yathāha – ‘‘murajaṃ maddavīṇa’nti idaṃ dasāsuyeva anuññāta’’nti (cūḷava. aṭṭha. 278).</paragraph>
    <paragraph line="33" number="3057"><bold>Pāmaṅgasaṇṭhānā</bold>ti pāmaṅgadāmaṃ viya caturassasaṇṭhānā.</paragraph>
    <paragraph line="34" number="3058"><bold>Ekarajjumaya</bold>nti nānāvaṭṭe ekato vaṭṭetvā katarajjumayaṃ kāyabandhanaṃ. Vaṭṭaṃ vaṭṭatīti ‘‘rajjukā dussapaṭṭādī’’ti ettha ekavaṭṭarajjukā gahitā, idha pana nānāvaṭṭe ekato vaṭṭetvā katāva ekarajjukā gahitā. <bold>Tañcā</bold>ti tampi ekarajjukakāyabandhanaṃ. <bold>Pāmaṅgasaṇṭhānaṃ ekampi na ca vaṭṭatī</bold>ti kevalampi na vaṭṭati.</paragraph>
    <paragraph line="35" number="3059"> Bahū rajjuke ekato katvāti yojanā. <bold>Vaṭṭati bandhitu</bold>nti murajaṃ, kalābukaṃ vā na hoti, rajjukakāyabandhanameva <pageBreak edition="Myanmar" number="2.0358" /> hotīti adhippāyo. Ayaṃ pana vinicchayo ‘‘bahū rajjuke ekato katvā ekena nirantaraṃ veṭhetvā kataṃ ‘bahurajjuka’nti na vattabbaṃ, taṃ vaṭṭatī’’ti (pārā. aṭṭha. 1.85 pāḷimuttakavinicchaya) <bold>aṭṭhakathā</bold>gatova idha vutto. <bold>Sikkhābhājanavinicchaye</bold> ‘‘bahukā rajjuyo ekato katvā ekāya rajjuyā veṭhitaṃ murajaṃ nāmā’’ti yaṃ vuttaṃ, taṃ iminā virujjhanato na gahetabbaṃ.</paragraph>
    <paragraph line="36" number="3060"><bold>Danta</bold>-saddena hatthidantā vuttā. <bold>Jatū</bold>ti lākhā. <bold>Saṅkhamaya</bold>nti saṅkhanābhimayaṃ. <bold>Vidhakā matā</bold>ti ettha ‘‘veṭhakā’’tipi pāṭho vidhapariyāyo.</paragraph>
    <paragraph line="37" number="3061"><bold>Kāyabandhanavidhe</bold>ti kāyabandhanassa dasāya thirabhāvatthaṃ kaṭṭhadantādīhi kate vidhe. <bold>Vikāro</bold> aṭṭhamaṅgalādiko. <bold>Tattha tatthā</bold>ti tasmiṃ tasmiṃ ṭhāne, ubhayakoṭiyanti attho. <bold>Tu</bold>-saddena ghaṭākāropi vaṭṭatīti dīpeti.</paragraph>
    <paragraph line="38" number="3062"><bold>Mālā</bold><pageBreak edition="Vipassana Research Institut" number="2.0281" /><bold>…pe… vicittitā</bold>ti mālākammalatākammehi ca migapakkhirūpādinānārūpehi ca vicittitā. <bold>Janarañjanī</bold>ti bālajanapalobhinī.</paragraph>
    <paragraph line="39" number="3064"><bold>Aṭṭhaṃsā vāpī</bold>ti ettha <bold>api</bold>-saddena soḷasaṃsādīnaṃ gahaṇaṃ. <bold>Vaṇṇamaṭṭhā</bold>ti mālākammādivaṇṇamaṭṭhā.</paragraph>
    <paragraph line="40" number="3065"> Añjanisalākāpi tathā vaṇṇamaṭṭhā na vaṭṭatīti yojanā. ‘‘Añjanitthavikāya ca, nānāvaṇṇehi suttehi, cittakammaṃ na vaṭṭatī’’ti pāṭho yujjati. <bold>‘‘Thavikāpi cā’’</bold>ti pāṭho dissati, so na gahetabbo.</paragraph>
    <paragraph line="41" number="3066"> Rattādinā <bold>yena kenaci ekavaṇṇena suttena</bold> pilotikādimayaṃ yaṃ kiñci sipāṭikaṃ sibbetvā vaḷañjantassa vaṭṭatīti yojanā.</paragraph>
    <paragraph line="42" number="3067"><bold>Maṇika</bold>nti <pageBreak edition="Myanmar" number="2.0359" /> thūlapubbuḷaṃ. <bold>Piḷaka</bold>nti sukhumapubbuḷaṃ. <bold>Pipphale</bold>ti vatthacchedanasatthe. <bold>Ārakaṇṭake</bold>ti pattādhāravalayānaṃ vijjhanakaṇṭake. <bold>Ṭhapetu</bold>nti uṭṭhāpetuṃ. <bold>Yaṃ kiñcī</bold>ti sesaṃ vaṇṇamaṭṭhampi ca.</paragraph>
    <paragraph line="43" number="3068"><bold>Daṇḍake</bold>ti pipphaladaṇḍake. Yathāha – ‘‘pipphalakepi maṇikaṃ vā piḷakaṃ vā yaṃ kiñci uṭṭhāpetuṃ na vaṭṭati, daṇḍake pana paricchedalekhā vaṭṭatī’’ti. <bold>Paricchedalekhāmatta</bold>nti āṇibandhanaṭṭhānaṃ patvā paricchindanatthaṃ ekāva lekhā vaṭṭati. <bold>Valitvā</bold>ti ubhayakoṭiyā mukhaṃ katvā majjhe valiyo gāhetvā. Nakhacchedanaṃ yasmā karonti, tasmā vaṭṭatīti yojanā.</paragraph>
    <paragraph line="44" number="3069"> Araṇisahite kantakiccakaro daṇḍo <bold>uttarāraṇī</bold> nāma. <bold>Vāpī</bold>ti <bold>pi</bold>-saddena adharāraṇiṃ saṅgaṇhāti, udukkhaladaṇḍassetaṃ adhivacanaṃ. Añchanakayantadhanu <bold>dhanukaṃ</bold> nāma. Musalamatthakapīḷanadaṇḍako <bold>pelladaṇḍako</bold> nāma.</paragraph>
    <paragraph line="45" number="3070"><bold>Saṇḍāse</bold>ti aggisaṇḍāsaṃ vadanti. Kaṭṭha<bold>cchedanavāsiyā</bold> tathā yaṃ kiñci vaṇṇamaṭṭhaṃ na vaṭṭatīti sambandho. <bold>Dvīsu passesū</bold>ti vāsiyā ubhosu passesu. <bold>Lohenā</bold>ti kappiyalohena <pageBreak edition="Vipassana Research Institut" number="2.0282" />. <bold>Bandhituṃ vaṭṭatī</bold>ti ujukameva caturassaṃ vā aṭṭhaṃsaṃ vā bandhituṃ vaṭṭati. <bold>‘‘Saṇḍāse</bold>ti aggisaṇḍāse’’ti <bold>nissandehe</bold> vuttaṃ. <bold>Aṭṭhakathāyaṃ</bold> panettha sūcisaṇḍāso dassito.</paragraph>
    <paragraph line="46" number="3071"><bold>Heṭṭhato</bold>ti heṭṭhā ayopaṭṭavalayassa. ‘‘Upari ahicchattamakulamatta’’nti <bold>aṭṭhakathāyaṃ</bold> vuttaṃ.</paragraph>
    <paragraph line="47" number="3072"><bold>Visāṇe</bold>ti telāsiñcanakagavayamahiṃsādisiṅge. <bold>Nāḷiyaṃ vāpī</bold>ti veḷunāḷikādināḷiyaṃ. <bold>Api</bold>-saddena alābuṃ <pageBreak edition="Myanmar" number="2.0360" /> saṅgaṇhāti. <bold>Āmaṇḍasārake</bold>ti āmalakacuṇṇamayatelaghaṭe. <bold>Telabhājanake</bold>ti vuttappakāreyeva telabhājane. <bold>Sabbaṃ vaṇṇamaṭṭhaṃ vaṭṭatī</bold>ti pumitthirūparahitaṃ mālākammādi sabbaṃ vaṇṇamaṭṭhaṃ vaṭṭati.</paragraph>
    <paragraph line="48" number="3073-5"><bold>Pānīyassa uḷuṅke</bold>ti pānīyauḷuṅke. <bold>Doṇiyaṃ rajanassapī</bold>ti rajanadoṇiyampi. <bold>Phalakapīṭhe</bold>ti phalakamaye pīṭhe. <bold>Valayādhārakādike</bold>ti dantavalayādiādhārake. <bold>Ādi</bold>-saddena daṇḍādhārako saṅgahito. <bold>Pādapuñchaniya</bold>nti coḷādimayapādapuñchaniyaṃ. <bold>Pīṭhe</bold>ti pādapīṭhe. Sahacariyena pādakathalikāyañca. <bold>Cittaṃ sabbameva ca vaṭṭatī</bold>ti yathāvutte bhikkhuparikkhāre mātugāmarūparahitaṃ, bhikkhuniparikkhāre purisarūparahitaṃ avasesaṃ sabbaṃ cittakammaṃ.</paragraph>
    <paragraph line="49" number="3076"> Nānā ca te maṇayo cāti <bold>nānāmaṇī,</bold> indanīlādayo, nānāmaṇīhi katā <bold>nānāmaṇimayā,</bold> thambhā ca kavāṭā ca dvārā ca bhittiyo ca <bold>thambhakavāṭadvārabhittiyo,</bold> nānāmaṇimayā thambhakavāṭadvārabhittiyo yasmiṃ taṃ tathā vuttaṃ. <bold>Kā kathā vaṇṇamaṭṭhake</bold>ti mālākammalatākammacittakammādivaṇṇamaṭṭhake vattabbameva natthīti attho.</paragraph>
    <paragraph line="50" number="3077"> Thāvarassa ratanamayapāsādassa kappiyabhāvaṃ dassetvā suvaṇṇādimayassāpi sabbapāsādaparibhogassa kappiyabhāvaṃ dassetumāha <bold>‘‘sovaṇṇaya’’</bold>ntiādi. <bold>Sovaṇṇaya</bold>nti suvaṇṇamayaṃ. Dvārakavāṭānaṃ anantaragāthāya dassitattā ‘‘dvārakavāṭabandha’’nti iminā dvārakavāṭabāhāsaṅkhātaṃ piṭṭhasaṅghāṭaṃ gahitaṃ. Dvārañca kavāṭañca <bold>dvārakavāṭāni,</bold> dvārakavāṭānaṃ bandhaṃ <bold>dvārakavāṭabandhaṃ,</bold> uttarapāsakummārasaṅkhātaṃ piṭṭhasaṅghāṭanti attho. Nānā ca te maṇayo cāti <bold>nānāmaṇī</bold><pageBreak edition="Myanmar" number="2.0361" />, suvaṇṇañca nānāmaṇī ca <bold>suvaṇṇanānāmaṇī,</bold> bhitti ca bhūmi ca <bold>bhittibhūmi</bold> suvaṇṇanānāmaṇīhi <pageBreak edition="Vipassana Research Institut" number="2.0283" /> katā bhittibhūmi <bold>suvaṇṇanānāmaṇibhittibhūmi</bold>. <bold>Iti</bold> imesu senāsanāvayavesu. <bold>Na kiñci ekampi nisedhanīya</bold>nti ekampi senāsanaparikkhāraṃ kiñci na nisedhanīyaṃ, senāsanampi na paṭikkhipitabbanti attho. <bold>Senāsanaṃ vaṭṭati sabbamevā</bold>ti sabbameva senāsanaparibhogaṃ vaṭṭati. Yathāha –</paragraph>
    <indent line="51">‘‘Sabbaṃ pāsādaparibhoganti suvaṇṇarajatādivicitrāni kavāṭāni mañcapīṭhāni tālavaṇṭāni suvaṇṇarajatamayāni pānīyaghaṭapānīyasarāvāni yaṃ kiñci cittakammakataṃ, sabbaṃ vaṭṭati. ‘Pāsādassa dāsidāsaṃ khettavatthuṃ gomahiṃsaṃ demā’ti vadanti, pāṭekkaṃ gahaṇakiccaṃ natthi, pāsāde paṭiggahite paṭiggahitameva hoti. Gonakādīni saṅghikavihāre vā puggalikavihāre vā mañcapīṭhakesu attharitvā paribhuñjituṃ na vaṭṭanti. Dhammāsane pana gihivikatanīhārena labbhanti, tatrāpi nipajjituṃ na vaṭṭatī’’ti (cūḷava. aṭṭha. 320).</indent>
    <paragraph line="52"><bold>‘‘Sovaṇṇadvārakavāṭabandha’’</bold>nti vā pāṭho, bahubbīhisamāso. Iminā ca dutiyapadena ca senāsanaṃ visesīyati.</paragraph>
    <paragraph line="53" number="3078"><bold>Na davaṃ kare</bold>ti ‘‘kiṃ buddho silakabuddho? Kiṃ dhammo godhammo ajadhammo? Kiṃ saṅgho gosaṅgho ajasaṅgho migasaṅgho’’ti parihāsaṃ na kareyya. Titthiyabbataṃ mūgabbatādikaṃ neva gaṇheyyāti yojanā.</paragraph>
    <paragraph line="54" number="3079"><bold>Tā</bold> bhikkhuniyo udakādinā vāpi na siñceyyāti yojanā.</paragraph>
    <paragraph line="55" number="3080"><bold>Aññattha</bold><pageBreak edition="Myanmar" number="2.0362" /> aññasmiṃ vihāre vassaṃvuttho <bold>aññattha</bold> aññasmiṃ vihāre <bold>bhāgaṃ</bold> vassāvāsikabhāgaṃ gaṇhāti ce, dukkaṭaṃ. Tasmiṃ cīvare naṭṭhe vā <bold>jajjare</bold> jiṇṇe vā gīvā puna dātabbanti yojanā.</paragraph>
    <paragraph line="56" number="3081"><bold>So</bold>ti aññattha bhāgaṃ gaṇhanako bhikkhu. <bold>Tehī</bold>ti cīvarasāmikehi. <bold>Ta</bold>nti tathā gahitaṃ vassāvāsikabhāgaṃ. <bold>Tesa</bold>nti cīvarasāmikānaṃ.</paragraph>
    <paragraph line="57" number="3082"><bold>Karoto</bold>ti <pageBreak edition="Vipassana Research Institut" number="2.0284" /> kārāpayato. <bold>Davā silaṃ pavijjhanto</bold>ti pantikīḷāya kīḷatthikānaṃ sippadassanavasena sakkharaṃ vā ninnaṭṭhānaṃ pavaṭṭanavasena pāsāṇaṃ vā pavijjhanto. Na kevalañca pāsāṇaṃ, aññampi yaṃ kiñci dārukhaṇḍaṃ vā iṭṭhakakhaṇḍaṃ vā hatthena vā yantena vā pavijjhituṃ na vaṭṭati. Cetiyādīnaṃ atthāya pāsāṇādayo hasantā hasantā pavaṭṭentipi khipantipi ukkhipantipi, kammasamayoti vaṭṭati.</paragraph>
    <paragraph line="58" number="3083"><bold>Gihigopakadānasmi</bold>nti gihīnaṃ uyyānagopakādīhi attanā gopitauyyānādito phalādīnaṃ dāne yāvadatthaṃ diyyamānepi. <bold>Na doso koci gaṇhato</bold>ti paṭiggaṇhato bhikkhuno koci doso natthi. <bold>Saṅghacetiyasantake</bold> tālaphalādimhi uyyānagopakādīhi diyyamāne <bold>paricchedanayo</bold> tesaṃ vetanavasena paricchinnānaṃyeva gahaṇe anāpattinayo vuttoti yojanā.</paragraph>
    <paragraph line="59" number="3084"><bold>Purisasaṃyutta</bold>nti parivisakehi purisehi vuyhamānaṃ. <bold>Hatthavaṭṭaka</bold>nti hattheneva pavaṭṭetabbasakaṭaṃ.</paragraph>
    <paragraph line="60" number="3085"> Bhikkhuniyā saddhiṃ <bold>kiñcipi</bold> anācāraṃ <bold>na sampayojeyya</bold> na kāreyyāti yojanā. <bold>‘‘Kiñcī’’</bold>tipi pāṭho, gahaṭṭhaṃ <pageBreak edition="Myanmar" number="2.0363" /> vā pabbajitaṃ vā kiñci bhikkhuniyā saddhiṃ anācāravasena na sampayojeyyāti attho. <bold>Obhāsentassā</bold>ti kāmādhippāyaṃ pakāsentassa.</paragraph>
    <paragraph line="61" number="3086"><bold>Have</bold>ti ekaṃsatthe nipāto.</paragraph>
    <paragraph line="62" number="3087"><bold>Attano paribhogatthaṃ dinna</bold>nti ‘‘tumheyeva paribhuñjathā’’ti vatvā dinnaṃ ticīvarādiṃ.</paragraph>
    <paragraph line="63" number="3088"><bold>Asappāya</bold>nti pittādidosānaṃ kopanavasena aphāsukāraṇaṃ. <bold>Apanetumpi</bold> jahitumpi, pageva dātunti adhippāyo. <bold>Aggaṃ gahetvā dātuṃ vā</bold>ti tathā gahaṇārahaṃ annādiṃ sandhāya vuttaṃ. ‘‘Katipāhaṃ bhutvā’’ti seso. Piṇḍapātādito aggaṃ gahetvā pattādiṃ katipāhaṃ bhutvā dātuṃ vaṭṭatīti attho.</paragraph>
    <paragraph line="64" number="3089"><bold>Pañcavaggūpasampadā</bold>ti <pageBreak edition="Vipassana Research Institut" number="2.0285" /> vinayadharapañcamena saṅghena kātabbaupasampadā. <bold>Navā</bold>ti aññehi ekavārampi aparibhuttā. <bold>Guṇaṅguṇaupāhanā</bold> catupaṭalato paṭṭhāya bahupaṭalaupāhanā. <bold>Cammatthāro</bold>ti kappiyacammattharaṇañca. <bold>Dhuvanhāna</bold>nti pakatinahānaṃ.</paragraph>
    <paragraph line="65" number="3090"><bold>Sambādhassā</bold>ti vaccamaggapassāvamaggadvayassa sāmantā dvaṅgulā anto satthavatthikammaṃ vāritanti yojanā. Satthena antamaso nakhenāpi chedanaphālanādivasena <bold>satthakammañca</bold> vatthīhi bhesajjatelassa anto pavisanavasena kātabbaṃ <bold>vatthikammañca</bold> thullaccayāpattividhānena vāritanti attho. Passāvamaggassa sāmantā dvaṅgulaṃ aṅgajātassa aggato paṭṭhāya gahetabbaṃ.</paragraph>
    <paragraph line="66" number="3091"><bold>‘‘Pākattha’’</bold>nti iminā nibbāpetuṃ calane niddosabhāvaṃ dīpeti.</paragraph>
    <paragraph line="67" number="3092"><bold>Upaḷāletī</bold>ti <pageBreak edition="Myanmar" number="2.0364" /> ‘‘pattacīvarādiparikkhāraṃ te dammī’’ti vatvā palobhetvā gaṇhāti. <bold>Tatthā</bold>ti tasmiṃ puggale. <bold>Ādīnava</bold>nti alajjitādibhāvaṃ dassetvā tena saha sambhogādikaraṇe alajjibhāvāpajjanādiādīnavaṃ. <bold>Tassā</bold>ti tato viyojetabbassa tassa.</paragraph>
    <paragraph line="68" number="3093"> Ādīnavadassanappakāraṃ dassetumāha <bold>‘‘makkhana’’</bold>ntiādi. ‘‘Nahāyituṃ gatena gūthamuttehi makkhanaṃ viya dussīlaṃ nissāya viharatā tayā kata’’nti evaṃ tattha ādīnavaṃ vattuṃ vaṭṭatīti yojanā.</paragraph>
    <paragraph line="69" number="3094-5"><bold>Bhattagge</bold> bhojanasālāya bhuñjamāno. <bold>Yāgupāne</bold>ti yāguṃ pivanakāle. <bold>Antogāme</bold>ti antaraghare. <bold>Vīthiya</bold>nti nigamanagaragāmādīnaṃ rathikāya. <bold>Andhakāre</bold>ti andhakāre vattamāne, andhakāragatoti attho. Tañhi vandantassa mañcapādādīsupi nalāṭaṃ paṭihaññeyya. <bold>Anāvajjo</bold>ti kiccapasutattā vandanaṃ asamannāharanto. <bold>Ekāvatto</bold>ti ekato āvatto sapattapakkhe ṭhito verī visabhāgapuggalo. Ayañhi vandiyamāno pādenapi pahareyya. <bold>Vāvaṭo</bold>ti sibbanakammādikiccantarapasuto.</paragraph>
    <paragraph line="70"><bold>Sutto</bold>ti niddaṃ okkanto. <bold>Khāda</bold>nti piṭṭhakakhajjakādīni khādanto. <bold>Bhuñjanto</bold>ti odanādīni <pageBreak edition="Vipassana Research Institut" number="2.0286" /> bhuñjanto. <bold>Vaccaṃ muttampi vā kara</bold>nti uccāraṃ vā passāvaṃ vā karonto <bold>iti</bold> imesaṃ terasannaṃ vandanā ayuttatthena vāritāti sambandho.</paragraph>
    <paragraph line="71" number="3096-7"> Kammaladdhisīmāvasena tīsu nānāsaṃvāsakesu kammanānāsaṃvāsakassa ukkhittaggahaṇena gahitattā, sīmānānāsaṃvāsakavuḍḍhatarapakatattassa vandiyattā, pārisesañāyena ‘‘nānāsaṃvāsako vuḍḍhataro adhammavādī avandiyo’’ti <pageBreak edition="Myanmar" number="2.0365" /> (pari. 467) vacanato ca laddhinānāsaṃvāsako idha <bold>‘‘nānāsaṃvāsako’’</bold>ti gahitoti veditabbo. <bold>Ukkhitto</bold>ti tividhenāpi ukkhepanīyakammena ukkhittako. <bold>Garukaṭṭhā ca pañcā</bold>ti pārivāsikamūlāyapaṭikassanārahamānattārahamānattacārikaabbhānārahasaṅkhātā pañca garukaṭṭhā ca. Ime pana aññamaññassa yathāvuḍḍhaṃ vandanādīni labhanti, pakatattena avandiyattāva avandiyesu gahitā. <bold>Ime bāvīsati puggale</bold>ti naggādayo yathāvutte.</paragraph>
    <paragraph line="72" number="3098"><bold>‘‘Dhammavādī’’</bold>ti idaṃ ‘‘nānāsaṃvāsavuḍḍhako’’ti etassa visesanaṃ. Yathāha ‘‘tayome, bhikkhave, vandiyā. Pacchā upasampannena pureupasampanno vandiyo, nānāsaṃvāsako vuḍḍhataro dhammavādī vandiyo, sadevake loke, bhikkhave, samārake…pe… tathāgato arahaṃ sammāsambuddho vandiyo’’ti (cūḷava. 312).</paragraph>
    <paragraph line="73" number="3099"> ‘‘Eteyeva vandiyā, na aññe’’ti niyāmassa akatattā aññesampi vandiyānaṃ sabbhāvaṃ dassetumāha <bold>‘‘tajjanādī’’</bold>tiādi. Ettha <bold>ādi</bold>-saddena niyassapabbājanīyapaasāraṇīyakamme saṅgaṇhāti. <bold>Etthā</bold>ti etasmiṃ vandanīyādhikāre. <bold>Kamma</bold>nti apalokanādi catubbidhaṃ kammaṃ.</paragraph>
    <paragraph line="74" number="3100"> Saṅghena adhammakamme kariyamāne taṃ vāretuṃ asakkontena, asakkontehi ca paṭipajjitabbavidhiṃ dassetumāha <bold>‘‘adhiṭṭhāna’’</bold>ntiādi. Adhiṭṭhānaṃ panekassa uddiṭṭhanti yojanā, adhammakammaṃ karontānaṃ bhikkhūnamantare nisīditvā taṃ ‘‘adhamma’’nti jānitvāpi taṃ vāretuṃ asakkontassa ekassa ‘‘na metaṃ khamatī’’ti cittena adhiṭṭhānamuddiṭṭhanti vuttaṃ hoti. <bold>Dvinnaṃ vā tiṇṇameva cā</bold>ti tameva vāretuṃ asakkontānaṃ <pageBreak edition="Myanmar" number="2.0366" /> dvinnaṃ vā tiṇṇaṃ vā bhikkhūnaṃ aññamaññaṃ ‘‘na metaṃ khamatī’’ti <bold>diṭṭhāvikammaṃ</bold> sakasakadiṭṭhiyā pakāsanaṃ uddiṭṭhanti attho. <bold>Tato uddhaṃ</bold> tīhi <pageBreak edition="Vipassana Research Institut" number="2.0287" /> uddhaṃ catunnaṃ kammassa paṭikkosanaṃ ‘‘idaṃ adhammakammaṃ mā karothā’’ti paṭikkhipanaṃ uddiṭṭhanti attho.</paragraph>
    <paragraph line="75" number="3101"> Vissāsaggāhalakkhaṇaṃ aggahitaggahaṇena pañcavidhanti dassetumāha <bold>‘‘sandiṭṭho’’</bold>tiādi. Yojanā panettha evaṃ veditabbā – sandiṭṭho ca hoti, jīvati ca, gahite ca attamano hoti, sambhatto ca hoti, jīvati ca, gahite ca attamano hoti, ālapito ca hoti, jīvati ca, gahite ca attamano hotīti evaṃ sandiṭṭhasambhattaālapitānaṃ tiṇṇamekekassa tīṇi tīṇi vissāsaggāhalakkhaṇāni katvā navavidhaṃ hotīti veditabbaṃ. Vacanattho, panettha vinicchayo ca heṭṭhā vuttova.</paragraph>
    <paragraph line="76" number="3102"> Sīlavipatti, diṭṭhivipatti ca ācārājīvasambhavā dve vipattiyo cāti yojanā, ācāravipatti, ājīvavipatti cāti vuttaṃ hoti.</paragraph>
    <paragraph line="77" number="3103"><bold>Tatthā</bold>ti tesu catūsu vipattīsu. <bold>Appaṭikammā</bold> pārājikā <bold>vuṭṭhānagāminī</bold> saṅghādisesāpattikā duve āpattiyo sīlavipattīti pakāsitāti yojanā.</paragraph>
    <paragraph line="78" number="3104"> Yā ca antaggāhikā diṭṭhi, yā dasavatthukā diṭṭhi, ayaṃ duvidhā diṭṭhi diṭṭhivipattīti dīpitāti yojanā. Tattha <bold>antaggāhikadiṭṭhi</bold> nāma ucchedantasassatantagāhavasena pavattā diṭṭhi. ‘‘Natthi dinna’’ntiādinayappavattā dasavatthukā diṭṭhi.</paragraph>
    <paragraph line="79" number="3105"> Thullaccayādikā desanāgāminikā <bold>yā pañca</bold> āpattiyo, <bold>ācārakusalena</bold> bhagavatā sā ācāravipattīti <pageBreak edition="Myanmar" number="2.0367" /> vuttāti yojanā. <bold>Ādi</bold>-saddena pācittiyapāṭidesanīyadukkaṭadubbhāsitānaṃ gahaṇaṃ. <bold>Yā</bold>ti pañcāpattiyo apekkhitvā bahuttaṃ. <bold>Sā</bold>ti ācāravipatti sāmaññamapekkhitvā ekattaṃ.</paragraph>
    <paragraph line="80" number="3106"><bold>Kuhanādī</bold>ti <bold>ādi</bold>-saddena lapanā nemittikatā nippesikatā lābhena lābhaṃ nijigīsanatā gahitā, kuhanādīnaṃ vitthāro <bold>visuddhimagge</bold> (visuddhi. 1.16) vuttanayena veditabbo. Ājīvo paccayo hetu yassā āpattiyāti viggaho. <bold>Chabbidhā</bold>ti catutthapārājikasañcarittathullaccayapācittiyapāṭidesanīyadukkaṭāpattīnaṃ <pageBreak edition="Vipassana Research Institut" number="2.0288" /> vasena chabbidhā. <bold>Pakāsitā</bold> –</paragraph>
    <indent line="81">‘‘Ājīvahetu ājīvakāraṇā pāpiccho icchāpakato asantaṃ abhūtaṃ uttarimanussadhammaṃ ullapati, āpatti pārājikassa. Ājīvahetu…pe… sañcarittaṃ samāpajjati, āpatti saṅghādisesassa. Ājīvahetu…pe… ‘yo te vihāre vasati, so bhikkhu arahā’ti bhaṇati, paṭijānantassa āpatti thullaccayassa. Ājīvahetu…pe… bhikkhu paṇītabhojanāni agilāno attano atthāya viññāpetvā bhuñjati, āpatti pācittiyassa. Ājīvahetu…pe… bhikkhunī paṇītabhojanāni agilānā attano atthāya viññāpetvā bhuñjati, āpatti pāṭidesanīyassa. Ājīvahetu ājīvakāraṇā sūpaṃ vā odanaṃ vā agilāno attano atthāya viññāpetvā bhuñjati, āpatti dukkaṭassā’’ti (pari. 287) –</indent>
    <unindented line="82">Desitā. Iminā ājīvavipatti dīpitā.</unindented>
    <paragraph line="83" number="3107"><bold>‘‘Ukkhitto’’</bold>tiādi <pageBreak edition="Myanmar" number="2.0368" /> yathākkamena tesaṃ tiṇṇaṃ nānāsaṃvāsakānaṃ sarūpadassanaṃ. Tattha tayo ukkhittakā vuttāyeva.</paragraph>
    <paragraph line="84" number="3108-9"> ‘‘Yo saṅghena ukkhepanīyakammakatānaṃ adhammavādīnaṃ pakkhe nisinno ‘tumhe kiṃ bhaṇathā’ti tesañca itaresañca laddhiṃ sutvā ‘ime adhammavādino, itare dhammavādino’ti cittaṃ uppādeti, ayaṃ tesaṃ majjhe nisinnova tesaṃ nānāsaṃvāsako hoti, kammaṃ kopeti. Itaresampi hatthapāsaṃ anāgatattā kopetī’’ti (mahāva. aṭṭha. 455) āgata <bold>aṭṭhakathā</bold>vinicchayaṃ dassetumāha <bold>‘‘adhammavādipakkhasmi’’</bold>ntiādi.</paragraph>
    <paragraph line="85"><bold>Adhammavādipakkhasmi</bold>nti ukkhepanīyakammena nissāritānaṃ adhammavādīnaṃ pakkhasmiṃ. <bold>Nisinnovā</bold>ti hatthapāsaṃ avijahitvā gaṇapūrako hutvā nisinnova. <bold>Vicintaya</bold>nti ‘‘ime nu kho dhammavādino, udāhu ete’’ti vividhenākārena cintayanto. ‘‘Ete pana dhammavādī’’ti mānasaṃ uppādeti, evaṃ <bold>uppanne pana mānase</bold>. Adhammavādipakkhasmiṃ nisinnova evaṃ mānasaṃ uppādento <bold>ayaṃ</bold><pageBreak edition="Vipassana Research Institut" number="2.0289" /> bhikkhu. <bold>Laddhiyā</bold>ti evaṃ uppāditamānasasaṅkhātāya laddhiyā. Tesaṃ adhammavādīnaṃ <bold>nānāsaṃvāsako nāma</bold> hotīti pakāsito.</paragraph>
    <paragraph line="86"><bold>Tatraṭṭho pana so</bold>ti tasmiṃ adhammavādipakkhasmiṃ nisinnova so. Sada-dhātuyā gatinivāraṇatthattā tatra nisinno ‘‘tatraṭṭho’’ti vuccati. <bold>Dvinna</bold>nti dhammavādiadhammavādipakkhānaṃ dvinnaṃ saṅghānaṃ. <bold>Kamma</bold>nti catuvaggādisaṅghena karaṇīyakammaṃ. <bold>Kopetī</bold>ti adhammavādīnaṃ asaṃvāsabhāvaṃ gantvā tesaṃ gaṇapūraṇattā, itaresaṃ ekasīmāyaṃ ṭhatvā hatthapāsaṃ anupagatattā, chandassa ca adinnattā kammaṃ kopeti. Yo pana adhammavādīnaṃ pakkhe <pageBreak edition="Myanmar" number="2.0369" /> nisinno ‘‘adhammavādino ime, itare dhammavādino’’ti tesaṃ majjhe pavisati, yattha vā tattha vā pakkhe nisinno ‘‘ime dhammavādino’’ti gaṇhāti, ayaṃ attanāva attānaṃ samānasaṃvāsakaṃ karotīti veditabbo.</paragraph>
    <paragraph line="87" number="3110"><bold>Bahisīmāgato</bold> pakatatto bhikkhu sace hatthapāse ṭhito hoti, so sīmāya nānāsaṃvāsako matoti yojanā. Taṃ gaṇapūraṇaṃ katvā katakammampi kuppati. <bold>Evaṃ</bold> yathāvuttaniyāmena tayo nānāsaṃvāsakā mahesinā vuttāti yojanā.</paragraph>
    <paragraph line="88" number="3111"><bold>Cuto</bold>ti pārājikāpanno sāsanato cutattā ‘‘cuto’’ti gahito. ‘‘Bhikkhunī ekādasa abhabbā’’ti padacchedo. <bold>Ime</bold>ti bhedamanapekkhitvā sāmaññena sattarasa janā. <bold>Asaṃvāsā</bold>ti na saṃvasitabbā, natthi vā etehi pakatattānaṃ ekakammādiko saṃvāsoti <bold>asaṃvāsā</bold> nāma siyuṃ.</paragraph>
    <paragraph line="89" number="3112"><bold>Asaṃvāsassa sabbassā</bold>ti yathāvuttassa sattarasavidhassa sabbassa asaṃvāsassa. <bold>Tathā kammārahassa cā</bold>ti ‘‘yassa saṅgho kammaṃ karoti, so neva kammapatto, nāpi chandāraho, apica kammāraho’’ti (pari. 488) evaṃ <bold>parivāre</bold> vuttakammārahassa ca. <bold>Ummattakādīna</bold>nti <bold>ādi</bold>-saddena khittacittādīnaṃ gahaṇaṃ. <bold>Saṅghe</bold> tajjanīyādīni karonte. <bold>Paṭikkhepo</bold>ti paṭikkosanā. <bold>Na rūhatī</bold>ti paṭikkosaṭṭhāne na tiṭṭhati, kammaṃ na kopetīti adhippāyo.</paragraph>
    <paragraph line="90" number="3113"><bold>Sasaṃvāseka…pe… bhikkhuno</bold>ti vuttanayena kammena vā laddhiyā vā asaṃvāsikabhāvaṃ <pageBreak edition="Vipassana Research Institut" number="2.0290" /> anupagatattā samānasaṃvāsakassa sīmāya asaṃvāsikabhāvaṃ anupagantvā ekasīmāya <pageBreak edition="Myanmar" number="2.0370" /> ṭhitassa antimavatthuṃ anajjhāpannattā pakatattassa bhikkhuno. <bold>Anantarassapi</bold> hatthapāse <bold>vacanena</bold> vacībhedakaraṇena <bold>paṭikkhepo</bold> paṭikkoso <bold>ruhati</bold> paṭikkosanaṭṭhāneyeva tiṭṭhati, kammaṃ kopetīti adhippāyo.</paragraph>
    <paragraph line="91" number="3114"><bold>Chahi ākārehī</bold>ti (pāci. aṭṭha. 438; kaṅkhā. aṭṭha. nidānavaṇṇanā) lajjitāya, aññāṇatāya, kukkuccapakatatāya, satisammosāya, akappiyekappiyasaññitāya, kappiyeakappiyasaññitāyāti imehi chahi ākārehi. Pañca samaṇakappā ca vuttā, pañca visuddhiyo ca vuttāti yojanā.</paragraph>
    <paragraph line="92">‘‘Anujānāmi, bhikkhave, pañcahi samaṇakappehi phalaṃ paribhuñjituṃ, aggiparijitaṃ satthaparijitaṃ nakhaparijitaṃ abījaṃ nibbaṭṭabījaññeva pañcama’’nti (cūḷava. 250) <bold>khuddakavatthuke</bold> anuññātā <bold>pañca samaṇakappā</bold> nāma. <bold>Pañca visuddhiyo</bold>ti parivāre <bold>ekuttare</bold> ‘‘pañca visuddhiyo’’ti imassa niddese ‘‘nidānaṃ uddisitvā avasesaṃ sutena sāvetabbaṃ, ayaṃ paṭhamā visuddhī’’tiādinā (pari. 325) nayena dassitā pañca pātimokkhuddesasaṅkhātā pañca visuddhiyo ca ‘‘suttuddeso pārisuddhiuposatho adhiṭṭhānuposatho pavāraṇā sāmaggiuposathoyeva pañcamo’’ti (pari. 325) evaṃ vuttā pañca visuddhiyo cāti dvepañcavisuddhiyo ‘‘dvipañcaviññāṇānī’’tiādīsu viya sāmaññavacanena saṅgahitā.</paragraph>
    <paragraph line="93" number="3115-7"> Nissesena dīyati paññapīyati ettha sikkhāpadanti <bold>nidānaṃ,</bold> tesaṃ tesaṃ sikkhāpadānaṃ paññattiyā ṭhānabhūtaṃ vesālīādi. Puṃ vuccati nirayo, taṃ galati maddati nerayikadukkhaṃ anubhavatīti <bold>puggalo,</bold> satto. Ariyapuggalā <pageBreak edition="Myanmar" number="2.0371" /> taṃsadisattā, bhūtapubbagatiyā vā ‘‘puggalā’’ti veditabbā. Idha panete sikkhāpadavītikkamassa ādikammikā adhippetā. Idāni puggalaniddesaṃ vakkhati. Vasati ettha bhagavato āṇāsaṅkhātā sikkhāpadapaññatti taṃ paṭicca pavattatīti <bold>vatthu,</bold> tassa tassa puggalassa sikkhāpadapaññattihetubhūto ajjhācāro.</paragraph>
    <paragraph line="94">Vidhānaṃ vibhajanaṃ <bold>vidhi,</bold> pabhedo. Paññāpīyati bhagavato āṇā pakārena ñāpīyati etāyāti <bold>paññatti,</bold> paññattiyā vidhi pabhedo ‘‘paññattividhi’’nti vattabbe ‘‘vidhiṃ paññattiyā’’ti <pageBreak edition="Vipassana Research Institut" number="2.0291" /> gāthābandhavasena asamatthaniddeso. Sā pana paññattividhi paññattianupaññatti anuppannapaññatti sabbatthapaññatti padesapaññatti sādhāraṇapaññatti asādhāraṇapaññatti ekatopaññatti ubhatopaññattivasena navavidhā hoti.</paragraph>
    <paragraph line="95">‘‘Vipatti āpatti anāpattī’’ti padacchedo, vipajjanti etāya sīlādayoti <bold>vipatti</bold>. Sā pana sīlaācāradiṭṭhiājīvānaṃ vasena catubbidhā. Sā pana uddesavasena heṭṭhā dassitāva. Āpajjanti etāya akusalābyākatabhūtāya bhagavato āṇāvītikkamanti <bold>āpatti</bold>. Sā pubbapayogādivasena anekappabhedā āpatti. <bold>Anāpatti</bold> ajānanādivasena āṇāya anatikkamanaṃ. Samuṭṭhāti etehi āpattīti <bold>samuṭṭhānāni,</bold> kāyādivasena chabbidhāni āpattikāraṇāni. Samuṭṭhānānaṃ nayo <bold>samuṭṭhānanayo,</bold> taṃ.</paragraph>
    <paragraph line="96">Vajjañca kammañca kiriyā ca saññā ca cittañca āṇatti ca <bold>vajjakammakriyāsaññācittāṇattiyo,</bold> tāsaṃ vidhi tathā vuccati, taṃ. <bold>Vajjavidhi</bold>nti ‘‘yassā sacittakapakkhe cittaṃ akusalameva hoti, ayaṃ lokavajjā, sesā paṇṇattivajjā’’ti (kaṅkhā. aṭṭha. paṭhamapārājikavaṇṇanā) vuttaṃ vajjavidhiṃ. <bold>Kammavidhi</bold>nti ‘‘sabbā ca kāyakammavacīkammatadubhayavasena tividhā hontī’’ti (kaṅkhā. aṭṭha. paṭhamapārājikavaṇṇanā) dassitaṃ kammavidhiṃ <pageBreak edition="Myanmar" number="2.0372" />. <bold>Kriyāvidhi</bold>nti ‘‘atthāpatti kiriyato samuṭṭhāti, atthi akiriyato, atthi kiriyākiriyato, atthi siyā kiriyato siyā akiriyato’’tiādinā (kaṅkhā. aṭṭha. paṭhamapārājikavaṇṇanā) nayena dassitaṃ kiriyāvidhiṃ. <bold>Saññāvidhi</bold>nti ‘‘saññāvimokkhā’’tiādinā (kaṅkhā. aṭṭha. paṭhamapārājikavaṇṇanā) nayena dassitaṃ saññāvidhiṃ.</paragraph>
    <paragraph line="97"><bold>Cittavidhi</bold>nti ‘‘sabbāpi cittavasena duvidhā honti sacittakā, acittakā cā’’ti (kaṅkhā. aṭṭha. paṭhamapārājikavaṇṇanā) vuttaṃ cittavidhiṃ. <bold>Āṇattividhi</bold>nti ‘‘sāṇattikaṃ anāṇattika’’nti vuttaṃ āṇattividhiṃ. <bold>Aṅgavidhāna</bold>nti sabbasikkhāpadesu āpattīnaṃ vuttaṃ aṅgavidhānañca. Vedanāttikaṃ, kusalattikañcāti yojanā. Taṃ pana ‘‘akusalacittaṃ, dvicittaṃ, ticittaṃ, dukkhavedanaṃ, dvivedanaṃ, tivedana’’nti tattha tattha dassitameva.</paragraph>
    <paragraph line="98"><bold>Sattarasavidhaṃ</bold><pageBreak edition="Vipassana Research Institut" number="2.0292" /><bold>etaṃ lakkhaṇa</bold>nti yathāvuttanidānādisattarasappabhedaṃ sabbasikkhāpadānaṃ sādhāraṇalakkhaṇaṃ. <bold>Dassetvā</bold>ti pakāsetvā. <bold>Budho</bold> vinayakusalo. Tattha tattha sikkhāpadesu yathārahaṃ yojeyyāti sambandho.</paragraph>
    <paragraph line="99" number="3118"> Imesu sattarasasu lakkhaṇesu nidānapuggale tāva niddisitumāha <bold>‘‘nidāna’’</bold>ntiādi. <bold>Tatthā</bold>ti tesu sattarasasu sādhāraṇalakkhaṇesu, niddhāraṇe cetaṃ bhummaṃ. <bold>Nidāna</bold>nti niddhāritabbadassanaṃ. <bold>‘‘Pura’’</bold>nti idaṃ ‘‘vesālī’’tiādipadehi paccekaṃ yojetabbaṃ. <bold>Sakkabhaggā</bold>ti etehi janapadavācīhi saddehi ṭhānanissitā nāgarāva gahetabbā. Tāni ca ‘‘sakkesu viharati kapilavatthusmiṃ, bhaggesu viharati susumāragire’’ti tattha tattha sikkhāpadanidāne nidassitāneva.</paragraph>
    <paragraph line="100" number="3119"><bold>‘‘Dasa vesāliyā’’</bold>tiādīnaṃ atthavinicchayo <bold>uttare</bold> āvi bhavissati. <bold>Giribbaje</bold>ti rājagahanagare. Tañhi <pageBreak edition="Myanmar" number="2.0373" /> samantā ṭhitehi isigiliādīhi pañcahi pabbatehi vajasadisanti ‘‘giribbaja’’nti vuccati.</paragraph>
    <paragraph line="101" number="3121"> Bhikkhūnaṃ pātimokkhasmiṃ sudinnadhaniyādayo tevīsatividhā ādikammikapuggalā vuttāti yojanā.</paragraph>
    <paragraph line="102" number="3122"> Ubhayapātimokkhe āgatā <bold>te sabbe</bold> ādikammikapuggalā paripiṇḍitā tiṃsa bhavantīti yojanā. <bold>Vatthu</bold>ādīnaṃ vinicchayo <bold>uttare</bold> vakkhamānattā idha na vutto. Nanu ca nidānapuggalavinicchayampi tattha vakkhatīti so idha kasmā vuttoti? Nāyaṃ doso, imassa pakaraṇattā idhāpi vattabboti. Yadi evaṃ vatthuādivinicchayopi idha vattabbo siyā, so kasmā na vuttoti? Ekayoganiddiṭṭhassa imassa vacanena sopi vuttoyeva hotīti ekadesadassanavasena saṃkhittoti daṭṭhabbo.</paragraph>
    <paragraph line="103" number="3123"> Yo enaṃ taruṃ jānāti, so paññattiṃ asesato jānātīti sambandho. Ettha <bold>‘‘enaṃ taru’’</bold>nti iminā nidānādisattarasappakāraṃ sabbasikkhāpadasādhāraṇalakkhaṇasamudāyaṃ rūpakena dasseti. Kiṃ visiṭṭhaṃ tarunti āha <bold>‘‘timūla’’</bold>ntiādi.</paragraph>
    <paragraph line="104">Tattha <pageBreak edition="Vipassana Research Institut" number="2.0293" /><bold>timūla</bold>nti nidānapuggalavatthusaṅkhātāni tīṇi mūlāni etassāti timūlaṃ. <bold>Navapatta</bold>nti navavidhapaṇṇattisaṅkhātāni pattāni etassāti navapattaṃ. <bold>Dvayaṅkura</bold>nti lokavajjapaṇṇattivajjasaṅkhātā dve aṅkurā etassāti dvayaṅkuraṃ. ‘‘Dviaṅkura’’nti vattabbe i-kārassa ayādesaṃ katvā ‘‘dvayaṅkura’’nti vuttaṃ. <bold>Sattaphala</bold>nti āṇattiāpattianāpattivipattisaññāvedanākusalattikasaṅkhātāni satta phalāni etassāti sattaphalaṃ. <bold>Chapuppha</bold>nti chasamuṭṭhānasaṅkhātāni pupphāni etassāti chapupphaṃ. <bold>Dvippabhava</bold>nti cittakammasaṅkhātā dve pabhavā etassāti dvippabhavaṃ. <bold>Dvisākha</bold>nti <pageBreak edition="Myanmar" number="2.0374" /> kiriyaaṅgasaṅkhātā dve sākhā etassāti dvisākhaṃ. <bold>Enaṃ taruṃ yo jānātī</bold>ti yo vutto bhikkhu vuttasarūpasādhāraṇasattarasalakkhaṇarāsivinicchayasaṅkhātataruṃ jānāti. <bold>So</bold>ti so bhikkhu. <bold>Paññatti</bold>nti vinayapiṭakaṃ. <bold>Asesato</bold>ti sabbaso.</paragraph>
    <paragraph line="105" number="3124"><bold>Iti</bold> evaṃ madhurapadatthaṃ anākulaṃ <bold>paramaṃ</bold> uttamaṃ imaṃ vinicchayaṃ yo <bold>paṭhati</bold> vācuggataṃ karonto pariyāpuṇāti, garusantike sādhukaṃ <bold>suṇāti, paripucchate ca</bold> atthaṃ paripucchati ca, <bold>so</bold> bhikkhu vinaya <bold>vinicchaye upālisamo bhavati</bold> vinayadharānaṃ etadaggaṭṭhāne nikkhittena upālimahātherena sadiso bhavatīti yojanā.</paragraph>
    <centered line="106">Iti vinayatthasārasandīpaniyā vinayavinicchayavaṇṇanāya</centered>
    <centered line="107">Pakiṇṇakavinicchayakathāvaṇṇanā niṭṭhitā.</centered>
  </content>
</document>