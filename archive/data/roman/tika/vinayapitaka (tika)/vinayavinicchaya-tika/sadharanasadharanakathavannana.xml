<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin11t.nrf46.xml</normativeSource>
    <archivePath>roman/tika/vinayapitaka (tika)/vinayavinicchaya-tika/sadharanasadharanakathavannana.xml</archivePath>
    <baseFileName>sadharanasadharanakathavannana</baseFileName>
    <titlePath>Sādhāraṇāsādhāraṇakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Sādhāraṇāsādhāraṇakathāvaṇṇanā</chapter>
    <paragraph line="2" number="779-80"><bold>Sabbasikkhāpadāna</bold>nti <pageBreak edition="M" number="2.0503" /> ubhatovibhaṅgāgatānaṃ sabbasikkhāpadānaṃ. <bold>Bhikkhūhi bhikkhunīhī</bold>ti ubhayattha sahatthe karaṇavacanaṃ. Bhikkhūhi bhikkhunīnañca, bhikkhunīhi bhikkhūnañcāti ubhayattha asādhāraṇapaññattañca, <bold>tathā</bold> bhikkhūhi bhikkhunīnañca, bhikkhunīhi bhikkhūnañcāti ubhayattha sādhāraṇasikkhāpadañca ahaṃ vakkhāmīti yojanā. <bold>Samāhitā</bold>ti ekaggacittā. <bold>Taṃ</bold> mayā vuccamānaṃ nidānādinayaṃ. <bold>Suṇāthā</bold>ti sotujanaṃ sakkaccasavane niyojeti.</paragraph>
    <paragraph line="3" number="781"><bold>‘‘Nidāna’’</bold>ntiādigāthā vuttatthāva.</paragraph>
    <paragraph line="4" number="782-3"><bold>‘‘Kati vesāliyā’’</bold>tiādi pucchāgāthā uttānatthāyeva.</paragraph>
    <paragraph line="5" number="786"> ‘‘Dasa vesāliyā’’tiādivissajjanagāthānaṃ <bold>‘‘methuna’’</bold>ntiādayo niddesavasena vuttā. <bold>Viggaho</bold>ti manussaviggahaṃ pārājikaṃ. <bold>Catutthantimavatthuka</bold>nti uttarimanussadhammapārājikaṃ. <bold>Atirekacīvara</bold>nti paṭhamakathinaṃ. <bold>Suddhakāḷakeḷakalomaka</bold>nti eḷakalomavagge dutiyaṃ.</paragraph>
    <paragraph line="6" number="787"><bold>Bhūta</bold>nti paṭhame musāvādavagge aṭṭhamaṃ. <bold>Paramparañcevā</bold>ti paramparabhojanasikkhāpadaṃ. <bold>Mukhadvāra</bold>nti catutthe bhojanavagge dasamaṃ. <bold>Bhikkhunīsu ca akkoso</bold>ti bhikkhunipātimokkhe chaṭṭhe ārāmavagge dutiyaṃ.</paragraph>
    <paragraph line="7" number="788"><bold>Dve</bold><pageBreak edition="V" number="2.0400" /><bold>anuddhaṃsanānī</bold>ti aṭṭhamanavamasaṅghādisesā. <bold>Cīvarassa paṭiggaho</bold>ti cīvaravagge pañcamaṃ.</paragraph>
    <paragraph line="8" number="789"><bold>Rūpiya</bold>nti eḷakalomavagge aṭṭhamaṃ. <bold>Suttaviññattī</bold>ti pattavagge chaṭṭhaṃ. <bold>Ujjhāpana</bold>nti dutiye bhūtagāmavagge tatiyaṃ. <bold>Paripācitapiṇḍo</bold>ti <pageBreak edition="M" number="2.0504" /> tatiye ovādavagge navamaṃ. <bold>Tatheva gaṇabhojana</bold>nti catutthe bhojanavagge dutiyaṃ.</paragraph>
    <paragraph line="9" number="790"><bold>Vikāle bhojanañcevā</bold>ti tattheva sattamaṃ. <bold>Cāritta</bold>nti acelakavagge pañcame chaṭṭhaṃ. <bold>Nhāna</bold>nti surāpānavagge chaṭṭhe sattamaṃ. <bold>Ūnavīsativassa</bold>nti sattame sappāṇakavagge pañcamaṃ. <bold>Datvā saṅghena cīvara</bold>nti aṭṭhame sahadhammikavagge navamaṃ.</paragraph>
    <paragraph line="10" number="791"><bold>Vosāsantī</bold>ti dutiyaṃ bhikkhupāṭidesanīyaṃ. <bold>Naccaṃ vā gītaṃ vā</bold>ti paṭhame lasuṇavagge dasamaṃ. <bold>Cārikadvaya</bold>nti catutthe tuvaṭṭavagge sattamaṭṭhamāni. <bold>Chandadānenā</bold>ti aṭṭhame kumāribhūtavagge ekādasamaṃ. <bold>‘‘Chandadānetī’’</bold>ti vā pāṭho. ‘‘Chandadānaṃ iti ime’’ti padacchedo.</paragraph>
    <paragraph line="11" number="792"><bold>Kuṭī</bold>ti chaṭṭho saṅghādiseso. <bold>Kosiya</bold>nti nissaggiyesu dutiye eḷakalomavagge paṭhamaṃ. <bold>Seyya</bold>nti musāvādavagge pañcamaṃ. <bold>Pathavī</bold>ti musāvādavagge dasamaṃ. <bold>Bhūtagāmaka</bold>nti bhūtagāmavagge dutiye paṭhamaṃ. <bold>Sappāṇakañca siñcantī</bold>ti bhūtagāmavagge dasamaṃ.</paragraph>
    <paragraph line="12" number="800"><bold>Chaūnāni tīṇeva satānī</bold>ti chahi ūnāni tīṇeva satāni, catunavutādhikāni dvisatānīti attho. <bold>Samacetasā</bold>ti –</paragraph>
    <gatha1 line="13">‘‘Vadhake devadattamhi, core aṅgulimālake;</gatha1>
    <gathalast line="14">Dhanapāle rāhule ca, sabbattha samamānaso’’ti. (mi. pa. 6.6.5; dha. pa. aṭṭha. 1.16 devadattavatthu; itivu. aṭṭha. 100) –</gathalast>
    <unindented line="15">Vacanato <pageBreak edition="V" number="2.0401" /> sabbesu hitāhitesu, lābhālābhādīsu ca aṭṭhasu lokadhammesu nibbikāratāya ca samānacittena tathāgatena.</unindented>
    <paragraph line="16"><bold>Vuttāvasesā</bold>ti <pageBreak edition="M" number="2.0505" /> vesāliyādīsu chasu nagaresu vuttehi avasiṭṭhāni. <bold>Ime sabbe</bold> imāni sabbāni sikkhāpadāni sāvatthiyaṃ katāni bhavanti, paññattāni hontīti attho.</paragraph>
    <paragraph line="17" number="801"><bold>Pārājikāni cattārī</bold>ti vesāliyaṃ vuttaṃ methunamanussaviggahauttarimanussadhammaṃ, rājagahe adinnādānanti cattāri. <bold>Satta saṅghādisesakā</bold>ti rājagahe vuttā dve anuddhaṃsanā, dve ca bhedā, āḷaviyaṃ kuṭikāro, kosambiyaṃ mahallakavihāro, dovacassanti satta. <bold>Nissaggiyāni aṭṭhevā</bold>ti vesāliyaṃ atirekacīvaraṃ, kāḷakaeḷakalomaṃ, rājagahe cīvarapaṭiggahaṇaṃ, rūpiyapaṭiggahaṇaṃ, suttaviññatti, āḷaviyaṃ kosiyamissakaṃ, kapilavatthumhi eḷakalomadhovanaṃ, ūnapañcabandhananti aṭṭha.</paragraph>
    <paragraph line="18"><bold>Dvattiṃseva ca khuddakā</bold>ti vesāliyaṃ bhūtārocanaṃ, paramparabhojanaṃ, appaṭiggahaṇaṃ, acelakaṃ, ‘‘yā pana bhikkhunī bhikkhuṃ akkoseyyā’’ti pañca, rājagahe ujjhāpanakaṃ, bhikkhuniparipācitapiṇḍo, gaṇabhojanaṃ, vikālabhojanaṃ, ‘‘yo pana bhikkhu nimantito’’tiādi ca, ‘‘orenaḍḍhamāsaṃ nahāyeyyā’’ti, ūnavīsativassaṃ, ‘‘samaggena saṅghena cīvaraṃ datvā’’ti bhikkhūnaṃ aṭṭha, bhikkhunīnaṃ pana ‘‘naccaṃ vā gītaṃ vā’’tiādi ca, ‘‘yā pana bhikkhunī antovassa’’ntiādi ca, ‘‘yā pana bhikkhunī vassaṃvutthā’’tiādi cāti dvayaṃ, ‘‘yā pana bhikkhunī pārivāsikachandadānenā’’tiādi cāti cattāri, āḷaviyaṃ anupasampannena uttari dirattatirattaṃ, ‘‘pathaviṃ khaṇeyya vā’’tiādi, bhūtagāmapātabyatāya, ‘‘jānaṃ sappāṇakaṃ udaka’’nti cattāri, kosambiyaṃ aññavādake vihesake, yāvadvārakosā aggaḷaṭṭhapanāya, surāmerayapāne, anādariye, ‘‘yo pana bhikkhu bhikkhūhi sahadhammika’’ntiādi cāti pañca, kapilavatthumhi ‘‘bhikkhunupassayaṃ gantvā’’tiādi, ‘‘agilānena <pageBreak edition="M" number="2.0506" /> bhikkhunā cātumāsa’’ntiādi, ‘‘aṭṭhimayaṃ vā dantamayaṃ vā’’tiādi tīṇi bhikkhūnaṃ, bhikkhunīnaṃ pana ‘‘udakasuddhikaṃ panā’’tiādi, ‘‘ovādāya vā’’tiādīti dve, bhaggesu ‘‘agilāno visibbanāpekkho’’tiādi ekanti etāni bāttiṃseva pācittiyāni.</paragraph>
    <paragraph line="19" number="802"><bold>Dve</bold><pageBreak edition="V" number="2.0402" /><bold>gārayhā</bold>ti ‘‘bhikkhu paneva kulesū’’tiādi, ‘‘yāni kho pana tāni āraññakānī’’tiādi cāti dve pāṭidesanīyā. <bold>Tayo sekhā</bold>ti kosambiyaṃ na surusurukārakaṃ, bhaggesu na sāmisena hatthena pānīyathālakaṃ, na sasitthakaṃ pattadhovananti tīṇi sekhiyāni. <bold>Chappaññāseva</bold> sikkhāpadāni piṇḍitāni vesāliyādīsu <bold>chasu nagaresu</bold> paññattāni bhavantīti yojanā.</paragraph>
    <paragraph line="20" number="803"> Sattasu nagaresu paññattāni <bold>etāni sabbāneva</bold> sikkhāpadāni pana aḍḍhuḍḍhāni satāneva bhavanti. Sāvatthiyaṃ paññattehi catunavutādhikadvisatasikkhāpadehi saddhiṃ chasu nagaresu paññattāni chapaññāsa sikkhāpadāni paññāsādhikāni tīṇi satāni bhavantīti attho. Aḍḍhena catutthaṃ yesaṃ tāni <bold>aḍḍhuḍḍhāni</bold>.</paragraph>
    <paragraph line="21" number="804-10"> Evaṃ nidānavasena nagaraṃ dassetvā idāni nidānamaññamasesetvā ubhatovibhaṅgāgatānaṃ sabbesaṃ sikkhāpadānaṃ kevalaṃ piṇḍavasena gaṇanaṃ dassetumāha <bold>‘‘sikkhāpadāni bhikkhūna’’</bold>ntiādi.</paragraph>
    <paragraph line="22" number="811"> Evaṃ sabbasikkhāpadānaṃ nidānañca gaṇanañca dassetvā idāni asādhāraṇāni dassetumāha <bold>‘‘chacattālīsā’’</bold>tiādi. Bhikkhūnaṃ bhikkhunīhi asādhāraṇabhāvaṃ mahesinā gamitāni sikkhāpadāni chacattālīseva hontīti yojanā. Iminā uddesamāha.</paragraph>
    <paragraph line="23" number="814"> ‘‘Cha <pageBreak edition="M" number="2.0507" /> ca saṅghādisesā’’tiādīhi dvīhi gāthāhi niddesaṃ dassetvā <bold>‘‘vissaṭṭhī’’</bold>tiādinā paṭiniddesamāha.</paragraph>
    <paragraph line="24" number="815"> ‘‘Nissaggiye ādivaggasmi’’nti padacchedo. <bold>Dhovana</bold>nti aññātikāya bhikkhuniyā cīvaradhovanaṃ. <bold>Paṭiggaho</bold>ti tassāyeva hatthato cīvarapaṭiggahaṇaṃ.</paragraph>
    <paragraph line="25" number="816"><bold>Ārañña</bold>nti ekūnatiṃsatimaṃ sikkhāpadaṃ.</paragraph>
    <paragraph line="26" number="817"> Bhikkhūnaṃ, bhikkhunīnañca vuttāni sabbāni pācittiyāni gaṇanāvasā aṭṭhāsītisataṃ <pageBreak edition="V" number="2.0403" /> bhavantīti yojanā. <bold>Aṭṭhāsītisata</bold>nti bhikkhunipātimokkhāgataṃ chasaṭṭhisatapācittiyaṃ vakkhamānehi bhikkhuniyatehi bāvīsatipācittiyehi saddhiṃ aṭṭhāsītisataṃ hoti. <bold>Tato</bold>ti aṭṭhāsītādhikasatapācittiyato niddhāritāni etāni dvāvīsati khuddakāni bhikkhūnaṃ pātimokkhake bhavantīti yojanā.</paragraph>
    <paragraph line="27" number="818"><bold>Bhikkhunivaggo</bold>ti bhikkhunīnaṃ ovādavaggo. Paramparabhojane paññattaṃ sikkhāpadaṃ <bold>paramparabhojanaṃ,</bold> paramparabhojanena saha vattatīti <bold>saparamparabhojano</bold>.</paragraph>
    <paragraph line="28" number="822"><bold>‘‘Ekato pana paññattā’’</bold>tiādi nigamanaṃ. Bhikkhunīhi asādhāraṇataṃ gatā ekatova paññattā <bold>ime</bold> imāni sikkhāpadāni piṇḍitāni chacattālīsa hontīti yojanā.</paragraph>
    <paragraph line="29" number="823"> Mahesinā bhikkhūhi asādhāraṇabhāvaṃ gamitāni bhikkhunīnaṃ sikkhāpadāni paripiṇḍitāni sataṃ, tiṃsa ca bhavantīti yojanā.</paragraph>
    <paragraph line="30" number="824"> Evaṃ <pageBreak edition="M" number="2.0508" /> uddiṭṭhānaṃ niddesamāha <bold>‘‘pārājikānī’’</bold>tiādinā. <bold>Pārājikāni cattārī</bold>ti ubbhajāṇumaṇḍalikavajjapaṭicchādikaukkhittānuvattikaaṭṭhavatthukasaṅkhātāni cattāri pārājikāni.</paragraph>
    <paragraph line="31" number="826"> Dvīhi gāthāhi niddiṭṭhānaṃ paṭiniddeso <bold>‘‘bhikkhunīnaṃ tu saṅghādisesehī’’</bold>tiādi. Catunnaṃ pārājikānaṃ uddesavaseneva pākaṭattā paṭiniddese aggahaṇaṃ. <bold>Ādito chā</bold>ti ussayavādikādayo cha saṅghādisesā. <bold>‘‘Ādito’’</bold>ti idaṃ ‘‘yāvatatiyakā’’ti imināpi yojetabbaṃ, aṭṭhasu yāvatatiyakesu purimāni cattāri sikkhāpadānīti vuttaṃ hoti.</paragraph>
    <paragraph line="32" number="827"><bold>Sattaññadatthikādīnī</bold>ti <bold>ādi</bold>-saddena aññadatthikasikkhāpadato pacchimāni cattāri, purimāni ‘‘aññaṃ viññāpeyya, aññaṃ cetāpeyyā’’ti dve ca gahitāni. <bold>Patto cevā</bold>ti paṭhamaṃ pattasannicayasikkhāpadamāha. Dutiyavagge purimasikkhāpadadvayaṃ <bold>‘‘garuṃ lahu’’</bold>nti iminā gahitaṃ.</paragraph>
    <paragraph line="33" number="828"><bold>Idha</bold><pageBreak edition="V" number="2.0404" /> bhikkhunipātimokkhe etāni pana dvādaseva nissaggiyāni satthārā bhikkhunīnaṃ vasena ekato paññattānīti yojanā.</paragraph>
    <paragraph line="34" number="829-30"><bold>‘‘Sabbeva gaṇanāvasā’’</bold>tiādi nigamanaṃ. Bhikkhūhi asādhāraṇataṃ gatā bhikkhunīnaṃ ekato paññattā sataṃ, tiṃsa bhavantīti yojanā.</paragraph>
    <paragraph line="35" number="831-3"> ‘‘Asādhāraṇā ubhinna’’nti padacchedo. Ubhinnaṃ asādhāraṇasikkhāpadāni satañca sattati ca cha ca bhavanti. Evamuddiṭṭhānaṃ niddeso <bold>‘‘pārājikāni cattārī’’</bold>tiādi. Bhikkhūhi asādhāraṇāni bhikkhunīnaṃ <bold>cattāri pārājikāni. Dasaccha</bold><pageBreak edition="M" number="2.0509" /><bold>cā</bold>ti bhikkhūhi asādhāraṇāni bhikkhunīnaṃ saṅghādisesā dasa, bhikkhunīhi asādhāraṇāni bhikkhūnaṃ vissaṭṭhiādikā saṅghādisesā cha cāti saṅghādisesā soḷasa.</paragraph>
    <paragraph line="36"><bold>Aniyatā duve cevā</bold>ti bhikkhunīhi asādhāraṇāni bhikkhūnaṃ aniyatā dve ca. <bold>Nissaggā catuvīsatī</bold>ti bhikkhunīhi asādhāraṇāni bhikkhūnaṃ dvādasa, bhikkhūhi asādhāraṇāni bhikkhunīnaṃ dvādasāti evaṃ nissaggiyā catuvīsati ca. <bold>Sataṃ aṭṭhārasa khuddakā</bold>ti bhikkhunīhi asādhāraṇāni bhikkhūnaṃ bāvīsati, bhikkhūhi asādhāraṇāni bhikkhunīnaṃ channavutīti aṭṭhārasādhikasataṃ khuddakāni ca. <bold>Etthā</bold>ti imasmiṃ asādhāraṇasaṅgahe.</paragraph>
    <paragraph line="37"><bold>Dvādaseva ca gārayhā</bold>ti bhikkhunīhi asādhāraṇāni bhikkhūnaṃ cattāri, bhikkhūhi asādhāraṇāni bhikkhunīnaṃ aṭṭhāti ete pāṭidesanīyā cāti ime chasattatiadhikāni satasikkhāpadāni ubhinnampi asādhāraṇānīti yojanā.</paragraph>
    <paragraph line="38" number="834"> Ubhinnampi sādhāraṇāni satthunā paññattāni sikkhāpadāni satañca sattati ca cattāri ca bhavantīti pakāsitāti yojanā.</paragraph>
    <paragraph line="39" number="835-6"><bold>Pārājikāni cattārī</bold>ti methunaadinnādānamanussaviggahauttarimanussadhammapārājikāni cattāri ca. <bold>Satta saṅghādisesakā</bold>ti sañcarittaamūlakaaññabhāgiyā, cattāro yāvatatiyakā cāti saṅghādisesā satta ca. <bold>Aṭṭhārasa ca nissaggā</bold>ti nissaggiyesu paṭhame cīvaravagge <pageBreak edition="V" number="2.0405" /> dhovanapaṭiggahaṇasikkhāpadadvayavajjitāni aṭṭha, eḷakalomavagge aṭṭhamanavamadasamānīti tayo, pattavagge paṭhamapattavassikasāṭikaāraññakasikkhāpadattayassa vajjitāni satta cāti <pageBreak edition="M" number="2.0510" /> imāni aṭṭhārasa nissaggiyasikkhāpadāni ca. <bold>Samasattati khuddakā</bold>ti –</paragraph>
    <gathalast line="40">‘‘Sabbo bhikkhunivaggopi…pe… dvāvīsati bhavanti hī’’ti. (u. vi. 818-821) –</gathalast>
    <paragraph line="41">Vuttā bhikkhūnaṃ bhikkhunīhi asādhāraṇāti imehi bāvīsatipācittiyehi vajjitāni avasesāni sattati pācittiyāni ca ubhayasādhāraṇavasena paññattāni. Pañcasattati sekhiyāpi cāti <bold>ubhinnaṃ</bold> bhikkhubhikkhunīnaṃ <bold>samasikkhatā</bold> sādhāraṇasikkhāpadāni sabbaso sataṃ, sattati, cattāri ca hontīti yojanā.</paragraph>
    <centered line="42">Iti uttare līnatthapakāsaniyā</centered>
    <centered line="43">Sādhāraṇāsādhāraṇakathāvaṇṇanā niṭṭhitā.</centered>
  </content>
</document>