<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin11t.nrf12.xml</normativeSource>
    <source>roman/tika/vinayapitaka (tika)/vinayavinicchaya-tika/nissaggiyakathavannana_.xml</source>
    <script>roman</script>
    <directory>/tika/vinayapitaka (tika)/vinayavinicchaya-tika</directory>
    <basename>nissaggiyakathavannana_</basename>
    <titlePath>Nissaggiyakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">Nissaggiyakathāvaṇṇanā</chapter>
    <paragraph line="2" number="2094-5"> Evaṃ sattarasasaṅghādisese dassetvā idāni tadanantarāni nissaggiyāni dassetumāha <bold>‘‘adhiṭṭhānupagaṃ patta’’</bold>ntiādi. <bold>‘‘Adhiṭṭhānupagaṃ patta’’</bold>nti iminā padena kenaci kāraṇena anadhiṭṭhānupage patte anāpattibhāvaṃ dīpeti. ‘‘Tassā’’ti ta-saddāpekkhāya <bold>bhikkhunī</bold>ti ettha ‘‘yā’’ti labbhati. <bold>Pattasannidhikāraṇā</bold>ti anadhiṭṭhāya, avikappetvā ekarattampi pattassa nikkhittakāraṇā.</paragraph>
    <paragraph line="3" number="2096"><bold>Idha</bold> imasmiṃ sikkhāpade seso sabbo vinicchayo kathāmaggoti yojanā, avasesasabbavinicchayakathāmaggoti attho. <bold>Pattasikkhāpade</bold>ti mahāvibhaṅgapaṭhamapattasikkhāpade.</paragraph>
    <paragraph line="4" number="2097"> Visesova <bold>visesatā</bold>.</paragraph>
    <centered line="5">Paṭhamaṃ.</centered>
    <paragraph line="6" number="2098"><bold>Akāle</bold>ti ‘‘anatthatakathine vihāre ekādasa māsā, atthatakathine vihāre satta māsā’’ti (pāci. 740 atthato samānaṃ) evaṃ <pageBreak edition="Myanmar" number="2.0054" /> vutte akāle. Vikappantaraṃ dassetumāha <bold>‘‘dinnaṃ kālepi kenacī’’</bold>tiādi. Vuttavipariyāyena kālaniyamo veditabbo. Kenaci akāle yaṃ cīvaraṃ dinnaṃ, kālepi yaṃ cīvaraṃ ādissa dinnaṃ, taṃ akālacīvaraṃ nāmāti yojanā. Ādissa dānappakāraṃ dassetumāha <bold>‘‘sampattā bhājentū’’</bold>ti. <bold>Niyāmita</bold>nti ‘‘sampattā bhājentū’’ti evaṃ vatvā dinnañca ‘‘idaṃ gaṇassa, idaṃ tuyhaṃ dammī’’ti vatvā vā dātukāmatāya pādamūle ṭhapetvā vā dinnañca ādissa dinnaṃ nāmāti attho. Yathāha ‘‘sampattā bhājentū’ti vatvā vā ‘idaṃ <pageBreak edition="Vipassana Research Institut" number="2.0045" /> gaṇassa, idaṃ tumhākaṃ dammī’ti vatvā vā dātukamyatāya pādamūle ṭhapetvā vā dinnampi ādissa dinnaṃ nāma hotī’’ti (pāci. aṭṭha. 740).</paragraph>
    <paragraph line="7" number="2099"><bold>Akālacīvara</bold>nti vuttappakāraṃ akālacīvaraṃ.</paragraph>
    <paragraph line="8" number="2100"><bold>Attanā paṭiladdha</bold>nti tato yaṃ cīvaraṃ attanā vassaggena paṭiladdhaṃ. Nissajjitvā paṭiladdhakāle kattabbavidhiṃ dassetumāha <bold>‘‘labhitvā…pe… niyojaye’’</bold>ti. <bold>Yathādāne niyojaye</bold>ti yathā dāyakena dinnaṃ, tathā upanetabbaṃ, akālacīvarapakkheyeva ṭhapetabbanti vuttaṃ hoti.</paragraph>
    <paragraph line="9" number="2101"><bold>Tassā</bold>ti ‘‘yathādāne niyojaye’’ti vacanassa. Vinayakammaṃ katvā paṭiladdhampi taṃ puna sevituṃ na ca vaṭṭatīti ayamadhippāyoti yojanā.</paragraph>
    <paragraph line="10" number="2102"> Kālacīvare akālavatthasaññāya dukkaṭanti yojanā. <bold>Ubhayatthapī</bold>ti akālacīvarepi kālacīvarepi. Vematikāya tathā dukkaṭanti yojanā.</paragraph>
    <paragraph line="11" number="2103"><bold>Ubhayatthapi</bold><pageBreak edition="Myanmar" number="2.0055" /><bold>cīvare</bold> kālacīvare ca akālacīvare cāti ubhayacīvarepi kālacīvarasaññāya bhājāpentiyā nadosoti yojanā. Sacittakasamuṭṭhānattayaṃ sandhāyāha <bold>‘‘tisamuṭṭhānatā’’</bold>ti.</paragraph>
    <centered line="12">Dutiyaṃ.</centered>
    <paragraph line="13" number="2104"><bold>Sace sayaṃ acchindati</bold> aññāya bhikkhuniyā saddhiṃ cīvaraṃ parivattetvā pacchā ‘‘tuyhaṃ cīvaraṃ tvameva gaṇha, mayhaṃ cīvaraṃ dehī’’ti evaṃ yadi sayaṃ acchindati. Ettha ‘‘sakasaññāyā’’ti seso. Sakasaññāya gahitattā pācittiyaṃ, dukkaṭañca vuttaṃ, itarathā bhaṇḍagghena kāretabbo.</paragraph>
    <paragraph line="14" number="2105"><bold>Itaresū</bold>ti abandhanañca āṇattibahuttañca saṅgaṇhāti. Tenāha <bold>‘‘vatthūnaṃ payogassa vasā siyā’’</bold>ti.</paragraph>
    <paragraph line="15" number="2106"><bold>‘‘Tikapācittī’’</bold>ti <pageBreak edition="Vipassana Research Institut" number="2.0046" /> idamapekkhitvā ‘‘uddiṭṭhā’’ti sambandhanīyaṃ, upasampannāya upasampannasaññā, vematikā, anupasampannasaññāti etāsaṃ vasena tikapācitti vuttāti attho. <bold>Aññasmiṃ parikkhāre</bold>ti upasampannānupasampannānaṃ aññasmiṃ parikkhāre. <bold>Itarissā</bold>ti anupasampannāya. <bold>Tikadukkaṭa</bold>nti anupasampannāya upasampannasaññāvematikāanupasampannasaññānaṃ vasena tikadukkaṭaṃ uddiṭṭhaṃ.</paragraph>
    <paragraph line="16" number="2107"><bold>Tāya vā dīyamānaṃ</bold> tāya aññāya bhikkhuniyā duṭṭhāya vā tuṭṭhāya vā dīyamānaṃ gaṇhantiyā, tassā vissāsameva vā gaṇhantiyā anāpattīti yojanā. <bold>‘‘Tisamuṭṭhānatā matā’’</bold>ti idaṃ vuttatthameva.</paragraph>
    <centered line="17">Tatiyaṃ.</centered>
    <paragraph line="18" number="2108"> Yā <pageBreak edition="Myanmar" number="2.0056" /> pana bhikkhunī ‘‘kiṃ te, ayye, aphāsu, kiṃ āharīyatū’’ti vuttā aññaṃ viññāpetvā taṃ āhaṭaṃ paṭikkhipitvā tañca aññañca gaṇhitukāmā sace aññaṃ viññāpeti, tassā viññattidukkaṭaṃ, lābhā nissaggiyaṃ siyāti sādhippāyayojanā. Viññattiyā dukkaṭaṃ <bold>viññattidukkaṭaṃ</bold>.</paragraph>
    <paragraph line="19" number="2109-11"><bold>Tikapācittiyaṃ vutta</bold>nti ‘‘aññe aññasaññā, aññe vematikā, aññe anaññasaññā aññaṃ viññāpetvā aññaṃ viññāpeti, nissaggiyaṃ pācittiya’’nti (pāci. 751) tikapācittiyaṃ vuttaṃ. <bold>Anaññe dvikadukkaṭa</bold>nti anaññe aññasaññāya, vematikāya ca vasena dvikadukkaṭaṃ. <bold>‘‘Anaññenaññasaññāyā’’</bold>tiādinā anāpattivisayo dassito. ‘‘Anaññe anaññasaññāyā’’ti padacchedo. Anaññe anaññasaññāya viññāpentiyā anāpatti. <bold>Tasmiṃ</bold> paṭhamaviññāpite appahonte vā taññeva vā viññāpentiyā anāpatti. Aññenapi atthe sati tena saddhiṃ aññaṃ viññāpentiyā anāpatti. Idaṃ vuttaṃ hoti – sace paṭhamaṃ sappi viññattaṃ, ‘‘āmakamaṃsaṃ pacitabba’’nti ca vejjena vuttattā telena attho hoti, tato ‘‘telenāpi me attho’’ti evaṃ aññañca viññāpetīti. Ānisaṃsañca dassetvā tato aññaṃ viññāpentiyāpi anāpattīti ñātabbanti yojanā. Idaṃ vuttaṃ hoti – sace kahāpaṇassa <pageBreak edition="Vipassana Research Institut" number="2.0047" /> sappi ābhataṃ hoti, iminā mūlena diguṇaṃ telaṃ labbhati, telenāpi ca idaṃ kiccaṃ nippajjati, tasmā telamāharāti evaṃ ānisaṃsaṃ dassetvā viññāpetīti.</paragraph>
    <centered line="20">Catutthaṃ.</centered>
    <paragraph line="21" number="2112-3"> Pubbaṃ <pageBreak edition="Myanmar" number="2.0057" /> aññaṃ cetāpetvāti yojanā, attano kappiyabhaṇḍena ‘‘idaṃ nāma āharā’’ti pubbaṃ aññaṃ parivattāpetvāti attho. <bold>Eva</bold>nti ettha ‘‘vutte’’ti seso. Dhanena nibbattaṃ <bold>dhaññaṃ,</bold> attano dhanena nipphāditattā telādi idha ‘‘dhañña’’nti adhippetaṃ, na vīhādi. Evaṃ vutte mayhaṃ aññaṃ dhaññaṃ ānetvā deti iti saññāya pacchā aññaṃ cetāpeyyāti yojanā, na me iminā attho, aññaṃ āharāti vutte idañca datvā aññañca āharitvā detīti saññāya ‘‘na me idaṃ ruccati, aññaṃ āharā’’ti pacchā aññaṃ parivattāpeyyāti attho. <bold>Cetāpanapayogenā</bold>ti āṇattāya cetāpanavasena. <bold>Mūlaṭṭhāyā</bold>ti āṇāpikāya. Tena ca aññena vā mūlena ābhataṃ hotu, tassa lābhe nissaggiyaṃ hotīti yojanā.</paragraph>
    <paragraph line="22" number="2114"><bold>Sesa</bold>nti tikapācittiyādikaṃ vinicchayavisesaṃ.</paragraph>
    <centered line="23">Pañcamaṃ.</centered>
    <paragraph line="24" number="2115-6"><bold>Aññadatthāya dinnenā</bold>ti upāsakehi ‘‘evarūpaṃ gahetvā bhājetvā paribhuñjathā’’ti aññassatthāya dinnena. <bold>‘‘Saṅghikena parikkhārenā’’</bold>ti iminā sambandho. <bold>Parikkhārenā</bold>ti kappiyabhaṇḍena. <bold>Saṅghikenā</bold>ti saṅghassa pariccattena. <bold>Idhā</bold>ti imasmiṃ sāsane. <bold>Tassā</bold>ti yāya cetāpitaṃ. <bold>Nissaggiyaṃ siyā</bold>ti ettha nissaṭṭhapaṭiladdhaṃ yathādāne upanetabbanti vattabbaṃ. Yathāha ‘‘nissaṭṭhaṃ paṭilabhitvā yathādāne upanetabba’’nti (pāci. 761). Idaṃ heṭṭhā vuttatthādhippāyameva. <bold>Etthā</bold>ti imasmiṃ sikkhāpade. ‘‘Anaññadatthike aññadatthikasaññā, āpatti dukkaṭassa. Anaññadatthike vematikā, āpatti dukkaṭassā’’ti vuttattā āha <bold>‘‘anaññadatthike niddiṭṭhaṃ</bold><pageBreak edition="Myanmar" number="2.0058" /><bold>dvikadukkaṭa’’</bold>nti. Iminā ca ‘‘aññadatthike tikapācittiya’’nti idaṃ vuttameva. ‘‘Aññadatthike aññadatthikasaññā, vematikā, anaññadatthikasaññā aññaṃ cetāpeti, nissaggiyaṃ pācittiya’’nti (pāci. 761) hi vuttaṃ.</paragraph>
    <paragraph line="25" number="2117"><bold>Sesaka</bold>nti <pageBreak edition="Vipassana Research Institut" number="2.0048" /> yadatthāya dinnaṃ, taṃ cetāpetvā āharitvā atirittaṃ mūlaṃ aññadatthāya upanentiyā anāpattīti yojetabbaṃ. <bold>Sāmike pucchitvā</bold>ti ‘‘tumhehi cīvaratthāya dinnaṃ, amhākañca cīvaraṃ saṃvijjati, telādīhi pana attho’’ti evaṃ sāmike pucchitvā. <bold>Ta</bold>nti taṃ cetāpannaṃ. <bold>Āpadāsū</bold>ti bhikkhunīhi vihāraṃ pahāya gamanārahamupaddavo gahito. Yathāha ‘‘āpadāsūti tathārūpesu upaddavesu bhikkhuniyo vihāraṃ chaḍḍetvā pakkamanti, evarūpāsu āpadāsu yaṃ vā taṃ vā cetāpetuṃ vaṭṭatī’’ti (pāci. aṭṭha. 762).</paragraph>
    <paragraph line="26" number="2118"><bold>Sayaṃ yācitakaṃ vinā</bold>ti ‘‘saṃyācitaka’’nti padaṃ vinā, ettakameva visadisanti vuttaṃ hoti.</paragraph>
    <centered line="27">Chaṭṭhasattamāni.</centered>
    <paragraph line="28" number="2119"> Adhikavacanaṃ dassetumāha <bold>‘‘mahājanikasaññācikenā’’</bold>ti. <bold>Padatādhikā</bold>ti padameva <bold>padatā. Mahājanikenā</bold>ti gaṇassa pariccattena. <bold>Saññācikenā</bold>ti sayaṃ yācitakena.</paragraph>
    <paragraph line="29" number="2120"><bold>Anantarasamā matā</bold>ti idha ‘‘puggalikenā’’ti padaṃ vinā samuṭṭhānādinā saddhiṃ sabbe vinicchayā anantarasikkhāpadasadisā matāti attho. ‘‘Yā pana bhikkhunī aññadatthikena parikkhārena aññuddisikena puggalikenā’’ti hi <pageBreak edition="Myanmar" number="2.0059" /> sikkhāpadaṃ. <bold>Puggalikenā</bold>ti ekabhikkhuniyā pariccattena. ‘‘Kiñcipī’’ti likhanti. <bold>‘‘Kocipī’’</bold>ti pāṭho sundaro ‘‘viseso’’ti iminā tulyādhikaraṇattā.</paragraph>
    <centered line="30">Aṭṭhamanavamadasamāni.</centered>
    <centered line="31">Paṭhamo vaggo.</centered>
    <paragraph line="32" number="2121-2"> Cattāri kaṃsāni samāhaṭāni, catunnaṃ kaṃsānaṃ samāhāro vā <bold>catukkaṃsaṃ,</bold> catukkaṃsato atirekaṃ atirekacatukkaṃsaṃ, tena atirekacatukkaṃsagghanakaṃ pāvuraṇamāha, upacārena <bold>‘‘atirekacatukkaṃsa’’</bold>nti vuttaṃ. Kaṃsaparimāṇaṃ panettha sayameva vakkhati ‘‘kahāpaṇacatukkaṃ tu, kaṃso nāma pavuccatī’’ti. Tasmā atirekasoḷasakahāpaṇagghanakanti attho. <bold>Garupāvuraṇa</bold>nti sītakāle pārupitabbapāvuraṇaṃ. <bold>Cetāpeyyā</bold>ti viññāpeyya. Cattāri saccāni <pageBreak edition="Vipassana Research Institut" number="2.0049" /> samāhaṭāni, catunnaṃ vā saccānaṃ samāhāro <bold>catusaccaṃ,</bold> taṃ pakāseti sīlenāti <bold>catusaccappakāsī,</bold> tena, catunnaṃ ariyasaccānaṃ niddisakena sammāsambuddhena. <bold>Payoge</bold>ti ‘‘dehī’’ti evaṃ viññāpanapayoge. <bold>Lābhe</bold>ti paṭilābhe.</paragraph>
    <paragraph line="33">Catunnaṃ samūho <bold>catukkaṃ,</bold> kahāpaṇānaṃ catukkaṃ kahāpaṇacatukkaṃ. Kahāpaṇo cettha taṃtaṃkāle, taṃtaṃpadese ca vohārūpago gahetabbo. Imā vuttappakārā nissaggiyāvasānāpattiyo ‘‘ñātakānañca santake’’ti anāpattivisaye vakkhamānattā ‘‘yadā yena attho, tadā taṃ vadeyyāthā’’ti evaṃ niccapavāraṇaṃ akatvā tasmiṃ kāle kismiñci guṇe pasīditvā ‘‘vadeyyātha yena attho’’ti evaṃ pavāritaṭṭhāne sambhavantīti daṭṭhabbā.</paragraph>
    <paragraph line="34" number="2123-5"> Ūnakacatukkaṃse <pageBreak edition="Myanmar" number="2.0060" /> atirekasaññā, āpatti dukkaṭassa. Ūnakacatukkaṃse vematikā, āpatti dukkaṭassā’’ti vuttattā āha <bold>‘‘ūnake tu catukkaṃse, uddiṭṭhaṃ dvikadukkaṭa’’</bold>nti. Iminā ‘‘atirekacatukkaṃse atirekasaññā, vematikā, ūnakasaññā cetāpeti, nissaggiyaṃ pācittiya’’nti tikapācittiyañca dassitaṃ hoti.</paragraph>
    <paragraph line="35"><bold>Garuka</bold>nti garupāvuraṇaṃ. <bold>Tadūnaṃ vā</bold>ti catukkaṃsato ūnakaṃ vā. <bold>Ñātakānañcā</bold>ti ettha <bold>ca</bold>-saddena pavāritānaṃ saṅgaho. Yathāha anāpattivāre ‘‘ñātakānaṃ, pavāritāna’’nti (pāci. 787). Ettha ca ‘‘atirekacatukkaṃsampī’’ti vattabbaṃ <bold>‘‘tadūnaṃ vā’’</bold>ti iminā catukkaṃsūnassa vuttattā. <bold>‘‘Appameva vā’’</bold>ti iminā atirekacatukkaṃsepi mahagghataraṃ vuttanti veditabbaṃ.</paragraph>
    <centered line="36">Ekādasamaṃ.</centered>
    <paragraph line="37" number="2126-7"> ‘‘Lahupāvuraṇaṃ pana bhikkhuniyā cetāpentiyā aḍḍhateyyakaṃsaparamaṃ cetāpetabba’’nti (pāci. 789) vacanato <bold>lahupāvuraṇa</bold>nti ettha ‘‘cetāpentiyā bhikkhuniyā’’ti ca <bold>aḍḍhateyyakaṃsagghana</bold>nti ettha ‘‘cetāpetabba’’nti ca seso. <bold>Lahupāvuraṇa</bold>nti uṇhakāle pāvuraṇaṃ. Tiṇṇaṃ pūraṇo <bold>teyyo,</bold> aḍḍho teyyo assāti <bold>aḍḍhateyyo,</bold> aḍḍhateyyo ca so kaṃso cāti <bold>aḍḍhateyyakaṃso,</bold> taṃ agghatīti <bold>aḍḍhateyyakaṃsagghanaṃ,</bold> dasakahāpaṇagghanakanti attho. <bold>Tato</bold>ti aḍḍhateyyakaṃsagghanakato. Yaṃ pana pāvuraṇaṃ aḍḍhateyyakaṃsagghanakaṃ, taṃ lahupāvuraṇaṃ <pageBreak edition="Vipassana Research Institut" number="2.0050" />. <bold>Tato</bold> aḍḍhateyyakaṃsagghanakato lahupāvuraṇato. <bold>Uttari</bold>nti atirekaṃ. Aḍḍhateyyakaṃsagghanakaṃ yaṃ pāvuraṇaṃ yā bhikkhunī cetāpeti <pageBreak edition="Myanmar" number="2.0061" />, tassa pāvuraṇassa paṭilābhe <bold>tassā</bold> bhikkhuniyā nissaggiyapācittiyā vuttāti yojanā.</paragraph>
    <paragraph line="38">‘‘Anantarasamaṃ sesa’’nti idaṃ samatthetumāha <bold>‘‘natthi kāci visesatā’’</bold>ti. Visesoyeva <bold>visesatā</bold>.</paragraph>
    <centered line="39">Dvādasamaṃ.</centered>
    <paragraph line="40" number="2128"> Idāni pātimokkhuddese āgatesu samatiṃsanissaggiyesu kesañci attano avacane kāraṇañca avuttehi saddhiṃ vuttānaṃ gahaṇañca dassetumāha <bold>‘‘sādhāraṇānī’’</bold>tiādi. Hi yasmā bhikkhunīnaṃ bhikkhūhi <bold>sādhāraṇāni</bold> yāni sikkhāpadāni <bold>sesāni</bold> idha vuttehi aññāni, <bold>tāni aṭṭhārasa</bold> sikkhāpadāni ceva idha vuttasarūpāni dvādasa sikkhāpadāni ceti iccevaṃ nissaggiyapācittiyasikkhāpadāni samatiṃseva hontīti yojanā.</paragraph>
    <centered line="41">Iti vinayatthasārasandīpaniyā vinayavinicchayavaṇṇanāya</centered>
    <centered line="42">Nissaggiyakathāvaṇṇanā niṭṭhitā.</centered>
  </content>
</document>