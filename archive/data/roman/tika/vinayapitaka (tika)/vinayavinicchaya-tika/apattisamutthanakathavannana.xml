<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin11t.nrf43.xml</normativeSource>
    <source>roman/tika/vinayapitaka (tika)/vinayavinicchaya-tika/apattisamutthanakathavannana.xml</source>
    <script>roman</script>
    <directory>/tika/vinayapitaka (tika)/vinayavinicchaya-tika</directory>
    <basename>apattisamutthanakathavannana</basename>
    <titlePath>Āpattisamuṭṭhānakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">Āpattisamuṭṭhānakathāvaṇṇanā</chapter>
    <paragraph line="2" number="405"><bold>Ādinā</bold>ti paṭhamena kāyasaṅkhātena samuṭṭhānena.</paragraph>
    <paragraph line="3" number="406-7"><bold>Dukkaṭādayo</bold>ti <bold>ādi</bold>-saddena thullaccayasaṅghādisesā gahitā. Yathāha – ‘‘payoge dukkaṭaṃ <pageBreak edition="Vipassana Research Institut" number="2.0366" />. Ekaṃ piṇḍaṃ anāgate āpatti thullaccayassa. Tasmiṃ piṇḍe āgate āpatti saṅghādisesassā’’ti (pari. 277). <bold>Vikāle pana pācittī</bold>ti vikālabhojanapācitti. <bold>Aññātihatthato</bold>ti aññātikāya bhikkhuniyā antaragharaṃ paviṭṭhāya hatthato. <bold>Gahetvā</bold>ti <pageBreak edition="Myanmar" number="2.0464" /> khādanīyaṃ vā bhojanīyaṃ vā sahatthā paṭiggahetvā. ‘‘Pañca imā āpattiyo’’ti padacchedo.</paragraph>
    <paragraph line="4" number="408"><bold>Dutiyenā</bold>ti vācāsaṅkhātena samuṭṭhānena.</paragraph>
    <paragraph line="5" number="409-10"><bold>Samādisati</bold> katheti ce. <bold>Sabbathā vipanna</bold>nti adesitavatthukatādinā sabbappakārena vipannappadesaṃ. <bold>Kuṭi</bold>nti saññācikāya kuṭiṃ. Yathāha <bold>parivāre</bold> ‘‘tassa kuṭiṃ karonti adesitavatthukaṃ pamāṇātikkantaṃ sārambhaṃ aparikkamana’’nti (pari. 278). Padasodhammaṃ mūlaṃ samuṭṭhānaṃ yassa pācittiyassāti tathā vuttaṃ, tena <bold>padasodhammamūlena,</bold> sahatthe cetaṃ karaṇavacanaṃ.</paragraph>
    <paragraph line="6" number="411"><bold>Tatiyena samuṭṭhānenā</bold>ti kāyavācāsaṅkhātena samuṭṭhānena.</paragraph>
    <paragraph line="7" number="412"><bold>Saṃvidahitvānā</bold>ti saddhiṃ vidahitvā, ‘‘kuṭiṃ karomā’’ti aññehi saddhiṃ mantetvāti attho.</paragraph>
    <paragraph line="8" number="413"><bold>Vatvā</bold>ti attano atthāya viññāpetvā. <bold>Bhikkhuni</bold>nti bhikkhūnaṃ bhuñjanaṭṭhāne ṭhatvā ‘‘idha sūpaṃ detha, idha odanaṃ dethā’’ti vosāsamānaṃ upāsakānaṃ vatvā dāpentiṃ bhikkhuniṃ. <bold>Na nivāretvā</bold>ti ‘‘apasakka tāva, bhagini, yāva bhikkhū bhuñjantī’’ti anapasādetvā bhuñjatoti yojanā.</paragraph>
    <paragraph line="9" number="414"> Catutthena kāyacitta<bold>samuṭṭhānena kati</bold> āpattiyo siyunti yojanā.</paragraph>
    <paragraph line="10" number="417"><bold>Pañcamenā</bold>ti vācācittasamuṭṭhānena. <bold>Vada</bold>nti vadanto samudācaranto.</paragraph>
    <paragraph line="11" number="418"><bold>Kuṭi</bold>nti <pageBreak edition="Myanmar" number="2.0465" /><pageBreak edition="Vipassana Research Institut" number="2.0367" /> nidassanamattaṃ, adesitavatthukaṃ pamāṇātikkantaṃ sārambhaṃ aparikkamanaṃ senāsanampi gahaṇaṃ veditabbaṃ.</paragraph>
    <paragraph line="12" number="419"><bold>Vāceti padaso dhamma</bold>nti ettha ‘‘anupasampanna’’nti seso. Yathāha – ‘‘bhikkhu akappiyasaññī anupasampannaṃ padaso dhammaṃ vācetī’’ti (pari. 281). <bold>Davakamyatā vadantassā</bold>ti jātiādīhi akkosavatthūhi kīḷādhippāyena vadantassa. <bold>Davakamyatā</bold>ti ca ‘‘paṭisaṅkhā yoniso’’tiādīsu (ma. ni. 1.22, 24, 422; a. ni. 6.58; 8.9; mahāni. 199, 206; dha. sa. 1355; vibha. 518) viya ya-kāralopena niddeso.</paragraph>
    <paragraph line="13" number="420"> Chaṭṭhena kāyavācācitta<bold>samuṭṭhānena</bold>. <bold>Saṃvidahitvānā</bold>ti saṃvidhāya, ‘‘tvañca ahañca ekato avaharissāmā’’ti sammantanaṃ katvā. <bold>Bhaṇḍaṃ haratī</bold>ti ‘‘bhāriyaṃ tvaṃ ekaṃ passaṃ gaṇha, ahaṃ ima’’nti vatvā tena saha ṭhānā cāveti ce.</paragraph>
    <paragraph line="14" number="423"><bold>Idha</bold> imasmiṃ sāsane. <bold>Vimatūparamaṃ parama</bold>nti ettha ‘‘kappiyaṃ nu kho, akappiya’’nti vā ‘‘āpatti nu kho, anāpattī’’ti vā ‘‘dhammo nu kho, adhammo’’ti vā evamādinā nayena vividhenākārena pavattā vimati vicikicchā vimati. Vimatiṃ uparameti vināsetīti <bold>vimatūparamaṃ. Paramaṃ</bold> uttamaṃ. <bold>Uttara</bold>nti vibhaṅgakhandhakāgatānaṃ nidānādivinicchayānaṃ pañhauttarabhāvena ṭhitattā uttaraṃ. Imaṃ uttaraṃ nāma pakaraṇaṃ <bold>yo uttarati</bold> paññāya ogāhetvā pariyosāpeti. Idha ‘‘uttaraṃ uttara’’nti padadvaye ekaṃ guṇanidassanaṃ, ekaṃ satthanidassananti gahetabbaṃ. Sunayena yuto so puggalo <bold>vinayaṃ</bold> piṭakaṃ uttaratīti sambandho. Kiṃ visiṭṭhanti āha <bold>‘‘sunaya’’</bold>ntiādi <pageBreak edition="Myanmar" number="2.0466" />. Suṭṭhu cārittavārittadaḷhīkaraṇasithilakaraṇabhedā paññattianaupaññattādinayā etthāti <bold>sunayo,</bold> taṃ. Suṭṭhu nīyati vinicchayo etenāti <bold>sunayo,</bold> uttaravinicchayo, tena. Vinicchayāvabodhena saṃyutto samannāgato. Dukkhena uttarīyatīti <bold>duttaraṃ</bold>. Pātimokkhasaṃvarasīladīpakattena samādhipaññānibbānasaṅkhātauttarappattiyā patiṭṭhābhāvato <bold>uttaraṃ uttarati</bold> ogāhetvā pariyosānaṃ pāpuṇātīti attho.</paragraph>
    <paragraph line="15">Idha yo vimatūparamaṃ paramaṃ uttaraṃ uttaraṃ nāma pakaraṇaṃ uttarati, sunayena yuto so puggalo <pageBreak edition="Vipassana Research Institut" number="2.0368" /> sunayaṃ duttaraṃ uttaraṃ vinayaṃ uttaratīti yojanā. Ca-saddena satthantarasamuccayatthena imamatthaṃ dīpeti. Seyyathidaṃ, idha yo sunayaṃ duttaraṃ uttaraṃ vinayaṃ uttarati, sunayena yuto so puggalo vimatūparamaṃ paramaṃ uttaraṃ uttaraṃ nāma pakaraṇaṃ uttaratīti. Iminā yo uttaraṃ jānāti, so vinayaṃ jānāti. Yo vinayaṃ jānāti, so uttaraṃ jānātīti uttarapakaraṇassa vinayapiṭakajānane accantūpakāritā vibhāvitāti daṭṭhabbaṃ.</paragraph>
    <centered line="16">Iti uttare līnatthapakāsaniyā</centered>
    <centered line="17">Āpattisamuṭṭhānakathāvaṇṇanā niṭṭhitā.</centered>
  </content>
</document>