<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin11t.nrf47.xml</normativeSource>
    <archivePath>roman/tika/vinayapitaka (tika)/vinayavinicchaya-tika/lakkhanakathavannana.xml</archivePath>
    <baseFileName>lakkhanakathavannana</baseFileName>
    <titlePath>Lakkhaṇakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Lakkhaṇakathāvaṇṇanā</chapter>
    <paragraph line="2" number="837"><bold>Ito</bold>ti sādhāraṇāsādhāraṇakathāya paraṃ. <bold>Sabbaga</bold>nti sabbasikkhāpadasādhāraṇaṃ. <bold>Vadato me</bold>ti vadato mama vacanaṃ. <bold>Nibodhathā</bold>ti nisāmetha, ekaggacittā hutvā sakkaccaṃ suṇāthāti attho.</paragraph>
    <paragraph line="3" number="838-9"> ‘‘Vipatti āpatti anāpattī’’ti padacchedo. ‘‘Āṇatti aṅga’’nti padacchedo. <bold>Vajjakammapabhedaka</bold>nti vajjapabhedakaṃ kammapabhedakaṃ. <bold>Tikadvaya</bold>nti kusalattikavedanāttikadvayaṃ. <bold>Sabbatthā</bold>ti <bold>idaṃ pana</bold> sattarasavidhasabbasādhāraṇalakkhaṇaṃ. <bold>Sabbattha</bold> sabbesu sikkhāpadesu.</paragraph>
    <paragraph line="4" number="840"><bold>Idha</bold> imasmiṃ sattarasavidhe yaṃ lakkhaṇaṃ pubbe vuttanayaṃ, yañca uttānaṃ, taṃ sabbaṃ vajjetvā <bold>atthajotanaṃ</bold> atthappakāsanaṃ karissāmīti yojanā.</paragraph>
    <paragraph line="5" number="841"> Nidānaṃ <pageBreak edition="Myanmar" number="2.0511" /><pageBreak edition="Vipassana Research Institut" number="2.0406" /> nāma rājagahādisikkhāpadapaññattiṭṭhānabhūtāni satta nagarāni, taṃ pubbe dassitanti avasiṭṭhāni dassetumāha <bold>‘‘puggalo’’</bold>tiādi. <bold>Puggalo nāma</bold> katamo? Yaṃ yaṃ bhikkhuniṃ, bhikkhuñca ārabbha sikkhāpadaṃ paññattaṃ, <bold>ayaṃ</bold> bhikkhunī ca bhikkhu ca sikkhāpadapaññattiyā ādikammiko puggaloti vuccatīti yojanā.</paragraph>
    <paragraph line="6" number="842"><bold>Dhaniyādayo</bold>ti <bold>ādi</bold>-saddena sambahulā bhikkhū, vaggumudātīriyā bhikkhū, seyyasako, udāyī, āḷavakā bhikkhū, channo, mettiyabhūmajakā, devadatto, assajipunabbasukā bhikkhū, chabbaggiyā bhikkhū, upanando sakyaputto, aññataro bhikkhu, hatthako sakyaputto, anuruddho, sattarasavaggiyā bhikkhū, cūḷapanthako, belaṭṭhasīso, āyasmā ānando, sāgatatthero, ariṭṭho bhikkhu, āyasmā ānandoti ime ekavīsati saṅgahitā.</paragraph>
    <paragraph line="7" number="843"><bold>Thullanandādayo</bold>ti <bold>ādi</bold>-saddena sundarīnandā, chabbaggiyā bhikkhuniyo, aññatarā bhikkhunī, caṇḍakāḷī, sambahulā bhikkhuniyo, dve bhikkhuniyoti chayime saṅgahitā. <bold>Sabbe</bold>ti ubhayapātimokkhe ādikammikā sabbe puggalā.</paragraph>
    <paragraph line="8" number="844"><bold>Vatthū</bold>ti <bold>vatthu</bold> nāma sudinnādino tassa tasseva puggalassa methunādikassa ca <bold>vatthuno</bold> sabbappakārena <bold>ajjhācāro</bold> vītikkamo pavuccatīti yojanā.</paragraph>
    <paragraph line="9" number="845-6"> Kevalā mūlabhūtā paññatti. Anu ca anuppanno ca sabbattha ca padeso ca <bold>anvanuppannasabbatthapadesā,</bold> teyeva padāni <bold>anvanuppannasabbatthapadesapadāni,</bold> tāni pubbakāni yāsaṃ paññattīnaṃ tā <bold>anvanuppannasabbatthapadesapadapubbikā</bold>. Tatheva sā paññattīti yojanā. Anupaññatti anuppannapaññatti sabbatthapaññatti padesapaññatti hoti. Ekato ubhato pubbā katheva <pageBreak edition="Myanmar" number="2.0512" /> sā paññattīti yojanā. Ekatopadaṃ ubhatopadañca pubbamassāti <bold>ekatoubhatopubbā,</bold> ekatopaññatti ubhatopaññattīti vuttaṃ hoti.</paragraph>
    <paragraph line="10" number="847"><bold>Tattha</bold> navadhāsu paññattīsu. Paññatti nāma katamāti āha <bold>‘‘yo methuna’’</bold>ntiādi. ‘‘Yo bhikkhu methunaṃ dhammaṃ paṭiseveyyā’’ti ca ‘‘yo bhikkhu adinnaṃ ādiyeyyā’’ti ca evamādikā sikkhāpadassa mūlabhūtā <bold>paññatti</bold> hotīti yojanā.</paragraph>
    <paragraph line="11" number="848"><bold>Iccevamādikā</bold>ti <pageBreak edition="Vipassana Research Institut" number="2.0407" /><bold>ādi</bold>-saddena ‘‘sikkhaṃ apaccakkhāya dubbalyaṃ anāvikatvā’’ti ca ‘‘gāmā vā araññā vā’’ti ca evamādīnaṃ saṅgaho.</paragraph>
    <paragraph line="12" number="849"> Vajjake anuppanneyeva paññattā anuppannapaññatti, <bold>sā</bold> anuppannapaññatti.</paragraph>
    <paragraph line="13" number="850-1"> Guṇaṅguṇupāhanasikkhāpadena saha cammattharaṇasikkhāpadañca <bold>dhuvanhānaṃ</bold> dhuvanahānasikkhāpadaṃ, pañcavaggena upasampādanasikkhāpadañcāti <bold>esā catubbidhā</bold> paññatti padesapaññatti nāmāti vuttāti yojanā. <bold>Majjhimadesasmiṃyeva hotī</bold>ti majjhimadesasmiṃyeva āpattikarā hoti. <bold>Na aññato</bold>ti na aññatra paccantimesu janapadesu desantare ṭhāne.</paragraph>
    <paragraph line="14" number="852"><bold>Ito</bold>ti catubbidhapadesapaññattito. <bold>Etthā</bold>ti imasmiṃ paññattibhede. <bold>Sādhāraṇadukādika</bold>nti sādhāraṇapaññatti asādhāraṇapaññatti, ekatopaññatti ubhatopaññattīti dukadvayaṃ. <bold>Atthato ekamevā</bold>ti atthato aññamaññasamānameva. Vipattāpattānāpattivinicchayo vitthāritoti idha na dassito. Ayaṃ panettha saṅkhepo – <bold>vipattī</bold>ti sīlaācāradiṭṭhiājīvavipattīnaṃ <pageBreak edition="Myanmar" number="2.0513" /> aññatarā. <bold>Āpattī</bold>ti pubbapayogādivasena āpattibhedo. <bold>Anāpattī</bold>ti ajānanādivasena anāpatti.</paragraph>
    <paragraph line="15" number="853"> Āpatti pana sāṇattikāpi hoti, anāṇattikāpi hotīti yojanā. <bold>‘‘Āṇattīti ca nāmesā āṇāpanā’’</bold>ti iminā āṇatti-saddassa sabhāvasādhāraṇattāti idhāha.</paragraph>
    <paragraph line="16" number="854"> Sabbasikkhāpadesupi sabbāsaṃ āpattīnaṃ sabbo pana aṅgabhedopi vibhāvinā ñātabboti yojanā.</paragraph>
    <paragraph line="17" number="856"> ‘‘Sā ca akriyasamuṭṭhānā’’ti padacchedo. Kāyena, vācāya vā dasāhabbhantare atirekacīvarassa anadhiṭṭhānena nissaggiyapācittiyaṃ hotīti <bold>‘‘paṭhame kathine viyā’’</bold>ti udāharaṇaṃ kataṃ.</paragraph>
    <paragraph line="18" number="857"><bold>Kriyākriyato hotī</bold>ti kiriyato ca akiriyato ca hoti. Tattha udāharaṇamāha <bold>‘‘cīvaraggahaṇe</bold><pageBreak edition="Vipassana Research Institut" number="2.0408" /><bold>viyā’’</bold>ti. Aññātikāya bhikkhuniyā hatthato cīvaraggahaṇaṃ <bold>kriyā,</bold> pārivattakassa adānaṃ <bold>akriyā</bold>ti evaṃ kiriyāya ceva akiriyāya ca imaṃ āpajjati.</paragraph>
    <paragraph line="19" number="858"><bold>Siyā pana karontassa akarontassā</bold>ti yā pana āpatti siyā karontassa, siyā akarontassa hoti, ayaṃ siyā kiriyato, siyā akiriyato samuṭṭhāti. <bold>Siyā</bold>ti ca kadāci-saddatthe nipāto. Atrodāharaṇamāha <bold>‘‘rūpiyoggahaṇe viyā’’</bold>ti. Rūpiyassa uggahaṇe, uggaṇhāpane siyā kadāci kiriyato samuṭṭhāti, upanikkhittassa sādiyane kāyavācāhi kātabbassa akaraṇena kadāci akarontassa hotīti.</paragraph>
    <paragraph line="20" number="859"> Yā <pageBreak edition="Myanmar" number="2.0514" /> karoto akubbato, kadāci karontassa ca hoti, sā āpatti siyā kiriyākiriyato, siyā kiriyatopi ca hotīti yojanā. ‘‘Kuṭikārāpatti viyā’’ti vattabbaṃ. Sā hi vatthuṃ desāpetvā pamāṇātikkantaṃ karoto kiriyato samuṭṭhāti, adesāpetvā pamāṇātikkantaṃ, pamāṇayuttaṃ vā karoto kiriyākiriyato samuṭṭhāti.</paragraph>
    <paragraph line="21" number="861"><bold>Yato</bold> āpattito. <bold>Ayaṃ</bold> āpatti. Saññāya karaṇabhūtāya vimokkho etāyāti <bold>saññāvimokkhā</bold>. Ettha ca vītikkamasaññā avijjamānāpi āpattiyā vimuccanassa sādhakatamaṭṭhena gahitā. Yathā vuṭṭhiyā abhāvena jātaṃ dubbhikkhaṃ ‘‘vuṭṭhikata’’nti vuccati, evaṃsampadamidaṃ veditabbaṃ. <bold>Ayaṃ</bold> sacittakāpatti.</paragraph>
    <paragraph line="22" number="862-4"><bold>Itarā pana</bold> acittakāpatti. Vītikkamasaññāya abhāvena natthi vimokkho etāyāti <bold>nosaññāvimokkhā</bold>. <bold>Sucittena</bold> savāsanakilesappahānena, sakalalokiyalokuttarakusalasampayogena ca sundaracittena bhagavatā <bold>pakāsitā sabbāva</bold> āpatti cittassa vasena duvidhā siyunti yojanā. <bold>Sacittakasamuṭṭhānavasena panā</bold>ti sacittakasamuṭṭhānavaseneva. Sacittakamissakavivajjanatthāya <bold>pana</bold>-saddo evakārattho vutto.</paragraph>
    <paragraph line="23">Yā sacittakehi vā acittakamissakasamuṭṭhānavasena vā samuṭṭhāti, ayaṃ acittakā.</paragraph>
    <paragraph line="24" number="865"><bold>Suvijjenā</bold>ti sobhamānāhi tīhi vijjāhi vā aṭṭhahi vā vijjāhi samannāgatattā <pageBreak edition="Vipassana Research Institut" number="2.0409" /> suvijjena. <bold>Anavajjenā</bold>ti savāsanakilesāvajjarahitattā anavajjena bhagavatā <pageBreak edition="Myanmar" number="2.0515" />. <bold>Lokapaṇṇattivajjato</bold> lokapaṇṇattivajjavasena sabbāva āpattiyo vajjavasena duvidhā dukā vuttāti yojanā.</paragraph>
    <paragraph line="25" number="866"><bold>Yassā sacittake pakkhe, cittaṃ akusalaṃ siyā</bold>ti yassā sacittakācittakasamuṭṭhānāya acittakāya surāpānādiāpattiyā sacittakasamuṭṭhānapakkhe cittaṃ akusalameva hoti, ayaṃ lokavajjā nāmāti attho. Yassā pana sacittakasamuṭṭhānāya paṭhamapārājikādiāpattiyā cittaṃ akusalameva hoti, tassā lokavajjatāya vattabbameva natthi. Acittakāpi vā āpatti sacittakapakkhe kusalacitte sati lokavajjatāya siddhāya acittakapakkhepi lokavajjo hoti, kimaṅgaṃ pana akusalacitteneva āpajjitabbāya āpattiyā lokavajjatāti sā visuṃ na vuttā.</paragraph>
    <paragraph line="26">Yasmā pana paṇṇattivajjāya vatthuvītikkamavajjā siyā kusalaṃ, siyā abyākataṃ, tasmā tassā sacittakapakkhe cittaṃ kusalamevāti ayaṃ niyamo natthīti āha <bold>‘‘sesā paṇṇattivajjakā’’</bold>ti. <bold>‘‘Paṇṇattivajjakā’’</bold>ti iminā ca lakkhaṇena vatthuvijānanacittena sacittakapakkhe cittaṃ siyā kusalaṃ, siyā akusalaṃ, siyā abyākataṃ, tasmā tassā sacittakapakkhe cittaṃ akusalamevāti ayaṃ niyamo natthīti āha.</paragraph>
    <paragraph line="27" number="867"> Kāyadvārena āpajjitabbā <bold>kāyakammaṃ</bold>. Ubhayattha āpajjitabbā <bold>tadubhayaṃ</bold> kāyakammaṃ vacīkammaṃ. Manodvāre āpatti nāma natthīti manokammaṃ na vuttaṃ. ‘‘Manodvāre āpatti nāma natthīti ca idaṃ yebhuyyavasena vuttaṃ upanikkhittasādiyanādīsu manodvārepi āpattisambhavato’’ti ācariyā.</paragraph>
    <paragraph line="28" number="868-9"><bold>Kusalāditikadvaya</bold>nti <pageBreak edition="Myanmar" number="2.0516" /> kusalattikañceva vedanāttikañca. Āpattiṃ āpajjanto kusalākusalacitto, tathā abyākatacitto vā hutvā āpajjatīti yojanā.</paragraph>
    <paragraph line="29"><bold>Dukkhādisaṃyuto</bold>ti <bold>ādi</bold>-saddena upekkhāvedanāsamaṅgino saṅgaho. Evaṃ santepi sabbasikkhāpadesu akusalacittavasena ekaṃ cittaṃ, kusalābyākatavasena dve cittāni, sabbesaṃ vasena tīṇi cittāni. Dukkhavedanāvasena ekā vedanā, sukhaupekkhāvasena dve, sabbāsaṃ vasena <pageBreak edition="Vipassana Research Institut" number="2.0410" /> tisso vedanāti ayameva bhedo labbhati, na añño bhedo.</paragraph>
    <paragraph line="30">Kusalattikaṃ sacepi gahitaṃ, na pana sabbesameva cittānaṃ vasena labbhati, atha kho āpattisamuṭṭhāpakānaṃ bāttiṃsacittānameva vasena labbhati. Bāttiṃseva hi cittāni āpattisamuṭṭhāpakāni. Dvādasa akusalāni, aṭṭha kāmāvacarakusalāni, dasa kāmāvacarakiriyacittāni, kusalato, kiriyato ca dve abhiññācittāni cāti evaṃ bāttiṃsacittehi samuṭṭhitāpi āpatti akusalā vā hoti abyākatā vā, natthi āpatti kusalaṃ. Yathāha <bold>samathakkhandhake</bold> ‘‘āpattādhikaraṇaṃ siyā akusalaṃ siyā abyākataṃ, natthi āpattādhikaraṇaṃ kusala’’nti (cūḷava. 222; pari. 303). Ayaṃ pana pāṭho paṇṇattivajjaṃyeva sandhāya vutto, na lokavajjaṃ. Yasmiñhi pathavikhaṇanabhūtagāmapātabyatādike āpattādhikaraṇe kusalacittaṃ aṅgaṃ hoti, tasmiñca sati na sakkā vattuṃ ‘‘natthi āpattādhikaraṇaṃ kusala’’nti. Tasmā nayidaṃ aṅgapahonakacittaṃ sandhāya vuttaṃ. Yaṃ tāva āpattādhikaraṇaṃ lokavajjaṃ, taṃ ekantato akusalameva. Tattha ‘‘siyā akusala’’nti vikappo natthi. Yaṃ pana paṇṇattivajjaṃ, taṃ yasmā sañcicca ‘‘imaṃ āpattiṃ vītikkamāmī’’ti vītikkamantasseva akusalaṃ <pageBreak edition="Myanmar" number="2.0517" /> hoti, asañcicca pana kiñci ajānantassa sahaseyyādivasena āpajjanato abyākataṃ hoti, tasmā tattha sañciccāsañciccavasena imaṃ vikappabhāvaṃ sandhāya idaṃ vuttaṃ ‘‘āpattādhikaraṇaṃ siyā akusalaṃ siyā abyākataṃ, natthi āpattādhikaraṇaṃ kusala’’nti. Sace pana ‘‘yaṃ kusalacitto āpajjati, idaṃ vuccati āpattādhikaraṇaṃ kusala’’nti vadeyya, acittakānaṃ eḷakalomapadasodhammādisamuṭṭhānānampi kusalacittaṃ āpajjeyya, na ca tattha vijjamānampi kusalacittaṃ āpattiyā aṅgaṃ, kāyavacīviññattivasena pana calitapavattānaṃ kāyavācānaṃ aññatarameva aṅgaṃ, tañca rūpakkhandhapariyāpannattā abyākatanti.</paragraph>
    <paragraph line="31" number="870"><bold>Idaṃ tu lakkhaṇa</bold>nti idaṃ nidānādisādhāraṇavinicchayalakkhaṇaṃ.</paragraph>
    <paragraph line="32" number="871"><bold>‘‘Taru’’</bold>ntiādigāthā pubbe vuttatthāva. Ayaṃ pana viseso – tattha ‘‘dvayaṅkura’’nti vuttaṃ, idha ‘‘catussikha’’nti. Tattha ‘‘dvayaṅkura’’nti lokavajjapaṇṇattivajjānaṃ gahaṇaṃ <pageBreak edition="Vipassana Research Institut" number="2.0411" />, idha <bold>catussikha</bold>nti catunnaṃ vipattīnaṃ. Cattāro sīkhā aṅkurā etassāti viggaho. Tattha vipatti ‘‘sattaphala’’nti sattaphalesu antogadhā, idha vipattiṭṭhāne vajjaṃ gahetvā sattaphalāni.</paragraph>
    <paragraph line="33" number="872"><bold>Anuttarataṃ gataṃ</bold> attanā uttarassa uttamassa kassaci avijjamānattā <bold>imaṃ uttaraṃ</bold> uttaraṃ nāma pakaraṇaṃ <bold>yo</bold> theranavamajjhimesu aññataro <bold>pariyāpuṇāti</bold> pāṭhassa paguṇavācuggatakaraṇena adhīyati, <bold>paripucchati</bold> atthañca atthavaṇṇanaṃ sutvā sakkaccaṃ uggahetvā manasā pekkhitvā paññāya suppaṭivijjhitvā dhāreti, so ca bhikkhu <bold>ca</bold>-saddena evameva vinayavinicchaye yo bhikkhu yutto, so ca <bold>kāyavācavinaye</bold> kāyavācāvītikkamānaṃ vinayane saṃvaraṇe <pageBreak edition="Myanmar" number="2.0518" /><bold>vinaye</bold> vinayapiṭake <bold>anuttarataṃ upayāti</bold> attano uttaritarassa avijjamānataṃ upagacchati. Ettha kāraṇamāha <bold>‘‘uttarato’’</bold>ti, paguṇavācuggatakaraṇena adhītena atthavaṇṇanaṃ sutvā dhāraṇena suṭṭhu dhāritena iminā uttarapakaraṇena hetubhūtenāti attho.</paragraph>
    <centered line="34">Iti uttare līnatthapakāsaniyā</centered>
    <centered line="35">Lakkhaṇakathāvaṇṇanā niṭṭhitā.</centered>
  </content>
</document>