<?xml version="1.0"?>
<document>
<metadata>
<normativeSource>http://tipitaka.org/romn/cscd/vin11t.nrf45.xml</normativeSource>
<archivePath>roman/tika/vinayapitaka (tika)/vinayavinicchaya-tika/sedamocanakathavannana.xml</archivePath>
<title>Sedamocanakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</title>
</metadata>
<body>
<chapter line="1">Sedamocanakathāvaṇṇanā</chapter>
<paragraph line="2" number="679"><bold>Suṇataṃ</bold><pageBreak edition="M" number="2.0497" /><pageBreak edition="V" number="2.0394" />suṇantānaṃ bhikkhūnaṃ <bold>paṭubhāvakarā</bold>vinayavinicchaye paññākosallasādhikā tatoyeva <bold>varā</bold>uttamā. <bold>Sedamocanagāthāyo</bold>ti atthapaccatthikānaṃ, sāsanapaccatthikānañca vissajjetumasakkuṇeyyabhāvena cintayantassa khinnasarīrā sede mocentīti <bold>sedamocanā</bold>. Atthānugatapañhā upālittherena ṭhapitā pañhagāthāyo, tappaṭibaddhā vissajjanagāthāyo ca ito paraṃ vakkhāmīti yojanā.</paragraph>
<paragraph line="3" number="681"><bold>Kabandhaṃ</bold>nāma asīsaṃ urasi jātaakkhimukhasarīraṃ. Yathāha – ‘‘asīsakaṃ kabandhaṃ, yassa ure akkhīni ceva mukhañca hotī’’ti (pari. aṭṭha. 479). <bold>Mukhena</bold>karaṇabhūtena. <bold>Katvā</bold>ti sevitvā.</paragraph>
<paragraph line="4" number="682"><bold>Tassa</bold>bhikkhuno <bold>kathaṃ pārājiko siyā</bold>pārājikadhammo kathaṃ siyā.</paragraph>
<paragraph line="5" number="684"><bold>Kiñcī</bold>ti pādaṃ vā pādārahaṃ vā parasantakaṃ. <bold>Parañca na samādape</bold>ti ‘‘amukassa itthannāmaṃ bhaṇḍaṃ avaharāhī’’ti paraṃ na āṇāpeyya.</paragraph>
<paragraph line="6" number="685">Parassa kiñci nādiyantoti sambandho. <bold>Āṇattiñcā</bold>ti <bold>ca</bold>-saddena saṃvidhānaṃ, saṅketañca saṅgaṇhāti.</paragraph>
<paragraph line="7" number="686"><bold>Garukaṃ bhaṇḍa</bold>nti pādagghanakabhāvena garubhaṇḍaṃ. <bold>‘‘Parikkhāra’’</bold>nti etassa visesanaṃ. <bold>Parassa parikkhāra</bold>nti parasantakaṃ yaṃ kiñci parikkhāraṃ.</paragraph>
<paragraph line="8" number="692"><bold>Manussuttarike dhamme</bold>ti uttarimanussadhammavisaye. <bold>Katikaṃ katvānā</bold>ti ‘‘evaṃ nisinne evaṃ ṭhite evaṃ gamane atthaṃ <pageBreak edition="M" number="2.0498" />āvikarotī’’tiādiṃ katvā. <bold>Sambhāvanādhippāyo</bold>ti ‘‘arahā’’ti gahetvā mahāsambhāvanaṃ karotīti adhippāyo hutvā. <bold>Atikkamati ce</bold>ti tathā kataṃ katikaṃ atikkamati ce, tathārūpaṃ nisajjaṃ vā ṭhānaṃ vā gamanaṃ vā karotīti attho. <bold>Cuto</bold>ti <pageBreak edition="V" number="2.0395" />tathārūpaṃ nisajjādiṃ disvā kenaci manussajātikena ‘‘arahā’’ti taṅkhaṇe ñāte so puggalo pārājikaṃ āpajjati.</paragraph>
<paragraph line="9" number="693">Ekavatthukā kathaṃ bhaveyyunti yojanā.</paragraph>
<paragraph line="10" number="694"><bold>Itthiyā</bold>ti ekissā itthiyā. <bold>Paṭipajjanto</bold>ti ekakkhaṇe aññena purisena vuttasāsanaṃ vatvā, iminā ca ‘‘paṭiggaṇhāti, vīmaṃsatī’’ti aṅgadvayassa purimasiddhataṃ dīpeti imassa paccāharaṇakatañca. Kāyasaṃsaggaṃ samāpajjitvā duṭṭhullaṃ vatvā attakāmapāricariyāya vaṇṇaṃ bhaṇanto.</paragraph>
<paragraph line="11" number="695"><bold>Yathāvuttaṃ vattaṃ acaritvā</bold>ti bhagavatā vuttaṃ parivāsādivattaṃ acaritvā.</paragraph>
<paragraph line="12" number="696">Bhikkhunīhi asādhāraṇasikkhāpadattā āha <bold>‘‘natthi saṅghādisesatā’’</bold>ti.</paragraph>
<paragraph line="13" number="697"><bold>Yena kuddho pasaṃsito</bold>ti ettha ‘‘nindito cā’’ti seso.</paragraph>
<paragraph line="14" number="698">Titthiyānaṃ vaṇṇamhi bhaññamāne yo kujjhati, so ārādhakoti yojanā, paritosito pasaṃsitoti adhippāyo. Titthiyapubbo imasmiṃ sāsane pabbajjaṃ labhitvā titthiyānaṃ vaṇṇasmiṃ bhaññamāne sutvā sace kuppati anattamanaṃ karoti, <bold>ārādhako</bold>saṅghārādhako saṅghaṃ paritosento hoti, sambuddhassa vaṇṇasmiṃ bhaññamāne yadi kujjhati, ninditoti yojanā. Ettha <bold>sambuddhassā</bold>ti upalakkhaṇaṃ.</paragraph>
<paragraph line="15" number="701"><bold>Gahetvā</bold>ti <pageBreak edition="M" number="2.0499" />paṭiggahetvā.</paragraph>
<paragraph line="16" number="751"><bold>‘‘Na rattacitto’’</bold>tiādinā purimānaṃ tiṇṇaṃ pārājikānaṃ vītikkamacittuppādamattassāpi abhāvaṃ dīpeti. <bold>Maraṇāyā</bold>ti ettha ‘‘manussajātikassā’’ti idaṃ pārājikapakaraṇatova labbhati. <bold>Tassā</bold>ti kiñci dentassa. <bold>Ta</bold>nti tathā dīyamānaṃ.</paragraph>
<paragraph line="17" number="752"><bold>‘‘Parājayo’’</bold>ti <pageBreak edition="V" number="2.0396" />idaṃ abhabbapuggalesu saṅghabhedakassa antogadhattā vuttaṃ. Salākaggāhenāpi saṅghaṃ bhindanto saṅghabhedakova hoti.</paragraph>
<paragraph line="18" number="753">Addhayojane yaṃ tiṇṇaṃ cīvarānaṃ aññataraṃ ekaṃ <bold>cīvaraṃ</bold>nikkhipitvānāti yojanā.</paragraph>
<paragraph line="19" number="754">Suppatiṭṭhitanigrodhasadise rukkhamūlake ticīvaraṃ nikkhipitvā addhayojane aruṇaṃ uṭṭhāpentassāti yojanā.</paragraph>
<paragraph line="20" number="755">Kāyikā nānāvatthukāyo <bold>sambahulā</bold>āpattiyo apubbaṃ acarimaṃ ekakkhaṇe kathaṃ phuseti yojanā.</paragraph>
<paragraph line="21" number="757">Vācasikā na kāyikā nānāvatthukāyo sambahulā āpattiyo apubbaṃ acarimaṃ ekakkhaṇe kathaṃ phuseti yojanā.</paragraph>
<paragraph line="22" number="758"><bold>Vinayanasatthe</bold>ti vinayapiṭake. <bold>Tassa</bold>bhikkhussa.</paragraph>
<paragraph line="23" number="759"><bold>‘‘Itthiyā’’</bold>tiādīsu sahatthe karaṇavacanaṃ. Itthiyā vā purisena vā paṇḍakena vā nimittake methunaṃ na <bold>sevanto</bold>na paṭisevanto methunapaccayā cutoti yojanā.</paragraph>
<paragraph line="24" number="760">Kāyasaṃsaggoyeva <pageBreak edition="M" number="2.0500" /><bold>kāyasaṃsaggatā,</bold>taṃ āpannā. <bold>Aṭṭhavatthukaṃ chejja</bold>nti evaṃnāmakaṃ pārājikaṃ.</paragraph>
<paragraph line="25" number="762"><bold>Samaye piṭṭhisaññite</bold>ti gimhānaṃ pacchimamāsassa paṭhamadivasato yāva hemantassa paṭhamadivaso, etthantare sattamāsamatte piṭṭhisaññite samaye. ‘‘Mātuyāpi cā’’ti vattabbe <bold>‘‘mātarampi cā’’</bold>ti vuttaṃ. Soyeva vā pāṭho.</paragraph>
<paragraph line="26" number="764"><bold>‘‘Avassutahatthato hi piṇḍaṃ gahetvā’’</bold>ti iminā saṅghādisesassa vatthumāha, <bold>lasuṇa</bold>nti <pageBreak edition="V" number="2.0397" />pācittiyassa vatthuṃ, <bold>manussamaṃsa</bold>nti thullaccayavatthuṃ, <bold>akappamañña</bold>nti dukkaṭavatthuṃ. <bold>Akappamañña</bold>nti ettha ‘‘maṃsa’’nti seso. ‘‘Sabbe ekato’’ti padacchedo. <bold>Ekato</bold>ti ettha ‘‘madditvā’’ti seso, akappiyamaṃsehi saddhiṃ ekato madditvā khādatīti attho. Sabbametaṃ ‘‘gahetvā, madditvā, khādatī’’ti kiriyānaṃ kammavacanaṃ. <bold>Manussamaṃsañcā</bold>ti ettha <bold>ca</bold>-saddo paccekaṃ yojetabbo hoti. <bold>Tassā</bold>ti bhikkhuniyā. Saṅghādisesapācittiyadukkaṭapāṭidesanīyathullaccayāni ekakkhaṇe honti.</paragraph>
<paragraph line="27" number="765">‘‘Puggalo eko’’ti padacchedo. <bold>Dvepi ca puṇṇavassā</bold>ti paripuṇṇavīsativassā ca dve sāmaṇerā. <bold>Ekāva tesaṃ pana kammavācā</bold>ti tesaṃ ubhinnaṃ sāmaṇerānaṃ ekena ācariyena ekāva upasampadakammavācā katā. <bold>Ekassā</bold>ti ekassāpi sāmaṇerassa. <bold>Kamma</bold>nti upasampadakammaṃ. <bold>Na rūhate</bold>ti na sampajjati, kimettha kāraṇaṃ, vada bhaddamukhāti adhippāyo.</paragraph>
<paragraph line="28" number="766"><bold>Mahiddhikesū</bold>ti dvīsu sāmaṇeresu. Sace pana eko kesaggamattampi <bold>ākāsago</bold>ākāsaṭṭho hoti <pageBreak edition="M" number="2.0501" />, ākāsagatasseva kataṃ taṃ upasampada<bold>kammaṃ neva rūhati</bold>neva sampajjati, bhūmigatassa rūhatīti yojanā.</paragraph>
<paragraph line="29" number="767">Iddhiyā ākāse ṭhitena saṅghena bhūmigatassa sāmaṇerassa upasampadakammaṃ na kātabbaṃ. Yadi karoti, kuppatīti yojanā. Idañca sabbakammānaṃ sādhāraṇalakkhaṇaṃ. Yathāha – ‘‘saṅghenāpi ākāse nisīditvā bhūmigatassa kammaṃ na kātabbaṃ. Sace karoti, kuppatī’’ti (pari. aṭṭha. 481).</paragraph>
<paragraph line="30" number="768">Vatthaṃ kappakatañca na hoti, rattañca na hoti, kesakambalādi akappiyañca hoti, <bold>nivatthassa panāpatti</bold>taṃ pana nivatthassa bhikkhuno āpatti hoti. Anāpatti kathaṃ siyā, vada bhaddamukhāti yojanā.</paragraph>
<paragraph line="31" number="769"><bold>Ettha</bold>etasmiṃ akappiyavatthudhāraṇe tannimittaṃ. Acchinnacīvarassa bhikkhuno anāpatti siyāti yojanā. <bold>‘‘Kiñcipī’’</bold>tiādinā vuttamevatthaṃ samattheti. <bold>Assa</bold>acchinnacīvarassa <pageBreak edition="V" number="2.0398" />bhikkhussa akappiyaṃ nāma kiñcipi cīvaraṃ na vijjati, tasmā anāpattīti adhippāyo.</paragraph>
<paragraph line="32" number="770"><bold>Kutopi ca</bold>purisassa hatthato bhojanassa <bold>kiñci</bold>na gaṇhati, bhojanato kiñcipi sayampi kassaci purisassa na deti, tathāpi <bold>garukaṃ vajjaṃ</bold>saṅghādisesāpattiṃ <bold>upeti</bold>āpajjati, taṃ kathamāpajjati, tvaṃ yadi vinaye kusalo asi, <bold>me</bold>mayhaṃ <bold>vada</bold>etaṃ kāraṇaṃ kathehīti yojanā. <bold>Have</bold>ti nipātamattaṃ.</paragraph>
<paragraph line="33" number="771"><bold>Yā pana</bold>bhikkhunī aññāya bhikkhuniyā ‘‘iṅgha, ayye, yaṃ te eso purisapuggalo deti khādanīyaṃ vā’’tiādinā (pāci. 705) saṅghādisesamātikāya vuttanayena uyyojitā <bold>avassutamhā</bold>purisapuggalā yaṃ kiñci bhojanaṃ <bold>ādāya</bold>paṭiggahetvā <pageBreak edition="M" number="2.0502" />sace bhuñjati, sā tathā bhuñjantī yāya uyyojitā bhuñjati, tassā uyyojikāya <bold>dhīrā</bold>vinayadharā paṇḍitā <bold>saṅghādisesaṃ kathayanti</bold>tassā uyyojitāya bhojanapariyosāne uyyojikāya saṅghādisesaṃ vadantīti yojanā. Yathāha – ‘‘tassā hi bhojanapariyosāne uyyojikāya saṅghādiseso hotī’’ti (pari. aṭṭha. 481).</paragraph>
<paragraph line="34" number="772">Taṃ kathaṃ yadi <bold>bujjhasi</bold>jānāsi, sādhukaṃ <bold>brūhi</bold>kathehīti yojanā.</paragraph>
<paragraph line="35" number="773"><bold>Nisevite</bold>ti tāya uyyojitāya bhikkhuniyā tassa purisapuggalassa hatthato paṭiggahite tasmiṃ dantapone paribhutte uyyojikā lahuvajjaṃ āpajjatīti attho.</paragraph>
<paragraph line="36" number="775"><bold>‘‘Ukkhittako’’</bold>ti iminā āpattivajjamāha. Yathāha – ‘‘tena hi saddhiṃ vinayakammaṃ natthi, tasmā so saṅghādisesaṃ āpajjitvā chādento vajjaṃ na phusatī’’ti.</paragraph>
<paragraph line="37" number="776"><bold>Sappāṇappāṇaja</bold>nti sappāṇake ca appāṇake ca jātaṃ. <bold>Neva jaṅgama</bold>nti pādehi bhūmiyaṃ neva carantaṃ. <bold>Na vihaṅgama</bold>nti ākāse pakkhaṃ pasāretvā na carantaṃ. <bold>Dvija</bold>nti dvīhi paccayehi, dvikkhattuṃ vā jātattā dvijaṃ. <bold>Kanta</bold>nti manoharaṃ. <bold>Akanta</bold>nti amanoharaṃ.</paragraph>
<paragraph line="38" number="777">Sappāṇajo <pageBreak edition="V" number="2.0399" />saddo cittajo vutto, appāṇajo utujo saddo vutto, so pana <bold>dvīheva</bold>paccayehi jātattā ‘‘dvijo’’ti matoti yojanā.</paragraph>
<paragraph line="39" number="778"><bold>‘‘Vinaye’’</bold>tiādigāthā vaṇṇitatthāyeva.</paragraph>
<centered line="40">Iti uttare līnatthapakāsaniyā</centered>
<centered line="41">Sedamocanakathāvaṇṇanā niṭṭhitā.</centered>
</body>
</document>