<?xml version="1.0"?>
<document>
<metadata>
<normativeSource>http://tipitaka.org/romn/cscd/vin11t.nrf2.xml</normativeSource>
<archivePath>roman/tika/vinayapitaka (tika)/vinayavinicchaya-tika/parajikakatha.xml</archivePath>
<titlePath>Pārājikakathā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">Pārājikakathā</chapter>
<subhead line="2">Paṭhamapārājikakathāvaṇṇanā</subhead>
<paragraph line="3" number="6"> Evaṃ <pageBreak edition="M" number="1.0024" /> pañcahi gāthāhi ratanattayapaṇāmādiṃ dassetvā idāni yathāpaṭiññātavinicchayaṃ dassetumāha <bold>‘‘tividhe’’</bold>tiādi. Tattha <bold>‘‘tividhe’’</bold>tiādinā paṭhamapārājikasikkhāpadavinicchayaṃ dasseti. <bold>Tividhe</bold>ti vaccapassāvamukhamaggānaṃ vasena tippakāre <bold>magge</bold>ti iminā sambandho. <bold>Tilamattampī</bold>ti tilabījamattampi aṅgajātanti sambandho. <bold>Magge</bold>ti vaccapassāvānaṃ nikkhamanadvāratāya, annapānapittasemhādīnaṃ pavesananikkhamanadvāratāya ca maggavohāragate sarīrappadese, allokāseti sambandho. ‘‘Maggesu tilamattampi, tīsu sevanacetano’’ti vattabbepi ‘‘tividhe’’ti pakāravācividhasaddopādānena sajātisaṅgahavasena tīhi rāsīhi saṅgahetvā pabhedavasena tiṃsavidho maggo dassito hoti.</paragraph>
<paragraph line="4">Seyyathidaṃ? Pārājikavatthubhūtamukhādimaggānaṃ nissayabhūte satte dassetuṃ ‘‘tisso itthiyo manussitthī <pageBreak edition="V" number="1.0021" /> amanussitthī tiracchānagatitthī’’tiādinā (pārā. 56) nayena <bold>pāḷiyaṃ</bold> dassitamanussāmanussatiracchānagatitthīnaṃ paccekaṃ tiṇṇaṃ maggānaṃ vasena nava maggā, tatheva dassitānaṃ tiṇṇaṃ ubhatobyañjanakānaṃ vasena nava maggā, tiṇṇaṃ pana paṇḍakānaṃ mukhamaggavaccamaggānaṃ vasena paccekaṃ dve dve maggāti cha maggā, tathā tiṇṇaṃ pana purisānanti evaṃ tiṃsavidho hoti.</paragraph>
<paragraph line="5"><bold>Sevanacetano</bold>ti sevane methunapayoge cetanā assāti viggaho, methunarāgūpasaṃhitāya cetanāya samannāgatoti <pageBreak edition="M" number="1.0025" /> attho. <bold>Allokāse</bold>ti tiṃsamaggānamaññatare magge pakativātena asaṃphuṭṭhe allapadese, iminā bāhiraṃ pārājikakkhettaṃ na hotīti dīpeti. Visesanassa visesāpekkhattā dutiyagāthāya ‘‘sasikkho so’’ti padadvayaṃ āharitvā ‘‘sevanacetano sasikkho so bhikkhū’’ti yojetabbaṃ.</paragraph>
<paragraph line="6">Aṅge sarīre jātanti <bold>aṅgajātaṃ,</bold> purisanimittaṃ. Satipi avasesasarīrāvayavānaṃ tathābhāve ruḷhivasena tadeva tathā vuttaṃ. <bold>Pavesento</bold>ti dvayaṃdvayasamāpattisaṅkhātakāyikakiriyaṃ nipphādento. <bold>Parājito</bold>ti dullabhāya khaṇasampattiyā laddhabbato dullabhā lokiyalokuttaraguṇasampattisukhato parihāpetvā kilesasapattehi parājayamāpāditoti attho.</paragraph>
<paragraph line="7">Ayamettha yojanā – sasikkho sevanacetano tividhe magge allokāse aṅgajātaṃ tilamattampi pavesento so bhikkhu parājito hotīti. Ettāvatā –</paragraph>
<indent line="8">‘‘Yo pana bhikkhu bhikkhūnaṃ sikkhāsājīvasamāpanno sikkhaṃ apaccakkhāya dubbalyaṃ anāvikatvā methunaṃ dhammaṃ paṭiseveyya, antamaso tiracchānagatāyapi, pārājiko hoti asaṃvāso’’ti (pārā. 44) –</indent>
<unindented line="9">Bhagavatā paññattasikkhāpadaṃ saṅgahitanti daṭṭhabbaṃ.</unindented>
<paragraph line="10" number="7"> Evaṃ imissā gāthāya attūpakkamamūlakaṃ pārājikaṃ dassetvā idāni ‘‘bhikkhupaccatthikā manussitthiṃ bhikkhussa santike ānetvā vaccamaggena (pārā. 58) aṅgajāte <pageBreak edition="V" number="1.0022" /> abhinisīdentī’’tiādinayappavattaṃ paropakkamamūlakaṃ pārājikañca dassetumāha <bold>‘‘pavesana’’</bold>ntiādi. Tattha <bold>pavesana</bold>nti bhikkhupaccatthikehi suttapamattādimanussitthiādīnamaññataraṃ ānetvā yathāvuttamaggānamaññataraṃ <pageBreak edition="M" number="1.0026" /> maggaṃ yathā pavisati, tathā bhikkhuno aṅgajāte abhinisīdāpane sambhavantaṃ maggappavesanamāha. Pavesanaṃ sādiyanto sasikkho soti yojanā. Ettha ‘‘pavesanaṃ sādiyati adhivāseti, tasmiṃ khaṇe sevanacittaṃ upaṭṭhāpetī’’ti (pārā. aṭṭha. 1.58) <bold>aṭṭhakathā</bold>vacanato aggato yāva mūlaṃ pavesentesu assādacittaṃ upaṭṭhāpento taṅkhaṇeyeva sāsanato cutoti attho. <bold>Paviṭṭha</bold>ntiādīsu padesupi evameva yojanā.</paragraph>
<paragraph line="11"><bold>Paviṭṭha</bold>nti paviṭṭhakkhaṇo. ‘‘Paviṭṭha’’ntiādinā tāya tāya kiriyāya upalakkhito khaṇo gahetabbo. Tenevettha accantasaṃyoge upayogavacanaṃ kataṃ. <bold>Ṭhita</bold>nti ettha ‘‘sukkavissaṭṭhisamaye’’ti aṭṭhakathāvacanassa sabbathā byāpārarahitaṃ kālaṃ sandhāya vuttattā sukkavissaṭṭhisamayopi gahetabbo. Teneva <bold>gaṇṭhipade</bold> vuttanayena paviṭṭhassa ca yāva uddharaṇārambho, tāva sambhavanto ṭhitakālopi gahetabbo. <bold>Uddharaṇa</bold>nti nīharaṇakālo.</paragraph>
<paragraph line="12"><bold>Vā</bold>ti vikappe, <bold>apī</bold>ti samuccaye, so <bold>vā</bold>-saddena vikappitānaṃ pakkhānaṃ tulyabalataṃ joteti. Iti imehi dvīhipi ‘‘so ce pavesanaṃ sādiyati, paviṭṭhaṃ sādiyatī’’tiādinā (pārā. 58) <bold>pāḷiyaṃ</bold> āgatanayena labbhamānaṃ pavesanādiekakkhaṇampi sādiyanapaccayā āpajjamānaṃ pārājikaṃ dasseti. <bold>Sasikkho</bold>ti sikkhāya saha vattatīti sasikkho, apaccakkhātasikkhoti attho. <bold>Sādiyanto</bold>ti sevanacittaṃ upaṭṭhāpento. <bold>So</bold> bhikkhu. <bold>Ṭhapetvā kiriya</bold>nti attūpakkamanaṃ vinā. <bold>Cuto</bold>ti ‘‘bhikkhupaccatthikehi katamidaṃ, na mayā’’ti lesena na muccati, sādiyanacitte sati sāsanato cutoyeva hotīti adhippāyo.</paragraph>
<paragraph line="13">Ettha <pageBreak edition="M" number="1.0027" /> ca <bold>sasikkho</bold>ti idaṃ ‘‘sikkhaṃ apaccakkhāya dubbalyaṃ anāvikatvā’’ti (pārā. 44) sikkhāpadapāṭhassa atthadassanavasena niddiṭṭhaṃ. Tassa <bold>padabhājane</bold> (pārā. 45), <bold>tadaṭṭhakathāya</bold> ca vibhattaṃ sikkhāpaccakkhānaṃ saṅkhepato evaṃ veditabbaṃ – cittakhettakālapayogapuggalavijānanavasena sikkhāpaccakkhānaṃ hoti, na tadabhāvena. Upasampannabhāvato cavitukāmatācitteneva hi sikkhāpaccakkhānaṃ hoti, na davā vā ravā vā vadantassa. Evaṃ cittavasena sikkhāpaccakkhānaṃ hoti, na tadabhāvena.</paragraph>
<paragraph line="14">Tathā <pageBreak edition="V" number="1.0023" /> ‘‘buddhaṃ paccakkhāmi, dhammaṃ paccakkhāmi, saṅghaṃ paccakkhāmi, sikkhaṃ, vinayaṃ, pātimokkhaṃ, uddesaṃ, upajjhāyaṃ, ācariyaṃ, saddhivihārikaṃ, antevāsikaṃ, samānupajjhāyakaṃ, samānācariyakaṃ, sabrahmacāriṃ paccakkhāmī’’ti evaṃ vuttānaṃ buddhādīnaṃ catuddasannaṃ, ‘‘gihīti maṃ dhārehi, upāsako, ārāmiko, sāmaṇero, titthiyo, titthiyasāvako, assamaṇo, asakyaputtiyoti maṃ dhārehī’’ti evaṃ vuttānaṃ gihiādīnaṃ aṭṭhannañcāti imesaṃ bāvīsatiyā khettapadānaṃ yassa kassaci savevacanassa vasena tesu yaṃ kiñci vattukāmassa yaṃ kiñci vadato sikkhāpaccakkhānaṃ hoti, na rukkhādīnaṃ aññatarassa nāmaṃ gahetvā sikkhaṃ paccakkhantassa. Evaṃ khettavasena sikkhāpaccakkhānaṃ hoti, na tadabhāvena.</paragraph>
<paragraph line="15">Tattha yadetaṃ ‘‘paccakkhāmī’’ti ca ‘‘maṃ dhārehī’’ti cāti vuttaṃ vattamānakālavacanaṃ, yāni ca ‘‘alaṃ me buddhena, kiṃ nu me buddhena, na mamattho buddhena, sumuttāhaṃ buddhenā’’tiādinā nayena ākhyātavasena kālaṃ anāmasitvā purimehi cuddasahi padehi saddhiṃ yojetvā vuttāni ‘‘alaṃ me’’tiādīni cattāri padāni, tesaṃyeva savevacanānaṃ vasena paccakkhānaṃ hoti, na ‘‘paccakkhāsi’’nti vā ‘‘paccakkhissa’’nti vā <pageBreak edition="M" number="1.0028" /> ‘‘maṃ dhāresī’’ti vā ‘‘maṃ dhāressatī’’ti vā ‘‘yaṃ nūnāhaṃ paccakkheyya’’nti vātiādīni atītānāgataparikappavacanāni bhaṇantassa. Evaṃ vattamānakālavasena ceva anāmaṭṭhakālavasena ca paccakkhānaṃ hoti, na tadabhāvena.</paragraph>
<paragraph line="16">Payogo pana duvidho kāyiko ca vācasiko ca. Tattha ‘‘buddhaṃ paccakkhāmī’’tiādinā nayena yāya kāyaci bhāsāya vacībhedaṃ katvā vācasikapayogeneva paccakkhānaṃ hoti, na akkharalikhanaṃ vā hatthamuddādidassanaṃ vā kāyapayogaṃ karontassa. Evaṃ vācasikapayogeneva paccakkhānaṃ hoti, na tadabhāvena.</paragraph>
<paragraph line="17">Puggalo pana duvidho yo ca paccakkhāti, yassa ca paccakkhāti. Tattha yo paccakkhāti, so sace ummattakakhittacittavedanaṭṭānaṃ aññataro na hoti. Yassa pana paccakkhāti, so sace manussajātiko hoti, na ca ummattakādīnaṃ aññataro, sammukhībhūto ca sikkhāpaccakkhānaṃ hoti. Na hi asammukhībhūtassa dūtena vā paṇṇena vā ārocanaṃ ruhati. Evaṃ yathāvuttassa puggalassa vasena paccakkhānaṃ hoti, na tadabhāvena.</paragraph>
<paragraph line="18">Vijānanampi <pageBreak edition="V" number="1.0024" /> niyamitāniyamitavasena duvidhaṃ. Tattha yassa, yesaṃ vā niyametvā ‘‘imassa, imesaṃ vā ārocemī’’ti vadati. Sace te yathā pakatiyā loke manussā vacanaṃ sutvā āvajjanasamaye jānanti, evaṃ tassa vacanānantarameva tassa ‘‘ayaṃ ukkaṇṭhito’’ti vā ‘‘gihibhāvaṃ patthayatī’’ti vā yena kenaci ākārena sikkhāpaccakkhānabhāvaṃ jānanti, paccakkhātāva hoti sikkhā. Atha aparabhāge ‘‘kiṃ iminā vutta’’nti cintetvā jānanti, aññe vā jānanti, apaccakkhātāva hoti sikkhā. Aniyametvā ārocentassa pana sace vuttanayena yo koci manussajātiko vacanatthaṃ jānāti, paccakkhātāva hoti sikkhā. Evaṃ vijānanavasena paccakkhānaṃ <pageBreak edition="M" number="1.0029" /> hoti, na tadabhāvena. Yo pana antamaso davāyapi paccakkhāti, tena apaccakkhātāva hoti sikkhā.</paragraph>
<paragraph line="19">Iti imesaṃ vuttappakārānaṃ cittādīnaṃ vasena apaccakkhātasikkho ‘‘sasikkho’’ti vutto.</paragraph>
<paragraph line="20" number="8-10"> ‘‘Idāni santhatena santhatassa ghaṭṭane upādinnakaghaṭṭanābhāvato doso natthī’’ti pāpabhikkhūnaṃ lesakappanaṃ paṭikkhipituṃ ‘‘bhikkhupaccatthikā manussitthiṃ bhikkhussa santike ānetvā vaccamaggena, passāvamaggena, mukhena aṅgajātaṃ abhinisīdenti santhatāya asanthatassā’’tiādinā (pārā. 61) nayena <bold>pāḷiyaṃ</bold> vuttasanthatavārānamatthaṃ saṅgaṇhanto āha <bold>‘‘santhatenā’’</bold>tiādi. Tattha <bold>santhatenā</bold>ti cammacoḷatipupaṭṭādīhi paṭicchāditena. <bold>‘‘Pavesento’’</bold>ti iminā santhatavārassa paropakkamaṃ nissāya dassanamupalakkhaṇanti attūpakkamepi yojetabbataṃ dasseti, tassa vakkhamānena ‘‘parājito’’ti iminā sambandho. <bold>‘‘Tathevā’’</bold>ti iminā pavesentotiādippakāraṃ parāmasati.</paragraph>
<paragraph line="21">Evaṃ pavesento kadā parājito hotīti āha <bold>‘‘upādinnenā’’</bold>tiādi. Ettha <bold>upādinnenā</bold>ti taṇhādiṭṭhīhi upetena kammunā attano phalabhāveneva ādinnaṃ gahitanti upādinnaṃ, etena attano aṅgajātassa, vatthupuggalānaṃ maggassa ca ghaṭṭanaṭṭhānagataṃ kāyappasādaṃ dasseti. Imināva aṅgajātagataṃ anaṭṭhakāyappasādaṃ cammakhilaṃ, piḷakādi ca gahetabbaṃ. ‘‘Upādinnakaṃ nāma kāyindriya’’nti <bold>gaṇṭhipade</bold> vuttaṃ. Tabbipariyāyena ‘‘anupādinnaka’’nti tappaṭicchādakaṃ coḷādi vuttaṃ. Upādinnena upādinne, anupādinne vā pārājikakkhette ghaṭṭite, anupādinnakena <pageBreak edition="V" number="1.0025" /> vā upādinne anupādinne vā pārājikakkhette <pageBreak edition="M" number="1.0030" /> ghaṭṭiteti yojanā. Ettha ca karaṇavacanantāni padāni ‘‘aṅgajātenā’’ti imassa visesanāni.</paragraph>
<paragraph line="22">Ettāvatā santhatacatukkavasena attūpakkame sati pārājikakkhette pārājikaṃ dassetvā idāni parūpakkamepi dassetumāha <bold>‘‘sace’’</bold>tiādi. <bold>Etthā</bold>ti etesu catūsu vikappesu. <bold>Pārājikakkhette paviṭṭhe tū</bold>ti ettha <bold>tu</bold>-saddena pavesanaṭṭhituddhārakkhaṇattayaṃ samuccinoti. Yaṃtaṃ-saddānaṃ niccasambandhattā hi ‘‘so’’ti taṃ-saddopādāne ‘‘yo’’ti yaṃ-saddopi ajjhāharitabbo, sāmatthiyena sampiṇḍanattho apisaddo ca. Ayamettha atthayojanā – bhikkhupaccatthikehi ānetvā bhikkhuno aṅgajāte abhinisīdāpitamanussitthiādīnaṃ tīsu maggesu aññataramaggasaṅkhātaṃ pārājikakkhettaṃ paviṭṭhe vā <bold>tu</bold>-saddena sampiṇḍitapavesanaṭṭhituddhārānamaññatarakkhaṇe vā sace yo <bold>sādiyati,</bold> sappamukhādippavesanakāle viya anuttasitvā kāmarāgapipāsābhibhūto yadi sādiyati, sopi bhikkhu parājito hotīti yojanā. <bold>‘‘Sace sādiyatī’’</bold>ti iminā sāsaṅkavacanena na sādiyati, anāpattīti sūcitaṃ hoti.</paragraph>
<paragraph line="23">‘‘Pārājikakkhette’’ti iminā byavacchinne aññasmiṃ ṭhāne vītikkamantassa imasmiṃyeva vikappe sambhavantiyo itarāpattiyo dassetumāha <bold>‘‘khette’’</bold>tiādi. ‘‘Etthā’’ti ānetvā sambandhanīyaṃ. <bold>‘‘Khette’’</bold>ti sāmaññaniddesepi heṭṭhā ‘‘pārājikakkhette’’ti visesitattā, uparithullaccayādīnañca vidhīyamānattā aññathānupapattilakkhaṇāya sāmatthiyā thullaccayadukkaṭānaṃ khetteti ayamattho labbhati. ‘‘Kaṇṇacchiddakkhināsāsū’’tiādinā nayena vakkhamānesu jīvamānakasarīragatathullaccayadukkaṭakkhettesūti vuttaṃ hoti.</paragraph>
<paragraph line="24">Imesu <pageBreak edition="M" number="1.0031" /> dvīsu khettesu ‘‘santhatādinā santhatādiṃ pavesentassa upādinnādīhi upādinnādīnaṃ ghaṭṭane adhivāsentassa anāpattī’’ti vattumasakkuṇeyyatāya pārājikakkhette vuttasabbavikappe ettha yojentehi evaṃ yojetabbaṃ – thullaccayakkhette santhate vā asanthate vā santhatena vā asanthatena vā aṅgajātena sevantassa upādinne vā anupādinne vā upādinnena, tathā anupādinnena vā ghaṭṭite thullaccayaṃ tassa viniddiseti. Evaṃ dukkaṭakkhette santhate vā…pe… ghaṭṭite dukkaṭañca tassa viniddiseti yojetabbaṃ.</paragraph>
<paragraph line="25">Iha <pageBreak edition="V" number="1.0026" /> sabbattha tīsupi khettesu <bold>upādinna</bold>-saddena anaṭṭhakāyappasādaṃ aṅgajātañca tatthajātacammakhilapiḷakā ca gayhanti, dukkaṭakkhette pana aṅguliādiitarāvayavāpi. Tīsupi khettesu <bold>anupādinna</bold>-saddena aṅgajātādipaṭicchāditavatthādayo ca gayhanti, dukkaṭakkhette pana nimitte naṭṭhakāyappasādacammakhilapiḷakaromādīni. Imāni ca anupādinnāni. Aṅgajātetaropādinnāvayave ca tīsupi khettesu pavesentassa dukkaṭameva.</paragraph>
<paragraph line="26" number="11"> Ettāvatā jīvamānasarīre santhatāsanthatavasena paccekaṃ tividhesupi pārājikathullaccayadukkaṭakkhettesu santhatāsanthatavaseneva duvidhena nimittena sevantassa paropakkame sati sādiyantassa labbhamānapārājikathullaccayadukkaṭāpattiyo yathāsambhavaṃ dassetvā idāni ‘‘matasarīre pana tathā tathā sevantānaṃ doso natthī’’ti pāpabhikkhūnaṃ lesokāsapaṭibāhanatthaṃ <bold>pāḷiyaṃ</bold> dassitesu yathāvuttesu tīsu khettesu labbhamānā tisso āpattiyo dassetumāha <bold>‘‘mate’’</bold>tiādi.</paragraph>
<paragraph line="27">Tattha <pageBreak edition="M" number="1.0032" /><bold>‘‘mate’’</bold>ti etassa ‘‘manussitthiādīnaṃ sarīre’’ti ajjhāharitvā atthayojanā kātabbā. Iminā <bold>‘‘akkhāyite’’</bold>tiādinā dassitānaṃ nimittānaṃ nissayaṃ dassitaṃ hoti. ‘‘Nimittamattaṃ sesetvā’’tiādinā nayena vakkhamānagāthāyaṃ viya sakalasarīre khāditepi nimittassa vijjamānāvijjamānabhāvoyeva āpattiyābhāvābhāvassa pamāṇanti ‘‘akkhāyite’’ti etena ‘‘mate’’ti etaṃ avisesetvā ‘‘nimitte’’ti ajjhāharitvā taṃ tena visesitabbaṃ. Atha vā ‘‘nimittamatta’’ntiādinā vakkhamānagāthāya ‘‘nimitte’’ti padaṃ ānetvā yojetabbaṃ.</paragraph>
<paragraph line="28"><bold>Akkhāyite</bold>ti sabbathā akkhāyite pārājikavatthubhūte nimitte. <bold>Yebhuyyakkhāyitepi cā</bold>ti kiñci kiñci khāditvā bahukāvasiṭṭhe nimitte. ‘‘Yassa catūsu bhāgesu tibhāgamattaṃ khāditaṃ, taṃ nimittaṃ yebhuyyakkhāyitaṃ nāmā’’ti vadanti. <bold>Methuna</bold>nti rāgapariyuṭṭhānena sadisabhāvāpattiyā mithunānaṃ idaṃ methunaṃ, matitthiādīnaṃ rāgapariyuṭṭhānena sadisattābhāvepi tattha vītikkamo ruḷhiyā ‘‘methuna’’nti vuccati.</paragraph>
<paragraph line="29"><bold>Pārājiko</bold>tiparājito, parājayamāpannoti attho. Ayañhi pārājika-saddo sikkhāpadāpattipuggalesu vattati. Tattha ‘‘aṭṭhānametaṃ ānanda anavakāso, yaṃ tathāgato vajjīnaṃ <pageBreak edition="V" number="1.0027" /> vā vajjiputtakānaṃ vā kāraṇā sāvakānaṃ pārājikaṃ sikkhāpadaṃ paññattaṃ samūhaneyyā’’ti (pārā. 43) evaṃ sikkhāpade vattamāno veditabbo. ‘‘Āpatti tvaṃ bhikkhu āpanno pārājika’’nti (pārā. 67) āpattiyā. ‘‘Na mayaṃ pārājikā, yo avahaṭo, so pārājiko’’ti (pārā. 155) evaṃ puggale. ‘‘Pārājikena dhammena anuddhaṃseyyā’’tiādīsu (pārā. 384) pana dhamme vattatīti vadanti. Yasmā pana <pageBreak edition="M" number="1.0033" /> tattha dhammoti katthaci āpatti, katthaci sikkhāpadameva adhippetaṃ, tasmā so visuṃ na vattabbo.</paragraph>
<paragraph line="30">Tattha sikkhāpadaṃ yo taṃ atikkamati taṃ parājeti, tasmā ‘‘pārājika’’nti vuccati. Āpatti pana yo naṃ ajjhāpajjati taṃ parājeti, tasmā ‘‘pārājikā’’ti vuccati. Puggalo yasmā parājito parājayamāpanno, tasmā ‘‘pārājiko’’ti vuccati. Sikkhāpadāpattīsu pārājika-saddo parājetīti ‘‘pārājiko’’ti kattusādhano, puggale pana parājīyatīti kammasādhanoti veditabbo. <bold>‘‘Naro’’</bold>ti iminā pubbe vuttabhikkhuyeva adhippeto. Sāmaññajotanā visese avatiṭṭhatīti.</paragraph>
<paragraph line="31" number="12"><bold>Yebhuyyakkhāyite</bold>ti catūsu koṭṭhāsesu ekakoṭṭhāsāvasesaṃ katvā khādite. <bold>Upaḍḍhakkhāyite</bold>ti samabhāgāvasesaṃ khādite. Thūlo accayo <bold>thullaccayo,</bold> soyeva āpajjīyatīti <bold>āpattīti thullaccayāpatti</bold>. Pācittiyādayo sandhāyettha thullaccayavohāro, na pārājikasaṅghādiseseti daṭṭhabbaṃ. <bold>Sese</bold>ti avasese upakacchakādīsu. Vuttañhi <bold>aṭṭhakathāyaṃ</bold> ‘‘avasesasarīre upakacchakādīsu dukkaṭa’’nti (pārā. aṭṭha. 1.59-60). Duṭṭhu katanti <bold>dukkaṭaṃ, dukkaṭa</bold>-saddo niyatanapuṃsakattā itthiliṅgassāpi <bold>āpatti</bold>-saddassa saliṅgena visesanaṃ hoti.</paragraph>
<paragraph line="32" number="13"><bold>Nimittamattaṃ sesetvā khāyitepī</bold>ti ettha tiṇṇamaññataraṃ nimittaṃ sesetvā sakalasarīre khāditepi. <bold>Pi</bold>-saddo byatireke, pageva itareti dīpeti. Tasmiṃ <bold>nimitte</bold> akkhāyite vā yebhuyyakkhāyite vāti dvidhā vuttesu tīsu nimittesu aññatarasmiṃ nimitte methunaṃ sevatopi <bold>parājayo</bold> pārājikāpatti hotīti adhippāyo <pageBreak edition="M" number="1.0034" />. <bold>Sevatopī</bold>ti ettha <bold>pi</bold>-saddo apekkhāyaṃ. Tasmā na kevalaṃ heṭṭhā vuttānamevāti apekkhati. Santhatādayo vikappā yathāvuttanayena etthāpi yojetabbā.</paragraph>
<paragraph line="33" number="14"> ‘‘Uddhumātādisampatte’’ti <pageBreak edition="V" number="1.0028" /> ettha ‘‘yadā pana sarīraṃ uddhumātakaṃ hoti kuthitaṃ nīlamakkhikāsamākiṇṇaṃ kimikulasamākulaṃ navahi vaṇamukhehi paggharitapubbakuṇapabhāvena upagantumpi asakkuṇeyyaṃ, tadā pārājikavatthuñca thullaccayavatthuñca jahati, tādise sarīre yattha katthaci upakkamato dukkaṭamevā’’ti (pārā. aṭṭha. 1.59-60) <bold>aṭṭhakathā</bold>vacanato <bold>sabbatthāpi cā</bold>ti akkhāyitādisabbavikappopagatāni pārājikathullaccayadukkaṭakkhettāni gahitānīti daṭṭhabbaṃ. Tatthāpi vītikkamo anāpatti na hotīti dassetumāha <bold>‘‘dukkaṭa’’</bold>nti. <bold>‘‘Khāyitakkhāyita’’</bold>ntiādīsu khāyitakkhāyitañca nāmetaṃ sabbaṃ matasarīrakeyeva veditabbaṃ, na jīvamāneti yojetabbaṃ.</paragraph>
<paragraph line="34" number="15"> Jīvamāne kathanti āha <bold>‘‘chinditvā panā’’</bold>tiādi. Tattha <bold>vaṇasaṅkhepato</bold>ti vaṇasaṅgahato. <bold>Tasmi</bold>nti yattha ṭhitaṃ nimittaṃ uppāṭitaṃ, tasmiṃ padese. Ettha dutiyo <bold>pana</bold>-saddo idha adassitaṃ aṭṭhakathāyaṃ āgatanayena viññāyamānaṃ atthavisesaṃ joteti. <bold>Aṭṭhakathāya</bold>hi ‘‘yadipi nimittaṃ sabbaso khāyitaṃ, chavicammampi natthi, nimittasaṇṭhānaṃ paññāyati, pavesanaṃ jāyati, pārājikamevā’’ti evaṃ ajīvamāne vuttavinicchayānusārena jīvamānepi chavicammamattaṃ ce sabbaso uppāṭitaṃ, nimittasaṇṭhānaṃ paññāyati, pavesanakkhamaṃ hoti, tattha sevantassa pārājikamevāti viññāyamānamatthaṃ jotetīti vuttaṃ hoti.</paragraph>
<paragraph line="35" number="16"> Tato <pageBreak edition="M" number="1.0035" /> nimittatoti sambandho. <bold>Patitāyā</bold>ti patitāyaṃ, ayameva vā pāṭho. <bold>Nimittato</bold>ti nimittappadesato patitāyaṃ maṃsapesiyanti sambandho. Chinditvā vā tacchetvā vā patitāyaṃ tassaṃ nimittamaṃsapesiyanti attho. Methunarāgena upakkamantassa dukkaṭaṃ viniddiseti yojanā.</paragraph>
<paragraph line="36" number="17"><bold>‘‘Nakhapiṭṭhippamāṇepī’’</bold>tiādigāthāya ‘‘chinditvā’’tiādikā aṭṭhakathā ānetvā sambandhitabbā. <bold>Satī</bold>ti ettha ‘‘avasiṭṭhe’’ti pāṭhaseso. <bold>Jīvamāne</bold>ti ettha ‘‘sarīre’’ti pāṭhaseso. Jīvamānasarīre pana chinditvā tacchetvā nimitte uppāṭite nakhapiṭṭhippamāṇepi maṃse, nhārumhi vā avasiṭṭhe sati methunaṃ paṭisevanto parājitoti yojanā.</paragraph>
<paragraph line="37" number="18"> ‘‘Kaṇṇacchiddakkhī’’ti gāthāya ‘‘jīvamāne’’ti ānetvā sambandhitabbaṃ, ‘‘sarīre’’ti <pageBreak edition="V" number="1.0029" /> pāṭhaseso. ‘‘Assagomahisādīna’’ntiādinā assādīnaṃ vakkhamānattā pārisesato ‘‘manussāna’’nti labbhati. Manussānaṃ jīvamānasarīre kaṇṇa…pe… vaṇesu vāti yojanā. <bold>Vatthikose</bold>ti muttapathabbhantare. <bold>Vaṇesu vā</bold>ti satthakādīhi katavaṇesu. <bold>Aṅgajāta</bold>nti tilamattampi aṅgajātekadesaṃ. <bold>Rāgā</bold>ti methunarāgena.</paragraph>
<paragraph line="38" number="19"><bold>Avasesasarīrasmi</bold>nti kaṇṇacchiddādiyathāvuttasarīrāvayavavajjitasarīrappadese. Tenāha <bold>‘‘upakacchūrukādisū’’</bold>ti <bold>upakacchaṃ</bold> nāma bāhumūlantaraṃ. <bold>Ūrukādisū</bold>ti ūruvemajjhādīsu. <bold>Ādi</bold>-saddena vuttāvasesaṃ sarīrappadesaṃ saṅgaṇhāti. ‘‘Aṅgajāta’’nti ānetvā sambandhitabbaṃ. ‘‘Pavesetvā’’ti sāmatthiyā labbhati, aṅgajātaṃ tilabījamattaṃ pavesetvāti <pageBreak edition="M" number="1.0036" /> vuttaṃ hoti. <bold>Vasā methunarāgassa sevamānassā</bold>ti methunarāgena vītikkamantassāti attho. ‘‘Santhatenā’’tiādinā vuttappakāro etthāpi yojetabbo.</paragraph>
<paragraph line="39" number="20"><bold>Assagomahisādīna</bold>nti <bold>ādi</bold>-saddena gokaṇṇagavajādayo saṅgahitā. Assādayo pākaṭāyeva. ‘‘Matāna’’nti vakkhamānattā ‘‘jīvamānāna’’nti sāmatthiyā labbhati. <bold>Seva</bold>nti ‘‘vasā methunarāgassā’’ti anuvattamānattā methunarāgavasena tilabījamattampi aṅgajātappadesaṃ pavesento thullaccayaṃ phuseti yojanā. Ettha ca ‘‘oṭṭhagadrabhadantīnaṃ, assagomahisādina’’nti pāṭhena bhavitabbaṃ. Evañhi sati aṭṭhakathāvasāne niddiṭṭhena pakāratthavācinā <bold>ādi</bold>-saddena thullaccayavītikkamārahanāsāvatthikosavanto avuttā sabbepi sattā gayhanti. ‘‘Assagomahisādīna’’nti paṭhamapādāvasāne niddiṭṭhena <bold>ādi</bold>-saddena oṭṭhagadrabhadantīnampi saṅgaho hotīti tesaṃ punavacanaṃ niratthakaṃ siyāti.</paragraph>
<paragraph line="40" number="21"> Tathā sevamānassa dukkaṭanti sambandho. <bold>Sabbatiracchāna</bold>nti tiriyaṃ añcanti vaḍḍhantīti tiracchā, sabbe ca te tiracchācāti sabbatiracchā, tesaṃ sabbatiracchānaṃ. <bold>‘‘Tathā’’</bold>ti iminā ‘‘vasā methunarāgassā’’tiādīnaṃ parāmaṭṭhattā sabbatiracchānānaṃ akkhiādīsu tilabījamattampi aṅgajātappadesaṃ methunarāgena pavesentassa dukkaṭanti vuttaṃ hoti. Etthāpi santhatādivikappe niddosabhāvo na sakkā vattunti tampi yojetabbaṃ.</paragraph>
<paragraph line="41" number="22"> Evaṃ tiracchānānaṃ jīvamānakasarīre labbhamānā āpattiyo dassetvā tesaṃyeva matasarīrepi <pageBreak edition="V" number="1.0030" /> sambhavanakaāpattiyo dassetumāha <bold>‘‘tesa’’</bold>ntiādi. <bold>‘‘Tesa’’</bold>nti <pageBreak edition="M" number="1.0037" /> iminā manussatiracchānagatānaṃ gahaṇanti vadanti. Manussānaṃ matāmatasarīre pārājikathullaccayadukkaṭakkhettesu tissannaṃ āpattīnaṃ dassitattā, puna gahaṇe payojanābhāvā te vajjetvā anuvattamānasabbatiracchānanti iminā yojetabbaṃ, tesaṃ sabbatiracchānagatānanti attho. <bold>Allasarīresū</bold>ti uddhumātakādibhāvamasampattesu allamatasarīresu <bold>tividhe khettasmiṃ</bold> asanthate, santhate vā sati methunarāgassa vasā sevato tividhāpi āpatti siyāti anuvattamānapadehi saha yojanā.</paragraph>
<paragraph line="42"><bold>Tividhe khettasmi</bold>nti matamanussasarīre vuttanayena akkhāyitayebhuyyakkhāyitabhede maggattayasaṅkhāte pārājikakkhette ca yebhuyyakkhāyitaupaḍḍhakkhāyitabhede tasmiṃyeva maggattayasaṅkhāte ca, akkhāyitayebhuyyakkhāyitabhede kaṇṇacchiddakkhināsāvatthikosavaṇasaṅkhāte ca thullaccayakkhette upaḍḍhakkhāyitayebhuyyakkhāyitabhede tasmiṃyeva kaṇṇacchiddakkhināsāvatthikosavaṇasaṅkhāte ca, akkhāyitayebhuyyakkhāyitaupaḍḍhakkhāyita yebhuyyakkhāyitabhede avasesasarīrasaṅkhāte dukkaṭakkhette cāti tividhepi khette. <bold>Satī</bold>ti vijjamāne. Santhate vā asanthate vā methunarāgassa vasā sevato yathārahaṃ pārājikathullaccayadukkaṭasaṅkhātā tividhā āpatti bhaveyyāti attho.</paragraph>
<paragraph line="43">Etesameva ca uddhumātādibhāvaṃ sampatte sarīre santhatādivuttavikappayuttesu tīsu maggesu yattha katthaci methunarāgena sevato āpajjitabbadukkaṭañca uddhumātādisampatte sabbatthāpi ca dukkaṭanti manussasarīre vuttanayena viññātuṃ sakkāti imasmiṃ tiracchānagatasarīre visesamattaṃ dassetuṃ ‘‘tesaṃ allasarīresū’’tiādīnaṃ vuttattā dukkaṭaṃ pubbe <pageBreak edition="M" number="1.0038" /> vuttanayena veditabbaṃ. Yathāha <bold>aṭṭhakathāyaṃ</bold> ‘‘kuthitakuṇape pana pubbe vuttanayeneva sabbattha dukkaṭa’’nti.</paragraph>
<paragraph line="44" number="23"> Bahi chupantassāti yojanā. <bold>Nimittaṃ</bold> muttakaraṇaṃ. <bold>‘‘Itthiyā’’</bold>ti sāmaññena vuttepi catutthagāthāya ‘‘tiracchānagatitthiyā’’ti vakkhamānattā pārisesato iminā manussāmanussitthīnameva gahaṇaṃ, iminā amanussitthiyāpi gahaṇassa. Imissānantaragāthāya ito ‘‘itthiyā’’ti anuvattite tatrāpi amanussitthiyāpi gahaṇaṃ siyāti tampi vajjetvā kāyasaṃsaggasaṅghādisesassa vatthubhūtaṃ manussitthimeva dassetuṃ tattha vuttaṃ ‘‘itthiyā’’tiadhikavacanameva ñāpakanti veditabbaṃ.</paragraph>
<paragraph line="45"><bold>Mahāaṭṭhakathāyaṃ</bold><pageBreak edition="V" number="1.0031" /> (pārā. aṭṭha. 1.59-60) ‘‘itthinimittaṃ methunarāgena mukhena chupati, thullaccaya’’nti sāmaññena vuttattā ca <bold>dhammakkhandhake</bold> ‘‘na ca bhikkhave rattacittena aṅgajātaṃ chupitabbaṃ, yo chupeyya, āpatti thullaccayassā’’ti (mahāva. 252) sāmaññavacanato ca uddhumātādibhāvamasampattāya allamatamanussitthiyā ca akkhāyite vā yebhuyyakkhāyite vā nimitte sati pārājikavatthubhāvato tatthāpi bahi chupantassa thullaccayanti ayamatthopi matāmatavisesaṃ akatvā ‘‘itthiyā’’ti imināva sāmaññavacanena gahetabbo.</paragraph>
<paragraph line="46" number="24"><bold>Nimittenā</bold>ti attano aṅgajātena. <bold>Mukhenā</bold>ti pakatimukhena. <bold>Nimittaṃ itthiyā</bold>ti jīvamānakamanussitthiyā aṅgajātaṃ. Yasmā pana kāyasaṃsaggasikkhāpadavinītavatthūsu <bold>matitthivatthumhi</bold> matitthiyā sarīre kāyasaṃsaggarāgena yo chupati, tassa ‘‘anāpatti bhikkhu saṅghādisesassa, āpatti <pageBreak edition="M" number="1.0039" /> thullaccayassā’’ti (pārā. 281) vuttattā matamanussitthī na gahetabbā. Tatheva <bold>yakkhivatthumhi</bold> kāyasaṃsaggarāgena yakkhiniyā sarīraṃ yena phuṭṭhaṃ, tassa ‘‘anāpatti bhikkhu saṅghādisesassa, āpatti thullaccayassā’’ti vuttattā, idheva upari dutiyasaṅghādisese ‘‘paṇḍake yakkhipetīsu, tassa thullaccayaṃ siyā’’ti (vi. vi. 341) vakkhamānattā ca amanussitthīpi na gahetabbā. Tena vuttaṃ ‘‘jīvamānakamanussitthiyā aṅgajāta’’nti. Anto pavesetukāmatāya sati kāyasaṃsaggarāgāsambhavato ‘‘kāyasaṃsaggarāgenā’’ti iminā ca bahi chupitukāmatā viññāyatīti ‘‘bahī’’ti anuvattanaṃ vināpi tadattho labbhati. <bold>Garuka</bold>nti saṅghādiseso.</paragraph>
<paragraph line="47" number="25"> Tatheva bahi chupantassāti yojanā, anto appavesetvā bahiyeva chupantassāti vuttaṃ hoti. <bold>Ubhayarāgenā</bold>ti kāyasaṃsaggarāgena, methunarāgena vā. <bold>Purisassāpī</bold>ti jīvamānakapurisassapi. <bold>Pi</bold>-saddo na kevalaṃ vuttanayena itthiyā nimittaṃ phusantasseva āpatti, atha kho purisassāpīti dīpeti. <bold>‘‘Nimitta’’</bold>nti muttakaraṇameva vuccati. ‘‘Jīvamānakapurisassā’’ti ayaṃ viseso kuto labbhatīti ce? ‘‘Kāyasaṃsaggarāgena vā methunarāgena vā jīvamānakapurisassa vatthikosaṃ appavesento nimittena nimittaṃ chupati, dukkaṭa’’nti ito <bold>aṭṭhakathā</bold>vacanato (pārā. aṭṭha. 1.59-60) labbhati.</paragraph>
<paragraph line="48" number="26"> Aciravatitarantānaṃ gunnaṃ piṭṭhiṃ abhiruhantā chabbaggiyā bhikkhū methunarāgena aṅgajātena <pageBreak edition="V" number="1.0032" /> aṅgajātaṃ chupiṃsūti imasmiṃ vatthumhi ‘‘na ca bhikkhave rattacittena aṅgajātaṃ chupitabbaṃ, yo chupeyya, āpatti thullaccayassā’’ti (mahāva. 252) āgatanayaṃ dassetumāha <pageBreak edition="M" number="1.0040" /><bold>‘‘nimittenā’’</bold>tiādi. Etthāpi ‘‘tathā’’ti imassānuvattanato ‘‘bahī’’ti labbhati. Attano <bold>nimittena</bold> tiracchānagatitthiyā nimittaṃ methunarāgato bahi chupantassa thullaccayaṃ hotīti yojanā.</paragraph>
<paragraph line="49" number="27"> ‘‘Methunarāgato’’ti iminā byavacchinnamatthaṃ dassetumāha <bold>‘‘kāyasaṃsaggarāgenā’’</bold>tiādi. Etthāpi <bold>‘‘kāyasaṃsaggarāgenā’’</bold>tivacanasāmatthiyā bahi chupanaṃ veditabbaṃ. <bold>Nimittassā</bold>ti passāvamaggassa. <bold>Chupane</bold>ti phusane.</paragraph>
<paragraph line="50" number="28"><bold>Tamāvaṭṭakate</bold>ti ettha ‘‘taṃ āvaṭṭakate’’ti padacchedo. <bold>Āvaṭṭakate</bold>ti vivaṭe. ‘‘Mukhe’’ti sambandhisaddattā, aññassa sambandhino ca aniddiṭṭhattā sutānulomikānaṃ sutasambandhasseva balavattā ca purimānantaragāthāya ‘‘tiracchānagatitthiyā mukhe’’ti kiñcāpi sutasseva sambandho viññāyati, tathāpi imāya gāthāya <bold>vinītavatthumhi</bold> (pārā. 73) <bold>‘‘aññataro bhikkhu sivathikaṃ gantvā chinnasīsaṃ passitvā vaṭṭakate mukhe acchupantaṃ aṅgajātaṃ pavesesī’’</bold>ti dassitachinnasīsavatthussa saṅgahitattā manussamukhameva gahetabbaṃ siyā. Tiracchānagatānaṃ, pana amanussānañca mukhe tathā paveso niddosoti vattumasakkuṇeyyattā tatthāpi idameva upalakkhaṇanti pārājikappahonakānaṃ sabbesaṃ mukheti daṭṭhabbaṃ. Taṃ aṅgajātaṃ. Tattha āvaṭṭakate pārājikappahonakānaṃ <bold>mukhe ākāsagataṃ katvā</bold> katthaci aphusāpetvā <bold>nīharantassa</bold> ukkhipantassa dukkaṭanti yojanā. Atha vā tiracchānānaṃ āvaṭṭakate mukheti yojetvā tadaññasaṅgaho upalakkhaṇavasena kātabbo.</paragraph>
<paragraph line="51" number="29"><bold>Tathā</bold>ti <pageBreak edition="M" number="1.0041" /> ‘‘ākāsagataṃ katvā’’ti yathāvuttappakāraṃ parāmasati. <bold>Catūhi passehī</bold>ti sahatthe karaṇavacanaṃ. <bold>‘‘Passehī’’</bold>ti sambandhisaddattā ‘‘nimittassā’’ti sāmatthiyā labbhati. <bold>‘‘Itthiyā’’</bold>ti sāmaññasaddattā ‘‘sabbassā’’ti pāṭhaseso. Jātivācakattā ekavacanaṃ. <bold>‘‘Catūhi passehi, heṭṭhimattala’’</bold>nti ca imesaṃ sambandhipadassa aniddesepi methunapārājikādhikārattā ca santhatacatukkassa aṭṭhakathāvasāne imāya gāthāya saṅgahitassa imassa vinicchayassa pariyosāne ‘‘yathā ca itthinimitte vuttaṃ, evaṃ sabbattha lakkhaṇaṃ veditabba’’nti (pārā. aṭṭha. 1.61-62) nimittavinicchayassātidesassa <pageBreak edition="V" number="1.0033" /> katattā ca sāmatthiyena ‘‘nimittassā’’ti labbhati. Idameva <bold>‘‘pavesetvā’’</bold>ti etassa ādhāravasena gahetabbaṃ. ‘‘Aṅgajāta’’nti anuvattati.</paragraph>
<paragraph line="52">Evaṃ vākyaṃ pūretvā ‘‘yathā āvaṭṭakate mukhe aṅgajātaṃ pavesetvā tamākāsagataṃ katvā nīharantassa dukkaṭaṃ, tathā sabbassā <bold>itthiyā</bold> nimitte passāvamaggasaṅkhāte aṅgajātaṃ pavesetvā tassa catūhi passehi saha <bold>heṭṭhimattalaṃ</bold> cattāro passe, heṭṭhimattalañca acchupantaṃ ākāsagataṃ katvā nīharantassa dukkaṭa’’nti yojetvā attho vattabbo.</paragraph>
<paragraph line="53" number="30"><bold>Uppāṭitoṭṭhamaṃsesū</bold>ti uppāṭitaṃ oṭṭhamaṃsaṃ yesanti viggaho. <bold>Tesu</bold> dantesu. <bold>Bahinikkhantakesu vā</bold>ti pakatiyā oṭṭhamaṃsato bahi nikkhamitvā ṭhitesu vā dantesu. <bold>Vāyamantassā</bold>ti aṅgajātena chupantassa.</paragraph>
<paragraph line="54" number="31"><bold>Aṭṭhisaṅghaṭṭanaṃ katvā</bold>ti nimittamaṃsasannissayāni aṭṭhīni saṅghaṭṭetvā. <bold>Magge</bold>ti aṭṭhisaṅghātamaye magge. <bold>Duvidharāgato</bold>ti <pageBreak edition="M" number="1.0042" /> methunarāgena vā kāyasaṃsaggarāgena vā. <bold>Vāyamantassā</bold>ti aṅgajātaṃ pavesetvā cārentassa.</paragraph>
<paragraph line="55" number="32"><bold>Āliṅgantassā</bold>ti parissajantassa. <bold>Hatthagāhā</bold>dīsu <bold>hattho</bold> nāma kapparato paṭṭhāya yāva agganakhā. Hatthassa, tappaṭibandhassa ca gahaṇaṃ <bold>hatthaggāho</bold>. Avasesasarīrassa, tappaṭibandhassa ca parāmasanaṃ <bold>parāmāso. Nissandehe</bold> pana ‘‘mātugāmassa sarīrassa vā tappaṭibandhassa vā hatthena gahaṇaṃ hatthaggāho’’ti vuttaṃ, taṃ aṭṭhakathāya na sameti. Tasmā yathāvuttanayasseva aṭṭhakathāsu āgatattā soyeva sārato paccetabbo. Parāmasepi ‘‘hatthena sarīrassa, tappaṭibandhassa ca parāmasana’’nti yaṃ tattha vuttaṃ, tampi na yujjati. Avasesasarīrāvayavenāpi parāmasato dukkaṭameva hotīti. <bold>Cumbanādīsū</bold>ti <bold>ādi</bold>-saddena veṇiggāhādiṃ saṅgaṇhāti. <bold>‘‘Ayaṃ nayo’’</bold>ti etena ‘‘itthiyā methunarāgena hatthaggāhādīsu dukkaṭa’’nti imamatthaṃ atidisati.</paragraph>
<paragraph line="56" number="33"> Manussāmanussehi aññesu tiracchānagatesu heṭṭhimaparicchedena methunadhammapārājikavatthubhūte <pageBreak edition="V" number="1.0034" /> satte dassetumāha <bold>‘‘apade’’</bold>tiādi. <bold>‘‘Apade, dvipade, catuppade’’</bold>ti imehi visesanehi visesitabbaṃ ‘‘sattanikāye’’ti idaṃ vattabbaṃ. <bold>Apade</bold> sattanikāye. <bold>Ahayo</bold>ti thalacaresu ukkaṭṭhaparicchedato hatthigilanake ajagare upādāya heṭṭhimaparicchedena nāgā ca. <bold>Macchā</bold>ti jalajesu uparimakoṭiyā pañcasatayojanikāni timirapiṅgalādimacche upādāya heṭṭhimantato pāṭhīnapāvusādayo macchā ca. <bold>Dvipade</bold> sattanikāye. <bold>Kapotā</bold>ti uparimakoṭiyā garuḷe upādāya heṭṭhimantato kapotākapotapakkhī ca. Pārāvatāti keci. <bold>Catuppade</bold> sattanikāye. <bold>Godhā</bold>ti uparimakoṭiyā hatthiṃ <pageBreak edition="M" number="1.0043" /> upādāya heṭṭhimantato godhā cāti <bold>ime</bold> sattā. <bold>Heṭṭhā</bold>ti heṭṭhimaparicchedato. <bold>Pārājikassavatthū</bold>ti methunadhammapārājikassa vatthūnīti pāṭhaseso.</paragraph>
<paragraph line="57" number="34"><bold>Sevetukāmatā</bold> methunasevāya taṇhā, tāya methunarāgasaṅkhātāya sampayuttaṃ cittaṃ <bold>sevetukāmatācittaṃ. Magge</bold>ti vaccamaggādīnaṃ aññatare <bold>magge</bold>. Maggassa attano muttakaraṇassa pavesanaṃ. Pabbajjāya, pātimokkhasaṃvarasīlassa vā ante vināse bhavoti <bold>antimo,</bold> pārājikāpanno puggalo, tassa vatthu antimabhāvassa kāraṇattā pārājikāpatti <bold>antimavatthū</bold>ti vuccati, tadeva paṭhamaṃ catunnaṃ pārājikānaṃ ādimhi desitattā paṭhamantimavatthu, tassa <bold>paṭhamantimavatthuno,</bold> paṭhamapārājikassāti vuttaṃ hoti.</paragraph>
<paragraph line="58" number="35"> Sāmantā āpattisamīpe bhavaṃ <bold>sāmantaṃ,</bold> pārājikāpattiyā samīpe pubbabhāge bhavanti attho. <bold>Sesānaṃ pana tiṇṇampī</bold>ti avasesānaṃ adinnādānādīnaṃ tiṇṇaṃ pārājikadhammānaṃ. Thullaccayaṃ sāmantamiti udīritanti sambandho. Kathamudīritaṃ? ‘‘Phandāpeti, āpatti thullaccayassā’’ti (pārā. 94) dutiye, ‘‘manussaṃ uddissa opātaṃ khaṇati, patitvā dukkhavedanaṃ uppādeti, āpatti thullaccayassā’’ti, tatiye, ‘‘paṭivijānantassa āpatti pārājikassa, appaṭivijānantassa āpatti thullaccayassā’’ti (pārā. 215) catutthe samudīritaṃ.</paragraph>
<paragraph line="59">Ettha ca catutthapārājikassa thullaccayāpattiyā sāmantāpattibhāvo yassa uttarimanussadhammaṃ samullapati, so yāva na paṭivijānāti, tāva samullapanapaccayā thullaccayāpattisambhāve, samullapite tasmiṃ samullapitamatthe paṭivijānante pārājikāpattisambhāve ca yujjati. So <pageBreak edition="M" number="1.0044" /> ca ‘‘appaṭivijānantassa vutte thullaccaya’’nti imināva saṅgahitoti daṭṭhabbaṃ.</paragraph>
<paragraph line="60" number="36"><bold>Ajānantassa</bold><pageBreak edition="V" number="1.0035" /> vātūpatthaddhaṃ aṅgajātaṃ disvā attano ruciyā vītikkamaṃ katvā mātugāmesu gacchantesu ajānamānassa, mahāvane divā niddupagatabhikkhuno viya parehi kiriyamānaṃ ajānantassāti vuttaṃ hoti. <bold>Tathevā</bold>ti iminā ‘‘anāpattīti ñātabba’’nti idamākaḍḍhati. <bold>Assādiyantassā</bold>ti bhikkhupaccatthikesu abhibhavitvā vītikkamaṃ karontesu ca kārāpentesu ca, sappamukhaṃ paviṭṭhakāle viya uttasitvā anadhivāsentassa ca, mahāvane divāvihāropagatabhikkhuno viya paropakkamaṃ ñatvāpi kāye ādittaagginā viya uttasitvā anadhivāsentassāti attho. ‘‘Ajānantassā’’ti ettha api-saddo yojetabbo. Buddhasāsane khīrasāgarasalilanimmale sabbapaṭhamaṃ pātubhūtattā ādi ca taṃ vītikkamasaṅkhātaṃ kammañcāti <bold>ādikammaṃ,</bold> taṃ etassa atthīti ādikammī, ettha sudinno bhikkhu, tassa <bold>ādikammino</bold>ti gahetabbo. Uparipi imesaṃ padānaṃ āgatāgataṭṭhāne imināva nayena attho veditabbo. Idha ca upari sabbasikkhāpadesu ca nidānādivasena sattarasavidho sādhāraṇavinicchayo pakiṇṇake saṅkhepato, uttare vitthārato ca āvi bhavissati. Tasmā ettha na dassitoti veditabbaṃ.</paragraph>
<paragraph line="61" number="37-38"><bold>Vinaye</bold>ti vinayapiṭake. <bold>Anayūparame</bold>ti neti pāpeti sīlasampadaṃ samādhisampadaṃ paññāsampadañcāti <bold>nayo,</bold> kāyavacīdvārehi avītikkamasaṅkhāto saṃvaro, tappaṭipakkho asaṃvaro <bold>anayo</bold> nāma, tassa uparamo nivatti etthāti anayūparamo, vinayo, tattha anayūparame vinaye.</paragraph>
<paragraph line="62">Tato <pageBreak edition="M" number="1.0045" /> eva <bold>parame</bold> ukkaṭṭhe. Anayassa vā uparame nivattane <bold>parame</bold> ukkaṭṭheti gahetabbaṃ. Parā uttamā mā sāsanasirī etthāti <bold>paramo,</bold> vinayoti evampi gahetabbaṃ. ‘‘Vinayo nāma sāsanassa āyū’’ti (dī. ni. aṭṭha. 1.paṭhamasaṅgītikathā; pārā. aṭṭha. 1.paṭhamasaṅgītikathā; khu. pā. aṭṭha. 5.mahāsaṅgītikathā; theragā. aṭṭha. 1.251) vacanato uttamasāsanasampattiyutteti attho.</paragraph>
<paragraph line="63"><bold>Sujanassā</bold>ti sobhaṇo jano sujano, sikkhākāmo adhisīlasikkhāya sobhamāno piyasīlo kulaputto, tassa nayane nayanūpame vinayeti sambandho. Anayūparamattā, paramattā ca sujanassa kulaputtassa <bold>nayane</bold> nayanūpame. <bold>Sukhānayane</bold>ti lokiyalokuttarabhedaṃ sukhaṃ ānetīti sukhānayanaṃ, tasmiṃ. Idañca ‘‘nayane’’ti etassa visesanaṃ.</paragraph>
<paragraph line="64">Etaṃ <pageBreak edition="V" number="1.0036" /> visesanaṃ kimatthanti ce? Upamābhāvena gahitapakatinayanato idha sambhavantaṃ visesaṃ dassetunti veditabbaṃ. Kataro so visesoti ce? Pakatinayanaṃ rāgadosādikilesūpanissayo hutvā diṭṭhadhammikasamparāyikadukkhassa ca paccayo hoti. Idaṃ pana vinayanayanaṃ imassa kulaputtassa evaṃ ahutvā ekaṃsena mokkhāvahanasukhasseva paccayo hotīti imassa visesassa dassanatthaṃ. Yathā vinayamavirādhetvā paṭipajjanena sijjhanakasīlasaṃvaramūlakaavippaṭisārādianupādisesaparinibbānāvasā- naphalasampattivasena uppajjanakalokiyalokuttarasukhāvahane vinayeti vuttaṃ hoti.</paragraph>
<paragraph line="65"><bold>Padhānarato</bold>ti ettha ‘‘apī’’ti pāṭhaseso. Padhāne vinayābhiyoge ratopi, vinaye ajjhāyanasavanacintanādivasena vāyamantopīti attho. Atha vā ‘‘virāgo seṭṭho dhammāna’’nti (dha. pa. 273; netti. 170; kathā. 872) vacanato <bold>padhānaṃ</bold> nibbānaṃ, tasmiṃ ratoti attho <pageBreak edition="M" number="1.0046" />. <bold>Sāramate</bold>ti ‘‘sāra’’nti adhimate. Atha vā sāraṃ apheggumataṃ mahāvihāravāsīnaṃ ācariyamataṃ etthāti <bold>‘‘sāramato’’</bold>ti vinayavinicchayo vutto, tasmiṃ. <bold>Idhā</bold>ti imasmiṃ vinayavinicchaye. <bold>Rato</bold>ti accantābhirato. <bold>‘‘Na rato’’</bold>ti ettha na-kāraṃ ‘‘ramate’’ti osānapadena yojetvā yo pana na ramateti sambandho.</paragraph>
<paragraph line="66">Theranavamajjhimabhikkhubhikkhunīnaṃ antare <bold>yo pana</bold> puggalo niccaparivattanasavanānussaraṇacintanavasena <bold>na ramate na</bold> kīḷati, so puggalo <bold>vinaye padhānaratopi</bold> vinayapiṭake ajjhayanasavanādivasena yuttapayuttopi paṭu hoti kiṃ, na hotevāti dasseti. Vinayapiṭake pāṭavamākaṅkhantehi paṭhamaṃ tāvettha sakkaccaṃ abhiyogo kātabboti adhippāyo.</paragraph>
<paragraph line="67">Imamevatthaṃ ānisaṃsapāraṃpariyapayojanena saha dassetumāha <bold>‘‘ima’’</bold>ntiādi. <bold>Ima</bold>nti vuccamānaṃ vinayavinicchayaṃ, ‘‘avedī’’ti iminā sambandho. ‘‘Yo’’ti pāṭhaseso. Yo kulaputto satisampajaññasaddhāsampanno <bold>imaṃ</bold> vinayavinicchayaṃ sammā <bold>avedi</bold> aññāsi. Kiṃ bhūtanti āha <bold>‘‘hitavibhāvana’’</bold>nti. Lokiyalokuttarasampattiyā mūlasādhanattā sīlamidha hitaṃ nāma, taṃ vibhāveti pakāsetīti hitavibhāvanoti viggaho. ‘‘Sīle patiṭṭhāya…pe… vijaṭaye jaṭa’’nti (saṃ. ni. 1.23, 192; mi. pa. 2.1.9) vuttattā sabbakilesajaṭāvijaṭanalokuttarañāṇassa padaṭṭhānasopacārasābhiññārūpārūpaaṭṭhasamādhīnaṃ padaṭṭhānatāya sabbalokiyalokuttaraguṇasampadānaṃ <pageBreak edition="V" number="1.0037" /> mūlabhūtesu catupārisuddhisīlesu padhānaṃ pātimokkhasaṃvarasīlaṃ, tappakāsakattā ayaṃ vinayavinicchayo ‘‘hitavibhāvano’’ti vutto.</paragraph>
<paragraph line="68"><bold>Bhāvana</bold>nti <pageBreak edition="M" number="1.0047" /> bhāvīyati punappunaṃ cetasi nivesīyatīti bhāvano, bhāvanīyoti vuttaṃ hoti. Hitavibhāvakattāyeva hitatthīhi punappunaṃ citte vāsetabboti vuttaṃ hoti, taṃ evaṃvidhaṃ vinayavinicchayaṃ. <bold>Surasambhava</bold>nti rasīyati assādīyatīti raso, saddaraso attharaso karuṇādiraso vimuttiraso ca, sobhaṇo raso etassāti <bold>suraso,</bold> vinayavinicchayo, taṃ surasaṃ. <bold>Bhavaṃ</bold> bhavantaṃ, santanti vuttaṃ hoti, surasaṃ samānaṃ, surasaṃ bhūtanti attho. Kiṃ vuttaṃ hoti? ‘‘Sileso pasādo samatā madhuratā sukhumālatā atthabyatti udāratā ojo kanti samādhī’’ti evaṃ vuttehi kavijanehi assādetabbasilesādidasavidhasaddajīvitaguṇasaṅkhātasaddarasasampattīhi ca sabhāvākhyānaṃ upamā rūpakaṃ dīpakaṃ āvuttīti evamādikkamaniddiṭṭhapañcatiṃsaatthālaṅkāresu anurūpasabhāvākhyānādippadhānaatthālaṅkārasaṅkhātaattharasasampattīhi ca yathāsambhavaṃ pakāsitabbakaruṇārasaabbhutarasasantarasādīhi ca yuttattā surasaṃ imaṃ vinayavinicchayanti vuttaṃ hoti.</paragraph>
<paragraph line="69">Atha vā iminā pakaraṇena padhānato vidhīyamānapātimokkhasaṃvarasīlassa ekantena samādhisaṃvattanikattā samādhissa ca paññāya padaṭṭhānattā paññāya ca nibbānapāpanato mūlakāraṇaṃ hutvā kamena nibbānāmataphalarasasampadāyakaṃ imaṃ vinayavinicchayaṃ paramassādanīyarūpena dhitivimuttirasena surasabhūtanti vuttaṃ hotīti ca veditabbaṃ. <bold>Sambhava</bold>nti ettha <bold>saṃ</bold> vuccati sukhaṃ kāyikaṃ cetasikañca, taṃ bhavati etasmāti sambhavo, vinayavinicchayo, taṃ, kāyacittasukhānaṃ mūlakāraṇabhūtaṃ, vuttanayena surasattā ca yathāvuttarasasampadasāramahussavena sambhūtamānasikasukhassa, taṃsamuṭṭhānarūpanissayakāyikasukhassa ca pabhavabhūtanti attho. Ettāvatā <pageBreak edition="M" number="1.0048" /> imassa vinayavinicchayassa sammā viññātabbatāya kāraṇaṃ dassitaṃ hoti.</paragraph>
<paragraph line="70">Evaṃ nānāguṇaratanākaraṃ imaṃ vinayavinicchayaṃ sampajānanto so kulaputto kiṃ hotīti ce? Pālinā upālinā samo bhavati. <bold>Pālinā</bold>ti sāsanaṃ pāletīti <bold>‘‘pālo’’</bold>ti vinayo vuccati, vuttañhi ‘‘vinayo nāma sāsanassa āyū’’ti (dī. ni. aṭṭha. 1.paṭhamasaṅgītikathā; pārā. aṭṭha. 1.paṭhamasaṅgītikathā; khu. pā. aṭṭha. 5.mahāsaṅgītikathā; theragā. aṭṭha. 1.251) so <pageBreak edition="V" number="1.0038" /> assa atthīti <bold>pālī,</bold> pariyattipaṭipattipaṭivedhavasena tividhasāsanassa jīvitabhūtavinayapaññattisaṅkhātasāsanadharattā ‘‘pālī’’ti laddhanāmena upālinā, ‘‘etadaggaṃ bhikkhave mama sāvakānaṃ bhikkhūnaṃ vinayadharānaṃ yadidaṃ upālī’’ti (a. ni. 1.219, 228) catuparisamajjhe nisinnena saddhammavaracakkavattinā sammāsambuddhena mukhapadumaṃ vikāsetvā pakāsitaetadaggaṭṭhānena visesato sāyanarakkhanakabhāvena paṭiladdhapālītināmadheyyena upālimahātherena samo hotīti vuttaṃ hoti.</paragraph>
<paragraph line="71">Kasmiṃ visaye samo bhavatīti ce? Sāsane. <bold>Sāsane</bold>ti yathāvutte tividhe sāsane, tatrāpi thāvarajaṅgamasakalavatthuvitthārādharamaṇḍalasadise paṭipattipaṭivedhadvayadhāre pariyattisāsane, tatthāpi vinayakathādhikārattā labbhamāne vinayapiṭakasaṅkhātapariyattisāsanekadese samo bhavatīti attho.</paragraph>
<paragraph line="72">Kiṃbhūte sāsane? Mārabalisāsane. Mārassa bali <bold>mārabali,</bold> māragocaro, tassa sāsanaṃ hiṃsakaṃ <bold>mārabalisāsanaṃ,</bold> tasmiṃ. Khandhādīsu pañcasu māresu padhānabhūtakāmarāgādipabhavakilesamārassa gocarabhāvena balisaṅkhātaitthisarīrādinissayaphoṭṭhabbādivisayassa pariccajāpanatthaṃ ‘‘yo pana bhikkhu…pe… asaṃvāso’’tiādinā (pārā. 44) nayena vuttattā tassa <pageBreak edition="M" number="1.0049" /> mārabalissa hiṃsakaṃ hotīti mārabalisāsananāmadheyyavinayapaññattisaṅkhātasāsaneti attho.</paragraph>
<paragraph line="73">Atha vā ‘‘baḷisenapi jālena, hatthena kuminena vā’’ti <bold>udakaṭṭhakathāya</bold> vakkhamānattā baḷisa-saddena macchamāraṇakaṇṭakamāha, taṃ mārassa baḷisaṃ asati khipati vajjetīti <bold>mārabaḷisāsanaṃ,</bold> tasmiṃ, ‘‘samantapāso mārassā’’ti vuttattā saṃsārasāgare parivattamānakasaṃkilesadāsaputhujjanasaṅkhātamacche gaṇhituṃ māramahākevaṭṭena pakkhittabaḷisasaṅkhātaitthirūpasaddādipañcakāmaguṇā- misāvutakāmarāgādikilesamahābaḷisaṃ tadaṅgappahānavītikkamappahānādivasena pajahante vinayapaññattisaṅkhāte sāsaneti adhippāyo.</paragraph>
<paragraph line="74">Ettha ca sāramate <bold>idha</bold> imasmiṃ vinayavinicchaye yo pana na ramate, so puggalo anayūparame <pageBreak edition="V" number="1.0039" /> tato eva <bold>parame</bold> uttame sujanassa sukhānayane <bold>nayane</bold> nayanupame vinaye <bold>rato</bold> abhirato <bold>padhānaratopi</bold> vinaye ajjhāyanādīsu yogamāpajjantopi <bold>paṭu hoti</bold> paṭutaro hoti kiṃ, na hoteva. Tasmā vinaye pāṭavatthinā ettheva sakkaccābhiyogo kātabboti saṅkhepato sādhippāyā atthayojanā veditabbā. Atha vā padhāne catubbidhe sammappadhāne vīriye <bold>rato</bold> abhirato <bold>yo pana</bold> naro sāramate <bold>idha</bold> imasmiṃ vinayavinicchaye yato ramate, ato tasmā so anayūparame sujanassa sukhānayane vinaye <bold>paṭu hoti</bold> kusalo hotīti yojanāti no khanti.</paragraph>
<paragraph line="75"><bold>Hitavibhāvanaṃ</bold> hitappakāsakaṃ <bold>bhāvanaṃ</bold> bhāvanīyaṃ āsevitabbaṃ <bold>surasambhavaṃ</bold> surasaṃ samānaṃ surasaṃ bhūtaṃ <bold>sambhavaṃ</bold> sukhahetukaṃ <bold>imaṃ</bold> vinayavinicchayaṃ yo <bold>avedi</bold> aññāsi, so puggalo <bold>mārabaḷisāsane</bold> māravisayappahānakare, atha vā mārabaḷisassa <pageBreak edition="M" number="1.0050" /> mārassa vatthukāmāmisāvutakilesakāmabaḷisassa asane vajjamāne <bold>sāsane</bold> tividhepi jinasāsane, tatthāpi paṭipattipaṭivedhānaṃ patiṭṭhānabhūte pariyattisāsane, tatrāpi sakalasāsanassa jīvitasamāne vinayapaññattisaṅkhātapariyattisāsanekadese <bold>pālinā</bold> vinayapariyattiyaṃ etadagge ṭhapanena sāsanapālane taṃmūlabhāvato pālasaṅkhātavinayapariyattiyā pasatthatarena <bold>upālinā</bold> upālimahātherena samo bhavatīti yojanā.</paragraph>
<centered line="76">Iti vinayatthasārasandīpaniyā</centered>
<paragraph line="77">Vinayavinicchayavaṇṇanāya</paragraph>
<centered line="78">Paṭhamapārājikakathāvaṇṇanā niṭṭhitā.</centered>
<subhead line="79">Dutiyapārājikakathāvaṇṇanā</subhead>
<paragraph line="80" number="39"> Idāni dutiyaṃ pārājikavinicchayaṃ dassetumāha <bold>‘‘ādiyanto’’</bold>tiādi. Tattha ‘‘theyyacittenā’’ti pāṭhaseso. So ca paccattekavacanantehi sabbapadehi yojetabbo, theyyacittena <bold>ādiyanto</bold> parājitoti sambandho. Parasantakaṃ ārāmādiṃ abhiyuñjitvā sāmikaṃ parājetvā theyyacittena gaṇhanto tadatthāya kate pubbapayoge dukkaṭaṃ, sāmikassa vimatuppādane thullaccayañca <pageBreak edition="V" number="1.0040" /> āpajjitvā tassa ca attano ca dhuranikkhepena pātimokkhasaṃvarasīlasampattiyā adāyādo hutvā parājito hotīti vuttaṃ hoti.</paragraph>
<paragraph line="81"><bold>‘‘Tathā’’</bold>ti ca <bold>‘‘apī’’</bold>ti ca <bold>‘‘parājito’’</bold>ti ca ‘‘theyyacittenā’’ti iminā saha ekato katvā <bold>‘‘haranto’’</bold>tiādīhi catūhipi padehi yojetabbaṃ. Theyyacittena <bold>harantopi</bold> tathā parājitoti yojanā sīsādīhi parasantakaṃ bhaṇḍaṃ haranto theyyacittena bhaṇḍassa āmasane <pageBreak edition="M" number="1.0051" /> dukkaṭañca phandāpane thullaccayañca āpajjitvā sīsato khandhoharaṇādipayogaṃ karontopi tathā parājito hotīti attho.</paragraph>
<paragraph line="82">Theyyacittena <bold>avaharantopi</bold> tathā parājitoti yojanā. Ayaṃ panettha attho – aññehi saṅgopanādiṃ sandhāya attani upanikkhittabhaṇḍaṃ ‘‘dehi me bhaṇḍa’’nti codiyamāno ‘‘na mayā gahita’’ntiādinā musā vatvā theyyacittena gaṇhantopi tassa vimatuppādane thullaccayamāpajjitvā tatheva dhuranikkhepena parājito hotīti. ‘‘Nāhaṃ aggahesi’’ntiādinā avajānitvā paṭikkhipitvā haranto ‘‘avaharanto’’ti vutto.</paragraph>
<paragraph line="83">Theyyacittena <bold>iriyāpathaṃ vikopentopi</bold> tathā parājitoti yojanā. Yaṃ pana aññesaṃ bhaṇḍaharaṇakamanussādīnamaññataraṃ ‘‘tena bhaṇḍena saha gaṇhāmī’’ti bhaṇḍaṃ harantaṃ theyyacittena nivāretvā attanā icchitadisābhimukhaṃ katvā tassa pakatiiriyāpathaṃ vikopentopi paṭhamapāduddhārena thullaccayamāpajjitvā dutiyapadavārātikkamena tatheva parājito hotīti attho.</paragraph>
<paragraph line="84">Theyyacittena <bold>ṭhānā cāventopi</bold> tathā parājitoti yojanā. Thalādīsu ṭhitaṃ bhaṇḍaṃ theyyacittena avaharitukāmatāya ṭhitaṭṭhānato apanentopi dutiyapariyesanādīsu āmasanāvasānesu sabbesupi payogesu dukkaṭāni ca phandāpane thullaccayañca āpajjitvā upari vakkhamānappakāresu viya ṭhitaṭṭhānato kesaggamattampi apanento tatheva parājito hotīti attho.</paragraph>
<paragraph line="85">Evametāya gāthāya ‘‘ādiyeyya hareyya avahareyya iriyāpathaṃ vikopeyya ṭhānācāveyya saṅketaṃ vītināmeyyā’’ti <pageBreak edition="M" number="1.0052" /> (pārā. 92) padabhājanāgatesu chasu padesu ādo pañca padāni saṅgahetvā <pageBreak edition="V" number="1.0041" /> chaṭṭhaṃ padaṃ kasmā na saṅgahitanti ce? Ayaṃ gāthā na taṃpadabhājanaṃ dassetuṃ vuttā, atha kho tesaṃ padānaṃ vinicchayaṃ sandhāya <bold>aṭṭhakathāsu</bold> (pārā. aṭṭha. 1.92) vuttapañcavīsatiavahāre dassetuṃ tadavayavabhūtapañcapañcakāni dassetukāmena vuttā, tasmā ettha chaṭṭhaṃ padaṃ na vuttanti daṭṭhabbaṃ. Atha vā vakkhamāne tatiyapañcake nissaggiyāvahārapadena, pañcamapañcake parikappāvahārapadena ca saṅgayhamānattā ettha nānekabhaṇḍapañcakadvayaṃ asaṅkarato dassetuṃ chaṭṭhaṃ padaṃ na gahitanti veditabbaṃ.</paragraph>
<paragraph line="86" number="40"> Imasmiṃ adinnādānapārājike vatthumhi otiṇṇe kattabbavinicchayassa pañcavīsatiavahārānaṃ aṅgāni honti, te ca nānābhaṇḍapañcakaṃ ekabhaṇḍapañcakaṃ sāhatthikapañcakaṃ pubbapayogapañcakaṃ theyyāvahārapañcakanti niddiṭṭhā pañcapañcakabhedā, tattha imāya gāthāya nānekabhaṇḍapañcakadvayappabhede dasa avahāre saṅgahetvā avasesapañcakattayaṃ dassetuṃ <bold>‘‘tatthā’’</bold>ti āraddhaṃ. Tattha <bold>tatthā</bold>ti tissaṃ gāthāyaṃ. <bold>Nānekabhaṇḍāna</bold>nti nānā, eko ca bhaṇḍo yesanti viggaho. Saviññāṇakaaviññāṇakabhaṇḍavasena nānābhaṇḍapañcakañca saviññāṇakabhaṇḍavaseneva ekabhaṇḍapañcakañca veditabbaṃ. Pañca parimāṇā yesante <bold>pañcakā,</bold> tesaṃ. <bold>Avahārā</bold>ti avaharaṇāni, corakammānīti vuttaṃ hoti. <bold>Ete</bold>ti anantaragāthāya ‘‘ādiyanto’’tiādinā niddiṭṭhā ādiyantādayo. Paṭipattisantāne visesaṃ vinicchayaṃ bhāveti uppādetīti vibhāvī, vinayadharo, tena <bold>vibhāvinā. Viññātabbā</bold>ti paresaṃ ārāmādisaviññāṇakavatthūni vā dāsamayūrādiṃ kevalaṃ saviññāṇakavatthumattaṃ vā avaharituṃ katā yathāvuttasarūpā ādiyanādayo ṭhānācāvanapariyosānā <pageBreak edition="M" number="1.0053" /> pañca avahārā yathāvuttanānābhaṇḍaekabhaṇḍavisayā hutvā pavattantīti nānābhaṇḍapañcakaṃ ekabhaṇḍapañcakanti dasa avahārā bhavantīti vinayadharena otiṇṇassa vatthuno vinicchayopakārakattā tathato ñātabbāti attho.</paragraph>
<paragraph line="87" number="41"> Evaṃ pañcavīsati avahāre dassetuṃ vattabbesu pañcasu pañcakesu nānekabhaṇḍapañcakāni dve dassetvā idāni avasesapañcakattayaṃ dassetumāha <bold>‘‘sāhatthā’’</bold>tiādi. Tattha <bold>sāhattho</bold>ti sako hattho, tena nibbatto, tassa vā sambandhīti sāhattho, avahāro, corena sahatthā kato avahāroti attho. <bold>Āṇattiko cevā</bold>ti āṇattiyā nibbatto āṇattiko, avahāro, corassa ‘‘imaṃ nāma bhaṇḍaṃ gaṇhā’’ti yassa kassaci āṇāpanena <pageBreak edition="V" number="1.0042" /> siddho avahāro ca. <bold>Nissaggo</bold>ti nissajjanaṃ nissaggo, avahāro, suṅkaghātaṭṭhāne, parikappitokāse vā ṭhatvā bhaṇḍassa bahi pātananti vuttaṃ hoti.</paragraph>
<paragraph line="88"><bold>Atthasādhako</bold>ti pārājikāpattisaṅkhātaṃ atthaṃ sādhetīti atthasādhako, so avahāro ca yathāṇattikaṃ avirādhetvā ekaṃsena avaharantassa ‘‘asukassa bhaṇḍaṃ avaharā’’ti avisesena vā avaharitabbavatthuviseso gahaṇakālo gahaṇadeso gahaṇākāro cāti evamādivisesānamaññatarena visesetvā vā āṇāpanañca ekaṃsena pādagghanakatelapivanakaṃ upāhanādikiñcivatthuṃ telabhājanādīsu pātanādippayogo cāti evamādippayogo ca kiriyāsiddhiyā puretarameva pārājikasaṅkhātassa atthassa sādhanato atthasādhako avahāro cāti vuttaṃ hoti.</paragraph>
<paragraph line="89"><bold>Dhuranikkhepanañcā</bold>ti <pageBreak edition="M" number="1.0054" /> dhurassa nikkhepanaṃ dhuranikkhepanaṃ, tañca avahāro, parasantakānaṃ ārāmādīnaṃ abhiyogavisaye ca upanikkhittassa bhaṇḍādino visaye ca corassa sāmino vissajjane ca sāmino ca, yadā kadāci yathākathañci gaṇhissāmīti gahaṇe nirussāhabhāvasaṅkhāto dhuranikkhepāvahāro cāti vuttaṃ hoti. Iti idaṃ dhuranikkhepanañca yathāvuttappakāraṃ sāhatthādicatukkañca pañcannaṃ avahārānaṃ samūho <bold>pañcakaṃ,</bold> sāhatthādipañcakaṃ <bold>‘‘sāhatthapañcaka’’</bold>nti vuccati. <bold>Ādi</bold>-saddo luttaniddiṭṭhoti veditabbaṃ.</paragraph>
<paragraph line="90" number="42"><bold>Pubbasahapayogā cā</bold>ti ettha ‘‘pubbapayogo sahapayogo’’ti payoga-saddo paccekaṃ yojetabbo. ‘‘Āṇattivasena pubbapayogo veditabbo’’ti <bold>aṭṭhakathā</bold>vacanato (pārā. aṭṭha. 1.92) yathāṇattikamavirādhetvā gaṇhato ‘‘asukassa itthannāmaṃ bhaṇḍaṃ avaharā’’ti āṇāpanaṃ <bold>pubbapayogo</bold> nāma avahāro. Kāyena, vācāya vā payujjanaṃ āṇāpanaṃ <bold>payogo,</bold> āṇattassa bhaṇḍaggahaṇato pubbattā pubbo ca so payogo cāti <bold>pubbapayogo</bold> avahāroti daṭṭhabbaṃ. ‘‘Ṭhānācāvanavasena sahapayogo veditabbo’’ti <bold>aṭṭhakathā</bold>vacanassa upalakkhaṇapadattā ṭhānācāvanañca parāyattabhūmigahaṇe khīlasaṅkamanādikañca sahapayogo avahāroti veditabbo.</paragraph>
<paragraph line="91"><bold>Saṃvidāharaṇa</bold>nti bahūhi ekato hutvā ‘‘idaṃ nāma bhaṇḍaṃ avaharissāmā’’ti saṃvidahitvā sabbehi, ekato vā sabbesaṃ anumatiyā ekena vā gantvā parasantakassa theyyacittena haraṇasaṅkhāto saṃvidāvahāro ca. Samaṃ ekī hutvā visuṃ ekenāpi theyyacittena pāde vā pādārahe <pageBreak edition="V" number="1.0043" /> vā gahite katamantanānaṃ sabbesampi pārājikaṃ hotīti daṭṭhabbaṃ <pageBreak edition="M" number="1.0055" />. Saṃvidahitvā mantetvā avaharaṇaṃ <bold>saṃvidāharaṇaṃ</bold>. Niruttinayena saddasiddhi veditabbā. ‘‘Saṃvidāharaṇa’’nti ‘‘saṃvidāvahāro’’ti imassa vevacanaṃ. ‘‘Sambahulā saṃvidahitvā eko bhaṇḍaṃ avaharati, āpatti sabbesaṃ pārājikassā’’ti (pārā. 118) vacanato evaṃ sahakatamantanesu ekenāpi theyyacittena pāde vā pādārahe vā gahite katamantanānaṃ sabbesaṃ pārājikaṃ hotīti daṭṭhabbaṃ.</paragraph>
<paragraph line="92"><bold>Saṅketakamma</bold>nti pubbaṇhādikālaparicchedena sañjānanaṃ <bold>saṅketo,</bold> tena kataṃ kammaṃ avaharaṇaṃ saṅketakammaṃ nāma. Taṃ pana purebhattādīsu kañci kālaṃ paricchinditvā ‘‘imasmiṃ kāle itthannāmaṃ bhaṇḍaṃ avaharā’’ti vutte tasmiṃyeva kāle taṃyeva yathāvuttaṃ bhaṇḍaṃ avaharati ce, saṅketakārakassa saṅketakkhaṇeyeva pārājikanti saṅkhepato veditabbaṃ.</paragraph>
<paragraph line="93"><bold>Nemitta</bold>nti parabhaṇḍāvahārassa hetuttā akkhinikhaṇanādi <bold>nimittaṃ</bold> nāma, tena nibbattaṃ nemittaṃ, avaharaṇasaṅkhātakammaṃ avahāro. ‘‘Mayā akkhimhi nikhaṇite vā bhamumhi ukkhitte vā itthannāmaṃ bhaṇḍaṃ avaharā’’ti āṇattena taṃ nimittaṃ disvā vuttameva bhaṇḍaṃ vuttaniyāmamavirādhetvā gahitaṃ ce, nimittakārakassa nimittakaraṇakkhaṇeyeva pārājikaṃ hoti. Vuttaniyāmaṃ virādhetvā gahitaṃ ce, nimittakārako muccati, avahārakasseva pārājikaṃ. Pubbapayogo ādi yassa taṃ <bold>pubbapayogādi,</bold> pubbapayogādi ca taṃ pañcakañcāti viggaho.</paragraph>
<paragraph line="94" number="43"> Theyyañca pasayhañca parikappo ca paṭicchanno ca kuso ca <bold>theyyapasayhaparikappapaṭicchannakusā,</bold> te ādī upapadabhūtā yesaṃ avahārānaṃ te <bold>theyya…pe… kusādikā</bold><pageBreak edition="M" number="1.0056" />, avahārā, iminā theyyāvahāro ca…pe… kusāvahāro cāti vuttaṃ hoti. Tattha <bold>theyyāvahāro</bold>ti <bold>theno</bold> vuccati coro, tassa bhāvo <bold>theyyaṃ,</bold> ettha na-kāralopo niruttinayena daṭṭhabbo, tena avaharaṇaṃ theyyāvahāro, sandhicchedādivasena adissamānena gahaṇañca kūṭamānakūṭakahāpaṇādīhi vañcetvā gahaṇañca theyyāvahāro.</paragraph>
<paragraph line="95">Pasayha abhibhavitvā avaharaṇaṃ <bold>pasayhāvahāro,</bold> gāmavilopakā viya sāmike abhibhavitvā gahaṇañca rājabhaṭādayo viya abhibhavitvā nibaddhakaraggahaṇe adhikaggahaṇañca pasayhāvahāro.</paragraph>
<paragraph line="96">Vatthasuttādikaṃ <pageBreak edition="V" number="1.0044" /> paricchijja kappetvā avaharaṇaṃ <bold>parikappāvahāro,</bold> so ca bhaṇḍokāsaparikappavasena duvidho hoti. Tattha nikkhittabhaṇḍaṃ andhakārappadesaṃ pavisitvā suttādibhaṇḍāni tattha nikkhittāni, te peḷādayo gaṇhantassa ‘‘vatthāni ce gaṇhissāmi, suttāni ce na gaṇhissāmī’’tiādinā nayena parikappetvā ukkhipanaṃ bhaṇḍaparikappapubbakattā <bold>bhaṇḍaparikappāvahāro</bold> nāma. Ārāmapariveṇādīni pavisitvā lobhanīyaṃ bhaṇḍaṃ disvā gabbhapāsādatalapamukhamāḷakapākāradvārakoṭṭhakādiṃ yaṃ kiñci ṭhānaṃ parikappetvā ‘‘etthantare diṭṭho ce, oloketuṃ gahitaṃ viya dassāmi, no ce, harissāmī’’ti parikappetvā ādāya gantvā parikappitaṭṭhānātikkamo okāsaparikappapubbakattā <bold>okāsaparikappāvahāro</bold> nāmāti saṅkhepato veditabbo.</paragraph>
<paragraph line="97">Tiṇapaṇṇādīhi <pageBreak edition="M" number="1.0057" /> paṭicchannassa bhaṇḍassa avaharaṇaṃ <bold>paṭicchannāvahāro,</bold> uyyānādīsu kīḷamānehi vā saṅghaparivisantehi vā manussehi omuñcitvā ṭhapitaṃ alaṅkārādikaṃ yaṃ kiñci bhaṇḍaṃ disvā ‘‘oṇamitvā gaṇhante āsaṅkantī’’ti ṭhatvā tiṇapaṇṇapaṃsuvālukādīhi paṭicchādetvā sāmikesu pariyesitvā adisvā sālayesu gatesu pacchā theyyacittena gahaṇañca tadeva bhaṇḍaṃ kaddamādīsu theyyacittena aṅguṭṭhādīhi pīḷetvā osīdāpetvā heṭṭhābhāgena phuṭṭhaṭṭhānaṃ uparibhāgena atikkamanañca paṭicchannāvahāroti vuttaṃ hoti.</paragraph>
<paragraph line="98">Kusena avahāro <bold>kusāvahāro,</bold> theyyacittena kusaṃ saṅkāmetvā parakoṭṭhāsassa agghena mahantassa vā samasamassa vā gahaṇanti attho. Yo pana bhikkhu kusapātanena saṅghassa cīvaresu bhājiyamānesu attano koṭṭhāsena samaṃ vā adhikaṃ vā ūnakaṃ vā agghena pañcamāsakaṃ vā atirekapañcamāsakaṃ vā agghanakaṃ aññassa koṭṭhāsaṃ avaharitukāmo attano koṭṭhāse patitaṃ kusaṃ parakoṭṭhāse pātetukāmo uddharati, taṅkhaṇe ca parassa koṭṭhāse pātitakkhaṇe ca na pārājikaṃ anāpajjitvā parakoṭṭhāsato paranāmalikhitaṃ kusaṃ ukkhipento tato kesaggamattampi apanāmeti, pārājiko hoti. Yadi paṭhamaṃ parakoṭṭhāsato kusaṃ uddharati, uddhaṭakkhaṇe ca attano koṭṭhāse pātitakkhaṇe ca sakanāmalikhitaṃ kusaṃ uddharaṇakkhaṇe ca pārājikaṃ anāpajjitvā parakoṭṭhāse pātanakkhaṇe hatthato kesaggamattampi mutte pārājiko hoti.</paragraph>
<paragraph line="99">Yadi <pageBreak edition="V" number="1.0045" /> dvepi kuse paṭicchādetvā sabbesu bhikkhūsu sakasakakoṭṭhāsaṃ ādāya gatesu yasmiṃ kusaṃ paṭicchādesi, tassa sāmikena āgantvā ‘‘mayhaṃ kuso kasmā na <pageBreak edition="M" number="1.0058" /> dissatī’’ti vutte coro ‘‘mayhampi kuso na dissatī’’ti vatvā attano koṭṭhāsaṃ tassa santakaṃ viya dassetvā tasmiṃ vivaditvā vā avivaditvā vā gahetvā gate itaraṃ koṭṭhāsaṃ uddharati ce, uddhaṭakkhaṇeyeva pārājiko hoti. Yadi paro ‘‘mayhaṃ koṭṭhāsaṃ tuyhaṃ na demi, tvaṃ tuyhaṃ koṭṭhāsaṃ vicinitvā gaṇhāhī’’ti vadati, evaṃ vutte so attano assāmikabhāvaṃ jānantopi parassa koṭṭhāsaṃ uddharati, uddhaṭakkhaṇe pārājiko hoti. Yadi paro vivādabhīrukattā ‘‘kiṃ vivādenā’’ti cintetvā ‘‘mayhaṃ vā pattaṃ hotu tuyhaṃ vā, varakoṭṭhāsaṃ tvaṃ gaṇhāhī’’ti vadeyya, dinnakaṃ nāma gahitaṃ hotīti pārājikaṃ na hotīti. Yadi ‘‘tava ruccanakaṃ gaṇhāhī’’ti vutto vivādabhayena attano pattaṃ varabhāgaṃ ṭhapetvā lāmakabhāgaṃ gahetvā gato, coro pacchā gaṇhanto vicitāvasesaṃ nāma aggahesīti pārājiko na hoti. Evaṃ kusāvahāravinicchayo veditabbo. Ayamettha pañcavīsatiyā avahāresu saṅkhepo, vitthāro pana <bold>samantapāsādikāya</bold> vinayasaṃvaṇṇanāya vuttanayeneva veditabbo.</paragraph>
<paragraph line="100" number="44"> Ettāvatā adinnādānapārājikassa vinicchayāvayavarūpena uggahetabbe pañcavīsati avahāre dassetvā idāni adinnādānavinicchaye sampatte sahasā āpattiṃ anāropetvā paṭhamaṃ oloketabbāni pañca ṭhānāni dassetuṃ <bold>‘‘vatthukālagghadese cā’’</bold>tiādi āraddhaṃ.</paragraph>
<paragraph line="101">Tattha <bold>vatthu</bold> nāma avahaṭabhaṇḍaṃ. Kiṃ vuttaṃ hoti? Avahārakena ‘‘mayā itthannāmaṃ bhaṇḍaṃ avahaṭa’’nti vuttepi tassa bhaṇḍassa sassāmikaassāmikabhāvaṃ upaparikkhitvā sassāmikaṃ <pageBreak edition="M" number="1.0059" /> ce, avahārakāle tesaṃ sālayabhāvaṃ vā nirālayabhāvaṃ vā niyametvā sālayakāle ce gahitaṃ, bhaṇḍaṃ agghāpetvā māsakaṃ vā ūnamāsakaṃ vā hoti, dukkaṭena, atirekamāsakaṃ vā ūnapañcamāsakaṃ vā hoti, thullaccayena, pañcamāsakaṃ vā atirekapañcamāsakaṃ vā hoti, pārājikena kātabbo. Sāmikānaṃ nirālayakāle ce gahitaṃ, natthi pārājikaṃ. Bhaṇḍasāmike pana bhaṇḍaṃ āharāpente taṃ vā bhaṇḍaṃ tadagghanakaṃ vā dātabbanti.</paragraph>
<paragraph line="102"><bold>Kālo</bold> nāma avahārakālo. Bhaṇḍaṃ nāmetaṃ kadāci mahagghaṃ hoti, kadāci samagghaṃ. Tasmā <pageBreak edition="V" number="1.0046" /> avahaṭabhaṇḍassa agghaṃ paricchindantehi avahaṭakālānurūpaṃ katvā paricchindanatthaṃ kālavinicchayo kātabboti vuttaṃ hoti.</paragraph>
<paragraph line="103"><bold>Aggho</bold> nāma avahaṭabhaṇḍassa aggho. Ettha ca sabbadā bhaṇḍānaṃ aggho samānarūpo na hoti, navabhaṇḍaṃ mahagghaṃ hoti, purāṇaṃ ce samagghaṃ. Tasmā avahārakāle bhaṇḍassa navabhāvaṃ vā purāṇabhāvaṃ vā niyametvā aggho paricchinditabboti adhippāyo.</paragraph>
<paragraph line="104"><bold>Deso cā</bold>ti bhaṇḍāvahāradeso. Ettha ca sabbassāpi bhaṇḍassa uṭṭhānadese samagghaṃ hutvā aññattha mahagghattā avahaṭabhaṇḍe agghaṃ paricchinditvā tadanurūpā āpattiyo niyamantehi agghaṃ paricchindanatthāya avahāradesaṃ niyametvā tasmiṃ dese agghavasena tadanurūpā āpattiyo kāretabbāti adhippāyo.</paragraph>
<paragraph line="105"><bold>Paribhogo</bold> nāma avahaṭabhaṇḍe avahārato pubbe parehi kataparibhogo. Ettha ca yassa kassaci bhaṇḍassa paribhogena aggho parihāyatīti bhaṇḍasāmikaṃ pucchitvā tasmiṃ <pageBreak edition="M" number="1.0060" /> bhaṇḍe navepi ekavārampi yena kenaci pakārena paribhutte parihāpetvā aggho paricchinditabboti vuttaṃ hoti.</paragraph>
<paragraph line="106">Evamādinā nayena etāni pañca ṭhānāni upaparikkhitvāva vinicchayo kātabboti dassetumāha <bold>‘‘pañcapi ñatvā etāni kattabbo paṇḍitena vinicchayo’’</bold>ti.</paragraph>
<paragraph line="107" number="45"> Ettāvatā adinnādānavinicchayāvayavabhūte pañcavīsati avahāre ca pañcaṭṭhānāvalokanañca dassetvā idāni anāgate pāpabhikkhūnaṃ lesokāsapidahanatthaṃ parasantakaṃ yaṃ kiñci vatthuṃ yattha katthaci ṭhitaṃ yena kenaci pakārena gaṇhato mokkhābhāvaṃ dassetukāmena tathāgatena yā panetā –</paragraph>
<gatha1 line="108">Bhūmaṭṭhañca thalaṭṭhañca;</gatha1>
<gatha2 line="109">Ākāsaṭṭha mathāparaṃ;</gatha2>
<gatha3 line="110">Vehāsaṭṭho <pageBreak edition="V" number="1.0047" /> dakaṭṭhañca;</gatha3>
<gathalast line="111">Nāvā yānaṭṭhameva ca.</gathalast>
<gatha1 line="112">Bhārā rāma vihāraṭṭhaṃ;</gatha1>
<gatha2 line="113">Khetta vatthuṭṭhameva ca;</gatha2>
<gatha3 line="114">Gāmā raññaṭṭha mudakaṃ;</gatha3>
<gathalast line="115">Dantapono vanappati.</gathalast>
<gatha1 line="116">Haraṇako panidhi ceva;</gatha1>
<gatha2 line="117">Suṅkaghātakaṃ pāṇakā;</gatha2>
<gatha3 line="118">Apadaṃ dvipadañceva;</gatha3>
<gathalast line="119">Catuppadaṃ bahuppadaṃ.</gathalast>
<gatha1 line="120">Ocarakoṇirakkho ca;</gatha1>
<gatha2 line="121">Saṃvidāharaṇampi ca;</gatha2>
<gatha3 line="122">Saṅketakammaṃ nimitta-</gatha3>
<gathalast line="123">Miti tiṃ settha mātikā. –</gathalast>
<unindented line="124">Nikkhittā <pageBreak edition="M" number="1.0061" />, tāsaṃ yathākkamaṃ <bold>padabhājane, tadaṭṭhakathāya</bold> ca āgatanayena vinicchayaṃ dassetukāmo paṭhamaṃ tāva bhūmaṭṭhe vinicchayaṃ dassetumāha <bold>‘‘dutiyaṃ vāpī’’</bold>tiādi.</unindented>
<paragraph line="125">Tattha dutiyaṃ theyyacittena pariyesato dukkaṭanti sambandho. Evaṃ sabbapadesu. Upari sañjātāhi rukkhalatāhi, iṭṭhakapāsāṇādīhi ca sañchannaṃ mahānidhiṃ uddharitukāmena ‘‘mayā ekeneva na sakkā’’ti attano aññaṃ sahāyaṃ pariyesituṃ theyyacittena sayitaṭṭhānā uṭṭhānādīsu sabbapayogesu dukkaṭaṃ hotīti attho. <bold>Kudālaṃ</bold> bhūmikhaṇanatthāya <bold>piṭakaṃ vāpi</bold> paṃsuuddharaṇatthāya yaṃ kiñci bhājanaṃ. Imesu dvīsu kudālassa ce daṇḍo natthi, daṇḍatthāya rukkhato daṇḍaṃ chindato ca kudālo ce na hoti, kudālakaraṇatthāya ayobījaṃ uddharaṇatthāya akappiyapathaviṃ khaṇantassapi pacchikaraṇatthāya paṇṇāni chindatopi piṭakavāyanatthāya valliṃ chindatopi <pageBreak edition="V" number="1.0048" /> ubhayatthāpi pariyesane musā bhaṇatopi dukkaṭañceva pācittiyañca, itarapayogesu dukkaṭamevāti veditabbaṃ.</paragraph>
<paragraph line="126"><bold>Gacchato</bold>ti dutiyādiṃ pariyesitvā laddhā vā aladdhā vā nidhiṭṭhānaṃ gacchantassa pade pade <bold>dukkaṭa</bold>nti attho. Ettha ca ‘‘theyyacitto dutiyaṃ vā pariyesatī’’tiādi <bold>pāḷiyaṃ</bold> (pārā. 94) ‘‘theyyacitto’’ti vuttattā, idha ‘‘theyyacittenā’’ti vacanato ‘‘imaṃ nidhiṃ labhitvā buddhapūjaṃ vā karissāmi, saṅghabhattaṃ vā karissāmī’’ti evamādinā nayena kusalacittappavattiyā sati anāpattīti daṭṭhabbaṃ. <bold>Pubbayogato</bold>ti adinnādānassa pubbapayogabhāvato, dutiyapariyesanādīsu pubbapayogesu dukkaṭanti attho.</paragraph>
<paragraph line="127">Dukkaṭañca <pageBreak edition="M" number="1.0062" /> aṭṭhavidhaṃ hoti pubbapayogadukkaṭaṃ sahapayogadukkaṭaṃ anāmāsadukkaṭaṃ durupaciṇṇadukkaṭaṃ vinayadukkaṭaṃ ñātadukkaṭaṃ ñattidukkaṭaṃ paṭissavadukkaṭanti. Tattha ‘‘theyyacitto dutiyaṃ vā kudālaṃ vā piṭakaṃ vā pariyesati gacchati vā, āpatti dukkaṭassā’’ti vuttaṃ <bold>pubbapayogadukkaṭaṃ</bold> nāma. Idha pācittiyaṭṭhāne pācittiyaṃ, itaresu pubbapayogesu dukkaṭaṃ. ‘‘Tatthajātakaṃ kaṭṭhaṃ vā lataṃ vā chindati, āpatti dukkaṭassā’’ti vuttaṃ <bold>sahapayogadukkaṭaṃ</bold>. Idha adinnādānasahitapayogattā pācittiyavatthumhi, itaratra ca dukkaṭamevāti ayamettha viseso. Muttāmaṇiādīsu dasasu ratanesu, sāliādīsu sattasu dhaññesu, sabbesu ca āvudhabhaṇḍādīsu āmasanapaccayā dukkaṭaṃ <bold>anāmāsadukkaṭaṃ</bold>. Kadalināḷikerapanasādirukkhaṭṭhameva phalaṃ āmasantassa vuttaṃ dukkaṭaṃ <bold>durupaciṇṇadukkaṭaṃ</bold>. Upacaraṇaṃ <bold>upaciṇṇaṃ,</bold> parāmasananti attho. Duṭṭhu upaciṇṇaṃ durupaciṇṇaṃ, durupaciṇṇe dukkaṭaṃ durupaciṇṇadukkaṭaṃ. Bhikkhācārakāle patte rajasmiṃ patite pattaṃ appaṭiggahetvā vā adhovitvā vā bhikkhāpaṭiggahaṇena dukkaṭaṃ <bold>vinayadukkaṭaṃ,</bold> vinaye paññattaṃ dukkaṭaṃ vinayadukkaṭaṃ. Kiñcāpi avasesadukkaṭānipi vinaye paññattāneva, tathāpi ruḷhiyā mayūrādisaddehi morādayo viya idameva tathā vuccati. ‘‘Sutvā na vadanti, āpatti dukkaṭassā’’ti vuttaṃ <bold>ñātadukkaṭaṃ</bold> nāma. Ekādasasu samanubhāsanāsu ‘‘ñattiyā dukkaṭa’’nti vuttaṃ <bold>ñattidukkaṭaṃ</bold>. ‘‘Tassa bhikkhave bhikkhuno purimikā ca na paññāyati, paṭissave ca āpatti dukkaṭassā’’ti (mahāva. 207) vuttaṃ <bold>paṭissavadukkaṭaṃ</bold> nāma. Imesu aṭṭhasu dukkaṭesu idha āpajjitabbaṃ dukkaṭaṃ pubbapayogadukkaṭaṃ nāma. Tenāha ‘‘pubbayogato’’ti. Gāthābandhasukhatthaṃ <pageBreak edition="V" number="1.0049" /> upasaggaṃ anādiyitvā ‘‘pubbapayogato’’ti vattabbe ‘‘pubbayogato’’ti vuttanti gahetabbaṃ.</paragraph>
<paragraph line="128">Ettha <pageBreak edition="M" number="1.0063" /> ca kiñcāpi imesu dukkaṭesu asaṅgahitāni ubhatovibhaṅgāgatāni divāseyyādidukkaṭāni ceva khandhakāgatāni ca bahūni dukkaṭāni santi, tāni panettha vinayadukkaṭeyeva saṅgahitabbāni. ‘‘Vinaye paññattaṃ dukkaṭaṃ vinayadukkaṭa’’nti hi <bold>sāratthadīpaniyaṃ</bold> (sārattha. ṭī. 2.94) vuttanti. <bold>Aṭṭhakathāyaṃ</bold> (pārā. aṭṭha. 1.94) pana rajokiṇṇadukkaṭasseva ‘‘vinayadukkaṭa’’nti gahaṇaṃ upalakkhaṇamattaṃ. Itarathā aṭṭha dukkaṭānīti gaṇanāparicchedoyeva niratthako siyāti pubbapayoge dukkaṭādīnampi vinayadukkaṭeyeva saṅgahetabbabhāvepi katipayāni dassetvā itaresamekato dassanatthaṃ tesaṃ visuṃ gahaṇaṃ suttaṅgasaṅgahitattepi geyyagāthādīnaṃ aṭṭhannaṃ visuṃ dassanaṃ viyāti veditabbaṃ.</paragraph>
<paragraph line="129" number="46"><bold>Tatthajātakaṃ kaṭṭhaṃ vā</bold>ti tasmiṃ ciranihitanidhūpari jātaṃ allaṃ sukkhaṃ kaṭṭhaṃ vā. <bold>Lataṃ vā</bold>ti tādisaṃ valliṃ vā. Idaṃ upalakkhaṇaṃ tiṇādīnaṃ khuddakagacchānañca gahetabbattā. <bold>Ubhayatthāpī</bold>ti alle ca sukkhe cāti vuttaṃ hoti. Allarukkhādīni chindato pācittiyaṃ ahutvā dukkaṭamattassa bhavane kāraṇaṃ dasseti <bold>‘‘sahapayogato’’</bold>ti. Avahārena sahitapayogattā pācittiyaṭṭhānepi dukkaṭamevāti vuttaṃ hoti. ‘‘Sahapayogato ubhayatthāpi dukkaṭa’’nti vadanto paṭhamagāthāya dassitapubbapayogato imāya dassitasahapayogassa visesaṃ dasseti.</paragraph>
<paragraph line="130" number="47"><bold>Pathavi</bold>nti kappiyaṃ vā akappiyaṃ vā pathaviṃ. Akappiyapathaviṃ khaṇato sahapayogattā dukkaṭameva. <bold>Byūhato</bold>ti paṃsuṃ ekato rāsiṃ karontassa. ‘‘Viyūhati ekapasse rāsiṃ karotī’’ti <bold>aṭṭhakathā</bold>vacanato ūha-iccetassa dhātuno vitakke uppannattepi dhātūnamanekatthattā vi-upasaggavasena <pageBreak edition="M" number="1.0064" /> idha rāsikaraṇe vattatīti gahetabbaṃ. Rāsibhūtaṃ paṃsuṃ kudālena vā hatthena vā pacchiyā vā uddharantassa ca apanentassa ca payogagaṇanāya dukkaṭaṃ <bold>paṃsumeva vā</bold>ti ettha avuttasamuccayatthena <bold>vā</bold>-saddena saṅgahitanti daṭṭhabbaṃ. <bold>Āmasantassā</bold>ti nidhikumbhiṃ hatthena parāmasantassa. <bold>Vā</bold>ti samuccaye. <bold>Dukkaṭa</bold>nti duṭṭhu kataṃ kiriyaṃ satthārā vuttaṃ virādhetvā khalitvā katattāti dukkaṭaṃ. Vuttañcetaṃ <bold>parivāre</bold> (pari. 339) –</paragraph>
<gatha1 line="131">‘‘Dukkaṭanti <pageBreak edition="V" number="1.0050" /> hi yaṃ vuttaṃ, taṃ suṇohi yathātathaṃ;</gatha1>
<gathalast line="132">Aparaddhaṃ viraddhañca, khalitaṃ yañca dukkaṭa’’nti.</gathalast>
<paragraph line="133">Duṭṭhu vā virūpaṃ kataṃ kiriyāti dukkaṭaṃ. Vuttampi cetaṃ <bold>parivāre</bold> (pari. 339) –</paragraph>
<gatha1 line="134">‘‘Yaṃ manusso kare pāpaṃ, āvi vā yadi vā raho;</gatha1>
<gathalast line="135">‘Dukkaṭa’nti pavedenti, tenetaṃ iti vuccatī’’ti.</gathalast>
<paragraph line="136">Evaṃ ‘‘tatthajātaka’’ntiādigāthādvayāgataṃ chedanadukkaṭaṃ khaṇanadukkaṭaṃ byūhanadukkaṭaṃ uddharaṇadukkaṭaṃ āmasanadukkaṭanti pañcasu sahapayogadukkaṭesu purimapurimapayogehi āpannā dukkaṭāpattiyo pacchimaṃ pacchimaṃ dukkaṭaṃ patvā paṭipassambhanti, taṃtaṃpayogāvasāne lajjidhammaṃ okkamitvā oramati ce, taṃtaṃdukkaṭamattaṃ desetvā parisuddho hoti. Dhuranikkhepamakatvā phandāpentassa thullaccayaṃ patvā āmasanadukkaṭaṃ paṭipassambhatīti <bold>mahāaṭṭhakathāyaṃ</bold> (pārā. aṭṭha. 1.94) vuttaṃ. Yathāpāḷiyā gayhamāne purimapurimāpattīnaṃ paṭipassaddhi ‘‘ñattiyā dukkaṭaṃ, dvīhi <pageBreak edition="M" number="1.0065" /> kammavācāhi thullaccayā paṭipassambhantī’’ti <bold>pāḷiyaṃ</bold> (pārā. 414, 421, 428, 439) āgatattā anussāvanāya eva labbhatīti daṭṭhabbaṃ. Imassa pana suttassa anulomavasena <bold>mahāaṭṭhakathāyaṃ</bold> vuttā imasmiṃ adinnādānasikkhāpadepi āpattipaṭipassaddhi pamāṇanti niṭṭhamettha gantabbaṃ.</paragraph>
<paragraph line="137" number="48"> ‘‘Phandāpeti, āpatti thullaccayassa. Ṭhānā cāveti, āpatti pārājikassā’’ti (pārā. 94) vuttaṃ ṭhānācāvane pārājikañca tassa sāmantāpattibhūtaṃ thullaccayañca ṭhānabhedaviññāpanamukhena vattabbanti idāni taṃ dassetumāha <bold>‘‘mukhepāsa’’</bold>ntiādi. Tattha <bold>mukhe</bold> kumbhimukhavaṭṭiyaṃ. <bold>Pāsaṃ pavesetvā</bold>ti bandhanaṃ pāsaṃ pakkhipitvā. <bold>Khāṇuke</bold>ti ayokhāṇumhi, khadirakhāṇuke vā. Baddhakumbhiyā ṭhānabhedo bandhanānaṃ vasā ñeyyoti sambandho.</paragraph>
<paragraph line="138" number="49"> Idāni ṭhānabhedaṃ dasseti <bold>‘‘dve’’</bold>tiādinā. <bold>‘‘Ekasmiṃ khāṇuke’’</bold>ti iminā dvīsu disāsu vā tīsu catūsu vā disāsu khāṇuke khaṇitvā baddhakhāṇugaṇanāya sambhavanto ṭhānabhedo <pageBreak edition="V" number="1.0051" /> upalakkhito hoti. Valayaṃ…pe… katāya vā dve ṭhānānīti yojanā. <bold>Vā</bold>ti samuccaye upalakkhito hoti.</paragraph>
<paragraph line="139" number="50"> Evaṃ ṭhānabhedaṃ dassetvā idāni ṭhānavasena āpajjitabbā āpattiyo dassetumāha <bold>‘‘uddharantassā’’</bold>tiādi. <bold>Saṅkhali</bold>nti dāmaṃ. <bold>Thullaccaya</bold>nti ekassa santike desetabbāsu āpattīsu thūlattā, accayattā ca thullaccayaṃ nāma. Vuttañhetaṃ <bold>parivāre</bold> –</paragraph>
<gatha1 line="140">‘‘Thullaccayanti <pageBreak edition="M" number="1.0066" /> yaṃ vuttaṃ;</gatha1>
<gatha2 line="141">Taṃ suṇohi yathātathaṃ;</gatha2>
<gatha3 line="142">Ekassa mūle yo deseti;</gatha3>
<gatha2 line="143">Yo ca taṃ paṭigaṇhati;</gatha2>
<gatha3 line="144">Accayo tena samo natthi;</gatha3>
<gathalast line="145">Tenetaṃ iti vuccatī’’ti. (pari. 339);</gathalast>
<paragraph line="146">Ettha ca thūlaccayanti vattabbe ‘‘samparāye ca (saṃ. ni. 1.49) suggati, taṃ hoti kaṭukapphala’’ntiādīsu (dha. pa. 66) viya lakārassa dvittaṃ, saṃyoge ūkārassa rasso ca veditabbo. <bold>Tato</bold> saṅkhalikabhedato paraṃ. <bold>Ṭhānā cāvetī</bold>ti ṭhitaṭṭhānato kesaggamattampi apaneti. Ettha ca <bold>nāvaṭṭhakathāyaṃ</bold> ‘‘uddhaṃ vā adho vā tiriyaṃ vā antamaso kesaggamattampi saṅkāmeti, āpatti pārājikassā’’ti (pārā. 99) vuttanayena ‘‘tiriya’’nti vuttā catasso disā, uddhamadho cāti chaṭṭhānāni. Tāsu ekaṃ disaṃ apanīyamānāya kumbhiyā taṃdisābhimukhaṃ itaradisāyaṃ ṭhitapasse orimadisāya ṭhitapassena phuṭṭhokāsassa kesaggamattampi anatikkante phandāpanavasena thullaccayaṃ hoti, atikkante ṭhānā cāvitattā pārājikaṃ hotīti veditabbo. Imameva sandhāyāha <bold>‘‘ṭhānā cāveti ce cuto’’</bold>ti. Eseva nayo phandanarahitāya nidhikumbhiyā ṭhānācāvanepi.</paragraph>
<paragraph line="147" number="51"> Evaṃ paṭhamaṃ bandhanaṃ chinditvā pacchā kumbhiggahaṇe nayaṃ dassetvā idāni paṭhamaṃ kumbhiṃ apanetvā pacchā bandhanāpanayane nayaṃ dassetumāha <bold>‘‘paṭhama’’</bold>ntiādi. <bold>So nayo</bold>ti ‘‘paṭhamuddhāre thullaccayaṃ, dutiyuddhāre pārājika’’nti tamevatthamatidisati.</paragraph>
<paragraph line="148" number="52"><bold>Valaya</bold>nti <pageBreak edition="M" number="1.0067" /><pageBreak edition="V" number="1.0052" /> kumbhiyā baddhasaṅkhalikāya mūle pavesitaṃ valayaṃ. Mūle ghaṃsanto ito cito ca sāretīti yojanā. <bold>Ghaṃsanto</bold>ti phusāpento. <bold>Ito cito ca sāretī</bold>ti orato ca pārato ca sañcāleti. <bold>Rakkhatī</bold>ti ettha ‘‘sīlaṃ bhikkhu’’nti pāṭhaseso, pārājikaṃ nāpajjatīti vuttaṃ hoti. <bold>Tatthā</bold>ti tasmiṃ mūle. <bold>Khegataṃ karontovā</bold>ti sabbapassato mūlaṃ aphusāpetvā ākāsagataṃ karontova. <bold>Parājito</bold>ti ṭhānācāvanassa katattā parājayamāpanno hoti.</paragraph>
<paragraph line="149" number="53"> Kumbhimatthake jātanti yojanā. Cirakālaṃ nihitattā mūlehi kumbhiṃ vinandhitvā ṭhitanti attho. Samīpe jātaṃ rukkhaṃ chindatoti yojanā. Ettha ca ‘‘tatthajātakaṃ kaṭṭhaṃ vā’’tiādikāya gāthāya nidhimatthake bhūmiyaṃ ṭhitarukkhalatādiṃ chindantassa āpatti vuttā, imāya pana gāthāya bhūmiṃ nikhaṇitvā otiṇṇakāle nidhiṃ vinandhitvā ṭhitamūlaṃ allarukkhaṃ, khāṇukaṃ vā gahetvā āhāti punaruttidosābhāvo veditabbo. <bold>‘‘Atatthaja’’</bold>nti iminā sahapayogābhāvamāha. Imināva purimagāthāya vuttaṃ kaṭṭhalatādīni nidhisambandhāni ce, yathāvuttadukkaṭassa vatthūni, samīpāni ce, pācittiyasseva vatthūnīti dīpeti.</paragraph>
<paragraph line="150" number="54"> Idāni evaṃ pariyesitvā diṭṭhanidhibhājanaṃ ṭhitaṭṭhānato acāletvā antoṭhitaṃ bhaṇḍamattaṃ gaṇhato vinicchayaṃ dassetumāha <bold>‘‘antokumbhigata’’</bold>ntiādi. Tattha <bold>phandāpetī</bold>ti antocāṭiyā pakkhitte attano bhājane pakkhipituṃ rāsikaraṇādivasena phandāpeti. <bold>Apabyūhati vā</bold>ti heṭṭhā ṭhitaṃ gaṇhituṃ upari ṭhitāni apanento viyūhati vā. Atha vā apabyūhantoti (pārā. aṭṭha. 1.94) aṭṭhakathāvacanassa dvidhā karontoti <pageBreak edition="M" number="1.0068" /><bold>gaṇṭhipade</bold> attho vuttoti attano bhājane pakkhipituṃ ito cito ca rāsiṃ karontoti attho veditabbo. <bold>Tatthevā</bold>ti antokumbhiyameva.</paragraph>
<paragraph line="151" number="55"><bold>Haranto</bold>ti avaharanto. <bold>Muṭṭhiṃ chindatī</bold>ti attano bhājanaṃ pakkhipitvā gaṇhituṃ asakkuṇeyyo antokumbhimhi hatthaṃ otāretvā kumbhigatabhaṇḍena yathā abaddhaṃ hoti, tathā muṭṭhiyā paricchindati, kumbhigataṃ muṭṭhiyā gaṇhanto kumbhigatena muṭṭhigataṃ yathā asammissaṃ hoti, tathā paricchinditvā pādagghanakaṃ vā atirekapādagghanakaṃ vā gaṇhātīti vuttaṃ hoti. Attano bhājane gataṃ katvā vā chindatīti yojanā. Attano bhājanagataṃ katvā kumbhigatena yathā <pageBreak edition="V" number="1.0053" /> asammissaṃ hoti, tathā paricchindatīti attho, sace attano bhājanagataṃ hutvā kumbhigatena asammissaṃ bhaṇḍaṃ pañcamāsakaṃ vā atirekapañcamāsakaṃ vā agghati, pārājikoti vuttaṃ hoti.</paragraph>
<paragraph line="152" number="56"><bold>Hāraṃ vā</bold>ti muttāhāraṃ vā. <bold>Pāmaṅgaṃ vā</bold>ti suvaṇṇamayaṃ, rajatamayaṃ vā pāmaṅgaṃ dāmaṃ. <bold>Suttāru</bold>ḷhanti sutte āruḷhaṃ suttāruḷhaṃ, suttañca suttāruḷhañca suttāruḷhanti ekadesasarūpekaseso daṭṭhabbo. ‘‘Suttena āvutassāpi suttamayassāpi etaṃ adhivacana’’nti <bold>aṭṭhakathā</bold>vacanato (pārā. aṭṭha. 1.94) paṭhamamuttāhāraṃ vinā suvaṇṇarajatapavāḷādimaṇikaṃ vā suttesu āvuṇitvā katā nānāvaliyo ceva suttamayāni ca bhaṇḍāni gahetabbāni. Kumbhiyā ṭhitanti pāṭhaseso. <bold>Phandāpetī</bold>ti theyyacittena gaṇhitukāmatāya cāleti. <bold>Yathāvatthu</bold>nti vītikkamānurūpaṃ thullaccayaṃ hotīti adhippāyo. <bold>Ṭhānā cāvetī</bold>ti ṭhitaṭṭhānato kesaggamattampi atikkāmeti <pageBreak edition="M" number="1.0069" />. <bold>Cuto</bold>ti pātimokkhasaṃvarasīlā parihīnoti attho.</paragraph>
<paragraph line="153">Aparipuṇṇāya kumbhiyāekadesaṭṭhaṃ bhaṇḍaṃ tato tato kesaggamattampi ṭhānaṃ apanetvā tattheva antokumbhiyā aññaṃ ṭhānaṃ nentassa ca tattheva ākāsagataṃ karontassa ca ‘‘attano bhājanagataṃ vā karoti, muṭṭhiṃ vā chindatī’’ti (pārā. 94) etehi sadisattā vatthumhi pādaṃ agghante pārājikā hotīti <bold>mahāaṭṭhakathāyaṃ</bold> (pārā. aṭṭha. 1.94) idaṃ sanniṭṭhānaṃ. Bhājanatale koṭiṃ ṭhapetvā kamena sakalabhājanakucchiṃ teneva pūretvā mukhavaṭṭiyā ekā koṭi nikkhittā ce, tathāṭhapitassa hārādino sakalabhājanaṃ aṭṭhānanti koṭiṃ gahetvā ujukaṃ ukkhipantassa osānakoṭi bhājanatalato kesaggamattampi ākāsagataṃ karoto ca mukhavaṭṭiyaṃ ghaṃsitvā ākaḍḍhantassa sakalabhājanodaraṃ khepetvā mukhavaṭṭiyā ṭhapitakoṭiyā phuṭṭhaṭṭhānaṃ aparāya koṭiyā kesaggamattampi atikkāmayato ca bhājanakucchiyā upaḍḍhaṃ vatthādinā kenaci pūretvā tassopari ṭhapitahārādisuttāruḷhassa ṭhitokāsameva ṭhānanti tato kesaggamattaṃ apanentassapi pārājikaṃ hotīti vuttaṃ hoti.</paragraph>
<paragraph line="154" number="57"><bold>Sappiādīsū</bold>ti bhājanagatesu sappiādidravavatthūsu yaṃ kiñci. <bold>Pādapūraṇa</bold>nti pādaṃ pūretīti pādapūraṇaṃ, pādagghanakanti attho. Pivato parājayoti sambandho. Kadāti ce? Ekeneva <pageBreak edition="V" number="1.0054" /> payogena pītamatte pādapūraṇeti yojanā. ‘‘Mukhagataṃ vinā’’ti pāṭhaseso. Tattha <bold>ekeneva payogenā</bold>ti dhuranikkhepamakatvā ekābaddhaṃ katvā ākaḍḍhetvā <pageBreak edition="M" number="1.0070" /> pivanapayogena. ‘‘Mukhagataṃ vinā’’ti iminā sace galagateneva pādo pūrati, antogalaṃ paviṭṭheti vuttaṃ hoti. Mukhagatena pūrati, mukhagataṃ bhājanagatena viyojetvā oṭṭhesu pihitesūti vuttaṃ hoti. Veḷunaḷādīhi ākaḍḍhetvā pivantassa nāḷagatena pūrati, nāḷagataṃ bhājanagatena viyojetvā nāḷikoṭiyaṃ aṅguliyā pihitāyanti vuttaṃ hoti. Idaṃ ‘‘attano bhājanagataṃ vā karoti, muṭṭhiṃ vā chindatī’’ti (pārā. 94) vuttanayassa anulomavasena mahāpaccariyādīsu (pārā. aṭṭha. 1.94) aṭṭhakathāsu vuttanayena gahetabbanti adhippāyo.</paragraph>
<paragraph line="155">‘‘Ekeneva payogena pītamatte parājayo’’ti iminā sappiādīsu mahagghesu tattakeneva pādapūraṇañce hoti, ekavārameva mukhena vā sappiādinā vā bhājanagatena ekābaddhabhāve chinnamattepi attano bhājane kumbhiṃ paṇāmetvā pakkhittena kumbhigate chinnamattepi pārājiko hotīti gahetabbaṃ.</paragraph>
<paragraph line="156" number="58"> ‘‘Dhuranikkhepaṃ katvā punappunaṃ pivantassa na parājayo’’ti iminā dhuranikkhepamakatvā punappunaṃ pivato parājayoti sāmatthiyā vuttaṃ hoti. Dhuranikkhepaṃ akatvā punappunaṃ mukhena gahetvā vā puṭādīhi vā gahetvā pādapūraṇamattaṃ pivantassa parājayo hotīti gahetabbaṃ.</paragraph>
<paragraph line="157" number="59-60"> Sace khipati theyyacittoti sambandho. <bold>Yaṃ kiñci bhaṇḍaka</bold>nti telapivanārahaṃ dukūlasāṭakacammakhaṇḍādikaṃ bhaṇḍaṃ. <bold>Telakumbhiyaṃ</bold> parassāti labbhati. <bold>Taṃ</bold> nikkhittabhaṇḍaṃ. <bold>Dhuva</bold>nti ekaṃsena. Tāvade vinassatīti sambandho. <bold>Tāvade</bold>ti tasmiṃ khaṇeyeva. Katarasmiṃ khaṇeti āha <bold>‘‘hatthato muttamatte’’</bold>ti, telassa pītakālaṃ anāgamma pubbapayogattā <pageBreak edition="M" number="1.0071" /> paṭhamameva hotīti adhippāyo. <bold>Vinassatī</bold>ti sīlavināsaṃ pāpuṇāti. <bold>Āviñjetvā</bold>ti paṇāmetvā. <bold>Gāḷetī</bold>ti paggharāpeti. ‘‘Sāḷetī’’tipi paṭhanti, soyeva attho. Sāḷa savaneti dhātu. <bold>Tathā</bold>ti ‘‘theyyacitto vinassatī’’ti ākaḍḍhati, theyyacittena evaṃ karontassa pārājiko hotīti vuttaṃ hoti.</paragraph>
<paragraph line="158" number="61"><bold>Ta</bold>nti telassa okiraṇabhāvaṃ ñatvā paṭhamameva tucchabhājane theyyacittena nikkhittaṃ pādagghanakatelapivanakaṃ <pageBreak edition="V" number="1.0055" /> taṃ vatthādibhaṇḍaṃ. <bold>‘‘Uddharantovā’’</bold>ti sāvadhāraṇavacanena ‘‘pītamatte parājayo’’ti dassitaṃ mahāaṭṭhakathāmataṃ paṭikkhittaṃ hoti. <bold>Dhaṃsito</bold>ti ‘‘sāsanakapparukkhā pātito, pārājikāpannoti adhippāyo. ‘‘Theyyacitto’’ti ākaḍḍhanatthaṃ ‘‘tathā’’ti ānetvā sambandhanīyaṃ. Iminā suddhacittena gopanatthāya tucchabhājane vatthādiṃ nikkhipitvā aññena taṃ anoloketvā tele āsitte pacchā suddhacitteneva uddharato na dosoti dīpitaṃ hoti.</paragraph>
<paragraph line="159" number="62"><bold>Tatthevā</bold>ti ṭhitaṭṭhāneyeva. <bold>Bhindato</bold>ti ṭhānā acāvetvā tiṇajjhāpakassa viya bhikkhuno ṭhānācāvanādhippāyaṃ vinā pāsāṇādinā kenaci paharitvā bhindato. ‘‘Mantosadhānubhāvena bhindato’’ti ca vadanti. <bold>Chaḍḍentassā</bold>ti achaḍḍetukāmassāpi sato paripuṇṇatelaghaṭādīsu cāpallena vālukaṃ vā udakaṃ vā okiritvā uttarāpentassāti attho. ‘‘Udakamātikaṃ ghaṭābhimukhaṃ katvā opilāpentassā’’ti vadanti. Ṭhānācāvanādhippāye satipi theyyacittābhāvena pārājikā na vijjati, bhaṇḍadeyyaṃ <pageBreak edition="M" number="1.0072" /> pana hotīti sanniṭṭhānaṃ. <bold>Jhāpentassā</bold>ti kaṭṭhāni pakkhipitvā jhāpentassa. <bold>Aparibhogaṃ karontassā</bold>ti uccārapassāvādimokiritvā aparibhogaṃ karontassa. <bold>Dukkaṭa</bold>nti etesu bhindanādīsu catūsupi ṭhānesu <bold>padabhājaniyaṃ</bold> dukkaṭameva āgatattā vuttaṃ.</paragraph>
<centered line="160">Bhūmaṭṭhakathāvaṇṇanā.</centered>
<paragraph line="161" number="63"> Idāni thalaṭṭhe vinicchayaṃ dassetumāha <bold>‘‘ṭhapita’’</bold>ntiādi. Tattha <bold>pattharitvā</bold>ti attharitvā. Ettha <bold>ca</bold>-saddo avuttasampiṇḍanattho, tena thale rāsikatadhaññādīsu vinicchayo nimikumbhiyā vuttavinicchayānusārena viññātuṃ sakkāti taṃ sarūpato avuttaṃ samuccinoti. <bold>Attharaṇādika</bold>nti paccattharaṇādikaṃ. <bold>Veṭhetvā uddharantassā</bold>ti kilañjasaṃharaṇaniyāmena vaṭṭetvā saṃharitvā uddharantassa. <bold>Mutte ṭhānā</bold>ti kamena saṃharitvā ṭhitaṭṭhānato kesaggamattampi mutte sati. <bold>Parābhavo</bold>ti sāsanato parihīno.</paragraph>
<paragraph line="162" number="64"> Evaṃ attharitvā ṭhapitavatthādīnaṃ saṃharitvā gahaṇe vinicchayaṃ dassetvā tiriyato ākaḍḍhane vinicchayaṃ dassetumāha <bold>‘‘orimantenā’’</bold>tiādi. <bold>Pi, vā</bold>ti pakārantarameva samuccinoti. <bold>Ujukaṃ kaḍḍhatopi vā</bold>ti attharitvā ṭhapitavatthādikaṃ catūsu disāsu ekaṃ disaṃ ujukamākaḍḍhato <pageBreak edition="V" number="1.0056" /> ca pārājikaṃ hoti. Kadāti ce? Etthāpi orimantena phuṭṭhamokāsaṃ pārimantato atikkante pārājikanti yojanā. <bold>Orimantena phuṭṭhamokāsa</bold>nti gahetvā ākaḍḍhantassa attano ṭhitadisāgatapariyantena phusitvā ṭhitaṭṭhānaṃ. <bold>Pārimantato</bold>ti pārimantena, karaṇatthe to-paccayo.</paragraph>
<paragraph line="163"><bold>Thalaṃ</bold><pageBreak edition="M" number="1.0073" /> nāma paṭicchannāpaṭicchannabhūmipāsādapabbatatalādīni, tatraṭṭhaṃ dhaññādibhaṇḍaṃ <bold>thalaṭṭhaṃ</bold> nāma hoti. Tattha sabbattha vinicchayo vuttanayena veditabbo.</paragraph>
<centered line="164">Thalaṭṭhakathāvaṇṇanā.</centered>
<paragraph line="165" number="65-6"><bold>Paricchedā</bold>ti ṭhānaparicchedā. Sesaṃ suviññeyyameva.</paragraph>
<paragraph line="166" number="67-8"><bold>Khegata</bold>nti ākāsagataṃ. <bold>Assā</bold>ti morassa. <bold>Ta</bold>nti moraṃ.</paragraph>
<paragraph line="167" number="69"><bold>Ṭhānā</bold>ti yathāparicchinnā chabbidhā ṭhānā. <bold>Tassā</bold>ti morassa phandāpaneti yojanā. <bold>Tassā</bold>ti vā bhikkhussa thullaccayamudīritaṃ.</paragraph>
<paragraph line="168" number="70"> Aggahetvā hatthena leḍḍukhipanādipayogena moraṃ tāsetvā ṭhitaṭṭhānato apaneti. <bold>Attano ṭhānā</bold>ti morassa attano chappakāraṭṭhānā. <bold>Sayaṃ ṭhānā</bold>ti bhikkhu sakaṭṭhānā, samaṇabhāvatoti vuttaṃ hoti.</paragraph>
<paragraph line="169" number="71-2"> Idāni ‘‘ṭhānā cāveti ce mora’’nti dassitaṃ ṭhānācāvanaṃ vibhāvetumāha <bold>‘‘phuṭṭhokāsa’’</bold>ntiādi.</paragraph>
<paragraph line="170" number="73"><bold>Kare nilīyatī</bold>ti pasāritahatthatale nisīdati.</paragraph>
<paragraph line="171" number="75"><bold>Uḍḍetvā</bold>ti ākāsaṃ uppatitvā.</paragraph>
<paragraph line="172" number="76"><bold>Aṅge</bold><pageBreak edition="V" number="1.0057" /><bold>nilīna</bold>nti aṃsakūṭādisarīrāvayave nilīnaṃ. <bold>Pāde</bold>ti attano paṭhamuddhārapāde. <bold>Dutiye</bold> pāde.</paragraph>
<paragraph line="173" number="77"><bold>Pādāna</bold>nti <pageBreak edition="M" number="1.0074" /> dvinnaṃ pādānaṃ. <bold>Kalāpassā</bold>ti bhūmiyaṃ phusiyamānassa kalāpaggassa.</paragraph>
<paragraph line="174" number="78"><bold>Tato pathavito</bold>ti tīhi avayavehi patiṭṭhitapathavippadesato, na paṭhamato tattha dukkaṭattā, na dutiyato tattha thullaccayattā, tatiyā pana ṭhānā kesaggamattampi cāvayato pārājikanti vuttaṃ hoti.</paragraph>
<paragraph line="175">Ettāvatā –</paragraph>
<indent line="176">‘‘Pañjare ṭhitaṃ moraṃ saha pañjarena uddharati, pārājikaṃ. Yadi pana pādaṃ nagghati, sabbattha agghavasena kattabbaṃ. Antovatthumhi carantaṃ moraṃ theyyacitto padasā bahivatthuṃ nīharanto dvāraparicchedaṃ atikkāmeti, pārājikaṃ. Vaje ṭhitabalibaddassa hi vajo viya antovatthu tassa ṭhānaṃ. Hatthena pana gahetvā antovatthusmimpi ākāsagataṃ karontassa pārājikameva. Antogāme carantampi gāmaparicchedaṃ atikkāmentassa pārājikaṃ. Sayameva nikkhamitvā gāmūpacāre vā vatthūpacāre vā carantaṃ pana theyyacitto kaṭṭhena vā kathalāya vā utrāsetvā aṭavībhimukhaṃ karoti, moro uḍḍetvā antogāme vā antovatthumhi vā chadanapiṭṭhe vā nilīyati, rakkhati. Sace pana aṭavībhimukho uḍḍeti vā gacchati vā, ‘aṭaviṃ pavesetvā gahessāmī’ti parikappe asati pathavito kesaggamattampi uppatitamatte vā dutiyapadavāre vā pārājikaṃ. Kasmā? Yasmā gāmato nikkhamantassa ṭhitaṭṭhānameva ṭhānaṃ hotī’’ti (pārā. aṭṭha. 1.96) –</indent>
<unindented line="177">Aṭṭhakathāgato <pageBreak edition="M" number="1.0075" /> vinicchayo upalakkhitoti veditabbaṃ. Kapiñjarādiparasantakasakuṇesu ca eseva vinicchayo daṭṭhabbo.</unindented>
<paragraph line="178" number="79"><bold>Patte</bold>ti dvāre bhikkhāya ṭhitaṃ bhikkhuno hatthagate patte. <bold>Tassa</bold> theyyacittassa.</paragraph>
<paragraph line="179" number="80"><bold>Anuddharitvāvā</bold>ti <pageBreak edition="V" number="1.0058" /> patte patitaṃ suvaṇṇādiṃ hatthena anukkhipitvāva paṭhamapadavāre thullaccayaṃ gammamānattā na vuttaṃ.</paragraph>
<paragraph line="180" number="81"><bold>Hatthe</bold>ti hatthatale. <bold>Vatthe</bold>ti cīvare. <bold>Matthake</bold>ti sirasi. Gāthāchandavasena vā-sadde ākārassa rassattaṃ. <bold>Patiṭṭhita</bold>nti patitaṃ. <bold>Ta</bold>nti chijjamānaṃ taṃ suvaṇṇakhaṇḍādi. Yadi ākāse gacchantaṃ, patantaṃ vā hatthena gaṇhāti. Gahitahatthe ṭhitaṭṭhānameva ṭhānaṃ, tato kesaggamattampi apanentassa pārājikaṃ. Tathā gahetvā theyyacittena gacchato dutiyapāduddhāre. Vatthādīsu patitepi eseva nayo.</paragraph>
<centered line="181">Ākāsaṭṭhakathāvaṇṇanā.</centered>
<paragraph line="182" number="82"><bold>Mañcapīṭhādīsū</bold>ti ettha <bold>ādi</bold>-saddena mañcapīṭhasadise vehāsabhūte aṭṭavitānādayo saṅgaṇhāti. <bold>Āmāsampī</bold>ti hatthena vā kāyena vā āmasitabbaṃ vatthādiñca. <bold>Anāmāsampī</bold>ti tathā aparāmasitabbaṃ suvaṇṇādiṃ. <bold>Āmasantassā</bold>ti hatthādīhi parāmasantassa. <bold>‘‘Dukkaṭa’’</bold>nti iminā phandāpane thullaccayañca ṭhānācāvane pārājikañca heṭṭhā thalaṭṭhe vuttanayena viññātuṃ sakkāti atidisati. Ṭhānaparicchedo pana mañcādīhi eva ukkhipantassa catunnaṃ pādānaṃ vasena, tatraṭṭhameva gaṇhantassa mañcassa catūsu pādasīsesu phusitvā <pageBreak edition="M" number="1.0076" /> majjhe aphusitvā ṭhitassa khalimakkhitathaddhasāṭakassa catunnaṃ pādasīsānaṃ vasena, aṭanīsu phusitvā ṭhitassa aṭanīnaṃ vasena vā veditabbo.</paragraph>
<paragraph line="183" number="83"><bold>Vaṃse</bold>ti cīvaravaṃse, iminā cīvaranikkhepanatthāya ṭhapitarukkhadaṇḍasalākārajjuādayo upalakkhitā. <bold>Orato</bold>ti attano ṭhitadisābhimukhato. <bold>Bhoga</bold>nti saṃharitvā cīvaraṃ tassa nāmetvā ṭhapitamajjhaṭṭhānaṃ. <bold>Anta</bold>nti nāmetvā ekato kataṃ, ubhayānaṃ vā antaṃ. <bold>Pārato katvā</bold>ti vaṃsato parabhāge katvā.</paragraph>
<paragraph line="184" number="84"><bold>Cīvarena phuṭṭhokāso</bold>ti cīvarena phuṭṭhaṭṭhānaṃ. <bold>Tassā</bold>ti tathā ṭhapitassa cīvarassa. <bold>So sakalo</bold> cīvaravaṃso ṭhānaṃ na tu hotīti matoti sambandho.</paragraph>
<paragraph line="185" number="85-6"> Orimantena <pageBreak edition="V" number="1.0059" /> phuṭṭhaṃ vā taṃ okāsanti sambandho. Cīvarabhogaṃ gahetvā theyyacittena attano abhimukhaṃ ākaḍḍhato attano ṭhitadisāya cīvaravaṃse cīvarena phusitvā ṭhitaṭṭhānapariyantaṃ itarena atikkāmayato cutīti sambandho. <bold>Itarena</bold> pārimantena bhittidisāya cīvarassa phuṭṭhokāsapariyantaṃ itarena phuṭṭhaṃ taṃ okāsaṃ orimantena atikkāmayato vā cutīti yojanā. <bold>Itarenā</bold>ti pārimantena bhittipasse cīvaravaṃse phusitvā ṭhitacīvarapariyantena. <bold>Phuṭṭhaṃ</bold> cīvaravaṃsokāsaṃ. <bold>Orimantenā</bold>ti attano ṭhitadisāya cīvaravaṃse phusitvā ṭhapitacīvarappadesena. <bold>Atikkāmayato</bold>ti kesaggamattampi atikkāmentassa.</paragraph>
<paragraph line="186">Evaṃ dīghantākaḍḍhane sambhavantaṃ vikappaṃ dassetvā idāni tiriyantena atikkamanavidhiṃ dassetumāha <bold>‘‘dakkhiṇantenā’’</bold>tiādi. <bold>Punā</bold>ti atha vā. Dakkhiṇantena phuṭṭhaṭṭhānaṃ vāmantena <pageBreak edition="M" number="1.0077" /> atikkāmayato cutīti yojanā. Cīvaraṃ harituṃ cīvarābhimukhaṃ ṭhitassa attano dakkhiṇapasse cīvarakoṭiyā phuṭṭhaṃ cīvaraṭṭhitappadesaṃ vāmapasse cīvarantena atikkāmayato pārājikamevāti attho. Vāmantena phuṭṭhaṭṭhānaṃ itarena atikkāmayato vā cutīti yojanā. <bold>Vāmantena phuṭṭhaṭṭhāna</bold>nti cīvarābhimukhaṃ ṭhitassa vāmapasse cīvarantena phuṭṭhaṃ cīvaraṭṭhitappadesaṃ. <bold>Itarena</bold> dakkhiṇapasse cīvarantena atikkāmayato vā <bold>cuti</bold> pārājikā hotīti attho.</paragraph>
<paragraph line="187" number="87"><bold>Vaṃsato</bold>ti cīvarena phusitvā ṭhitacīvaravaṃsappadesato. ‘‘Kesaggamatta’’nti katthaci potthake likhanti, taṃ na gahetabbaṃ. <bold>‘‘Ukkhitte’’</bold>ti bhummekavacanantena samānādhikaraṇattā paccattekavacanantatā na yujjatīti. ‘‘Kesaggamatte ukkhitte’’ti katthaci pāṭho dissati, so ca pamāṇaṃ.</paragraph>
<paragraph line="188" number="88"> Vimocento thullaccayaṃ phuseti yojanā. Cīvaravaṃse phusāpetvā, aphusāpetvā vā rajjuyā bandhitvā ṭhapitacīvaraṃ gaṇhitukāmo theyyacittena bandhanaṃ mocento thullaccayaṃ āpajjatīti attho. <bold>Mutte</bold>ti muttamatte. Pārājiko hoti ṭhānā cutabhāvatoti adhippāyo.</paragraph>
<paragraph line="189" number="89"><bold>Veṭhetvā</bold>ti ettha ‘‘vaṃsamevā’’ti sāmatthiyato labbhati. Cīvaravaṃsaṃ paliveṭhetvā tattheva ṭhapitacīvaraṃ nibbeṭhentassa bhikkhunopi ayaṃ nayoti sambandho. <bold>Nibbeṭhentassā</bold>ti viniveṭhentassa. <bold>Ayaṃ nayo</bold>ti ‘‘nibbeṭhentassa thullaccayaṃ, nibbeṭhite pārājika’’nti yathāvuttanayamatidisati <pageBreak edition="V" number="1.0060" />. Valayaṃ chindato vāpi ayaṃ nayoti sambandho. ‘‘Bhikkhuno, vaṃse, ṭhapitaṃ, cīvara’’nti ca ānetvā yojetabbaṃ. Cīvaravaṃse pavesetvā <pageBreak edition="M" number="1.0078" /> ṭhapitaṃ cīvaravalayaṃ yathā chinnamatte ṭhānā cavati, tathā chindantassa bhikkhuno chedane thullaccayaṃ, chinne pārājikanti attho. <bold>Mocentassāpyayaṃ nayo</bold>ti etthāpi ‘‘valaya’’nti iminā saddhiṃ ‘‘bhikkhuno’’tiādipadāni yojetabbāni. Cīvaravaṃse ṭhapitaṃ cīvaraṃ valayaṃ mocentassāpi thullaccayapārājikāni pubbe vuttanayāneva.</paragraph>
<paragraph line="190">Iha purimena <bold>api</bold>-saddena yathāvuttapakāradvaye sampiṇḍite itarena <bold>api</bold>-saddena avuttasampiṇḍanamantarena atthavisesābhāvato avuttamatthaṃ sampiṇḍeti, tena ‘‘ākāsagataṃ vā karoti, nīharati vā’’ti pakāradvayaṃ saṅgaṇhāti. Tena rukkhamūle pavesetvā ṭhapitanidhisaṅkhalikavalayamiva cīvaravaṃse sabbaṭṭhānehipi aphusāpetvā cīvaravalayaṃ ākāsagataṃ karontassāpi cīvaravaṃsakoṭiyā bahi nīharantassāpi thullaccayapārājikāni vuttanayeneva ñātabbānīti eteyeva saṅgaṇhāti. ‘‘Valayaṃ chindato vāpi, mocentassa vāpi, valayaṃ ākāsagataṃ vā karoti, nīharati vā’’ti imesu catūsu vikappesu ekampi tathā akatvā cīvaravalayaṃ cīvaravaṃse ghaṃsetvā ito cito ca sañcārentassa cīvaravalayassa sabbopi cīvaravaṃso ṭhānanti ‘‘ṭhānācāvanaṃ natthī’’ti vuttabyatirekavasena dassitabbanti gahetabbaṃ.</paragraph>
<paragraph line="191" number="90"><bold>Ṭhapitassa hī</bold>ti ettha pasiddhisūcakaṃ <bold>hi</bold>-saddaṃ ānetvā ‘‘cīvare viya hī’’ti yojetvā visesatthajotakaṃ <bold>tu</bold>-saddaṃ ānetvā ‘‘ṭhapitassa tū’’ti yojetabbaṃ. Atha vā nipātānamanekatthattā yathāṭhāne ṭhitānameva visesatthe <bold>hi</bold>-saddo, pasiddhiyaṃ <bold>tu</bold>-saddo ca yojetabbo. Vinicchayo veditabboti yojanā. Dīghato vā tiriyato vā pasāretvā <pageBreak edition="M" number="1.0079" /> cīvaravaṃse nikkhittassa cīvarassa vinicchayo pana saṃharitvā cīvaravaṃse ṭhapitacīvaravinicchayo viya vutto, ‘‘orimantena…pe… pārājikaṃ bhave’’ti gāthāttaye vuttanayena veditabboti attho.</paragraph>
<paragraph line="192" number="91"><bold>Sikkāyā</bold>ti olambikādhāre. Yaṃ bhaṇḍakanti sambandho. <bold>Pakkhipitvā</bold>ti nivesetvā. <bold>Laggitaṃ hotī</bold>ti olambitaṃ hoti. <bold>‘‘Sikkāto taṃ haranto vā cuto’’</bold>ti etasmiṃ vikappe <pageBreak edition="V" number="1.0061" /> sikkāya phuṭṭhaṭṭhānavasena ṭhānācāvanaṃ veditabbaṃ. Dutiyavikappe sikkāya, bandhanaṭṭhānassa ca bhittipasse phuṭṭhaṭṭhānaṃ yadi siyā, tassa ca vasena ṭhānācāvanaṃ veditabbaṃ.</paragraph>
<paragraph line="193" number="92-3"><bold>Kuntādī</bold>ti <bold>ādi</bold>-saddena bhindivālādi dīghavatthu gahetabbaṃ. Taṭṭikākhāṇukā viya bhittiyaṃ paṭipāṭiyā nivesitāni migasiṅgāni vā sūlāni vā <bold>nāgadantā</bold> nāma. <bold>Agge vā</bold>ti kuntaphalakoṭiyaṃ vā. <bold>Bunde vā</bold>ti kuntadantamūle vā. <bold>Parikaḍḍhato</bold>ti ujukaṃ ākaḍḍhato.</paragraph>
<paragraph line="194"><bold>Phuṭṭhokāsa</bold>nti tasmiṃ tasmiṃ nāgadante phuṭṭhaṭṭhānaṃ atikkāmayato kesaggamattena parājayo siyāti sambandho, ṭhapitaṭṭhapitaṭṭhānaṃ vihāya kesaggamattampi atikkāmayato pārājikanti attho. Kesaggena antarena hetunā parājayoti gahetabbaṃ, kesaggamattampi apanayanahetu pārājikaṃ hotīti attho.</paragraph>
<paragraph line="195" number="94-5"> Evaṃ dīghato ākaḍḍhane, ukkhipane ca vinicchayaṃ dassetvā tiriyaṃ ākaḍḍhane, parato nayane ca vinicchayaṃ dassetumāha <bold>‘‘pākārābhimukho’’</bold>tiādi. <bold>Ākaḍḍhatī</bold>ti attano <pageBreak edition="M" number="1.0080" /> ṭhitaṭṭhānābhimukhaṃ āviñchati. <bold>Orimantaphuṭṭhokāsa</bold>nti orimantena phuṭṭhokāsaṃ, attano disāya kuntadaṇḍena phuṭṭhokāsanti attho. Ettha accayanakiriyāsambandhe sāmivacanappasaṅge upayogavacanaṃ. ‘‘Sakammakadhātuppayoge upayogavacanassa māgadhikavohāre dassanato kammattheyeva upayogavacana’’nti eke vadanti, etaṃ kaccāyanalakkhaṇena samānaṃ. <bold>Itarantaccaye</bold>ti itarantena kato accayoti itarantaccayo, majjhepadalopasamāso, pārimantena kattabbātikkame kateti attho. Kesaggena cutoti yojanā. Yathāvuttoyeva attho.</paragraph>
<paragraph line="196"><bold>Parato pellantassā</bold>ti parato katvā pellantassa, bhittipassābhimukhaṃ katvā nippīḷentassāti attho. <bold>Tathevā</bold>ti ‘‘kesaggena cuto’’ti ākaḍḍhati. <bold>Ṭhapitepi ca</bold> kuntādimhi ayaṃ nayoti yojanā. ‘‘Kesaggenā’’tiādinā ayameva vinicchayanayo vattabboti attho.</paragraph>
<paragraph line="197" number="96"> Tālassa phalaṃ cālentassa <bold>assa</bold> bhikkhuno <bold>yena</bold> phalena <bold>vatthu</bold> pañcamāsakaṃ pūrati, <bold>tasmiṃ</bold> phale bandhanā mutte pārājikaṃ bhaveti yojanā.</paragraph>
<paragraph line="198" number="97"><bold>Tālassa</bold><pageBreak edition="V" number="1.0062" /><bold>piṇḍiṃ chindatī</bold>ti tālaphalakaṇṇikaṃ chindati. Yāya vatthu pūrati, tassā chinnamattāya ‘‘assa pārājikaṃ siyā’’ti heṭṭhā vuttanayo idhāpi yojetabbo. Tālapiṇḍi sace ākāsagatā hoti, piṇḍimūlameva ṭhānaṃ. Paṇṇadaṇḍe vā paṇṇe vā apassāya ṭhitā ce, ṭhitaṭṭhānehi saha piṇḍimūlaṃ gahetvā ṭhānabhedaṃ ñatvā ṭhānācāvanena pārājikampi daṭṭhabbaṃ. <bold>Eseva nayo</bold>ti ‘‘yena vatthu pūrati, tasmiṃ bandhanā mutte assa pārājikaṃ siyā’’ti yathāvutto eva nayo. Etesu sabbesu <pageBreak edition="M" number="1.0081" /> ṭhānesu pārājikavītikkamato pubbabhāgānantarappayoge thullaccayañca sahapayoge pācittiyaṭṭhāne dukkaṭañca tatopi pubbapayoge pācittiyaṭṭhāne pācittiyañca dukkaṭañca gamanadutiyapariyesanādiavasesapayogesu adinnādānapubbakattā dukkaṭañca asammuyhantehi veditabbaṃ.</paragraph>
<centered line="199">Vehāsaṭṭhakathāvaṇṇanā.</centered>
<paragraph line="200" number="98"> Udake nidhiṭṭhānaṃ gacchatoti sambandho. Agambhīrodake nidhiṭṭhānaṃ padavārena gacchato pade pade pubbapayoge <bold>dukkaṭaṃ</bold> hotīti yojanā. <bold>Gambhīre pana tathā</bold>ti ‘‘padavārena gacchato dukkaṭa’’nti yathāvuttamatidisati. <bold>Gacchato</bold>ti tarato, hatthaṃ acāletvā tarantassa padavāragaṇanāya, hatthena ca vāyamantassa ‘‘padavārenā’’ti idaṃ upalakkhaṇanti katvā hatthavāragaṇanāya padavāragaṇanāya dukkaṭāni veditabbāni. Tena vuttaṃ <bold>aṭṭhakathāyaṃ</bold> ‘‘gambhīre hatthehi vā pādehi vā payogaṃ karontassa hatthavārehi vā padavārehi vā payoge payoge dukkaṭa’’nti (pārā. aṭṭha. 1.98).</paragraph>
<paragraph line="201"><bold>Ummujjanādisū</bold>ti ettha <bold>ādi</bold>-saddena nimujjanaṃ saṅgaṇhāti. Etthāpi ‘‘tathā’’ti anuvattamānattā payoge payoge dukkaṭanti ayamattho veditabbo. Nihitakumbhiyā gahaṇatthaṃ nimujjanummujjanesupi hatthavārena, padavārena, hatthapadavārehi ca dukkaṭamevāti vuttaṃ hoti. Tenāha <bold>aṭṭhakathāyaṃ</bold> ‘‘eseva nayo kumbhigahaṇatthaṃ nimujjanummujjanesū’’ti (pārā. aṭṭha. 1.98).</paragraph>
<paragraph line="202">Imissā gāthāya ‘‘nidhiṭṭhānaṃ gacchato dukkaṭa’’nti vacanato tathā gacchantassa udakasappacaṇḍamacchadassanena bhāyitvā palāyantassa gamanassa atadatthattā anāpattīti byatirekena <pageBreak edition="V" number="1.0063" /> viññāyati. Ettha dutiyapariyesanādisabbapayogesu pācittiyaṭṭhāne <pageBreak edition="M" number="1.0082" /> pācittiyañca pācittiyena saha dukkaṭañca avasesapayogesu suddhadukkaṭañca sahapayoge bhājanāmasane anāmāsadukkaṭañca phandāpane thullaccayañca ṭhānācāvane pārājikañca nidhikumbhiyā vuttanayena viññātuṃ sakkāti na vuttanti daṭṭhabbaṃ. Tattha ṭhānabhedo pañcadhā hoti, idha pīḷetvā osāretuṃ sakkuṇeyyattā adhodisāya saha chabbidhaṃ hotīti ayametesaṃ viseso.</paragraph>
<paragraph line="203" number="99"><bold>Tattha jātakapupphesū</bold>ti tasmiṃ jale ruḷhesu uppalādikusumesu, niddhāraṇe bhummaṃ. <bold>Yena pupphenā</bold>ti niddhāritabbaṃ. <bold>Chindato</bold>ti ettha vattamānakālavasena atthaṃ aggahetvā ‘‘chinnavato’’ti bhūtavasena attho gahetabbo. Evaṃ aggahite antimassa payogassa yāva anuparamo, thullaccayārahattā pārājikavacanassa vatthuvirodhitāya ca imasseva pacchimakusumassa kantanakāle pupphanāḷapasse tacamattepi acchinne pārājikaṃ natthīti dassetuṃ ‘‘ekanāḷa…pe… parirakkhatī’’ti ettheva anantare vuccamānanayassa viruddhattā ca imaṃ vinicchayaṃ dassetuṃ likhitassa ‘‘yasmiṃ pupphe vatthu pūrati, tasmiṃ chinnamatte pārājika’’nti (pārā. aṭṭha. 1.98) <bold>aṭṭhakathā</bold>vacanassa viruddhattā ca vattamānakālamagahetvā bhūtakālasseva gahetabbattā ‘‘kadā devadatta āgatosī’’ti pañhassa ‘‘esohamāgacchāmi, āgacchantaṃ mā maṃ vijjhā’’ti uttare viya vattamānasamīpe vattamānevāti bhūte vattamānabyapadesato vuttanti daṭṭhabbaṃ.</paragraph>
<paragraph line="204" number="100"><bold>‘‘Uppalajātiyā’’</bold>ti iminā ‘‘padumajātiyā’’ti byatirekato vuttattā ‘‘padumajātikānaṃ pana daṇḍe chinne abbhantare suttaṃ acchinnampi rakkhatī’’ti (pārā. aṭṭha. 1.98) <bold>aṭṭhakathā</bold>nayo saṅgahitoti <pageBreak edition="M" number="1.0083" /> daṭṭhabbaṃ. <bold>Ekanāḷassa vā passe</bold>ti ‘‘nāḷassa ekapasse’’ti vattabbe gāthābandhasukhatthaṃ vuttanti veditabbaṃ. <bold>Tato</bold>ti nāḷato.</paragraph>
<paragraph line="205" number="101"> Bhārabaddhakusumesu vinicchayassa vakkhamānattā <bold>chinditvā ṭhapitesū</bold>ti abaddhakusumavasena gahetabbaṃ. <bold>Pubbe vuttanayenā</bold>ti tatrajātakakusumesu vuttavinicchayānusārena. ‘‘Yena pupphena pūrati, tasmiṃ chinnamatte’’ti avatvā gahitamatte pārājikanti yojanā cettha viseso.</paragraph>
<paragraph line="206" number="102"> Bhāraṃ katvā baddhāni <bold>bhārabaddhānī</bold>ti majjhapadalopīsamāso. <bold>Pupphānī</bold>ti pādagghanakāni <pageBreak edition="V" number="1.0064" /> uppalādikusumāni. <bold>Chasvākāresū</bold>ti udake osīdāpetuṃ sakkuṇeyyattā adhodisāya saha catasso disā, uddhanti imāsu chasu disāsu, niddhāraṇe bhummaṃ. <bold>Kenaci ākārenā</bold>ti niddhāretabbadassanaṃ. Ṭhānācāvanassa sādhakatamattā karaṇeyeva karaṇavacanaṃ. <bold>Nassatī</bold>ti pādagghanakapupphānaṃ ṭhānācāvanena pārājikamāpajjitvā lokiyalokuttarānaṃ anavasesaguṇānaṃ patiṭṭhānabhūtaṃ pātimokkhasaṃvarasīlaṃ nāsetvā sayaṃ guṇamaraṇena mīyatīti attho.</paragraph>
<paragraph line="207" number="103"><bold>Pupphānaṃ kalāpa</bold>nti pādagghanakauppalādikusumakalāpaṃ. <bold>Udakaṃ cāletvā</bold>ti yathā vīci uṭṭhāti, tathā cāletvā. <bold>Pupphaṭṭhānā</bold>ti pupphānaṃ ṭhitaṭṭhānā. <bold>Cāvetī</bold>ti kalāpaṃ kesaggamattampi apaneti. ‘‘Pupphaṃ ṭhānā cāvetī’’ti katthaci potthakesu pāṭho dissati. Pupphakalāpasseva gahitattā purimoyeva gahetabbo.</paragraph>
<paragraph line="208" number="104"><bold>‘‘Ettha gataṃ gahessāmī’’</bold>ti saha pāṭhasesena yojanā. <bold>Parikappetī</bold>ti ‘‘ettha gataṃ gahessāmī’’ti ṭhānaṃ paricchinditvā <pageBreak edition="M" number="1.0084" /> takketi. <bold>Rakkhatī</bold>ti ṭhānācāvanepi sati so parikappo pārājikāpattito taṃ bhikkhuṃ rakkhati. <bold>Gataṭṭhānā</bold>ti pupphakalāpena gataṃ sampattañca taṃ ṭhānañcāti viggaho. <bold>‘‘Uddharanto’’</bold>ti etena ‘‘pupphānaṃ kalāpa’’nti ānetvā sambandhitabbaṃ. <bold>‘‘Kataṭṭhānā’’</bold>tipi pāṭho, katā pupphānaṃ ṭhānā uddharantoti sambandho. Udakaṃ cāletvā vīciyo uṭṭhāpetvā vīcippahārena udakapiṭṭhena parikappitaṭṭhānaṃ sampattaṃ pupphakalāpaṃ ṭhitaṭṭhānā uddharanto kesaggamattampi ṭhānā cāventoti attho. <bold>‘‘Ṭhānā’’</bold>ti idaṃ ‘‘bhaṭṭho’’ti iminā sambandhanīyaṃ. <bold>Bhaṭṭho nāma pavuccatī</bold>ti attanā samādāya rakkhiyamānā pātimokkhasaṃvarasīlasaṅkhātasabbaguṇaratanaṅkurābhinibbattaṭṭhānā patito nāma hotīti pavuccati.</paragraph>
<paragraph line="209" number="105"><bold>Jalato accuggatassā</bold>ti ettha ‘‘pupphassā’’ti sāmatthiyā labbhati. Jalapiṭṭhito accuggatassa pupphassa sakalajalaṃ ṭhānaṃ, kaddamapiṭṭhito paṭṭhāya udakapiṭṭhipariyantaṃ pupphadaṇḍena pharitvā ṭhitaṃ sabbamudakaṃ ṭhānanti vuttaṃ hoti. <bold>Uppāṭetvā</bold>ti pupphaggaṃ ākaḍḍhitvā uppīḷetvā. <bold>Tato</bold>ti tasmā pupphaṭṭhānabhūtasakalajalarāsito. <bold>Uju</bold>nti ujuṃ katvā. <bold>Uddharato</bold>ti uppāṭentassa.</paragraph>
<paragraph line="210" number="106"><bold>Nāḷante</bold>ti uppāṭitapupphanāḷassa mūlakoṭiyā. <bold>Jalato</bold>ti udakapiṭṭhito. Muttamatte <pageBreak edition="V" number="1.0065" /> kesaggamattaṃ dūraṃ katvāti pāṭhasesayojanā kātabbā. ‘‘Jalato’’ti paṭhamatatiyapādesu dvikkhattuṃ vacanaṃ atthāvisesepi padāvuttialaṅkāre aḍḍhayamakavasena vuttattā punaruttidoso na hotīti veditabbaṃ. ‘‘Muttamatte, amutte’’ti ca sambandhitabbaṃ, atthānaṃ vā visesato ubhayattha vuttanti veditabbaṃ. Tasmiṃ nāḷanteti sambandho.</paragraph>
<paragraph line="211" number="107"><bold>Tassa</bold><pageBreak edition="M" number="1.0085" /> nāmetvā uppāṭitassa. Saha gacchena uppāṭitassāpi ayameva vinicchayo. Idha pana sabbapupphapaṇṇanāḷāni mūlato pabhuti paṭhamaṃ ṭhitaṭṭhānato apanāmanavasena ṭhānācāvanaṃ veditabbaṃ. Evaṃ pupphādīni uppāṭentassa bhūtagāmavikopanāpattiyā ṭhāne sahapayogadukkaṭaṃ hotīti veditabbaṃ.</paragraph>
<paragraph line="212" number="108-9"> Baḷisādimacchaggahaṇopakaraṇānaṃ vacanato, jale ṭhitamatamacchānaṃ vinicchayassa ca vakkhamānattā <bold>macche</bold>ti jīvamānakamacchānaṃ gahaṇaṃ. Upalakkhaṇavasena vā avuttasamuccayattha <bold>vā</bold>-saddena vā khipakādīni macchavadhopakaraṇāni vuttānevāti daṭṭhabbaṃ. <bold>Vatthū</bold>ti pādo. <bold>Tasmiṃ</bold> macche. Uddhaṭoyeva <bold>uddhaṭamatto,</bold> maccho, tasmiṃ. <bold>Jalā</bold>ti udakato kesaggamattampi apanetvā ukkhittamatteti vuttaṃ hoti.</paragraph>
<paragraph line="213" number="110"> Pupphānaṃ viya macchānampi ṭhitaṭṭhānameva ṭhānanti aggahetvā sakalajalaṃ ṭhānaṃ katvā kasmā vuttanti āha <bold>‘‘ṭhānaṃ salilajānaṃ hī’’</bold>tiādi. Salile jātā <bold>salilajā,</bold> iti pakaraṇato macchāyeva vuccanti. Atthappakaraṇasaddantarasannidhānādīhi saddā visesatthaṃ vadantīti. <bold>Hī</bold>ti pasiddhiyaṃ. <bold>Kevala</bold>nti avadhāraṇe, jalamevāti vuttaṃ hoti. Iminā bahiudakaṃ nivattitaṃ hoti. Sakalaṃ jalameva ṭhānaṃ yasmā, tasmā salilaṭṭhaṃ jalā vimocento pārājiko hotīti hetuhetumantabhāvena yojanā veditabbā. Āpannaṃ parājetīti <bold>pārājikā,</bold> āpatti, sā etassa atthīti <bold>pārājiko,</bold> puggalo.</paragraph>
<paragraph line="214" number="111"><bold>Nīraṃ</bold> udakaṃ. Vārimhi jale jāto <bold>vārijo,</bold> iti pakaraṇato macchova gayhati. Eteneva ākāse uppatitamaccho <pageBreak edition="M" number="1.0086" />, gocaratthāya ca thalamuggatakummādayo upalakkhitāti veditabbaṃ. Tesaṃ gahaṇe vinicchayo ākāsaṭṭhathalaṭṭhakathāya vuttanayena veditabbo. <bold>Bhaṇḍagghena viniddise</bold>ti dukkaṭādivatthuno <pageBreak edition="V" number="1.0066" /> bhaṇḍassa agghavasena dukkaṭathullaccayapārājikāpattiyo vadeyyāti attho.</paragraph>
<paragraph line="215" number="112"><bold>Taḷāke</bold>ti sarasmiṃ, iminā ca vāpipokkharaṇisobbhādijalāsayā saṅgayhanti. <bold>Nadiyā</bold>ti ninnagāya, iminā ca kandarādayo saṅgayhanti. <bold>Ninne</bold>ti āvāṭe. <bold>Macchavisaṃ nāmā</bold>ti ettha <bold>nāma</bold>-saddo saññāyaṃ. Macchavisanāmakaṃ madanaphalādikaṃ daṭṭhabbaṃ. <bold>Gate</bold>ti visapakkhipake macchaghātake gate.</paragraph>
<paragraph line="216" number="114"><bold>Sāmikesū</bold>ti visaṃ yojetvā gatesu macchasāmikesu. <bold>Āharantesū</bold>ti āharāpentesu. <bold>Bhaṇḍadeyya</bold>nti bhaṇḍañca taṃ deyyañcāti viggaho, attanā gahitavatthuṃ vā tadagghanakaṃ vā bhaṇḍaṃ dātabbanti attho.</paragraph>
<paragraph line="217" number="115"><bold>Macche</bold>ti matamacche. <bold>Sese</bold>ti namatamacche.</paragraph>
<paragraph line="218" number="116"><bold>Amatesu</bold> gahitesūti pakaraṇato labbhati, nimittatthe cetaṃ bhummaṃ. <bold>Anāpattiṃ vadantī</bold>ti adinnādānāpattiyā anāpattiṃ vadanti, māraṇappattiyā pācittiyaṃ hoteva. Ayañca vinicchayo arakkhitaagopitesu assāmikataḷākādīsu veditabbo.</paragraph>
<centered line="219">Udakaṭṭhakathāvaṇṇanā.</centered>
<paragraph line="220" number="117"><bold>Nāva</bold>nti ettha ‘‘nāvā nāma yāya taratī’’ti (pārā. 99) vacanato jalatāraṇārahaṃ antamaso ekampi vahantaṃ rajanadoṇiveṇukalāpādikaṃ <pageBreak edition="M" number="1.0087" /> veditabbaṃ. <bold>Nāvaṭṭhaṃ</bold> nāma <bold>bhaṇḍaṃ</bold> yaṃ kiñci indriyabaddhaṃ vā anindriyabaddhaṃ vā. <bold>‘‘Thenetvā gaṇhissāmī’’</bold>ti iminā ‘‘theyyacittassā’’ti imamatthaṃ viññāpeti. <bold>Pāduddhāre</bold>ti dutiyapariyesanādiatthaṃ gacchantassa pade pade. <bold>Dosā</bold>ti dukkaṭāpattiyo. <bold>Vuttā</bold>ti ‘‘nāvaṭṭhaṃ bhaṇḍaṃ avaharissāmī’ti theyyacitto dutiyaṃ vā pariyesati gacchati vā, āpatti dukkaṭassā’’ti (pārā. 99) <bold>padabhājaniyaṃ</bold> bhagavatā vuttā, iminā pubbapayogasahapayogadukkaṭāni, phandāpane thullaccayaṃ, ṭhānācāvane pārājikañca upalakkhaṇavasena dassitanti veditabbaṃ.</paragraph>
<paragraph line="221" number="118"><bold>Caṇḍasote</bold>ti <pageBreak edition="V" number="1.0067" /> vegena gacchante udakappavāhe, ‘‘caṇḍasote’’ti iminā bandhanaṃ vinā sabhāvena aṭṭhitabhāvassa sūcanato <bold>‘‘bandhanameva ṭhāna’’</bold>nti vuttaṭṭhānaparicchedassa kāraṇaṃ dassitanti veditabbaṃ. Yasmā caṇḍasote baddhā, tasmā bandhanamekameva ṭhānaṃ matanti vuttaṃ hoti. <bold>Tasmi</bold>nti bandhane. <bold>Dhīrā</bold> vinayadharā.</paragraph>
<paragraph line="222" number="119-120"><bold>‘‘Niccale udake nāva-mabandhanamavaṭṭhita’’</bold>nti iminā chadhā ṭhānaparicchedassa labbhamānatte kāraṇaṃ dasseti. Nāvaṃ kaḍḍhato tassa pārājikanti sambandho. Punapi kiṃ karontoti āha <bold>‘‘ekenantena samphuṭṭha’’</bold>ntiādi. Taṃ nāvaṃ atikkāmayatoti sambandho. Etthāpi ‘‘kaḍḍhitavato atikkamitavato’’ti bhūtavasena attho yojetabbo. Yamettha vattabbaṃ, taṃ heṭṭhā vuttanayameva.</paragraph>
<paragraph line="223" number="121"> Evaṃ catupassākaḍḍhane vinicchayaṃ dassetvā idāni uddhaṃ, adho ca ukkhipanaosīdāpanesu vinicchayaṃ dassetumāha <bold>‘‘tathā’’</bold>tiādi. <bold>Tathā</bold>ti ‘‘tassa pārājika’’nti ākaḍḍhati. Kasmiṃ <pageBreak edition="M" number="1.0088" /> kāleti āha <bold>‘‘uddhaṃ kesaggamattampī’’</bold>tiādi. <bold>Adhonāvātala</bold>nti nāvātalassa adho adhonāvātalaṃ, tasmiṃ uddhaṃ kesaggamattampi udakamhā vimociteti iminā sambandho. Tena phuṭṭhaṃ kesaggamattampi mukhavaṭṭiyā vimociteti yojanā. <bold>Tenā</bold>ti adhonāvātalena phuṭṭhe udake mukhavaṭṭiyā karaṇabhūtāya kesaggamattampi vimociteti gahetabbaṃ.</paragraph>
<paragraph line="224" number="122"> Tīre bandhitvā pana niccale jale ṭhapitā <bold>yā</bold> nāvā, <bold>tassā</bold> nāvāya <bold>ṭhānaṃ</bold> bandhanañca ṭhitokāso cāti dvidhā matanti yojanā.</paragraph>
<paragraph line="225" number="123"><bold>Pubbaṃ</bold> paṭhamaṃ bandhanassa vimocane thullaccayaṃ hotīti yojanā. <bold>Kenacupāyenā</bold>ti ‘‘purato pacchato vāpī’’tiādikkamena yathāvuttopāyachakkesu yena kenaci upāyenāti attho. <bold>Ṭhānā cāveti</bold> nāvaṃ.</paragraph>
<paragraph line="226" number="124"><bold>Paṭhamaṃ ṭhānā cāvetvā</bold>ti ‘‘purato pacchato vā’’tiādinā yathāvuttesu chasu ākāresu aññatarena ākārena nāvaṃ ṭhapitaṭṭhānato paṭhamaṃ cāvetvā. <bold>Eseva ca nayo</bold>ti nāvāya <pageBreak edition="V" number="1.0068" /> paṭhamaṃ ṭhitaṭṭhānato cāvane thullaccayaṃ, pacchā bandhanamocane pārājikanti eseva nayo netabboti attho. Ettha ca ‘‘tīre bandhitvā niccale udake ṭhapitanāvāya bandhanañca ṭhitokāso cāti dve ṭhānāni, taṃ paṭhamaṃ bandhanā moceti, thullaccayaṃ. Pacchā channaṃ ākārānaṃ aññatarena ṭhānā cāveti, pārājikaṃ. Paṭhamaṃ ṭhānā cāvetvā pacchā bandhanamocanepi eseva nayo’’ti (pārā. 99) <bold>aṭṭhakathāyaṃ</bold> vuttavinicchayo saṅgahito. Āmasanaphandāpanesu dukkaṭathullaccayāni heṭṭhā kumbhiyaṃ vuttanayeneva ñātuṃ sakkuṇeyyattā na vuttānīti veditabbaṃ. Evamuparipi.</paragraph>
<paragraph line="227" number="125"><bold>Ussāretvā</bold>ti <pageBreak edition="M" number="1.0089" /> udakato thalaṃ āropetvā. <bold>Nikujjitvā</bold>ti adhomukhaṃ katvā. Thale ṭhapitāya nāvāya mukhavaṭṭiyā phuṭṭhokāso eva ṭhānanti yojanā. <bold>Hī</bold>ti viseso, tena jalaṭṭhato thalaṭṭhāya nāvāya vuttaṃ visesaṃ joteti.</paragraph>
<paragraph line="228" number="126"> Ettha adho osīdāpanassa alabbhamānatāya taṃ vinā itaresaṃ pañcannaṃ ākārānaṃ vasena ṭhānācāvanaṃ dassetumāha <bold>‘‘ñeyyo’’</bold>tiādi. <bold>Yato kutocī</bold>ti tiriyaṃ catassannaṃ, uparidisāya ca vasena yaṃ kiñci disābhimukhaṃ kesaggamattampi atikkamento.</paragraph>
<paragraph line="229" number="127"><bold>Ukkujjitāyapī</bold>ti uddhaṃmukhaṃ ṭhapitāyapi. <bold>Ghaṭikāna</bold>nti dārukhaṇḍānaṃ. <bold>‘‘Tathā’’</bold>ti iminā ‘‘ñeyyo ṭhānaparicchedo’’tiādinā vuttanayaṃ atidisati. So pana ukkujjitvā bhūmiyaṃ ṭhapitanāvāya yujjati. Ghaṭikānaṃ upari ṭhapitāya pana nāgadantesu ṭhapitakunte vuttavinicchayo yujjati.</paragraph>
<paragraph line="230" number="128"><bold>‘‘Theyyā’’</bold>ti idaṃ ‘‘pājentassā’’ti visesanaṃ. <bold>Titthe</bold>ti titthāsannajale. <bold>Arittenā</bold>ti kenipātena. <bold>Phiyenā</bold>ti pājanaphalakena. <bold>Pājentassā</bold>ti pesentassa. <bold>‘‘Taṃ pājetī’’</bold>tipi pāṭho dissati, <bold>taṃ</bold> nāvaṃ yo <bold>pājeti,</bold> tassa <bold>parājayo</bold>ti attho.</paragraph>
<paragraph line="231" number="129-30"><bold>Chatta</bold>nti ātapavāraṇaṃ. <bold>Paṇāmetvā</bold>ti yathā vātaṃ gaṇhāti, tathā paṇāmetvā. <bold>Ussāpetvāva cīvara</bold>nti cīvaraṃ uddhaṃ uccāretvā vā. Gāthāchandavasena ‘va’iti rassattaṃ. <bold>Laṅkārasadisa</bold>nti pasāritapaṭasarikkhakaṃ. <bold>Samīraṇa</bold>nti mālutaṃ. <bold>Na doso tassa vijjatī</bold>ti idaṃ vātassa <pageBreak edition="M" number="1.0090" /><pageBreak edition="V" number="1.0069" /> avijjamānakkhaṇe evaṃ karoto pacchā āgatena vātena nītanāvāya vasena vuttaṃ. Vāyamāne pana vāte evaṃ karontassa āpattiyevāti daṭṭhabbaṃ.</paragraph>
<paragraph line="232" number="131-2"> Sayameva upāgatanti sambandho. Gāmasamīpe titthaṃ <bold>gāmatitthaṃ. Ta</bold>nti nāvaṃ. <bold>Ṭhānā</bold>ti chattena vā cīvarena vā gahitavātena gantvā gāmatitthe ṭhitaṭṭhānā. <bold>Acālento</bold>ti phandāpanampi akaronto, iminā thullaccayassāpi abhāvaṃ dasseti. <bold>‘‘Acāvento’’</bold>tipi pāṭho, ṭhitaṭṭhānato kesaggamattampi anapanentoti attho, iminā pārājikābhāvaṃ dasseti. <bold>Kiṇitvā</bold>ti mūlena vikkiṇitvā. <bold>Sayameva ca gacchanti</bold>nti ettha <bold>ca</bold>-kāro vattabbantarasamuccaye. Tathā paṇāmitachattena vā ussāpitacīvarena vā gahitavātena attanā gacchantiṃ. <bold>Ṭhānā cāvetī</bold>ti attanā icchitadisābhimukhaṃ katvā pājanavasena gamanaṭṭhānā cāveti.</paragraph>
<centered line="233">Nāvaṭṭhakathāvaṇṇanā.</centered>
<paragraph line="234" number="133-4"> Yanti etenāti <bold>yānaṃ</bold>. Ramayatīti <bold>ratho</bold>. Vahati, vuyhati, vahanti etenāti vā <bold>vayhaṃ</bold>. ‘‘Upari maṇḍapasadisaṃ padaracchannaṃ, sabbapāliguṇṭhimaṃ vā chādetvā’’ti (pārā. aṭṭha. 1.100) <bold>aṭṭhakathāyaṃ</bold> vuttanayena kataṃ sakaṭaṃ vayhaṃ nāma. <bold>Sandamānikā</bold>ti ‘‘ubhosu passesu suvaṇṇarajatādimayā gopānasiyo datvā garuḷapakkhakanayena katā sandamānikā’’ti (pārā. aṭṭha. 1.100) <bold>aṭṭhakathāyaṃ</bold> vuttanayena katayānaviseso. <bold>Ṭhānā cāvanayogasmi</bold>nti ṭhānā cāvanappayoge.</paragraph>
<paragraph line="235" number="135-6"> Dasaṭṭhānācāvanavasena pārājikaṃ vadantehi paṭhamaṃ ṭhānabhedassa ñātabbattā taṃ dassetvā āpattibhedaṃ dassetumāha <pageBreak edition="M" number="1.0091" /><bold>‘‘yānassa dukayuttassā’’</bold>tiādi. <bold>Dukayuttassā</bold>ti dukaṃ goyugaṃ yuttassa yassāti, yutte yasminti vā viggaho. <bold>Dasa ṭhānānī</bold>ti dvinnaṃ goṇānaṃ aṭṭha pādā, dve ca cakkānīti etesaṃ dasannaṃ patiṭṭhitaṭṭhānānaṃ vasena dasa ṭhānāni vadeyyāti attho. Eteneva nayena catuyuttādiyāne aṭṭhārasāti ṭhānabhedassa nayo dassito hoti. <bold>Yānaṃ pājayato</bold>ti sakaṭādiyānaṃ pesayato. ‘‘Dhureti yugāsanne’’ti aṭṭhakathāya <bold>gaṇṭhipade</bold> vuttaṃ. Rathīsāya yugena saddhiṃ bandhanaṭṭhānāsanneti vuttaṃ hoti. <bold>‘‘Dhura’’</bold>nti ca yugasseva nāmaṃ. ‘‘Dhuraṃ chaḍḍetvā, dhuraṃ āropetvā’’ti (pārā. aṭṭha. 1.100) <bold>aṭṭhakathā</bold>vacanato taṃsahacariyāya sambandhanaṭṭhānampi <pageBreak edition="V" number="1.0070" /> dhuraṃ nāma. Idha pana gaṅgā-saddo viya gaṅgāsamīpe dhurasamīpe pājakassa nisajjārahaṭṭhāne dhurassa vattamānatā labbhati.</paragraph>
<paragraph line="236">Goṇānaṃ pāduddhāre tassa thullaccayaṃ viniddiseti yojanā. Idañca goṇānaṃ avilomakālaṃ sandhāya vuttaṃ. Vilomakāle sambhavantaṃ visesaṃ jotetuṃ <bold>‘‘thullaccayaṃ tu’’</bold> iccatra <bold>tu</bold>-saddena <bold>aṭṭhakathāyaṃ</bold> ‘‘sace pana goṇā ‘nāyaṃ amhākaṃ sāmiko’ti ñatvā dhuraṃ chaḍḍetvā ākaḍḍhantā tiṭṭhanti vā phandanti vā, rakkhati tāva. Goṇe puna ujukaṃ paṭipādetvā dhuraṃ āropetvā daḷhaṃ yojetvā pācanena vijjhitvā pājentassa vuttanayeneva tesaṃ pāduddhārena thullaccaya’’nti vuttaviseso saṅgahitoti daṭṭhabbo. <bold>Cakkānaṃ hī</bold>ti ettha adhikena <bold>hi</bold>-saddena ‘‘sacepi sakaddame magge ekaṃ cakkaṃ kaddame laggaṃ hoti, dutiyaṃ cakkaṃ goṇā parivattentā pavattenti, ekassa pana ṭhitattā na tāva avahāro hoti. Goṇe pana puna ujukaṃ paṭipādetvā pājentassa <pageBreak edition="M" number="1.0092" /> ṭhitacakke kesaggamattaṃ phuṭṭhokāsaṃ atikkante pārājika’’nti (pārā. aṭṭha. 1.100) <bold>aṭṭhakathāyaṃ</bold> vuttaviseso dassito hotīti daṭṭhabbaṃ.</paragraph>
<paragraph line="237" number="137-9"> Ettāvatā yuttayānavinicchayaṃ dassetvā idāni ayuttayānavinicchayaṃ dassetumāha <bold>‘‘ayuttakassā’’</bold>tiādi. Dhurena upatthambhaniyaṃ ṭhitassa tassa ayuttakassāpi ca yānakassa upatthambhanicakkakānaṃ vasena tīṇeva ṭhānāni bhavantīti yojanā. Tattha <bold>ayuttakassā</bold>ti goṇehi ayuttakassa. <bold>Dhurenā</bold>ti yathāvuttanayena dhurayuttaṭṭhānasamīpadesena, sakaṭasīsenāti vuttaṃ hoti. <bold>Upatthambhaniya</bold>nti sakaṭasīsopatthambhaniyā upari ṭhitassa. Upatthambhayati dhuranti upatthambhanī. Sakaṭassa pacchimabhāgopatthambhanatthaṃ dīyamānaṃ daṇḍadvayaṃ pacchimopatthambhanī nāma, purimabhāgassa dīyamānassa upatthambhanī purimopatthambhanī nāmāti ayamupatthambhanīnaṃ viseso. Idha purimopatthambhanī adhippetā. <bold>‘‘Upatthambhanicakkakānaṃ vasena tīṇeva ṭhānānī’’</bold>ti idaṃ heṭṭhā akappakatāya upatthambhaniyā vasena vuttaṃ, kappakatāya pana vasena ‘‘cattārī’’ti vattabbaṃ.</paragraph>
<paragraph line="238"><bold>‘‘Tathā’’</bold>ti iminā ‘‘ṭhānāni tīṇevā’’ti ākaḍḍhati, dārucakkadvayavasena tīṇi ṭhānānīti attho. <bold>‘‘Dārūna’’</bold>nti iminā bahuvacananiddesena rāsikatadārūnaṃ dārukassa ekassāpi phalakassāpi gahaṇaṃ veditabbaṃ. <bold>‘‘Bhūmiyampi dhureneva, tatheva ṭhapitassa cā’’</bold>ti iminā <pageBreak edition="V" number="1.0071" /> tīṇiyeva ṭhānānīti atidisati. Ettha dhuracakkānaṃ patiṭṭhitokāsavasena tīṇi ṭhānāni. Ettha ca <bold>upariṭṭhapitassa cā</bold>ti <bold>ca</bold>-kāraṃ ‘‘bhūmiyaṃ ṭhapitassā’’ti etthāpi yojetvā samuccayaṃ kātuṃ sakkāti. Tattha adhikavacanena ca-kārena <bold>aṭṭhakathāyaṃ</bold> ‘‘yaṃ pana ayuttakaṃ dhure ekāya, pacchato <pageBreak edition="M" number="1.0093" /> ca dvīhi upatthambhanīhi upatthambhetvā ṭhapitaṃ, tassa tiṇṇaṃ upatthambhanīnaṃ, cakkānañca vasena pañca ṭhānāni. Sace dhure upatthambhanī heṭṭhābhāge kappakatā hoti, cha ṭhānānī’’ti (pārā. aṭṭha. 1.100) vuttavinicchayaṃ saṅgaṇhāti.</paragraph>
<paragraph line="239"><bold>Purato pacchato vāpī</bold>ti ettha ‘‘kaḍḍhitvā’’ti pāṭhaseso. <bold>Api</bold>-saddena ‘‘ukkhipitvāpī’’ti avuttaṃ samuccinoti. Yo pana purato kaḍḍhitvā ṭhānā cāveti, yo vā pana pacchato kaḍḍhitvā ṭhānā cāveti, yo vā pana ukkhipitvā ṭhānā cāvetīti yojanā. <bold>Tiṇṇa</bold>nti ime tayo gahitā, ‘‘tesa’’nti sāmatthiyā labbhati, tesaṃ tiṇṇaṃ puggalānanti vuttaṃ hoti. Kadā kiṃ hotīti āha <bold>‘‘thullaccayaṃ tu…pe… parājayo’’</bold>ti. <bold>‘‘Ṭhānā cāve’’</bold>ti idaṃ ‘‘thullaccaya’’nti imināpi sambandhanīyaṃ. <bold>Tu</bold>-saddassa visesajotanatthaṃ upāttattā sāvasesaṭṭhānācāvane phandāpanathullaccayaṃ, niravasesaṭṭhānācāvane pana kate ṭhānācāvanapārājikā vuttā hotīti daṭṭhabbaṃ.</paragraph>
<paragraph line="240" number="140"><bold>Akkhānaṃ sīsakehī</bold>ti akkhassa ubhayakoṭīhi. ‘‘Jātyākhyāyamekasmiṃ bahuvacanamaññatarāya’’miti vacanato ekasmiṃ atthe bahuvacanaṃ yujjati. <bold>‘‘Ṭhitassā’’</bold>ti etassa visesanassa ‘‘yānassā’’ti visesitabbaṃ sāmatthiyā labbhati. ‘‘Ṭhānāni dve’’ti vuttattā yathā sakaṭadhuraṃ bhūmiṃ na phusati, evaṃ uccataresu dvīsu tulādidārūsu dve akkhasīse āropetvā ṭhapitaṃ yānameva gayhati.</paragraph>
<paragraph line="241" number="141"><bold>Kaḍḍhanto</bold>ti dvinnaṃ akkhasīsānaṃ ādhārabhūtesu dārūsu ghaṃsitvā ito cito ca kaḍḍhanto. <bold>Ukkhipanto</bold>ti ujuṃ ṭhitaṭṭhānato uccārento. <bold>Phuṭṭhokāsaccaye</bold>ti phuṭṭhokāsato <pageBreak edition="M" number="1.0094" /> kesaggamattātikkame. <bold>Aññassā</bold>ti yathāvuttappakārato itarassa. <bold>Yassa kassaci</bold> rathādikassa yānassa.</paragraph>
<paragraph line="242" number="142"><bold>Akkhuddhīna</bold>nti catunnaṃ akkharuddhanakaāṇīnaṃ. Akkhassa ubhayakoṭīsu cakkāvuṇanaṭṭhānato <pageBreak edition="V" number="1.0072" /> anto dvīsu sakaṭabāhāsu akkharuddhanatthāya dve aṅguliyo viya ākoṭitā catasso āṇiyo akkhuddhi nāma. <bold>Dhurassā</bold>ti dhurabandhanaṭṭhānāsannassa rathasīsaggassa. <bold>Taṃ</bold> yānaṃ. <bold>Vā</bold>-saddena passe vā gahetvā kaḍḍhanto, majjhe vā gahetvā ukkhipentoti kiriyantaraṃ vikappeti. <bold>Gahetvā</bold>ti ettha ‘‘kaḍḍhanto’’ti pāṭhaseso. <bold>Ṭhānā cāvetī</bold>ti <bold>uddhīsu</bold> gahetvā kaḍḍhanto attano disāya uddhiantena phuṭṭhaṭṭhānaṃ itarena uddhipariyantena kesaggamattampi atikkāmeti.</paragraph>
<paragraph line="243"><bold>‘‘Uddhīsu vā’’</bold>ti sāsaṅkavacanena anuddhikayānassāpi vijjamānattaṃ sūcitaṃ hoti. <bold>Aṭṭhakathāyaṃ</bold> ‘‘atha uddhikhāṇukā na honti, samameva bāhaṃ katvā majjhe vijjhitvā akkhasīsāni pavesitāni honti, taṃ heṭṭhimatalassa samantā sabbaṃ pathaviṃ phusitvā tiṭṭhati, tattha catūsu disāsu, uddhañca phuṭṭhaṭṭhānātikkamavasena pārājikaṃ veditabba’’nti (pārā. aṭṭha. 1.100) vuttavinicchayañca byatirekavasena saṅgaṇhāti.</paragraph>
<paragraph line="244" number="143"><bold>Nābhiyā</bold>ti nābhimukhena. <bold>Ekameva siyā ṭhāna</bold>nti ekaṃ nābhiyā phuṭṭhaṭṭhānameva ṭhānaṃ bhavatīti attho. ‘‘Ekamassa siyā ṭhāna’’nti potthakesu dissati, tato purimapāṭhova sundarataro. <bold>Paricchedopī</bold>ti ettha <bold>pi</bold>-saddo visesatthajotako, paricchedo panāti attho. <bold>Pañcadhā</bold>ti nābhiyā catupassapariyantaṃ, uddhañca pañcadhā, ṭhānācāvanākāro hotīti attho.</paragraph>
<paragraph line="245" number="144"><bold>Ṭhānāni</bold><pageBreak edition="M" number="1.0095" /><bold>dve</bold>ti nemiyā, nābhiyā ca phuṭṭhaṭṭhānavasena dve ṭhānāni. <bold>Assā</bold>ti cakkassa. <bold>Tesaṃ</bold> dvinnaṃ ṭhānānaṃ. Bhittiādiṃ apassāya ṭhapitacakkassāpi hi <bold>aṭṭhakathāyaṃ</bold> vutto ayampi vinicchayo vutto, yopi iminā ca pāṭhena dassito hoti.</paragraph>
<paragraph line="246" number="145"><bold>Anārakkha</bold>nti sāmikena asaṃvihitārakkhaṃ. <bold>Adhodetvā</bold>ti goṇe apesetvā. <bold>Vaṭṭati,</bold> pārājikaṃ na hotīti adhippāyo. Sāmike āharāpente pana bhaṇḍadeyyaṃ hoti.</paragraph>
<centered line="247">Yānaṭṭhakathāvaṇṇanā.</centered>
<paragraph line="248" number="146"> Bhāraṭṭhakathāya <bold>sīsakkhandhakaṭolambavasā</bold>ti evaṃnāmakānaṃ sarīrāvayavānaṃ vasena bhāro <pageBreak edition="V" number="1.0073" /> catubbidho hoti. Tattha sīsabhārādīsu asammohatthaṃ sīsādīnaṃ paricchedo veditabbo – sīsassa tāva purimagale galavāṭako piṭṭhigale kesañci kesante āvaṭṭo hoti, galasseva ubhosu passesu kesañci kesāvaṭṭā oruyha jāyanti, ye ‘‘kaṇṇacūḷikā’’ti vuccanti, tesaṃ adhobhāgo cāti ayaṃ heṭṭhimaparicchedo, tato upari <bold>sīsaṃ,</bold> etthantare ṭhitabhāro <bold>sīsabhāro</bold> nāma.</paragraph>
<paragraph line="249">Ubhosu passesu kaṇṇacūḷikāhi paṭṭhāya heṭṭhā, kapparehi paṭṭhāya upari, piṭṭhigalāvaṭṭato ca galavāṭakato ca paṭṭhāya heṭṭhā, piṭṭhivemajjhāvaṭṭato ca uraparicchedamajjhe hadayaāvāṭato ca paṭṭhāya upari <bold>khandho,</bold> etthantare ṭhitabhāro <bold>khandhabhāro</bold> nāma.</paragraph>
<paragraph line="250">Piṭṭhivemajjhāvaṭṭato <pageBreak edition="M" number="1.0096" />, pana hadayaāvāṭato ca paṭṭhāya heṭṭhā yāva pādanakhasikhā, ayaṃ <bold>kaṭi</bold>paricchedo, etthantare samantato sarīre ṭhitabhāro <bold>kaṭibhāro</bold> nāma.</paragraph>
<paragraph line="251">Kapparato paṭṭhāya pana heṭṭhā yāva hatthanakhasikhā, ayaṃ <bold>olambaka</bold>paricchedo, etthantare ṭhitabhāro <bold>olambako</bold> nāma.</paragraph>
<paragraph line="252">Bharatīti <bold>bhāro,</bold> bharati etena, etasminti vā <bold>bhāro,</bold> iti yathāvuttasīsādayo avayavā vuccanti. Bhāre tiṭṭhatīti <bold>bhāraṭṭhaṃ</bold>. Iti sīsādīsu ṭhitaṃ bhaṇḍaṃ vuccati. ‘‘Bhāroyeva bhāraṭṭha’’nti (pārā. aṭṭha. 1.101) <bold>aṭṭhakathā</bold>vacanato bharīyatīti <bold>bhāro,</bold> kammani siddhena bhāra-saddena bhaṇḍameva vuccati.</paragraph>
<paragraph line="253" number="147"><bold>Sirasmiṃyevā</bold>ti yathāparicchinne sirasi eva. <bold>Sāretī</bold>ti anukkhipanto ito cito ca sāreti. <bold>Thullaccayaṃ siyā</bold>ti phandāpanathullaccayaṃ bhaveyya.</paragraph>
<paragraph line="254" number="148"><bold>Khandha</bold>nti yathāparicchinnameva khandhaṃ. <bold>Oropite</bold>ti ohārite. <bold>Sīsato</bold>ti ettha ‘‘uddha’’nti pāṭhaseso, yathāparicchinnasīsato uparīti attho. <bold>Kesaggamattampī</bold>ti kesaggamattaṃ dūraṃ katvā. <bold>Pi</bold>-saddo pageva tato adhikanti dīpeti. <bold>Mocentopī</bold>ti kesaggena aphusantaṃ apanento. Etthāpi <bold>pi</bold>-saddena na kevalaṃ khandhaṃ oropentasseva pārājikaṃ, apica kho mocentopi <pageBreak edition="V" number="1.0074" /> parājitoti heṭṭhā vuttamapekkhati. Pasibbakādiyamakabhāraṃ pana sīse ca piṭṭhiyañcāti dvīsu ṭhānesu ṭhitattā dvīhi ṭhānehi apanayanena pārājikaṃ hoti, tañca <bold>‘‘sīsato mocento’’</bold>ti imināva ekadesavasena saṅgahitanti daṭṭhabbaṃ.</paragraph>
<paragraph line="255" number="149-50"> Evaṃ <pageBreak edition="M" number="1.0097" /> sīsabhāre vinicchayaṃ dassetvā tadanantaraṃ uddesakkamesu khandhabhārādīsu vinicchaye dassetabbepi avasāne vuttaolambakabhāre vinicchayaṃ dassetvā ādyantabhārānaṃ vuttanayānusārena sesesupi vinicchayaṃ atidisitumāha <bold>‘‘bhāra’’</bold>ntiādi. <bold>Suddhamānaso</bold>ti pātarāsādikāraṇena atheyyacitto, hatthagatabhāraṃ theyyacittena bhūmiyaṃ ṭhapananissajjanādiṃ karontassa hatthato muttamatte pārājikanti idametena upalakkhitanti daṭṭhabbaṃ.</paragraph>
<paragraph line="256"><bold>Ettha vuttanayenevā</bold>ti sīsabhāraolambakabhāresu vuttānusārena. <bold>Sesesupi bhāresū</bold>ti khandhabhārādikesupi. <bold>Matisārena</bold> sāramatinā. <bold>Veditabbo vinicchayo</bold>ti yathāparicchinnesu ṭhānesu ṭhitaṃ pādagghanakaṃ yaṃ kiñci vatthuṃ theyyacittena ‘‘gaṇhissāmī’’ti āmasantassa dukkaṭaṃ, ṭhānā acāvetvā phandāpentassa thullaccayaṃ, yathāparicchinnaṭṭhānātikkamanavasena vā uddhaṃukkhipanavasena vā ṭhānā cāventassa pārājikaṃ hotīti ayaṃ vinicchayo veditabboti attho.</paragraph>
<centered line="257">Bhāraṭṭhakathāvaṇṇanā.</centered>
<paragraph line="258" number="151-3"> Idāni ārāmaṭṭhavinicchayaṃ dassetumāha <bold>‘‘dukkaṭa’’</bold>ntiādi. <bold>Ārāma</bold>nti campakādipupphārāmañca ambādiphalārāmañcāti dvīsu ārāmesu yaṃ kañci ārāmaṃ. Āramanti ettha pupphādikāminoti viggaho, taṃ <bold>ārāmaṃ, abhi</bold>-saddayoge upayogavacanaṃ. <bold>Abhiyuñjato</bold>ti parāyattabhāvaṃ jānanto ‘‘mama santaka’’nti aṭṭaṃ katvā gaṇhituṃ theyyacittena sahāyādibhāvatthaṃ dutiyakapariyesanādivasena abhiyuñjantassa dukkaṭaṃ muninā vuttanti iminā sambandhanīyaṃ, adinnādānassa pubbapayogattā sahapayogagaṇanāya dukkaṭanti bhagavatā <pageBreak edition="M" number="1.0098" /> vuttanti attho. <bold>Dhammaṃ caranto</bold>ti aṭṭaṃ karonto. <bold>Paraṃ</bold> sāmikaṃ <bold>parājeti ce,</bold> sayaṃ sāsanato <bold>parājito</bold>ti yojanā.</paragraph>
<paragraph line="259"><bold>Tassā</bold>ti bhaṇḍasāmino. <bold>Vimatiṃ janayantassā</bold>ti ‘‘iminā saha aṭṭaṃ katvā mama santakaṃ labhissāmi <pageBreak edition="V" number="1.0075" /> vā, na vā’’ti saṃsayaṃ uppādentassa corassa. Yopi dhammaṃ caranto sayaṃ parajjati, tassa ca thullaccayanti yojanā.</paragraph>
<paragraph line="260"><bold>Sāmino dhuranikkhepe</bold>ti ‘‘ayaṃ thaddho kakkhaḷo jīvitabrahmacariyantarāyampi me kareyya, alaṃ dāni mayhaṃ iminā ārāmenā’’ti sāmino dhuranikkhepe sati, attano ‘‘na dassāmī’’ti dhuranikkhepe cāti yojanā. Evaṃ ubhinnaṃ dhuranikkhepe pārājikaṃ. <bold>Tassā</bold>ti abhiyuñjantassa. <bold>Sabbesaṃ kūṭasakkhīnañcā</bold>ti <bold>ca</bold>-kāro luttaniddiṭṭhoti veditabbo. Corassa assāmikabhāvaṃ ñatvāpi tadāyattakaraṇatthaṃ yaṃ kiñci vadantā kūṭasakkhino, tesaṃ sabbesampi bhikkhūnaṃ pārājikaṃ hotīti attho.</paragraph>
<centered line="261">Ārāmaṭṭhakathāvaṇṇanā.</centered>
<paragraph line="262" number="154"> Vihāraṭṭhakathāyaṃ <bold>vihāra</bold>nti upalakkhaṇattā ‘‘pariveṇaṃ vā, āvāsaṃ vā’’ti ca gahetabbaṃ. <bold>Saṅghika</bold>nti cātuddisaṃ saṅghaṃ uddissa bhikkhūnaṃ dinnattā saṅghasantakaṃ. <bold>Kañcī</bold>ti khuddakaṃ, mahantaṃ vāti attho. Acchinditvāna gaṇhituṃ abhiyuñjantassa pārājikā na sijjhatītipi pāṭhasesayojanā. Hetuṃ dasseti <bold>‘‘sabbesaṃ dhuranikkhepābhāvato’’</bold>ti, sabbasseva cātuddisikasaṅghassa dhuranikkhepassa asambhavatoti attho. ‘‘Vihāra’’nti ettakameva avatvā ‘‘saṅghika’’nti visesanena dīghabhāṇakādibhedassa gaṇassa, ekapuggalassa vā dinnavihārādiṃ acchinditvā gaṇhante dhuranikkhepasambhavā pārājikanti vuttaṃ hoti. Ettha vinicchayo ārāme viya <pageBreak edition="M" number="1.0099" /> veditabbo. Imesu tatraṭṭhabhaṇḍe vinicchayo bhūmaṭṭhathalaṭṭhaākāsaṭṭhavehāsaṭṭhesu vuttanayena ñātuṃ sakkāti na vuttoti veditabbo.</paragraph>
<centered line="263">Vihāraṭṭhakathāvaṇṇanā.</centered>
<paragraph line="264" number="155-6"> Khettaṭṭhe <bold>sīsānī</bold>ti valliyo. <bold>Nidampitvānā</bold>ti yathā dhaññamattaṃ hatthagataṃ hoti, tathā katvā. <bold>Asitenā</bold>ti dāttena. <bold>Lāyitvā</bold>ti dāyitvā. Sabbakiriyāpadesu <bold>‘‘sāliādīnaṃ sīsānī’’</bold>ti sambandhanīyaṃ. Sāliādīnaṃ sīsāni nidampitvā gaṇhato yasmiṃ bīje gahite vatthu pūrati, tasmiṃ bandhanā mocite tassa pārājikaṃ bhaveti yojanā. Asitena lāyitvā gaṇhato <pageBreak edition="V" number="1.0076" /> yasmiṃ sīse gahite…pe… bhave, karena chinditvā gaṇhato yassaṃ muṭṭhiyaṃ gahitāyaṃ…pe… bhaveti yojanā. <bold>Bīje</bold>ti vīhādiphale. <bold>Vatthu pūratī</bold>ti pādagghanakaṃ hotīti. <bold>Muṭṭhiya</bold>nti sīsamuṭṭhiyaṃ, bījamuṭṭhiyaṃ vā. <bold>Bandhanā mocite</bold>ti bandhanaṭṭhānato mocite.</paragraph>
<paragraph line="265" number="157"><bold>Daṇḍo vā</bold>ti vatthupūrakavīhidaṇḍo vā. Acchinno rakkhatīti sambandho. <bold>Taco vā</bold>ti tassa daṇḍassa ekapasse challi vā acchinno rakkhaticceva sambandho. <bold>Vā</bold>-ggahaṇena idhāvuttaṃ <bold>aṭṭhakathā</bold>gataṃ (pārā. aṭṭha. 1.104) ‘‘vāko’’ti idaṃ saṅgaṇhāti. <bold>Vāko</bold> nāma daṇḍe vā tace vā bāhiraṃ. Idhāpi taco vā acchinno rakkhatīti yojanā. <bold>Vīhināḷampi vā</bold>ti gahitadhaññasālisīsena patiṭṭhitaṃ vīhikudrūsādigacchānaṃ nāḷaṃ, tacagabbhoti vuttaṃ hoti. <bold>Dīgha</bold>nti dīghaṃ ce hoti. <bold>‘‘Anikkhantovā’’</bold>ti iminā ‘‘daṇḍo’’ti sambandho. ‘‘Tato’’ti pāṭhaseso. Tato <pageBreak edition="M" number="1.0100" /> dīghavīhināḷato sabījavīhisīsadaṇḍo sabbaso chinno chinnakoṭiyā kesaggamattampi bahi anikkhantoti attho. <bold>Rakkhatī</bold>ti taṃ bhikkhuṃ dukkaṭathullaccayapārājikavatthūnaṃ anurūpāpattito pāleti. Mutto ce, na rakkhatīti attho.</paragraph>
<paragraph line="266">Vuttañcetaṃ <bold>aṭṭhakathāyaṃ</bold> ‘‘vīhināḷaṃ dīghampi hoti, yāva antonāḷato vīhisīsadaṇḍako na nikkhamati, tāva rakkhati. Kesaggamattampi nāḷato daṇḍakassa heṭṭhimatale nikkhantamatte bhaṇḍagghavasena kāretabbo’’ti (pārā. 1.104). Tathā imināva vinicchayena <bold>aṭṭhakathāyaṃ</bold> ‘‘lāyitabbavatthupūrakavīhisīsamuṭṭhiyā mūle chinnepi sīsesu acchinnavīhisīsaggehi saddhiṃ jaṭetvā ṭhitesu rakkhati, jaṭaṃ vijaṭetvā viyojitesu yathāvuttapārājikādiāpattiyo hontī’’ti evamādiko vinicchayo ca sūcitoti gahetabbo.</paragraph>
<paragraph line="267" number="158"><bold>Madditvā</bold>ti vīhisīsāni madditvā. <bold>Papphoṭetvā</bold>ti bhusādīni ophunitvā. Ito sāraṃ gaṇhissāmīti parikappetīti yojanā. <bold>Ito</bold>ti vīhisīsato. <bold>Sāraṃ gaṇhissāmī</bold>ti sārabhāgaṃ ādiyissāmi. Sace parikappetīti yojanā. <bold>Rakkhatī</bold>ti vatthupahonakappamāṇaṃ dāttena lāyitvā vā hatthena chinditvā vā ṭhānā cāvetvā gahitampi yāva parikappo na niṭṭhāti, tāva āpattito rakkhatīti attho.</paragraph>
<paragraph line="268" number="159"><bold>Maddanepī</bold>ti vīhisīsamaddanepi. <bold>Uddharaṇepī</bold>ti palālāpanayanepi. <bold>Papphoṭanepī</bold>ti bhusādikacavarāpanayanepi <pageBreak edition="V" number="1.0077" />. <bold>Doso natthī</bold>ti agghavasena pārājikādiāpattiyo na bhavanti, sahapayogadukkaṭaṃ pana hoteva. <bold>Attano…pe… parājayo</bold>ti <pageBreak edition="M" number="1.0101" /> attano paṭhamaṃ parikappitākārena sabbaṃ katvā sārabhāgaṃ gaṇhituṃ attano bhājane pakkhittamatte yathāvuttapārājikādayo hontīti attho.</paragraph>
<paragraph line="269" number="160"> Ettāvatā ‘‘khettaṭṭhaṃ nāma bhaṇḍaṃ khette catūhi ṭhānehi nikkhittaṃ hoti bhūmaṭṭhaṃ thalaṭṭhaṃ ākāsaṭṭhaṃ vehāsaṭṭha’’nti (pārā. 104) vuttāni khettaṭṭhāni cattāri yathāvuttasadisānīti tāni pahāya ‘‘tatthajātaka’’ntiādi <bold>pāḷiyaṃ</bold> āgate tatrajāte vinicchayaṃ dassetvā idāni ‘‘khettaṃ nāma yattha pubbaṇṇaṃ vā aparaṇṇaṃ vā jāyatī’’ti (pārā. 104) evamāgate khettepi vinicchayaṃ dassetumāha <bold>‘‘jāna’’</bold>ntiādi. <bold>Jāna</bold>nti parasantakabhāvaṃ jānanto. <bold>Khīla</bold>nti appitakkharaṃ vā itaraṃ vā pāsāṇādikhīlaṃ. <bold>Saṅkāmetī</bold>ti parāyattabhūmiṃ sāmikā yathā passanti, tathā vā aññathā vā attano santakaṃ kātukāmatāya kesaggamattampi ṭhānaṃ yathā sasantakaṃ hoti, tathā theyyacittena nikhaṇatīti attho.</paragraph>
<paragraph line="270" number="161"> Taṃ pārājikattaṃ tassa kadā hotīti āha <bold>‘‘sāmikānaṃ tu dhuranikkhepane satī’’</bold>ti. ‘‘Hotī’’ti pāṭhaseso. <bold>Tu</bold>-saddena ‘‘attano vā’’ti visesassa saṅgahitattā sāmino nirālayabhāvasaṅkhātadhuranikkhepe ca ‘‘sāmikassa na dassāmī’’ti attano dhuranikkhepe ca tassa pārājikattaṃ hotīti attho. <bold>Evamudīrita</bold>nti ‘‘kesaggamattampī’’ti evaṃ niyamitaṃ kathitaṃ.</paragraph>
<paragraph line="271" number="162"><bold>Yā panā</bold>ti yā bhūmi pana. <bold>Tesu</bold> dvīsu khīlesu. <bold>Ādo thullaccaya</bold>nti paṭhame khīle saṅkāmite so bhikkhu thullaccayaṃ āpajjati. <bold>Dutiye</bold>ti dutiye khīle saṅkāmite parājayo <pageBreak edition="M" number="1.0102" /> hotīti yojanā. Bahūhi khīlehi gahetabbaṭṭhāne pariyantakhīlesu dvīsu vinicchayo ca eteneva vutto hoti. Ettha pana ante khīladvayaṃ vinā avasesakhīlanikhaṇane ca itaresu tadatthesu sabbapayogesu ca dukkaṭaṃ hotīti viseso.</paragraph>
<paragraph line="272" number="163-4"> ‘‘Mamedaṃ santaka’’nti ñāpetukāmoti sambandho. Parasantakāya bhūmiyā parāyattabhāvaṃ ñatvāva theyyacittena kesaggamattampi ṭhānaṃ gaṇhitukāmatāya ‘‘ettakaṃ ṭhānaṃ mama santaka’’nti <pageBreak edition="V" number="1.0078" /> rajjuyā vā yaṭṭhiyā vā minitvā parassa ñāpetukāmoti attho. <bold>Yehi dvīhi payogehī</bold>ti sabbapacchimakehi rajjupasāraṇayaṭṭhipātanānamaññatarehi dvīhi payogehi. <bold>Tesū</bold>ti niddhāraṇe bhummaṃ.</paragraph>
<paragraph line="273">Idha <bold>rajjuṃ vāpī</bold>ti vikappattha<bold>vā</bold>-saddena ‘‘yaṭṭhiṃ vā’’ti yojetabbepi avuttasamuccayatthaṃ adhikavacanabhāvena vutta<bold>pi</bold>-saddena idhāvuttamariyādavatīnaṃ vinicchayassa ñāpitattā yathāvuttarajjuyaṭṭhivinicchayesu viya parasantakāya bhūmiyā kesaggamattampi ṭhānaṃ theyyacittena gaṇhitukāmatāya vatipāde nikhaṇitvā vā sākhāmattena vā vatiṃ karontassa mariyādaṃ vā bandhantassa pākāraṃ vā cinantassa paṃsumattikā vā vaḍḍhentassa pubbapayoge pācittiyaṭṭhāne pācittiyañca dukkaṭañca sahapayoge kevaladukkaṭañca pacchimapayogesu dvīsu paṭhamapayoge thullaccayañca avasānapayoge pārājikañca hotīti vinicchayopi saṅgahitoti daṭṭhabbaṃ.</paragraph>
<centered line="274">Khettaṭṭhakathāvaṇṇanā.</centered>
<paragraph line="275" number="165"> Vatthaṭṭhādīsu <bold>vatthaṭṭhassā</bold>ti ettha ‘‘vatthu nāma ārāmavatthu vihāravatthū’’ti (pārā. 105) <bold>padabhājane</bold> vuttattā pupphādiārāme <pageBreak edition="M" number="1.0103" /> kātuṃ saṅkharitvā ṭhapitabhūmi ca pubbakatārāmānaṃ vināse tucchabhūmi ca vihāraṃ kātuṃ abhisaṅkhatā bhūmi ca naṭṭhavihārabhūmi cāti evaṃ vibhāgavati vasati ettha uparopo vā vihāro vāti ‘‘vatthū’’ti vuccati iccevaṃ duvidhaṃ vatthuñca ‘‘vatthuṭṭhaṃ nāma bhaṇḍaṃ vatthusmiṃ catūhi ṭhānehi nikkhittaṃ hoti bhūmaṭṭhaṃ thalaṭṭhaṃ ākāsaṭṭhaṃ vehāsaṭṭha’’nti (pārā. 105) vacanato evaṃ catubbidhaṃ bhaṇḍañcāti idaṃ dvayaṃ vatthu ca vatthuṭṭhañca vatthuvatthuṭṭhanti vattabbe ekadesasarūpekasesavasena samāsetvā, u-kārassa ca akāraṃ katvā ‘‘vatthaṭṭhassā’’ti dassitanti gahetabbaṃ. Yathāvuttaduvidhavatthuno, vatthaṭṭhassa ca bhaṇḍassāti attho. <bold>Khettaṭṭhe</bold>ti etthāpi ayameva samāsoti khette ca khettaṭṭhe cāti gahetabbaṃ. Nāvaṭṭhādivohārepi eseva nayo. <bold>Gāmaṭṭhepi cā</bold>ti ‘‘gāmaṭṭhaṃ nāma bhaṇḍaṃ gāme catūhi ṭhānehi nikkhittaṃ hoti bhūmaṭṭhaṃ…pe… vehāsaṭṭha’’nti (pārā. 106) vutte catubbidhe gāmaṭṭhabhaṇḍepīti attho.</paragraph>
<centered line="276">Vatthaṭṭhagāmaṭṭhakathāvaṇṇanā.</centered>
<paragraph line="277" number="166"> Araññaṭṭhakathāyaṃ <pageBreak edition="V" number="1.0079" /><bold>‘‘tiṇaṃ vā’’</bold>tiādipadānaṃ ‘‘tatthajātaka’’nti padena sambandho. <bold>Tatthajātaka</bold>nti ‘‘araññaṃ nāma yaṃ manussānaṃ pariggahitaṃ hotī’’ti (pārā. aṭṭha. 1.107) vacanato tatthajātaṃ yaṃ kiñci manussasantakaṃ sāmikānaṃ akāmā agahetabbato sārakkhe araññe uppannanti attho. <bold>Tiṇaṃ vā</bold>ti parehi lāyitvā ṭhapitaṃ vā attanā lāyitabbaṃ vā gehacchādanārahaṃ tiṇaṃ vā. <bold>Paṇṇaṃ vā</bold>ti evarūpameva gehacchādanārahaṃ tālapaṇṇādipaṇṇaṃ vā. <bold>Lataṃ vā</bold>ti tathārūpameva vettalatādikaṃ valliṃ vā. Yā pana dīghā hoti <pageBreak edition="M" number="1.0104" />, mahārukkhe ca gacche ca vinivijjhitvā vā veṭhetvā vā gatā, sā mūle chinnāpi avahāraṃ na janeti, agge chinnāpi. Yadā pana aggepi mūlepi chinnā hoti, tadā avahāraṃ janeti. Sace pana veṭhetvā ṭhitā hoti, veṭhetvā ṭhitā pana rukkhato mocitamattā avahāraṃ janetīti ayamettha viseso. Sāmikena avissajjitālayaṃ challivākādiavasesabhaṇḍañca imināva upalakkhitvā saṅgahitanti veditabbaṃ. <bold>Kaṭṭhameva vā</bold>ti dāruṃ vā. <bold>Bhaṇḍaggheneva kātabbo</bold>ti ettha antobhūtahetutthavasena kāretabboti attho gahetabbo. Tenāha <bold>aṭṭhakathāyaṃ</bold> ‘‘bhaṇḍagghena kāretabbo’’ti. Avahaṭatiṇādibhaṇḍesu agghavasena māsakaṃ vā ūnamāsakaṃ vā hoti, dukkaṭaṃ. Atirekamāsakaṃ vā ūnapañcamāsakaṃ vā hoti, thullaccayaṃ. Pañcamāsakaṃ vā atirekapañcamāsakaṃ vā hoti, pārājikaṃ. Pārājikaṃ ce anāpanno, āmasanadukkaṭaṃ, phandāpanathullaccayañca kāretabboti attho. <bold>Gaṇhanto</bold>ti avaharanto.</paragraph>
<paragraph line="278" number="167-74"> Idāni ‘‘kaṭṭhameva vā’’ti vuttarukkhadārūsu vinicchayaṃ dassetumāha <bold>‘‘mahagghe’’</bold>tiādi. <bold>Mahagghe</bold>ti pañcamāsakaṃ vā atirekapañcamāsakaṃ vā agghakaṃ hutvā mahagghe. <bold>Nassatī</bold>ti theyyacittasamaṅgī hutvā chinnamattepi pārājikaṃ āpajjati. <bold>Pi</bold>-saddo avadhāraṇe. <bold>‘‘Kocipī’’</bold>ti iminā addhagatopi allaṃ vā hotu purāṇaṃ vā, tacchetvā ṭhapitaṃ na gahetabbamevāti attho.</paragraph>
<paragraph line="279"><bold>Mūle</bold>ti upalakkhaṇamattaṃ. ‘‘Agge ca mūle ca chinno hotī’’ti (pārā. aṭṭha. 1.107) <bold>aṭṭhakathā</bold>vacanato mūlañca aggañca chinditvāti gahetabbo. <bold>Addhagata</bold>nti jiṇṇagaḷitapatitatacaṃ, cirakālaṃ ṭhitanti vuttaṃ hoti.</paragraph>
<paragraph line="280"><bold>Lakkhaṇe</bold>ti <pageBreak edition="M" number="1.0105" /> attano santakaṃ ñāpetuṃ rukkhakkhandhe tacaṃ chinditvā katasallakkhaṇe. <bold>Challiyonaddhe</bold>ti <pageBreak edition="V" number="1.0080" /> samantato abhinavuppannāhi challīhi pariyonandhitvā adassanaṃ gamite. <bold>Ajjhāvutthañcā</bold>ti ettha ‘‘geha’’nti pāṭhaseso. Gehaṃ katañca ajjhāvutthañcāti yojanā. Gehaṃ kātuṃ araññasāmikānaṃ mūlaṃ datvā rukkhe kiṇitvā chinnadārūhi taṃ gehaṃ katañca paribhuttañcāti attho. <bold>Vinassantañcā</bold>ti etthāpi ‘‘avasiṭṭhaṃ dāru’’nti pāṭhaseso. Taṃ gehaṃ katvā avasiṭṭhaṃ vassātapādīhi vividhā jīritvā vinassamānaṃ, vipannadārunti vuttaṃ hoti. Gaṇhato na doso kocīti sambandho. ‘‘Sāmikā nirālayā’’ti gaṇhato kācipi āpatti natthīti attho. Kiṃkāraṇanti ce? Araññasāmikehi mūlaṃ gahetvā aññesaṃ dinnattā, tesañca nirālayaṃ chaḍḍitattāti idamettha kāraṇaṃ.</paragraph>
<paragraph line="281">Vuttañhetaṃ <bold>aṭṭhakathāyaṃ</bold> ‘‘gehādīnaṃ atthāya rukkhe chinditvā yadā tāni katāni, ajjhāvutthāni ca honti, dārūnipi araññe vassena ca ātapena ca vinassanti, īdisānipi disvā ‘chaḍḍitānī’ti gahetuṃ vaṭṭati. Kasmā? Yasmā araññasāmikā etesaṃ anissarā. Yehi araññasāmikānaṃ deyyadhammaṃ datvā chinnāni, te eva issarā, tehi ca tāni chaḍḍitāni, nirālayā tattha jātā’’ti (pārā. aṭṭha. 1.107). Evampi sati pacchā sāmikesu āharāpentesu bhaṇḍadeyyaṃ hotīti daṭṭhabbaṃ.</paragraph>
<paragraph line="282"><bold>Yo cā</bold>ti araññasāmikānaṃ deyyadhammaṃ pavisanto adatvā ‘‘nikkhamanto dassāmī’’ti rukkhe gāhāpetvā nikkhamanto yo ca bhikkhu. <bold>Ārakkhaṭṭhānaṃ patvā</bold>ti araññapālakā yattha nisinnā araññaṃ rakkhanti, taṃ ṭhānaṃ patvā. <bold>‘‘Cintento’’</bold>ti kiriyantarasāpekkhattā ‘‘atikkameyyā’’ti sāmatthiyato <pageBreak edition="M" number="1.0106" /> labbhati. Tasmā <bold>citte kammaṭṭhānādīni katvā</bold>ti ettha <bold>ādi</bold>-saddena pakāratthena kusalapakkhiyā vitakkā saṅgayhanti. Aññaṃ cintento vā ārakkhanaṭṭhānaṃ patvāyeva atikkāmeyyāti yojetvā attho vattabbo. Tattha <bold>aññaṃ cintento vā</bold>ti aññaṃ vihito vā, iminā yathāvuttavitakkānaṃ saṅgaho. <bold>Assā</bold>ti ettha ‘‘deyya’’nti kitayoge kattari sāmivacanattā anenāti attho.</paragraph>
<paragraph line="283">‘‘Yocā’’ti ettha avuttasamuccayatthena <bold>ca</bold>-saddena araññapavisanakāle yathāvuttanayena mūlaṃ adatvā araññaṃ pavisitvā dārūni gahetvā gamanakāle ‘‘araññapālakā sace yācanti, dassāmī’’ti parikappetvā gantvā tehi ayācitattā adatvā gacchantopi tatheva āgantvā ārakkhakesu <pageBreak edition="V" number="1.0081" /> kīḷāpasutesu vā niddāyantesu vā bahi nikkhantesu vā tattha ṭhatvā ārakkhake pariyesitvā adisvā gacchantopi tatheva āgantvā tattha niyuttaissarajanehi attano hatthato dātabbaṃ datvā vā attānaṃ sammānaṃ katvā vā pālake saññāpetvā vā pālake okāsaṃ yācitvā tehi dinnokāso vā gacchantopīti ettakā vuttena sadisattā saṅgahitāti daṭṭhabbā.</paragraph>
<paragraph line="284"><bold>Varāhā</bold>ti sūkarā. <bold>Vagghā</bold>ti byagghā. <bold>Acchā</bold>ti issā. <bold>Taracchā</bold>ti kāḷasīhā. <bold>Ādi</bold>-saddena dīpimattahatthisīhādayo vāḷamigā saṅgayhanti. Eteyeva varāhādayo samāgamavasena maraṇādianiṭṭhasamīpacāritāya upa aniṭṭhasamīpe davanti pavattantīti <bold>‘‘upaddavā’’</bold>ti vuccanti. Ārakkhaṭṭhānaṃ āgatakāle diṭṭhavarāhādiupaddavatoti vuttaṃ hoti. <bold>Muccitukāmatāyā</bold>ti mokkhādhippāyena. <bold>‘‘Tathevā’’</bold>ti iminā pavisanakāle deyyadhammaṃ adatvā ‘‘nikkhamanakāle dassāmī’’ti <pageBreak edition="M" number="1.0107" /> pavisitvā dāruṃ gahetvā ārakkhaṭṭhānaṃ pattoti purimagāthāya sāmatthiyato labbhamānoyevattho dassito. <bold>Taṃ ṭhāna</bold>nti taṃ ārakkhaṭṭhānaṃ. <bold>Atikkāmetī</bold>ti ‘‘idaṃ taṃ ṭhāna’’ntipi asallakkhaṇamattabhayupaddavo hutvā palāyanto atikkamati, bhaṇḍadeyyaṃ pana hotīti yojanā.</paragraph>
<paragraph line="285"><bold>Suṅkaghātato</bold>ti etthāpi <bold>pi</bold>-saddo luttaniddiṭṭhoti veditabbo, suṅkagahaṇaṭṭhānatopīti attho. Suṅkassa rañño dātabbabhāgassa ghāto musitvā gahaṇamatto, suṅko haññati etthāti vā suṅkaghātoti viggaho. Suṅkaghātasarūpaṃ parato āvi bhavissati. <bold>Tasmā</bold>ti suṅkaghātato tassa garukattā eva. <bold>Ta</bold>nti taṃ suṅkaghātaṭṭhānaṃ. <bold>Anokkamma gacchato</bold>ti apavisitvā gacchantassa. <bold>Dukkaṭaṃ uddiṭṭhaṃ</bold> ‘‘suṅkaṃ pariharati, āpatti dukkaṭassā’’ti (pārā. 113).</paragraph>
<paragraph line="286"><bold>Eta</bold>nti yathāvuttaārakkhaṭṭhānaṃ. <bold>Theyyacittena pariharantassā</bold>ti theyyacittena pariharitvā dūrato gacchantassa. Ākāsenapi gacchato pārājikamanuddiṭṭhaṃ satthunāti sambandho.</paragraph>
<paragraph line="287">Nanu ca ‘‘idaṃ pana theyyacittena pariharantassa ākāsena gacchatopi pārājikamevā’’ti (pārā. aṭṭha. 1.107) <bold>aṭṭhakathāyaṃ</bold> vuttavacanaṃ vinā <bold>pāḷiyaṃ</bold> ‘‘araññaṭṭha’’nti mātikāpadassa <bold>vibhaṅge</bold> ‘‘tatthajātakaṃ kaṭṭhaṃ vā lataṃ vā tiṇaṃ vā pañcamāsakaṃ vā atirekapañcamāsakaṃ vā agghanakaṃ theyyacitto āmasati, āpatti dukkaṭassa. Phandāpeti, āpatti <pageBreak edition="V" number="1.0082" /> thullaccayassa. Ṭhānā cāveti, āpatti pārājikassā’’ti (pārā. 106) sāmaññavacanato suṅkaghāte ‘‘suṅkaṃ pariharati, āpatti dukkaṭassā’’ti vacanaṃ viya ettha ārakkhaṭṭhānaṃ <pageBreak edition="M" number="1.0108" /> pariharantassa visuṃ vuttapārājikāpattivacane asatipi ‘‘aṭṭhakathāya’’nti avatvā ‘‘satthunā’’ti kasmā āhāti? Vuccate – aṭṭhakathācariyena tatheva vuttattā āha. Kasmā pana aṭṭhakathācariyena ‘‘apaññattaṃ na paññapessāma, paññattaṃ na samucchindissāmā’’ti (pārā. 565) pāḷipāṭhaṃ jānantenapi pāḷiyaṃ avuttapārājikaṃ niddiṭṭhanti? Ettha vinicchayaṃ bhikkhūhi puṭṭhena bhagavatā vuttanayassa mahāaṭṭhakathāya āgatattā tasseva nayassa samantapāsādikāyaṃ niddiṭṭhabhāvaṃ jānantena imināpi ācariyena idha ‘‘satthunā’’ti vuttanti gahetabbaṃ.</paragraph>
<paragraph line="288">Atha vā ‘‘suṅkaṃ pariharati, āpatti dukkaṭassā’’ti vatvā ārakkhaṭṭhānavinicchaye avacanaṃ yathāvuttavisayassa adiṭṭhabhāvena vā siyā, imassa tathā anavajjatā vā siyā, vuttānusārena suviññeyyatā vā siyāti tayo vikappā. Tesu paṭhamavikappo sabbaññubhāvabādhanato dubbikappamattaṃ hoti. Dutiyavikappo lokavajjassa imassa anavajjabhāvo nāma anupapannoti anādātabbo. Pārisesato tatiyavikappo yujjati.</paragraph>
<paragraph line="289">Tattha ‘‘vuttānusārenā’’ti kimettha vuttaṃ nāma, tadanusārena imassāpi suviññeyyatā kathanti ce? Paṭhamaniddiṭṭhe araññaṭṭhaniddese sāmaññena ‘‘ṭhānā cāveti, āpatti pārājikassā’’ti (pārā. 106) idaṃ vuttaṃ, na pana theyyacittena ārakkhaṭṭhānapariharaṇañca. ‘‘Gamanakāle ‘mūlaṃ datvā gamissāmī’ti pubbaparikappitaniyāmena adatvā gacchato parikappāvahārova hotī’’ti ca ‘‘taṃ pana yena kenaci ākārena parikappitaṭṭhānaṃ pahāya gamanaṃ ṭhānācāvanaṃ nāma hotevāti tena vatthunā pārājikameva hotī’’ti <pageBreak edition="M" number="1.0109" /> ca ‘‘ṭhānā cāveti, āpatti pārājikassā’ti iminā ca viññātatthameva hotī’’ti ca visuṃ na vuttaṃ. Suṅkaṭṭhānapariharaṇaṃ pana ṭhānapariharaṇasabhāvattā sabhāvato īdisaṃva santampi idaṃ viya parikappitaṭṭhānaṃ na hotīti vakkhamānarājasammataṭṭhānato aññaṃ parikappitaṭṭhānaṃ samānampi theyyacittuppattimattena taṃ pariharitvā gacchantassa theyyacittena attano pattaṃ gaṇhantassa viya pārājikāya avatthutañca dukkaṭasseva vatthubhāvañca viññāpetuṃ ‘‘suṅkaṃ pariharati, āpatti dukkaṭassā’’ti vuttanti bhagavato adhippāyaññunā aṭṭhakathācariyena ‘‘pārājikamevā’’ti (pārā. aṭṭha. 1.107) vuttattā <pageBreak edition="V" number="1.0083" /> tena aṭṭhakathāyaṃ vuttanīhārameva dassetuṃ ayamācariyopi ‘‘satthunā pārājikamanuddiṭṭha’’nti āhāti niṭṭhamettha gantabbaṃ.</paragraph>
<paragraph line="290"><bold>Tasmā</bold>ti yasmā evaṃ pariharitvā theyyacittena dūrato vajjetvā gacchantassāpi pārājikappahonakatāya accantabhāriyaṃ hoti, tasmā. <bold>Etthā</bold>ti imasmiṃ araññārakkhaṭṭhāne. <bold>‘‘Visesenā’’</bold>ti idaṃ ‘‘appamattena hotabba’’nti iminā hetubhāvena sambandhanīyaṃ. <bold>Satisampannacetasā</bold>ti ca <bold>piyasīlenā</bold>ti ca ‘‘bhikkhunā’’ti etassa visesanaṃ. Asikkhākāmassa bhikkhuno imassa ovādassa abhājanatāya taṃ parivajjetumāha <bold>‘‘piyasīlenā’’</bold>ti. Piyasīlassāpi sativirahitassa pamattaṭṭhāne saraṇāsambhavā imassa abhājanatāya taṃ vajjetumāha <bold>‘‘satisampannacetasā’’</bold>ti.</paragraph>
<centered line="291">Araññaṭṭhakathāvaṇṇanā.</centered>
<paragraph line="292" number="175-6"><bold>Toyadullabhakālasmi</bold>nti toyaṃ dullabhaṃ yasmiṃ so toyadullabho, toyadullabho ca so kālo cāti toyadullabhakālo, tasmiṃ. <bold>Āvajjetvā vā</bold>ti udakabhājanaṃ nāmetvā vā. <bold>Pavesetvā vā</bold>ti attano <pageBreak edition="M" number="1.0110" /> bhājanaṃ tasmiṃ pakkhipitvā vā. <bold>Chiddaṃ katvāpi vā</bold>ti udakabhājane omaṭṭhādibhedaṃ chiddaṃ katvā vā gaṇhantassa bhaṇḍagghena viniddiseti vakkhamānena sambandhanīyaṃ.</paragraph>
<paragraph line="293"><bold>Tathā</bold>ti yathā toyadullabhakālasmiṃ bhājane rakkhitagopitaṃ udakaṃ avaharantassa pārājikaṃ vuttaṃ, teneva nīhārena. <bold>Vāpiyaṃ vā</bold>ti parasantakāya sārakkhāya vāpiyaṃ vā. <bold>Taḷāke vā</bold>ti tādise jātassare vā. Evaṃ sārakkhānaṃ pokkharaṇiādīnaṃ etehi vā avuttasamuccayena <bold>vā</bold>-saddena vā gahaṇaṃ veditabbaṃ. <bold>Attano bhājanaṃ pavesetvā gaṇhantassā</bold>ti upalakkhaṇapadanti bhājanagatajale ca idha ca telabhājane viya mukhena vā vaṃsādīhi vā ākaḍḍhitvā theyyacittena pivantassa yathāvatthukamāpattividhānaṃ veditabbaṃ.</paragraph>
<paragraph line="294" number="177"><bold>Mariyāda</bold>nti vāpiādīnaṃ pāḷivaṭṭabandhaṃ. <bold>Chindato</bold>ti kudālādīhi paṃsuādīni uddharitvā dvidhā karontassa. Visesatthāvajotakena <bold>tu</bold>-saddena ‘‘mariyādaṃ chinditvā dubbalaṃ katvā tassa <pageBreak edition="V" number="1.0084" /> chindanatthāya vīciyo uṭṭhāpetuṃ udakaṃ sayaṃ otaritvā vā gomahiṃse vā aññe manusse vā kīḷante dārake vā otāretvā vā attano dhammatāya otiṇṇe tāsetvā vā udake ṭhitaṃ rukkhaṃ chinditvā vā chedāpetvā vā pātetvā vā pātāpetvā vā jalaṃ khobheti, tato uṭṭhitāhi vīcīhi mariyāde chinnepi teneva chinno hoti. Evameva gomahiṃsādayo mariyādaṃ ārohantenāpi aññehi ārohāpentenāpi tesaṃ khurehi mariyāde chinnepi, udakaniddhamanādiṃ pidahitvā vā pidahāpetvā vā vāpimariyādāya nīcaṭṭhānaṃ bandhitvā vā bandhāpetvā vā atirekajalāpagamanamaggato nīharitabbodakaṃ vāretvā vā bāhirato udakaṃ pavesetvā vā pūreti, oghena mariyāde <pageBreak edition="M" number="1.0111" /> chinnepi teneva chinnaṃ hotī’’ti (pārā. aṭṭha. 1.108 atthato samānaṃ) evamādikaṃ <bold>aṭṭhakathā</bold>gatavisesaṃ saṅgaṇhāti. <bold>Adinnādānapubbato</bold>ti adinnādānassa pubbapayogattā. <bold>Bhūtagāmena saddhimpī</bold>ti bhūtagāmenapi saddhiṃ. <bold>Api</bold>-saddena pathavikhaṇanaṃ sampiṇḍeti. Mariyādaṃ chindanto tatthajātaṃ tiṇādiṃ chindati, bhūtagāmapācittiyena saddhiṃ dukkaṭaṃ. Jātapathaviṃ chindati, pathavikhaṇanapācittiyena saddhiṃ dukkaṭaṃ āpajjatīti adhippāyo.</paragraph>
<paragraph line="295" number="178"><bold>Kātabbo</bold>ti ettha ‘‘bhaṇḍagghena āpattiyā’’ti pāṭhaseso. Antobhūtahetvatthavasena kāretabboti gahetabbo. Anto ṭhatvā chindanto bahiantena, bahi ṭhatvā chindanto antoantena, ubhayatthāpi ṭhatvā chindanto majjhato bhaṇḍagghena āpattiyā kāretabboti yojanā. Ayaṃ panettha attho – antovāpiyaṃ ṭhatvā mariyādaṃ chinditvā udake bahi nikkhamite nikkhantaudakagghena dukkaṭathullaccayapārājikāsu yathāpannāya āpattiyā kāretabbo. Bahi ṭhatvā mariyādaṃ chinditvā antovāpiyaṃ pavisantodakassa ṭhitaṭṭhānato cāvitakkhaṇe nikkhantaudakagghena āpattiyā kāretabbo. Kadāci anto kadāci bahi ṭhatvā mariyādaṃ majjhe ṭhapetvā chindanto majjhe ṭhitaṭṭhānaṃ chinditvā udakassa nīhaṭakkhaṇe nīhaṭaudakassa agghena āpattiyā kāretabboti.</paragraph>
<centered line="296">Udakaṭṭhakathāvaṇṇanā.</centered>
<paragraph line="297" number="179-80"><bold>Vārenā</bold>ti vārena vārena sāmaṇerā araññato yaṃ dantakaṭṭhaṃ saṅghassatthāya ānetvā sace ācariyānampi āharanti, yāva te dantakaṭṭhaṃ pamāṇena <bold>chinditvā</bold> saṅghassa ca ācariyānañca <pageBreak edition="V" number="1.0085" /><bold>na niyyādenti,</bold> tāva araññato <pageBreak edition="M" number="1.0112" /> ābhatattā <bold>taṃ sabbaṃ</bold> saṅghassa ca sakasakaācariyānañca <bold>ābhataṃ</bold> dantakaṭṭhaṃ <bold>tesameva ca</bold> dantakaṭṭhahārakānaṃ sāmaṇerānaṃ <bold>santakaṃ</bold> hotīti atthayojanā.</paragraph>
<paragraph line="298" number="181"><bold>Tasmā</bold>ti yasmā tesameva sāmaṇerānaṃ santakaṃ hoti, tasmā. <bold>Taṃ</bold> araññato ābhataṃ dantakaṭṭhañca saṅghassa garubhaṇḍañca dantakaṭṭhanti sambandho. Saṅghikāya bhūmiyaṃ uppannaṃ saṅghena rakkhitagopitattā garubhaṇḍabhūtaṃ dantakaṭṭhañcāti vuttaṃ hoti. <bold>Gaṇhantassa cā</bold>ti adhikaca-kārena ihāvuttassa <bold>aṭṭhakathā</bold>gatassa gaṇapuggalagihiparibaddha ārāmuyyānasañjātachinnāchinnarakkhitagopitadantakaṭṭhassa samuccitattā tañca theyyacittena gaṇhantassa avahaṭadantakaṭṭhassa agghavasena āpattiyo vattabbāti ayamattho dīpito hoti.</paragraph>
<paragraph line="299" number="182"><bold>Tehi</bold> dantakaṭṭhahārakehi sāmaṇerehi. <bold>Niyyādita</bold>nti mahāsaṅghassa paṭipāditaṃ.</paragraph>
<paragraph line="300" number="183"> Saṅghikakālato paṭṭhāya theyyacittena gaṇhatopi avahārābhāve kāraṇaṃ dassetumāha <bold>‘‘arakkhattā’’</bold>tiādi. Tattha <bold>arakkhattā</bold>ti saṅghikabhāvena laddhepi rakkhitagopitadantakaṭṭhe viya saṅghena katārakkhāyābhāvā. <bold>Yathāvuḍḍhamabhājetabbato</bold>ti saṅghikattassāpi sato yathāvuḍḍhaṃ paṭipāṭimanatikkamma bhājetabbaphalapupphādīnaṃ viya bhājetabbatābhāvato. <bold>Sabbasādhāraṇattā cā</bold>ti saṅghapariyāpannānaṃ sabbesameva sādhāraṇattā.</paragraph>
<paragraph line="301"><bold>Ida</bold>nti saṅghassa niyyāditadantakaṭṭhaṃ. <bold>Aññaṃ viyā</bold>ti aññaṃ gaṇapuggalādisantakaṃ rakkhitagopitadantakaṭṭhaṃ viya. Evaṃ corikāya gaṇhato avahārābhāve kāraṇena sādhitepi theyyacittena <pageBreak edition="M" number="1.0113" /> sakaparikkhārampi gaṇhato dukkaṭassa vuttattā tathā gaṇhanto dukkaṭā na muccatīti daṭṭhabbaṃ. Vattaṃ pana jānitabbaṃ – saṅghikadantakaṭṭhaṃ gaṇhantena padhānagharādīsu pavisitvā cirena osarantena bahi vītināmetabbadivase gaṇetvā taṃpamāṇena gahetabbaṃ, maggaṃ gacchantena ekaṃ dve dantakaṭṭhāni thavikāya pakkhipitvā gantabbaṃ, tattheva vasantena divase khāditabbadantakaṭṭhaṃ gahetabbanti.</paragraph>
<centered line="302">Dantakaṭṭhakathāvaṇṇanā.</centered>
<paragraph line="303" number="184"><bold>‘‘Aggiṃ</bold><pageBreak edition="V" number="1.0086" /><bold>vā detī’’</bold>tiādīsu ‘‘rukkhe’’ti pakaraṇato labbhati ‘‘rukkho vinassatī’’ti vakkhamānattā, rukkho ca ‘‘vanappati nāma yo manussānaṃ pariggahito hoti rukkho paribhogo’’ti (pārā. 110) <bold>pāḷiyaṃ</bold> āgatattā ca <bold>aṭṭhakathāya</bold> (pārā. aṭṭha. 1.110) ca vuttanayena ambalabujapanasādiko manussānaṃ paribhogāraho manussāyatto rakkhitagopitoyeva gahetabbo. <bold>Aggiṃ vā detī</bold>ti corikāya aggiṃ ālimpeti vā. <bold>Satthena</bold> rukkhe <bold>samantato ākoṭetī</bold>ti vāsipharasuādisatthena rukkhatacaṃ chindanto samantato āvāṭaṃ dasseti. <bold>Maṇḍūkakaṇṭakanāmakaṃ visaṃ vā</bold> rukkhe <bold>ākoṭetī</bold>ti corikāya rukkhaṃ nāsetukāmo rukkhe maṇḍūkakaṇṭakanāmakaṃ visaṃ paveseti.</paragraph>
<paragraph line="304" number="185"><bold>Yena vā tena vā</bold>ti yathāvuttena vā avuttena vā yena kenaci upāyena. <bold>Rukkho vinassatī</bold>ti aggiṃ datvā jhāpito dhaññakalāpo viya, telakumbhī viya ca vināva ṭhānācāvanena yathāṭṭhitamevanassati. <bold>‘‘Ḍayhatī’’</bold>ti idaṃ ‘‘aggiṃ detī’’ti idaṃ sandhāya vuttaṃ. <bold>Vinassatī</bold>ti maṇḍūkakaṇṭakākoṭanādiavasesapayogaṃ sandhāya vuttanti daṭṭhabbaṃ ‘‘theyyacitto chindati, pahāre pahāre āpatti dukkaṭassa, ekaṃ pahāraṃ <pageBreak edition="M" number="1.0114" /> anāgate āpatti thullaccayassa, tasmiṃ pahāre āgate āpatti pārājikassā’’ti (pārā. 110) ṭhānācāvanena pārājikassa āgatattā. <bold>Pakāsita</bold>nti ettha ‘‘aṭṭhakathāya’’nti labbhati. Pāṭhāgataṃ pārājikaṃ pana pārisesato ca sūcīyatīti tabbācakassa vā saṅgāhakassa vā vacanassa ihāvijjamānattā tattha vinicchayo pāsaṃsikopi ihāvutto.</paragraph>
<centered line="305">Vanappatikathāvaṇṇanā.</centered>
<paragraph line="306" number="186-7"> ‘‘Haraṇakaṃ nāma aññassa haraṇakaṃ bhaṇḍaṃ. Theyyacitto āmasati, āpatti dukkaṭassa. Phandāpeti, āpatti thullaccayassa. Ṭhānā cāveti, āpatti pārājikassā’’ti (pārā. 111) vuttaharaṇakaniddese ‘‘ṭhānā cāveti, āpatti pārājikassā’’ti (pārā. 111) pāṭhe ‘‘ṭhāna’’nti gahitasīsādiṭṭhānappabhedavasena <bold>aṭṭhakathāya</bold> (pārā. aṭṭha. 1.110) āgatavinicchayaṃ dassetumāha <bold>‘‘chinditvā mocetvā gaṇhato’’</bold>ti. Kiriyānaṃ sakammakattā ‘‘alaṅkāra’’nti pāṭhaseso. <bold>Chinditvā</bold>ti gīveyyakādiṃ. <bold>Mocetvā</bold>ti kaṇṇapiḷandhanādiṃ.</paragraph>
<paragraph line="307"><bold>Sīsādīhi</bold><pageBreak edition="V" number="1.0087" /><bold>mocitamattasmi</bold>nti etthāpi visesitabbadassanatthaṃ ‘‘alaṅkārasmi’’nti tameva bhummekavacanantavasena gahetabbaṃ. <bold>Ākaḍḍhanavikaḍḍhana</bold>nti ettha abhimukhaṃ kaḍḍhanaṃ ākaḍḍhananti katvā attano samīpamāviñchanaṃ <bold>ākaḍḍhanaṃ,</bold> viparītaṃ kaḍḍhanaṃ vikaḍḍhananti katvā tabbiparītaṃ <bold>vikaḍḍhanaṃ</bold>.</paragraph>
<paragraph line="308" number="188-9"><bold>Valaya</bold>nti avaṅkaṃ maṭṭhahatthūpagaṃ. <bold>Kaṭakampi vā</bold>ti anekavaṅke yojetvā bubbuḷādīni dassetvā vā adassetvā <pageBreak edition="M" number="1.0115" /> vā kataṃ hatthūpagaṃ. <bold>Aggabāhu</bold>nti kapparato paṭṭhāya aggahatthaṃ. <bold>Aparāparaṃ cāretī</bold>ti ito cito ca sañcāreti. <bold>‘‘Sāretī’’</bold>ti vā pāṭho, soyeva attho. <bold>Taṃ</bold> valayaṃ vā kaṭakaṃ vā. <bold>Ākāsagataṃ karotī</bold>ti sabbadisāhi yathā hatthaṃ na phusati, tathā ākāsagataṃ karoti. Nidhivalayassa pavesitarukkhamūle sabbadisāhi aphusantaṃ ākāsagatakaraṇe pārājikaṃ hoti, idha ‘‘rakkhatī’’ti kasmā vuttanti āha <bold>‘‘saviññāṇakato’’</bold>tiādi. <bold>Ida</bold>nti valayaṃ kaṭakañca.</paragraph>
<paragraph line="309" number="190"><bold>‘‘Nivatthaṃ vattha’’</bold>nti iminā cīvarampi gayhati. <bold>Parassa</bold> vatthasāmikassa. <bold>Paropī</bold>ti vatthasāmikopi. <bold>Ta</bold>nti corena acchijjamānaṃ attanā nivatthavatthaṃ. <bold>Lajjāya sahasā na muñcatī</bold>ti lajjāya sīghataraṃ na pariccajati.</paragraph>
<paragraph line="310" number="191"> Coropi ākaḍḍhati, so paropi ākaḍḍhatīti yojanā. <bold>So paro</bold> corato añño, vatthasāmikoti attho. <bold>Parassā</bold>ti vatthasāmikassa.</paragraph>
<paragraph line="311" number="192"> ‘‘Ṭhānā cāveyyā’’ti pāṭhe <bold>ṭhāna</bold>-saddena saṅgahitasīsādiṭṭhānato harīyateti haraṇakanti vuttālaṅkārādibhaṇḍassa cāvanena pārājikaṃ dassetvā idāni tadeva haraṇakaṃ hārakena saha harantassa hārakassa ṭhitaṭṭhānato apanayanena ṭhānācāvanañca ‘‘ṭhānā cāveyyā’’ti imināva saṅgayhatīti tatthāpi vinicchayaṃ dassetumāha <bold>‘‘sabhaṇḍahāraka’’</bold>ntiādi. Bhaṇḍaṃ harati netīti <bold>bhaṇḍahārako,</bold> purisādiko, tena sahāti <bold>sabhaṇḍahārakaṃ,</bold> alaṅkāravatthādīni ādāya gacchantehi itthipurisādipāṇehi saheva. <bold>Bhaṇḍa</bold>nti tehi hariyamānattā haraṇakasaṅkhātavatthābharaṇādibhaṇḍaṃ <pageBreak edition="M" number="1.0116" />. <bold>Nentassā</bold>ti ‘‘nento assā’’ti padacchedo. <bold>Nento</bold>ti ṭhitaṭṭhānato cāvetvā attanā icchitadisābhimukhaṃ pāpento. Assa paṭhame pāde atikkante thullaccayaṃ āpajjitvāti <pageBreak edition="V" number="1.0088" /> pāṭhasesayojanā. <bold>Assā</bold>ti imassa bhaṇḍahārakassa. Paṭhamapāde atikkante attanā paṭhamaṃ gantabbadisato corassābhimatadisaṃ gate thullaccayaṃ āpajjitvā dutiye atikkante cuto siyāti yojanā.</paragraph>
<paragraph line="312" number="193"> Theyyacetano sace tajjetvā parassa hatthato bhaṇḍaṃ pātāpeti, parassa hatthato bhaṇḍe muttamatte tajjetvā pātāpakassa parājayoti yojanā. <bold>Bhaṇḍe muttamatte</bold>ti bhaṇḍe hatthato kesaggamattampi muttakkhaṇe.</paragraph>
<paragraph line="313" number="194"><bold>Athāpī</bold>ti atha vā. <bold>Parikappetvā pātāpeti vā</bold>ti ettha ‘‘yaṃ mayhaṃ ruccati, taṃ gaṇhissāmī’’ti vā ‘‘evarūpaṃ ce hoti, gaṇhissāmī’’ti visesetvā vā parikappetvā tajjetvā pāteti, dukkaṭaṃ. Evaṃ pātitaṃ bhaṇḍaṃ <bold>tassa</bold> corassa āmasane dukkaṭaṃ vuttanti yojanā.</paragraph>
<paragraph line="314" number="195"><bold>Yathāvatthu</bold>nti bhaṇḍassa agghānurūpaṃ, thullaccayaṃ hotīti adhippāyo. <bold>Chaḍḍitepī</bold>ti tassa corabhāvaṃ jānitvā bhītatasitena attanā nīyamāne bhaṇḍe chaḍḍitepi sati. Teneva ṭhānācāvanaṃ kārāpitanti pārājikanti na gahetabbanti āha <bold>‘‘na doso’’</bold>ti. ‘‘Tiṭṭha tiṭṭhā’’ti vutte pana uttasitvā chaḍḍanaṃ tassa āṇattiyā vinā hotīti tattha tassa anāpattīti adhippāyo. Tathā vadato pana adinnādānapubbapayogattā dukkaṭameva.</paragraph>
<paragraph line="315" number="196"><bold>Ta</bold>nti taṃ chaḍḍitaṃ bhaṇḍaṃ. <bold>Taduddhāre</bold>ti tassa chaḍḍitassa bhaṇḍassa uddhāre pārājikaṃ. Pārājikaṃ kadā siyāti <pageBreak edition="M" number="1.0117" /> āha <bold>‘‘sāmike sālaye gate’’</bold>ti. Nirālayaṃ chaḍḍitaṃ pana gaṇhato asati theyyacitte na dosoti byatirekato dasseti.</paragraph>
<paragraph line="316" number="197"> Sāmikassa sālayakāle gaṇhantassāpi pārājikābhāvappakāraṃ dassetumāha <bold>‘‘gaṇhato’’</bold>ti. Pubbagāthāya ‘‘ta’’nti idhānuvattate. <bold>Sakasaññāyagaṇhato</bold>ti ‘‘tiṭṭha tiṭṭhā’’ti vacanato uttasitvā sālayaṃ chaḍḍitaṃ taṃ vatthuṃ sakasaññāya gaṇhantassa. <bold>Gahaṇe</bold>ti sakasaññāya gahaṇahetu, sakasaññāya gahitabhaṇḍaṃ attano gahaṇakāraṇā bhikkhuṃ avahārāpattito rakkhatīti adhippāyo <pageBreak edition="V" number="1.0089" />. Tenāha <bold>‘‘gahaṇe pana rakkhatī’’</bold>ti. Bhaṇḍadeyyaṃ pana hotīti yojanā. <bold>‘‘Tathā’’</bold>ti iminā gahaṇe rakkhatīti atidisati.</paragraph>
<paragraph line="317" number="198-9"><bold>Dhuranikkhepaṃ katvā</bold>ti ‘‘mayhaṃ kimetena bhaṇḍena, jīvitarakkhanameva varatara’’nti nirālayo hutvā. Tenāha <bold>‘‘bhīto corā palāyatī’’</bold>ti. <bold>Corā</bold>ti ettha ca hetumhi nissakkaṃ. <bold>Gaṇhato</bold>ti ettha ‘‘ta’’nti pāṭhaseso, tathā chaḍḍitaṃ taṃ bhaṇḍanti attho. <bold>Uddhāre dukkaṭa</bold>nti vatthumhi anavajjepi theyyacittavasena dukkaṭaṃ hoti, asati theyyacitte dukkaṭampi na hotīti vuttaṃ hoti. <bold>Āharāpente</bold>ti ettha bhāvalakkhaṇe bhummaṃ, tasmiṃ bhaṇḍasāmini āharāpente satīti attho.</paragraph>
<paragraph line="318" number="200"> Nirālayena chaḍḍitavatthuno gahaṇe bhaṇḍadeyyañca adentassa parājayo ca kasmāti āha <bold>‘‘tassā’’</bold>tiādi. <bold>Aññāsū</bold>ti mahāpaccariyādīsu itarāsu aṭṭhakathāsu.</paragraph>
<centered line="319">Haraṇakakathāvaṇṇanā.</centered>
<paragraph line="320" number="201"> Upanidhikathāya <pageBreak edition="M" number="1.0118" /> ‘‘na gaṇhāmī’’ti sampajānamusāvādaṃ bhāsatoti yojanā. Yena kenaci rahasi ‘‘idaṃ mayhaṃ bhaṇḍaṃ paṭisāmetvā dehī’’ti niyyāditaṃ bhaṇḍaṃ pacchā sāmikena ‘‘dehi me taṃ bhaṇḍa’’nti vutte accantamupagantuṃ ‘‘nāhaṃ gaṇhāmī’’ti sampajānamusāvādaṃ bhāsatoti attho. <bold>Gaṇhāmī</bold>ti aggahesiṃ. Accantā heso atīte vattamānappayogoyaṃ. ‘‘Sampajānamusāvāde pācittiya’’nti (pāci. 2) imassa sikkhāpadassa visaye kasmā dukkaṭaṃ vuttanti āha <bold>‘‘adinnādānapubbakattā’’</bold>tiādi. Tattha <bold>adinnādānapubbakattā</bold>ti adinnādānassa sahapayogavasena pubbaṅgamattā, na pubbapayogattā. Na hi adinnādānassa pubbapayoge pācittiyaṭṭhāne dukkaṭamatthīti. Tenevāha <bold>aṭṭhakathāyaṃ</bold> ‘‘adinnādānassa payogattā’’ti.</paragraph>
<paragraph line="321" number="202"><bold>Etassā</bold>ti etassa samīpe. <bold>Kiṃ nu dassatī</bold>ti dassati kiṃ nu. <bold>Vimatuppāde</bold>ti hetumhi bhummaṃ. <bold>Tassā</bold>ti yassa bhikkhuno santike upanikkhittaṃ, tassa.</paragraph>
<paragraph line="322" number="203"><bold>Tasmi</bold>nti <pageBreak edition="V" number="1.0090" /> yasmiṃ upanikkhittaṃ, tasmiṃ bhikkhumhi. <bold>Dāne nirussāhe</bold>ti attani nikkhittassa bhaṇḍassa sāmikassa dānavisaye ussāharahite sati, ‘‘na dāni taṃ dassāmī’’ti dhuranikkhepe kateti adhippāyo. Tenevāha <bold>‘‘ubhinnaṃ dhuranikkhepe’’</bold>ti. <bold>Paro</bold>ti bhaṇḍasāmiko. <bold>Dhura</bold>nti ‘‘yena kenaci ākārena gaṇhissāmī’’ti ussāhaṃ. <bold>Nikkhipe</bold>ti nikkhipeyya.</paragraph>
<paragraph line="323" number="204"><bold>Cittenādātukāmovā</bold>ti ettha ‘‘yo tassā’’ti pāṭhaseso. <bold>Ce</bold>ti api-saddatthe. Yo coro cittena adātukāmova, tassa corassa ‘‘dassāmī’’ti mukhena <pageBreak edition="M" number="1.0119" /> vadatopīti yojanā. Atha vā <bold>adātukāmo</bold>ti ettha ‘‘hutvā’’ti pāṭhaseso. <bold>Ce</bold>ti vuttattho. <bold>Evā</bold>ti ‘‘parājayo’’ti iminā yujjati. <bold>Cittena adātukāmo</bold> hutvā mukhena ‘‘dassāmī’’ti vadatopi <bold>sāmino dhuranikkhepe</bold> sati <bold>parājayo</bold> hotevāti yojanā.</paragraph>
<centered line="324">Upanidhikathāvaṇṇanā.</centered>
<paragraph line="325" number="205"><bold>Suṅkaghātassā</bold>ti ‘‘suṅkaghātaṃ nāma raññā ṭhapitaṃ hoti pabbatakhaṇḍe vā nadītitthe vā gāmadvāre vā’’ti (pārā. 113) <bold>pāḷiyaṃ</bold> āgatassa ‘‘suṅkaṃ tato hananti…pe… vināsentī’’ti (pārā. aṭṭha. 1.113) <bold>aṭṭhakathāyaṃ</bold> niruttassa ‘‘ito paṭṭhāya nīyamāne bhaṇḍe ettakato ettakaṃ rājabhāgaṃ gahetabba’’nti rājādīhi taṃtaṃpadesasāmikehi niyamitassa pabbatakhaṇḍādiṭṭhānassa. <bold>Bahī</bold>ti suṅkagahaṇatthāya parikappitasīmato bahi. <bold>Pātetī</bold>ti ettha ‘‘theyyacitto’’ti pakaraṇato labbhati. ‘‘Rājārahaṃ bhaṇḍa’’nti pāṭhaseso. Yato kutoci bhaṇḍato pañcamāsakaṃ vā atirekapañcamāsakaṃ vā agghanako bhāgo rājādidesasāmikassa dātabbo hoti, tādisaṃ bhaṇḍaṃ theyyacitto yathā bahi patati, evaṃ khipatīti attho. <bold>Dhuvaṃ patatī</bold>ti etthāpi ‘‘ta’’nti pāṭhaseso, ‘‘bhaṇḍa’’nti pakaraṇato labbhati. Yathā khittaṃ taṃ bhaṇḍaṃ ekantena bahi patatīti. Hatthato <bold>muttamatte</bold> tasmiṃ bhaṇḍe.</paragraph>
<paragraph line="326" number="206"> ‘‘Dhuvaṃ patatī’’ti ettha byatirekaṃ dassetumāha <bold>‘‘taṃ rukkhe’’</bold>tiādi. <bold>Ta</bold>nti theyyāya bahi pātetuṃ khittaṃ bhaṇḍaṃ paṭihataṃ hutvāti yojanā. <bold>Vātakkhittampi vā</bold>ti pāṭho <pageBreak edition="M" number="1.0120" /> gahetabbo. ‘‘Vātakkhitto’’ti liṅgavipallāso vā daṭṭhabbo.</paragraph>
<paragraph line="327" number="207"><bold>Pacchā</bold>ti <pageBreak edition="V" number="1.0091" /> patitaṭṭhāne thokaṃ cirāyitvā, iminā thokampi cirāyitamatte payogasādhiyaṃ kāriyaṃ siddhamevāti pārājikassa kāraṇaṃ sampannamevāti dasseti. Tenāha <bold>‘‘pārājikaṃ siyā’’</bold>ti.</paragraph>
<paragraph line="328" number="208"><bold>‘‘Ṭhatvā’’</bold>tiādinā patitaṭṭhāne acirāyitvā gatepi tasmiṃ bahi patitaṭṭhānato itaratrāpi cirāyitena bahi pātanappayogena sādhiyaṃ kāriyaṃ siddhamevāti pārājikakāraṇassa siddhataṃ dasseti. Tenevāha <bold>‘‘parājayo’’</bold>ti. <bold>‘‘Atiṭṭhamāna’’</bold>ntiādinā yattha katthaci acirāyanena payogassa niratthakataṃ dasseti. Tenevāha <bold>‘‘rakkhatī’’</bold>ti.</paragraph>
<paragraph line="329" number="209"><bold>Ta</bold>nti aṭṭhakathāvacanaṃ.</paragraph>
<paragraph line="330" number="210"><bold>Sayaṃ vā vaṭṭetī</bold>ti anto ṭhito sayaṃ vā hatthena vā pādena vā yaṭṭhiyā vā bahisīmāya ninnaṭṭhānaṃ parivaṭṭeti. <bold>Aṭṭhatvā</bold>ti pavaṭṭitamatte anto katthacipi aṭṭhatvā. <bold>Vaṭṭamāna</bold>nti pavaṭṭantaṃ. <bold>Gata</bold>nti bahisīmaṃ kesaggamattaṭṭhānampi antosīmamatikkamamattaṃ.</paragraph>
<paragraph line="331" number="211"> Taṃ bhaṇḍaṃ sace anto ṭhatvā ṭhatvā bahi gacchatīti yojanā. Yadi antosīmāya ṭhatvā ṭhatvā bahisīmaṃ gacchatīti attho. <bold>Rakkhatī</bold>ti antosīmāya paṭhamagatinivattaneneva etassa bhikkhuno payogavegassa nivattattā, tato upari nivattanārahakāraṇassa aladdhabhāvena attanā ca gatattā tathā bahisīmappattaṃ taṃ bhaṇḍaṃ taṃmūlakapayojakaṃ <pageBreak edition="M" number="1.0121" /> bhikkhuṃ āpattiyā rakkhatīti adhippāyo. <bold>Suddhacittena ṭhapite</bold>ti ‘‘evaṃ ṭhapite vaṭṭitvā gamissatī’’ti theyyacittena vinā ‘‘kevalaṃ ṭhapessāmī’’ti cittena bahisīmābhimukhaṃ ninnaṭṭhānaṃ otāretvā ṭhapite. <bold>Sayaṃ vaṭṭatī</bold>ti bhaṇḍaṃ sayameva ninnaṭṭhānaṃ ninnaṃ hutvā bahisīmaṃ ce pavaṭṭantaṃ gacchati. <bold>Vaṭṭatī</bold>ti āpattiyā akaraṇato vaṭṭati.</paragraph>
<paragraph line="332" number="212"><bold>Gacchante</bold>ti corassa payogaṃ vinā attanāva gacchante. <bold>Ta</bold>nti rājadeyyapañcamāsakaatirekapañcamāsakamattaṃ suṅkavantaṃ bhaṇḍaṃ. Nīhaṭepi nāvahāroti yojanā. Kevalaṃ theyyacittassa āpattiyā anaṅgabhāvato, yānādipayojakakāyavacīpayogassa abhāvato, bhaṇḍaṭṭhapitayānādino <pageBreak edition="V" number="1.0092" /> attanāva bahisīmappattattā, teneva bhaṇḍassāpi gatattā ca bhikkhuno avahāro natthīti attho.</paragraph>
<paragraph line="333" number="213"><bold>Payogena vinā</bold>ti corassa sakapayogamantarena. <bold>Avahāro na vijjatī</bold>ti ettha yutti vuttanayāva.</paragraph>
<paragraph line="334" number="214"><bold>Maṇi</bold>nti pādārahaṃ suṅkadātabbamaṇiratanaṃ, eteneva upalakkhaṇapadattā yaṃkiñci bhaṇḍaṃ saṅgahitameva. <bold>Pārājikaṃ siyā</bold>ti yānassa attanā pājitattāti adhippāyo. <bold>Sīmātikkamane</bold>ti suṅkaggahaṇassa niyamitaṭṭhānātikkamane.</paragraph>
<paragraph line="335" number="215"><bold>Mata</bold>nti ‘‘ettakabhaṇḍato ettakaṃ gahetabba’’nti rājūhi anumataṃ. <bold>Seso kathāmaggo</bold>ti ‘‘suṅkaṭṭhānaṃ patvā suṅkikesu niddāyamānesu, kīḷantesu, bahigatesu vā pariyesitvā adisvā gacchato na doso, bhaṇḍadeyyaṃ <pageBreak edition="M" number="1.0122" /> hotī’’ti evamādiko vinicchayakathāmaggo. <bold>Araññaṭṭhakathāsamo</bold>ti ‘‘yo cārakkhaṭṭhānaṃ patvā’’tiādinā (vi. vi. 170) yathāvuttaaraññaṭṭhakathāya sadiso,</paragraph>
<gatha1 line="336">‘‘Kammaṭṭhānaṃ citte katvā;</gatha1>
<gatha2 line="337">Cintento aññavihito;</gatha2>
<gatha3 line="338">Suṅkaṭṭhānaṃ patvā gacche;</gatha3>
<gathalast line="339">Bhaṇḍadeyyaṃ hotevassā’’ti. –</gathalast>
<unindented line="340">Ādinā nayena vuccamānasadisoyeva. Teneva gatatthatāya idāni na vicārīyatīti adhippāyo.</unindented>
<centered line="341">Suṅkaghātakathāvaṇṇanā.</centered>
<paragraph line="342" number="216"> ‘‘Pāṇo <pageBreak edition="V" number="1.0093" /> nāma manussapāṇo vuccatī’’ti (pārā. 114) <bold>pāḷito</bold> ca ‘‘tampi bhujissaṃ harantassa avahāro natthī’’ti (pārā. aṭṭha. 1.114) <bold>aṭṭhakathā</bold>vacanato ca paradāsamanussoyeva adhippetoti tameva dassetumāha <bold>‘‘antojāta’’</bold>ntiādi. Gehadāsiyā kucchimhi dāsassa jāto <bold>antojāto</bold> nāma, taṃ vā. Dhanena kīto <bold>dhanakkīto,</bold> taṃ vā. <bold>Dinnaṃ vā pana kenacī</bold>ti mātulaayyakādīsu yena kenaci dāsaṃ katvā dinnaṃ vā. <bold>Dāsa</bold>nti paccekaṃ sambandhanīyaṃ. <bold>Karamarānītaṃ vā dāsa</bold>nti paravisayaṃ vilumpitvā ānetvā dāsabhāvāya gahitasaṅkhātaṃ karamarānītadāsaṃ vā. <bold>Harantassa parājayo</bold>ti ettha ‘‘corikāya harissāmī’’ti āmasane dukkaṭaṃ, phandāpane thullaccayaṃ āpajjitvā ṭhitaṭṭhānato kesaggamattampi atikkāmayato pārājikaṃ hotīti adhippāyo.</paragraph>
<paragraph line="343" number="217"><bold>Bhujissaṃ vā</bold>ti yassa kassaci manussassa adāsabhūtaṃ. <bold>Mānusa</bold>nti manussajātikaṃ sattaṃ. <bold>Āṭhapita</bold>nti upanikkhittaṃ.</paragraph>
<paragraph line="344" number="218"><bold>Ta</bold>nti <pageBreak edition="M" number="1.0123" /> antojātādīsu dāsesu yaṃ kañci dāsaṃ. <bold>Palāyitukāmovā</bold>ti palāpetukāmo nīharitukāmo. Atha vā taṃ dāsaṃ bhujehi ukkhipitvā ayaṃ palāyitukāmotipi attho gahetabbo. <bold>Bhujehī</bold>ti ubhohi hatthehi. <bold>Taṃ ṭhitaṭṭhānato</bold>ti tassa ṭhitaṭṭhānaṃ taṃṭhitaṭṭhānaṃ, tato taṃṭhitaṭṭhānato, corena attanā ṭhitaṭṭhānatoti attho na gahetabboti dassetumevaṃ vuttaṃ. <bold>Kiñci saṅkāmetī</bold>ti kesaggamattampi tato aññaṃ ṭhānaṃ pāpeti. <bold>Bhujehi vā</bold>ti ettha <bold>vā</bold>-saddo vakkhamānapakārantarāpekkho, ‘‘saṅkāmeti vā’’ti yojetabbaṃ.</paragraph>
<paragraph line="345" number="219"><bold>Tajjetvā</bold>ti bhayakarena vacanena lesena, iṅgitena vā tāsetvā nentassa tassāti sambandho. <bold>Padavārato</bold>ti padavārena yuttā thullaccayādayo āpattiyo hontīti yojanā. Paṭhamapadavārayuttā thullaccayāpatti, dutiyapadavārayuttā pārājikāpatti hotīti attho.</paragraph>
<paragraph line="346" number="220"><bold>Hatthādīsū</bold>ti <bold>ādi</bold>-saddena kesavatthādiṃ saṅgaṇhāti. <bold>Ta</bold>nti dāsaṃ. <bold>Kaḍḍhatopī</bold>ti ākaḍḍhatopi. <bold>Parājayo</bold>ti ‘‘padavārato’’ti anuvattamānattā paṭhamapadavāre thullaccayaṃ, dutiyapadavāre atikkante pārājikanti attho. <bold>Ayaṃ nayo</bold>ti ‘‘padavārato yuttā thullaccayādayo āpattiyo hontī’’ti vuttanayo.</paragraph>
<paragraph line="347" number="221"><bold>Vegasāvā</bold>ti <pageBreak edition="V" number="1.0094" /> vegeneva, corassa vacanena kātabbavisesarahitena balavagamanavegenāti vuttaṃ hoti. Iminā anāpattibhāvassa kāraṇaṃ dasseti.</paragraph>
<paragraph line="348" number="222"><bold>Saṇika</bold>nti <pageBreak edition="M" number="1.0124" /> mandagatiyā. <bold>Vadatī</bold>ti ‘‘gaccha, yāhi, palāyā’’tiādikaṃ vacanaṃ katheti. <bold>Sopi cā</bold>ti yo mandagatiyā gacchanto evaṃ vutto, sopi ca.</paragraph>
<paragraph line="349" number="223"><bold>Palāyitvā</bold>ti sāmikaṃ pahāya gantvā. <bold>Añña</bold>nti sāmikāyattaṭṭhānato aññaṃ ṭhānaṃ. Sāpaṇaṃ vīthisannivesayuttaṃ <bold>nigamampi vā</bold>. <bold>Tato</bold>ti palāyitvā paviṭṭhagāmādito. <bold>Ta</bold>nti palāyitvā paviṭṭhaṃ taṃ dāsaṃ.</paragraph>
<centered line="350">Pāṇakathāvaṇṇanā.</centered>
<paragraph line="351" number="224"><bold>Theyyā</bold>ti theyyacittena. <bold>Sappakaraṇḍa</bold>nti sappasayanapeḷaṃ. <bold>Yathāvatthu</bold>nti thullaccayamāha. <bold>Ṭhānato</bold>ti sappapeḷāya ṭhitaṭṭhānato. <bold>Cāvane</bold>ti kesaggamattātikkame.</paragraph>
<paragraph line="352" number="225"><bold>Karaṇḍa</bold>nti sappapeḷaṃ. <bold>Ugghāṭetvā</bold>ti vivaritvā. <bold>Karaṇḍatalato</bold>ti antopeḷāya talato. <bold>Naṅguṭṭhe</bold>ti naṅguṭṭhapariyante.</paragraph>
<paragraph line="353" number="226"><bold>Ghaṃsitvā</bold>ti peḷāpasse phusāpetvā. <bold>Sappakaraṇḍassa mukhavaṭṭito</bold>ti karaṇḍapuṭamukhavaṭṭito. Tassa naṅguṭṭhe muttamatteti yojanā.</paragraph>
<paragraph line="354" number="227"><bold>Nāmato</bold>ti nāmena, nāmaṃ vatvāti vuttaṃ hoti. <bold>Pakkosantassā</bold>ti avhāyantassa. <bold>Tassā</bold>ti pakkosakassa.</paragraph>
<paragraph line="355" number="228"><bold>Tathā</bold>ti karaṇḍaṃ vivaritvā. Maṇḍūkamūsikānaṃ ravaṃ katvā nāmena pakkosantassāti yojanā. <bold>Vā</bold>-saddena lājāvikiraṇaaccharapahārādikaṃ saṅgaṇhāti.</paragraph>
<paragraph line="356" number="229"><bold>Mukha</bold>nti <pageBreak edition="V" number="1.0095" /> sappakaraṇḍassa mukhaṃ. <bold>Evameva ca karontassā</bold>ti maṇḍūkasaññaṃ, mūsikasaññaṃ katvā vā lājā vikiritvā <pageBreak edition="M" number="1.0125" /> vā accharaṃ paharitvā vā nāmaṃ vatvā pakkosantassa. <bold>Yena kenacī</bold>ti vuttanīhārato yena vā tena vā.</paragraph>
<paragraph line="357" number="230"><bold>Na pakkosati ce</bold>ti yathāvuttanayena yojetvā nāmaṃ vatvā na pakkosati. <bold>Tassā</bold>ti karaṇḍamukhavivarakassa bhikkhussa.</paragraph>
<centered line="358">Apadakathāvaṇṇanā.</centered>
<paragraph line="359" number="231"><bold>Hatthi</bold>nti hatthimhi, bhummatthe eva upayogavacanaṃ.</paragraph>
<paragraph line="360" number="232"><bold>Sālāya</bold>nti hatthisālāyaṃ. Vasati etthāti <bold>vatthu,</bold> rājāgāraṃ, tassa anto <bold>antovatthu,</bold> antorājagehanti attho. <bold>Aṅgaṇe</bold>ti antorājaṅgaṇe. <bold>Pi</bold>-saddo ‘‘antonagare’’ti avuttampi sampiṇḍeti. <bold>Vatthu cā</bold>ti <bold>ca</bold>-saddena aṅgaṇaṃ samuccinoti. <bold>Sakalaṃ aṅgaṇaṃ ṭhāna</bold>nti hatthino vicaraṇayoggaṃ aṅgaṇaṭṭhānaṃ sandhāyāha, sakalasālāti gahetabbaṃ.</paragraph>
<paragraph line="361" number="233"><bold>Abaddhassā</bold>ti yathāvuttasālārājavatthaṅgaṇāpekkhāya vuttaṃ. Abaddhassa hi hatthino sakalasālādayo ṭhānaṃ, tadatikkame ṭhānācāvanaṃ hotīti attho. <bold>Hī</bold>ti avadhāraṇe vā. <bold>‘‘Baddhassa hī’’</bold>ti yojanāya visesatthova daṭṭhabbo, baddhassa panāti vuttaṃ hoti. <bold>Baddhassa panā</bold>ti sālādīsu sannihitassa pana. <bold>Ṭhitaṭṭhānañcā</bold>ti sālādīsu ṭhitaṭṭhānañca, catūhi pādehi akkantaṭṭhānanti vuttaṃ hoti. <bold>Bandhanañcā</bold>ti gīvāya vā pacchā pādadvayabandhanavalaye vā ubhayattha vā bandhanaṭṭhānañca. <bold>Tasmā</bold>ti yasmā ṭhitaṭṭhānañca bandhanañca ṭhānanti cha vā pañca vā ṭhānāni labbhanti, tasmā. <bold>Tesaṃ</bold> ṭhānānaṃ. <bold>Kāraye</bold>ti ettha ‘‘āpatti’’nti sāmatthiyā labbhatīti. <bold>Harato</bold>ti hatthisālādito corikāya harantassa <pageBreak edition="M" number="1.0126" />. <bold>Kāraye</bold>ti āmasane dukkaṭaṃ, ṭhānabhedagaṇanāya yāva pacchimaṭṭhānā purimesu thullaccayāni, antimaṭṭhānā kesaggamattampi cāvane pārājikaṃ kāreyyāti attho.</paragraph>
<paragraph line="362" number="234"><bold>Ṭhitaṭṭhāna</bold>nti <pageBreak edition="V" number="1.0096" /> catūhi pādehi akkantaṭṭhānaṃ, idañca abaddhahatthiṃ sandhāya vuttaṃ. Baddhassa vinicchayo sālādīsu baddhassa vuttavinicchayasadisoti gatatthatāya na vutto.</paragraph>
<paragraph line="363" number="235"><bold>Ekaṃ ṭhāna</bold>nti sayitaṭṭhānamattaṃ. <bold>Tasmi</bold>nti gaje. <bold>Tassā</bold>ti bhikkhussa. Turaṅgamahisādīsu dvipade ca bahuppade ca.</paragraph>
<paragraph line="364" number="236"> Eseva nayo ñeyyo, vattabbaṃ kiñcipi natthīti yojanā. Tattha <bold>turaṅgā</bold> assā. <bold>Mahisā</bold> lulāyā. <bold>Ādi</bold>-saddena gogadrabhaoṭṭhādicatuppadānaṃ saṅgaho. <bold>Natthi kiñcipi vattabba</bold>nti assasālārājāgāraṅgaṇabahinagarādīsu abandhitasayanaassādīnaṃ ṭhānabhedo yathāvuttasadisattā na vutto.</paragraph>
<paragraph line="365">Bandhitvā ṭhapitaassassa pana sace so catūsu pādesu baddho hoti, bandhanānaṃ, khurānañca gaṇanāya aṭṭha ṭhānāni, sace mukhe ca baddho hoti, nava ṭhānāni, mukheyeva baddho, pañca ṭhānānīti ṭhānabhedo ca tatheva sasamigasūkarādicatuppadesu bandhitvā ṭhapitesu baddhabaddhaṭṭhānehi saha catūhi pādehi akkantaṭṭhānavasena labbhamāno ṭhānabhedo ca gomahisesu baddhesu evameva labbhamāno ṭhānabhedo ca vajādīsu padesesu pavesitesu dvāresu rukkhasūciyo apanetvā vā anapanetvā vā nāmaṃ vatvā vā avatvā vā pakkosantassa, sākhābhaṅgatiṇādīni dassetvā pakkositvā vā apakkositvā vā palobhentassa tāsetvā nikkhamantassa <pageBreak edition="M" number="1.0127" /> sappakaraṇḍake sappassa vuttanayena labbhamāno viseso ca netabbo. Iha sabbattha ṭhānabhedesu bahukesupi upantaṭṭhānesu thullaccayaṃ, antaṭṭhāne pārājikaṃ vuttasadisanti imassa sabbassa vinicchayassa ‘‘eseva nayo’’ti imināva gatattā, āhaṭato aviññāyamānassa kassaci visesassābhāvā ca vuttaṃ ‘‘natthi kiñcipi vattabba’’nti.</paragraph>
<paragraph line="366"><bold>Dvipadepī</bold>ti ‘‘dvipadaṃ nāma manussā pakkhajātā’’ti (pārā. 115) <bold>pāḷiyaṃ</bold> vuttā manussā ca mayūrādilomapakkhā ca vagguliādicammapakkhā ca bhamarādiaṭṭhipakkhā cāti evamādike satte ca. <bold>Bahuppade</bold>ti ‘‘bahuppadaṃ nāma vicchikā satapadī uccāliṅgapāṇakā’’ti (pārā. 117) <bold>pāḷiyaṃ</bold> vuttabahuppadasatte cāti attho.</paragraph>
<paragraph line="367">Ettāvatā <pageBreak edition="V" number="1.0097" /> pāpabhikkhūnaṃ lesokāsapidahanatthaṃ padabhājane vuttabhūmaṭṭhāditiṃsavinicchayamātikākathāsu pañcavīsati mātikākathā dassetvā avasiṭṭhāsu pañcamātikākathāsu saṃvidāvahāro, saṅketakammaṃ, nimittakammanti mātikattayakathā paṭhamameva adinnādānavinicchayasambhārabhūtānaṃ pañcavīsatiyā avahārānaṃ dassanaṭṭhāne ṭhatvā –</paragraph>
<gatha1 line="368">‘‘Pubbasahapayogo ca, saṃvidāharaṇampi ca;</gatha1>
<gathalast line="369">Saṅketakammaṃ nemittaṃ, pubbayogādipañcaka’’nti. (vi. vi. 42) –</gathalast>
<unindented line="370">Iminā saṅgahitāti taṃ pahāya avasese ocarako, oṇirakkhakoti kathādvaye ocaraṇakakathāya āṇattikappayogattā, tañca oṇirakkhakena kariyamānaṃ ṭhānācāvanaṃ sāhatthikena vā āṇattikena vā payogena hotīti tassāpi ‘‘sāhatthāṇattiko cevā’’ti sāhatthikapañcake paṭhamameva saṅgahitattā ca thalaṭṭhavehāsaṭṭhakathādīsu <pageBreak edition="M" number="1.0128" /> saṅgahitattā ca tañca dvayaṃ na vuttanti veditabbaṃ.</unindented>
<paragraph line="371">Tattha ‘‘ocarako nāma bhaṇḍaṃ ocaritvā ācikkhatī’’ti (pārā. 118) <bold>pāḷiyaṃ</bold> vutto corāpanapuriso ‘‘ocarako’’ti veditabbo. Ocaratīti <bold>ocarako,</bold> tattha tattha gantvā anto anupavisatīti vuttaṃ hotīti. ‘‘Oṇirakkho nāma āhaṭaṃ bhaṇḍaṃ gopento’’ti (pārā. 118) <bold>pāḷiyaṃ</bold> vutto muhuttaṃ attani ṭhapitassa parabhaṇḍassa rakkhako ‘‘oṇirakkho’’ti veditabbo. Oṇitaṃ rakkhatīti <bold>oṇirakkho,</bold> yo parena attano vasanaṭṭhāne ābhataṃ bhaṇḍaṃ ‘‘idaṃ tāva bhante muhuttaṃ oloketha, yāvāhaṃ idaṃ nāma kiccaṃ katvā āgacchāmī’’ti vutto rakkhati, tassetaṃ adhivacanaṃ.</paragraph>
<centered line="372">Dvicatubahuppadakathāvaṇṇanā.</centered>
<paragraph line="373" number="237"> ‘‘Pañcahi ākārehi adinnaṃ ādiyantassa āpatti pārājikassā’’tiādinā (pārā. 122) nayena <bold>pāḷiyaṃ</bold> āgatāni pañcaṅgāni saṅgahetumāha <bold>‘‘paresa’’</bold>ntiādi. Tattha <bold>‘‘paresaṃ santakaṃ dhana’’</bold>nti iminā paramanussasantakatā, <bold>‘‘paresanti vijānitvā’’</bold>ti iminā parāyattabhāvassa jānanaṃ, <bold>‘‘garuka’’</bold>nti iminā pādaṃ vā atirekapādaṃ vā agghanakatā, <bold>‘‘theyyacittenā’’</bold>ti <pageBreak edition="V" number="1.0098" /> iminā theyyacittatā, <bold>‘‘ṭhānā cāvetī’’</bold>ti iminā pañcavīsatiyā avahārānaṃ aññatarassa samaṅgitāti evamettha pañcaṅgasaṅgaho veditabbo.</paragraph>
<paragraph line="374" number="238"> Ettāvatā tiṃsamātikākathāvinicchayaṃ saṅgahetvā idāni ‘‘anāpatti sasaññissa vissāsaggāhe tāvakālike petapariggahe tiracchānagatapariggahe paṃsukūlasaññissā’’tiādinā <pageBreak edition="M" number="1.0129" /> (pārā. 131) nayena <bold>pāḷiyaṃ</bold> āgataṃ anāpattivāraṃ saṅgahetumāha <bold>‘‘anāpattī’’</bold>tiādi. Tattha <bold>sasaññissā</bold>ti parasantakampi ‘‘sasantaka’’nti suddhasaññāya gaṇhantassa anāpattīti sabbattha yojetabbaṃ. Evaṃ gahitaṃ sāmikehi disvā yācite adentassa ubhinnaṃ dhuranikkhepena pārājikaṃ.</paragraph>
<paragraph line="375"><bold>Tiracchānapariggahe</bold>ti tiracchānehi pariggahitavatthumhi. Sacepi hi nāgagaruḷamāṇavakamāṇavikāpi manussavesena āpaṇaṃ pasāretvā nisinnā honti, bhikkhu ca theyyacittena tesaṃ santakaṃ gaṇhāti, anāpattīti vuttaṃ hoti. Sīhabyagghadīpipabhutīhi vāḷamigehi gahitagocaraṃ paṭhamaṃ mocāpentassa taṃ muñcitvā attanopi hiṃsanato thokaṃ khāyite vārentassa doso natthi. Senādīsu tiracchānesu yena kenaci gahitaṃ gocaraṃ mocāpetuṃ vaṭṭati. Vuttañhetaṃ <bold>aṭṭhakathāyaṃ</bold> ‘‘senādayopi āmisaṃ gahetvā gacchante pātāpetvā gaṇhituṃ vaṭṭatī’’ti (pārā. aṭṭha. 1.131). Evameva dhammanideḍḍubhādīhi gahitamaṇḍūkādayo jīvitarakkhanatthāya mocāpetuṃ vaṭṭatīti veditabbaṃ.</paragraph>
<paragraph line="376"><bold>Tāvakālikaggāhe</bold>ti ‘‘paṭikarissāmī’’ti tāvakālikaṃ gaṇhantassa evaṃ gahitaṃ sace bhaṇḍasāmiko puggalo vā gaṇo vā ‘‘tumheva gaṇhathā’’ti anujāneyya, vaṭṭati. Nānujāneyya, na gaṇheyya, dātabbaṃ. Adentassa ubhinnaṃ dhuranikkhepena pārājikaṃ. ‘‘Saṅghasantakaṃ pana paṭidātumeva vaṭṭatī’’ti <bold>aṭṭhakathāyaṃ</bold> vuttaṃ.</paragraph>
<paragraph line="377"><bold>Vissāsaggāhe</bold>ti ‘‘anujānāmi bhikkhave pañcahaṅgehi samannāgatassa vissāsaṃ gahetuṃ, sandiṭṭho ca hoti, sambhatto ca, ālapito ca, jīvati ca, gahite ca attamano <pageBreak edition="M" number="1.0130" /> hotī’’ti (mahāva. 356) <bold>pāḷiyaṃ</bold> āgataṃ pañcahaṅgehi samannāgatassa santakaṃ vissāsena gaṇhantassa gahaṇe vinicchayo yathāvuttasuttavaṇṇanāyaṃ veditabbo. Yathāha <bold>samantapāsādikāyaṃ</bold> –</paragraph>
<indent line="378">Tattha <pageBreak edition="V" number="1.0099" /> sandiṭṭhoti diṭṭhamattakamitto. Sambhattoti daḷhamitto. Ālapitoti ‘‘mama santakaṃ yaṃ icchasi, taṃ gaṇheyyāsi, āpucchitvā gahaṇe kāraṇaṃ natthī’’ti vutto. Jīvatīti anuṭṭhānaseyyāya sayitopi yāva jīvitindriyupacchedaṃ na pāpuṇāti. Gahite ca attamanoti gahite tuṭṭhacitto hoti, evarūpassa santakaṃ ‘‘gahite me attamano bhavissatī’’ti jānantena gahetuṃ vaṭṭati. Anavasesapariyādānavasena cetāni pañcaṅgāni vuttāni, vissāsaggāho pana tīhaṅgehi ruhati – sandiṭṭho, jīvati, gahite attamano, sambhatto, jīvati, gahite attamano, ālapito, jīvati, gahite attamanoti.</indent>
<indent line="379">Yo pana jīvati, na ca gahite attamano hoti, tassa santakaṃ vissāsaggāhena gahitampi puna dātabbaṃ. Dadamānena ca matakadhanaṃ tāva ye tassa dhane issarā gahaṭṭhā vā pabbajitā vā, tesaṃ dātabbaṃ. Anattamanassa santakaṃ tasseva dātabbaṃ. Yo pana paṭhamaṃyeva ‘‘suṭṭhu kataṃ tayā mama santakaṃ gaṇhantenā’’ti vacībhedena vā cittuppādamattena vā anumoditvā pacchā kenaci kāraṇena kupito paccāharāpetuṃ na labhati. Yopi adātukāmova, cittena pana adhivāseti, na kiñci vadati, sopi puna paccāharāpetuṃ na labhati. Yo pana ‘‘mayā tumhākaṃ <pageBreak edition="M" number="1.0131" /> santakaṃ gahitaṃ vā paribhuttaṃ vā’’ti vutte ‘‘gahitaṃ vā hotu paribhuttaṃ vā, mayā pana taṃ kenacideva karaṇīyena ṭhapitaṃ, taṃ pākatikaṃ kātuṃ vaṭṭatī’’ti vadati, ayaṃ paccāharāpetuṃ labhatīti (pārā. aṭṭha. 1.131).</indent>
<paragraph line="380"><bold>Petapariggaheti</bold> pettivisayuppannā ca maritvā tasmiṃyeva attabhāve nibbattā ca cātumahārājikādayo devā ca imasmiṃ atthe petā nāma, tesaṃ santakaṃ gaṇhantassa ca anāpattīti attho. Sacepi hi sakko devarājā āpaṇaṃ pasāretvā nisinno hoti, dibbacakkhuko ca bhikkhu taṃ ñatvā satasahassagghanakampi vatthaṃ tassa viravantasseva acchinditvā gaṇhituṃ vaṭṭati. Devapūjatthaṃ rukkhādīsu maṭṭhavatthādīni gaṇhato niddosatāya kimeva vattabbaṃ. Paṃsukūlasaññāya gaṇhatopi anāpatti. Tathā gahitampi sace sassāmikaṃ hoti, sāmike āharāpente dātabbanti upalakkhaṇato veditabbaṃ.</paragraph>
<paragraph line="381" number="239"><bold>Etthā</bold>ti <pageBreak edition="V" number="1.0100" /> dutiyapārājikavinicchaye. <bold>Ca</bold>-saddena avuttasamuccayatthena avasesasikkhāpadavinicchaye saṅgaṇhāti. <bold>Vattabbo</bold>ti mātikaṭṭhakathādīsu viya avasāne kathetabbo. <bold>Pāḷimuttavinicchayo</bold>ti samuṭṭhānādiko taṃtaṃsikkhāpadapāḷiyaṃ anāgato upālittherādīhi ṭhapito vinicchayo.</paragraph>
<paragraph line="382" number="240"><bold>Parājitānekamalenā</bold>ti aparimeyyakappakoṭisatasahassopacitapāramitāsambhūtena sabbaññutaññāṇapadaṭṭhānena āsavakkhayañāṇena saha vāsanāya samucchedappahānena parājitā rāgādayo anekakilesamalā yena so parājitānekamalo, tena parājitānekamalena <pageBreak edition="M" number="1.0132" />. Jinena yaṃ dutiyaṃ pārājikaṃ vuttaṃ, <bold>assa</bold> dutiyapārājikassa ca attho mayā samāsena vutto. <bold>Asesena</bold> ativitthāranayena <bold>vattuṃ</bold> tassa atthaṃ kathetuṃ ko hi samatthoti yojanā. Ettha <bold>ca</bold>-saddo paṭhamapārājikasamuccayattho. <bold>Hi</bold>-saddo avadhāraṇe, tena asesena tadatthaṃ vattuṃ samattho nattheva aññatra tathāgatāti dīpeti.</paragraph>
<centered line="383">Iti vinayatthasārasandīpaniyā</centered>
<paragraph line="384">Vinayavinicchayavaṇṇanāya</paragraph>
<centered line="385">Dutiyapārājikakathāvaṇṇanā niṭṭhitā.</centered>
<subhead line="386">Tatiyapārājikakathāvaṇṇanā</subhead>
<paragraph line="387" number="241-2"> Evamatisukhumanayasamākulaṃ dutiyapārājikaṃ dassetvā idāni tatiyapārājikaṃ dassetumāha <bold>‘‘manussajāti’’</bold>ntiādi. Tattha <bold>manussajāti</bold>nti jāyatīti jāti, rūpārūpapaṭisandhi, manussesu jāti yassa so manussajāti, manussajātiko manussaviggahoti vuttaṃ hoti, taṃ manussajātiṃ.</paragraph>
<paragraph line="388">Ettha ca <bold>manussesū</bold>ti kusalākusalamanassa ussannattā manussasaṅkhātesu naresu. ‘‘Yaṃ mātukucchismiṃ paṭhamaṃ <pageBreak edition="V" number="1.0101" /> cittaṃ uppanna’’nti (pārā. 172) <bold>padabhājane</bold> vuttanayena mātukucchimhi paṭhamaṃ uppajjamānapaṭisandhicittañca taṃsampayuttavedanāsaññāsaṅkhārasaṅkhātakhandhattayañca taṃsahajātāni –</paragraph>
<gatha1 line="389">‘‘Tilatelassa yathā bindu, sappimaṇḍo anāvilo;</gatha1>
<gathalast line="390">Evaṃ vaṇṇappaṭibhāgaṃ, ‘kalala’nti pavuccatī’’ti. (pārā. aṭṭha. 2.172; vibha. aṭṭha. 26) –</gathalast>
<unindented line="391">Vuttāni <pageBreak edition="M" number="1.0133" /> jātiuṇṇaṃsumhi pasannatilatele vā sappimaṇḍe vā otāretvā ukkhipitvā vidhunite agge lambamānabinduppamāṇakalalasaṅkhātāni sabhāvakānaṃ kāyabhāvavatthudasakavasena tiṃsa rūpāni ca abhāvakānaṃ kāyavatthudasakavasena vīsati rūpāni cāti ayaṃ nāmarūpapaṭisandhi idha <bold>‘‘jātī’’</bold>ti gahitā. <bold>‘‘Yassā’’</bold>ti iminā aññapadena ‘‘yāva maraṇakālā etthantare eso manussaviggaho nāmā’’ti (pārā. 172) <bold>padabhājane</bold> vuttanayena paṭhamabhavaṅgato paṭṭhāya cuticittāsannabhavaṅgapariyantasantānasaṅkhātasatto gahito. Iminā manussaviggahassa paṭisandhito paṭṭhāya pārājikavatthubhāvaṃ dasseti.</unindented>
<paragraph line="392"><bold>Jānanto</bold>ti ‘‘satto aya’’nti jānanto. <bold>Jīvitā yo viyojaye</bold>ti yo bhikkhu jīvitindriyā viyojeyya voropeyya, tassa jīvitindriyaṃ upacchindeyya uparodheyyāti vuttaṃ hoti. Tenāha <bold>padabhājane</bold> ‘‘jīvitā voropeyyāti jīvitindriyaṃ upacchindati uparodhetī’’ti (pārā. 172).</paragraph>
<paragraph line="393">Tañca jīvitindriyaṃ rūpārūpavasena duvidhaṃ hoti. Tattha arūpajīvitindriyaṃ aviggahattā upakkamavisayaṃ na hoti. Rūpajīvitindriyupacchedena pana tadāyattavuttitāya taṃsamakālameva occhijjamānatāya ettha sāmaññena ubhayampi gahetabbaṃ. Idañca atītānāgataṃ na gahetabbaṃ tassa avijjamānattā. Upakkamavisayārahaṃ pana paccuppannameva gahetabbaṃ. Tañca khaṇasantatiaddhāvasena tividhaṃ hoti.</paragraph>
<paragraph line="394">Tattha uppādaṭṭhitibhaṅgavasena khaṇattayapariyāpanno bhāvo <bold>khaṇapaccuppannaṃ</bold> nāma. Taṃ sarasabhaṅgabhūtattā sayaṃ bhijjamānaṃ upakkamasādhiyaṃ vināsavantaṃ na hoti. Ātape ṭhatvā gabbhaṃ paviṭṭhassa <pageBreak edition="V" number="1.0102" /> andhakāravigamantarañca sītena ovarakaṃ paviṭṭhassa visabhāgautusamuṭṭhānena <pageBreak edition="M" number="1.0134" /> sītapanūdantarañca rūpasantati <bold>santatipaccuppannaṃ</bold> nāma. Paṭisandhicutīnamantarāḷappavatti khandhasantati <bold>addhāpaccuppannaṃ</bold> nāma. Imasmiṃ dvaye upakkamasambhavo, taṃvasena upacchijjamānaṃ jīvitaṃ santānaparihānipaccayabhāvato santatiaddhāpaccuppannadvayaṃ yathāparicchinnakālamappatvā upakkamavasena antarāyeva nirujjhati, tasmā santatiaddhāpaccuppannarūpajīvitindriyañca taṃnirodhena nirujjhamānaarūpajīvitindriyañcāti ubhayaṃ ettha ‘‘jīvitā’’ti gahitanti veditabbaṃ. Idameva sandhāyāha <bold>padabhājane</bold> ‘‘santatiṃ vikopetī’’ti (pārā. 172).</paragraph>
<paragraph line="395">Imissāva pāṇātipātabhāve āpattibhāvato ettha ṭhatvā <bold>aṭṭhakathāyaṃ</bold> (pārā. aṭṭha. 2.172) pāṇapāṇātipātapāṇātipātīpāṇātipātappayogānaṃ vibhāgo dassito. Tattha <bold>pāṇo</bold>ti vohārato satto, paramatthato upacchijjamānaṃ jīvitindriyaṃ, taṃ ‘‘jīvitā’’ti iminā vuttaṃ. <bold>Pāṇātipāto</bold> nāma vadhakacetanā, so ca ‘‘viyojaye’’ti iminā sandassito. <bold>Pāṇātipātī</bold> nāma puggalo, so ca ‘‘yo’’ti iminā sandassito. <bold>Pāṇātipātappayogo</bold> pana –</paragraph>
<gatha1 line="396">‘‘Vuttā pāṇātipātassa;</gatha1>
<gathalast line="397">Payogā cha mahesinā’’ti –</gathalast>
<unindented line="398">Ādinā nayena idheva vakkhamānavibhāgattā vakkhamānanayeneva daṭṭhabbo.</unindented>
<paragraph line="399">Assa satthaṃ nikkhipeyya vāti yojanā. <bold>Assā</bold>ti manussajātikassa. ‘‘Hatthapāse’’ti pāṭhaseso. <bold>Hatthapāso</bold> nāma samīpoti. <bold>Assā</bold>ti samīpasambandhe sāmivacanaṃ. <bold>Sattha</bold>nti ettha jīvitavihiṃ sanupakaraṇabhāvena sammatā dhārāvantaasiādi ca dhārārahitayaṭṭhibhindivālalaguḷādi ca <pageBreak edition="M" number="1.0135" /> upalakkhaṇavasena gahetabbā. Sasati hiṃsatīti satthaṃ. Tenevāha <bold>padabhājane</bold> ‘‘asiṃ vā sattiṃ vā bhindivālaṃ vā laguḷaṃ vā pāsāṇaṃ vā satthaṃ vā visaṃ vā rajjuṃ vā’’ti. Idhāvuttaṃ karapālikāchurikādi samukhaṃ ‘‘satthaṃ vā’’ti iminā saṅgahitaṃ. <bold>Nikkhipeyyā</bold>ti yathā bhogahetuṃ labhati, tathā upanikkhipeyya, attavadhāya icchitakkhaṇe yathā gaṇhāti, tathā samīpe teneva cittena ṭhapeyyāti vuttaṃ hoti. Iminā thāvarappayogo sandassito.</paragraph>
<paragraph line="400">Maraṇe <pageBreak edition="V" number="1.0103" /> guṇaṃ vā vadeyyāti yojanā, maraṇatthāya maraṇe guṇaṃ vaṇṇetīti attho. ‘‘Jīvite ādīnavaṃ dasseti, maraṇe guṇaṃ bhaṇatī’’ti (pārā. 172) <bold>padabhājane</bold> vuttattā ‘‘kiṃ tuyhiminā pāpakena dujjīvitena, yo tvaṃ na labhasi paṇītabhojanāni bhuñjitu’’miccādinā nayena maraṇatthāya jīvite avaṇṇaṃ vadanto ca ‘‘tvaṃ khosi upāsaka katakalyāṇo akatapāpo, mataṃ te jīvitā seyyo, ito tvaṃ kālakato vividhavihaṅgamavikūjite paramasurabhikusumabhūsitataruvaranicite paramaratikaralaḷitagatibhāsitavilapitasurayuvatigaṇavicarite varanandane accharāsaṅghaparivārito vicarissasī’’tiādinā nayena maraṇatthāya maraṇānisaṃsaṃ dassento ca ‘‘maraṇe guṇaṃ vadeyya’’icceva vuccati.</paragraph>
<paragraph line="401">Maraṇūpāyaṃ deseyyāti yojanā. Maraṇādhippāyeneva ‘‘satthaṃ vā āhara, visaṃ vā khāda, rajjuyā vā ubbandhitvā kālaṅkarohī’’ti <bold>padabhājane</bold> vuttasatthaharaṇāni ca avuttampi sobbhanarakapapātādīsu papatanañcāti evamādikaṃ maraṇūpāyaṃ ācikkheyya. ‘‘Hoti ayampī’’ti padacchedo, <bold>apī</bold>ti pubbe vuttadvayaṃ samuccinoti. <bold>Dvedhā bhinnasilā viya asandheyyova</bold><pageBreak edition="M" number="1.0136" /><bold>so ñeyyo</bold>ti dvidhā bhinnapāsāṇo viya bhagavato paṭipattipaṭivedhasāsanadvayena so paccuppanne attabhāve sandhātumasakkuṇeyyovāti ñātabboti attho.</paragraph>
<paragraph line="402" number="243"><bold>Thāvarādayo</bold>ti <bold>ādi</bold>-saddena vijjāmayaiddhimayapayogadvayaṃ saṅgahitaṃ.</paragraph>
<paragraph line="403" number="244"><bold>Tatthā</bold>ti tesu chasu payogesu. Sako hattho <bold>sahattho,</bold> tena nibbatto <bold>sāhatthiko,</bold> payogo. Idha <bold>hattha</bold>ggahaṇaṃ upalakkhaṇaṃ, tasmā hatthādinā attano aṅgapaccaṅgena nipphādito vadhappayogo sāhatthikoti veditabbo.</paragraph>
<paragraph line="404" number="245"> ‘‘Tvaṃ taṃ evaṃ paharitvā mārehī’’ti bhikkhuno parassa yaṃ āṇāpanaṃ, ayamāṇattiko nayoti yojanā. <bold>Āṇattiko nayo</bold>ti āṇattiyeva āṇattiko. Neti pavattetīti nayo, payogassetaṃ nāmaṃ.</paragraph>
<paragraph line="405" number="246"><bold>Dūra</bold>nti dūraṭṭhaṃ. <bold>Kāyena paṭibaddhenā</bold>ti ettha kāyekadeso hatthādi kāyo avayave samudāyopacārato ‘‘gāmo daḍḍho’’ti yathā. Kāyapaṭibaddhaṃ cāpādikaṃ paṭibaddhaṃ nāma pubbapadalopena <pageBreak edition="V" number="1.0104" /> ‘‘devadatto datto’’ti yathā. Vā-saddo luttaniddiṭṭho, kāyena vā kāyapaṭibaddhena vāti vuttaṃ hoti, ‘‘usuādinipātana’’nti iminā sambandho. Vidhānaṃ <bold>vidhi,</bold> payogoti attho.</paragraph>
<paragraph line="406" number="247"><bold>Asañcārimupāyenā</bold>ti asañcārimena niccalena upāyena. Opatanti etthāti <bold>opāto,</bold> so ādi yesaṃ apassenavisabhesajjasaṃvidhānādīnaṃ te <bold>opātādayo,</bold> tesaṃ <pageBreak edition="M" number="1.0137" /> vidhānaṃ <bold>opātādividhānaṃ,</bold> opātakkhaṇanādikiriyā.</paragraph>
<paragraph line="407" number="248"><bold>Vijjāyā</bold>ti āthabbanavedāgatamaraṇamantasaṅkhātavijjāya. <bold>Jappana</bold>nti yathā paro na suṇāti, tathā punappunaṃ vacanaṃ.</paragraph>
<paragraph line="408" number="249"> Māraṇe samatthā yā kammavipākajā iddhi, ayaṃ iddhimayo payogo nāmāti samudīritoti yojanā. Kammavipāke jātā <bold>kammavipākajā,</bold> iddhi, yā ‘‘nāgānaṃ nāgiddhi supaṇṇānaṃ supaṇṇiddhi yakkhānaṃ yakkhiddhī’’tiādinā (pārā. aṭṭha. 2.172) bahudhā <bold>aṭṭhakathāyaṃ</bold> vuttā. Tattha diṭṭhadaṭṭhaphuṭṭhavisānaṃ nāgānaṃ disvā, ḍaṃsitvā, phusitvā ca parūpaghātakaraṇe <bold>nāgiddhi</bold> veditabbā. Evaṃ sesānampi. Iddhiyeva <bold>iddhimayo,</bold> bhāvanāmayo iddhippayogo panettha na gahetabbo. Vuttañhetaṃ <bold>aṭṭhakathāyaṃ</bold> –</paragraph>
<indent line="409">‘‘Keci pana bhāvanāmayiddhiyāpi parūpaghātakaraṇaṃ vadanti. Saha parūpaghātakaraṇena ca ādittagharūpari khittassa udakaghaṭassa bhedanaṃ viya iddhivināsañca icchanti, taṃ tesaṃ icchāmattameva. Kasmā? Yasmā taṃ kusalavedanāvitakkaparittattikādīhi na sameti. Kathaṃ? Ayañhi bhāvanāmayiddhi nāma catutthajjhānamayā kusalattike kusalā ceva abyākatā ca, pāṇātipāto akusalo. Vedanāttike adukkhamasukhasampayuttā, pāṇātipāto dukkhasampayutto. Vitakkattike avitakkaavicārā, pāṇātipāto savitakkasavicāro. Parittattike <pageBreak edition="M" number="1.0138" /> mahaggatā, pāṇātipāto parittoyevā’’ti (pārā. aṭṭha. 2.172).</indent>
<paragraph line="410" number="250"><bold>Tatthā</bold>ti tesu chabbidhesu payogesu. <bold>Uddesopī</bold>ti uddisanaṃ uddeso, taṃsahito payogopi <pageBreak edition="V" number="1.0105" /> uddesoti vuttaṃ hoti ‘‘kunte pavesehī’’ti yathā. Evaṃ vattabbatāya ca <bold>anuddeso</bold>ti tabbiparītavacanameva ñāpakanti veditabbaṃ. Ettha ekeko uddesopi anuddesopi hotīti tesamayaṃ bhedo pana duvidho hotīti paridīpitoti yojanā. Imesu chasu payogesveva ekekasseva uddissānuddissakiriyamānatāya duvidhabhāvato tesaṃ dvādasavidho bhedo <bold>padabhājane</bold> ca <bold>aṭṭhakathāya</bold> ca dīpito, tattha vinicchayamidāni dassayissāmīti adhippāyo.</paragraph>
<paragraph line="411" number="251"><bold>Bahūsupī</bold>ti manussesu bahūsupi. <bold>Tena kammenā</bold>ti pahāradānasaṅkhātena kammena. <bold>Bajjhatī</bold>ti apāyaṃ netuṃ kammapāsena kammantaraṃ nivāretvā bajjhatīti attho.</paragraph>
<paragraph line="412" number="252"><bold>Pahārepī</bold>ti paharaṇepi. <bold>Dehino</bold>ti manussaviggahassa. <bold>Tassā</bold>ti pahaṭassa.</paragraph>
<paragraph line="413" number="253"><bold>Pahaṭamatte vā</bold>ti pahaṭakkhaṇe vā. <bold>Pacchā</bold>ti tappaccayā kālantare vā. <bold>Ubhayathāpi ca mate</bold>ti dvinnaṃ ākārānamaññatarena matepi. <bold>Hantā</bold> vadhako. <bold>Pahaṭamattasmi</bold>nti tasmiṃ maraṇārahapahārassa laddhakkhaṇeyeva, maraṇato pubbabhāgeyevāti mattasaddena dīpeti. Maraṇatthāya ca aññatthāya ca dinnesu anekesu pahāresu maraṇatthāya <pageBreak edition="M" number="1.0139" /> dinnappahāreneva yadā kadāci marissati, pahāradānakkhaṇeyeva pārājikaṃ hoti. Amaraṇādhippāyena dinnappahārabalena ce mareyya, na hotīti vuttaṃ hotīti.</paragraph>
<paragraph line="414" number="254"><bold>Dve payogā</bold>ti uddissānuddissakiriyābhedabhinnā sāhatthikāṇattikā dve payogā.</paragraph>
<paragraph line="415" number="255"><bold>Karaṇassā</bold>ti kiriyāya. <bold>Viseso</bold>ti nānattaṃ. <bold>Āṇattiniyāmakā</bold>ti āṇattiṃ niyāmenti vavatthāpentīti āṇattiniyāmakā.</paragraph>
<paragraph line="416" number="256"><bold>Tatthā</bold>ti tesu āṇattiniyāmakesu chasu ākāresu. <bold>Yobbanādi cā</bold>ti <bold>ādi</bold>-saddena thāvariyamandakhiḍḍavuddhādiavatthāviseso saṅgahito.</paragraph>
<paragraph line="417" number="257"> Yaṃ mātikāya niddiṭṭhaṃ <bold>satthaṃ, taṃ</bold> katamaṃ?. <bold>Sattamāraṇa</bold>nti satte mārenti etenāti sattamāraṇaṃ, asiādivadhopakaraṇaṃ.</paragraph>
<paragraph line="418" number="258"><bold>Vijjhana</bold>nti <pageBreak edition="V" number="1.0106" /> usuādīhi vijjhanaṃ. <bold>Bhedana</bold>nti kakacādīhi dvidhākaraṇaṃ. <bold>Chedana</bold>nti khaggādīhi dvidhākaraṇaṃ. <bold>Tāḷana</bold>nti muggarādīhi āghātanaṃ. <bold>Evamādividho</bold>ti evamādippakāro. <bold>Aneko</bold>ti bahuko bhedo. <bold>Karaṇassa viseso</bold> kiriyāvisesoti attho.</paragraph>
<paragraph line="419" number="259-60"> ‘‘Purato paharitvāna mārehī’’ti yo <bold>bhāsito</bold> āṇāpakena, tena āṇattena pacchato…pe… māriteti yojanā. <bold>Vatthāṇatti visaṅketā</bold>ti ettha ‘‘yaṃ ‘mārehī’ti…pe… tato’’ti vatthuvisaṅketo dassito. ‘‘Purato…pe… mārite’’ti āṇattivisaṅketo dassito. <bold>Mūlaṭṭho</bold>ti āṇāpako. <bold>Mūla</bold>nti hi pubbakiriyānurūpaṃ āṇāpanaṃ, tattha ṭhitoti <bold>mūlaṭṭho</bold>.</paragraph>
<paragraph line="420" number="261"> Iminā <pageBreak edition="M" number="1.0140" /> visaṅkete āṇāpakassa anāpattiṃ dassetvā saṅkete avirādhite ubhinnampi pārājikaṃ dassetumāha <bold>‘‘vatthu’’</bold>ntiādi. Taṃ vatthuṃ avirajjhitvā mārite ubhayesaṃ…pe… udīrito, yathāṇatti ca mārite…pe… udīritoti yojanā. <bold>Mārite</bold> vatthusminti sāmatthiyā labbhati. <bold>Ubhayesa</bold>nti āṇāpakaāṇattānaṃ. <bold>Yathākāla</bold>nti āṇāpakassa āṇattikkhaṇaṃ, āṇattassa māraṇakkhaṇañca anatikkamitvā. Bandhanaṃ bandho, kammunā bandho <bold>kammabandho</bold>. Atha vā bajjhati etenāti bandho, kammameva bandho <bold>kammabandho</bold>.</paragraph>
<paragraph line="421" number="264"><bold>Visaṅketo nā</bold>ti visaṅketo natthi, dvinnampi yathākālaparicchedaṃ kammabandhoyevāti attho.</paragraph>
<paragraph line="422" number="265"><bold>Sabbaso</bold>ti sabbesu kālabhedesu, sabbaso veditabboti vā sambandho. <bold>Sabbaso</bold>ti sabbappakārena. <bold>Vibhāvinā</bold>ti paṇḍitena. So hi atthaṃ vibhāvetīti tathā vutto.</paragraph>
<paragraph line="423" number="266-7-8"><bold>‘‘Imaṃ gāme ṭhita’’</bold>nti idaṃ taṃ sañjānituṃ vuttaṃ, na māraṇakkhaṇaṭṭhānaniyamatthāyāti ‘‘yattha katthaci ṭhita’’nti vatvāpi <bold>‘‘natthi tassa visaṅketo’’</bold>ti āha. <bold>Tassā</bold>ti āṇāpakassa. <bold>‘‘Tatthā’’</bold>ti vā pāṭho, tassaṃ āṇattiyanti attho. <bold>‘‘Gāmeyeva</bold> ṭhitaṃ veriṃ mārehī’’ti sāvadhāraṇaṃ āṇatto vane ce ṭhitaṃ māreti vā <bold>‘‘vaneyeva</bold> ṭhitaṃ veriṃ mārehī’’ti sāvadhāraṇaṃ vutto gāme ṭhitaṃ ce māreti vāti yojanā. ‘‘Bhikkhunā sāvadhāraṇa’’nti <pageBreak edition="V" number="1.0107" /> ca potthakesu likhanti, taṃ aggahetvā <bold>‘‘vane vā</bold><pageBreak edition="M" number="1.0141" /><bold>sāvadhāraṇa’’</bold>nti pāṭhoyeva gahetabbo. Vigato saṅketo āṇattiniyāmo etthāti <bold>visaṅketo</bold>.</paragraph>
<paragraph line="424" number="269"><bold>Sabbadesesū</bold>ti gāmavanaaṅgaṇagehādīsu sabbesu ṭhānesu. <bold>Bhedato</bold>ti nānattato.</paragraph>
<paragraph line="425" number="270"> ‘‘Satthena pana mārehī’’ti yena kenaci yo <bold>āṇatto,</bold> tena yena kenaci satthena mārite visaṅketo natthīti yojanā.</paragraph>
<paragraph line="426" number="271-2"><bold>Iminā vāsinā hī</bold>ti ettha <bold>hī</bold>ti padapūraṇe. <bold>‘‘Iminā asinā</bold> māreyyā’’ti vutto <bold>aññena asinā</bold> māreti vā ‘‘tvaṃ imassa asissa etāya dhārāya māraya’’ iti vutto taṃ <bold>veriṃ</bold> sace <bold>itarāya dhārāya</bold> māreti <bold>vā tharunā</bold> māreti <bold>vā tuṇḍena</bold> māreti <bold>vā,</bold> tathā mārite visaṅketoyeva hotīti yojanā. <bold>Tharunā</bold>ti khaggamuṭṭhinā. <bold>Tuṇḍenā</bold>ti khaggatuṇḍena. <bold>‘‘Visaṅketovā’’</bold>ti saṅketavirādheneva pārājikaṃ na hotīti dassanapadametaṃ.</paragraph>
<paragraph line="427" number="273"><bold>Sabbāvudhakajātisū</bold>ti idhāvuttakarapālikāchurikādisabbapaharaṇasāmaññesu. <bold>Visesato</bold>ti bhedato.</paragraph>
<paragraph line="428" number="274"><bold>Parenā</bold>ti bhikkhunā. <bold>So</bold>ti āṇatto. <bold>Nisinnaṃ naṃ māreti, visaṅketo na vijjatī</bold>ti ‘‘gacchantameva mārehī’’ti sāvadhāraṇaṃ avuttattā ‘‘nisinnopi soyevā’’ti taṃ mārentassa visaṅketo na hoti, avadhāraṇaṃ antarena kathanaṃ taṃ sañjānāpetuṃ vuccatīti iriyāpathaniyāmakaṃ na hotīti adhippāyo.</paragraph>
<paragraph line="429" number="275-6"> Asati <pageBreak edition="M" number="1.0142" /> sāvadhāraṇe visaṅketābhāvaṃ dassetvā idāni sāvadhāraṇe iriyāpathantaresu visaṅketaṃ dassetumāha <bold>‘‘nisinnaṃyevā’’</bold>tiādi. ‘‘Nisinnaṃyeva mārehī’’ti vutto gacchantaṃ māreti, visaṅketanti ñātabbaṃ. ‘‘Gacchantaṃyeva mārehī’’ti vutto nisinnaṃ māreti, visaṅketanti ñātabbanti yojanā. Imameva yojanākkamaṃ sandhāyāha <bold>‘‘yathākkama’’</bold>nti.</paragraph>
<paragraph line="430" number="277"><bold>Vijjhitvā</bold>ti sarādīhi vijjhitvā.</paragraph>
<paragraph line="431" number="278"><bold>Chinditvā</bold>ti <pageBreak edition="V" number="1.0108" /> asiādīhi chinditvā. Puna <bold>so</bold>ti payogo.</paragraph>
<paragraph line="432" number="279"><bold>Karaṇesū</bold>ti vijjhanādikiriyāvisesesu.</paragraph>
<paragraph line="433" number="280-1"> Ettāvatā āṇattiniyāmakaniddesaṃ dassetvā idāni dīghādiliṅgavasenāpi sambhavantaṃ visaṅketaṃ dassetumāha <bold>‘‘dīgha’’</bold>ntiādi. ‘‘Dīghaṃ…pe… thūlaṃ mārehīti aniyametvā āṇāpetī’’ti (pārā. aṭṭha. 2.174) <bold>aṭṭhakathā</bold>vacanato eva-kāraṃ vinā ‘‘dīghaṃ mārehī’’ti aniyametvā kenaci yo <bold>āṇatto</bold> hoti, sopi āṇatto yaṃ kiñci tādisaṃ sace māreti, natthi tattha visaṅketo, ubhinnampi parājayoti yojanā. Evaṃ <bold>‘‘rassa’’</bold>ntiādisabbapadehipi paccekaṃ yojanā kātabbā. <bold>Aniyametvā</bold>ti visaṅketābhāvassa hetudassanaṃ. <bold>Eva</bold>kāro vākyālaṅkāro. <bold>Tatthā</bold>ti āṇattikappayoge. ‘‘Ubhinnampi parājayo’’ti vuttattā āṇāpakaṃ vinā aññaṃ yathāvuttakkhaṇaṃ manussaviggahaṃ <bold>‘‘yaṃ kiñci tādisa’’</bold>nti iminā dasseti.</paragraph>
<paragraph line="434">Sace āṇāpako āṇāpetvā attānameva māreti, āṇāpako dukkaṭaṃ āpajjitvā marati, āṇattassa <pageBreak edition="M" number="1.0143" /> pārājikaṃ. Āṇāpakena attānamuddissa āṇattiyā katāya āṇatto ajānitvā tādisaṃ aññaṃ māreti, okāsassa aniyamitattā āṇāpako muccati, itaro kammunā bajjhati. Yadi ‘‘amukasmiṃ rattiṭṭhāne vā divāṭṭhāne vā nisinnaṃ īdisaṃ mārehī’’ti okāsaṃ niyametvā āṇāpeti, tattha āṇāpakato aññasmiṃ mārite ubhinnampi pārājikaṃ. Tato bahi mārite vadhakasseva kammabandho. Āṇāpako attānameva uddissa āṇāpeti, itaro ca tameva tattha māreti, āṇāpakassa dukkaṭaṃ, āṇattassa pārājikaṃ. Sace aññattha māreti, mūlaṭṭho muccati. Ajānitvā aññaṃ tattha vā aññattha vā māreti, vadhako pārājikaṃ āpajjati, mūlaṭṭho muccati. Ānantariyavatthumhi ānantariyena saddhiṃ yojetabbaṃ.</paragraph>
<paragraph line="435" number="282"> Yo manussaṃ kañci uddissa sace opātaṃ khaṇati, tathā opātaṃ khaṇantassa tassa dukkaṭaṃ nāma āpatti hotīti ajjhāhārayojanā. Yojanā ca nāmesā yathārutayojanā, ajjhāhārayojanāti duvidhā. Tattha pāṭhāgatapadānameva yojanā <bold>yathārutayojanā,</bold> ūnapūraṇatthamajjhāhārapadehi saha pāṭhāgatapadānaṃ yojanā <bold>ajjhāhārayojanā</bold>ti veditabbā. <bold>‘‘Khaṇantassa</bold><pageBreak edition="V" number="1.0109" /><bold>ca opāta’’</bold>nti potthakesu pāṭho dissati. <bold>‘‘Khaṇantassa tathopāta’nti</bold> pāṭho sundaro’’ti <bold>nissandehe</bold> vuttaṃ. <bold>‘‘Āvāṭa</bold>nti etassa ‘opāta’nti pariyāyo’’ti ca vuttaṃ. Tatopi –</paragraph>
<gatha1 line="436">‘‘Manussaṃ kañci uddissa;</gatha1>
<gatha2 line="437">Yo ce khaṇativāṭakaṃ;</gatha2>
<gatha3 line="438">Khaṇato taṃ tathā tassa;</gatha3>
<gathalast line="439">Hoti āpatti dukkaṭa’’nti. –</gathalast>
<unindented line="440">Pāṭho <pageBreak edition="M" number="1.0144" /> sundarataro. Jātapathaviṃ khaṇantassa pārājikapayogattā payogagaṇanāya dukkaṭaṃ.</unindented>
<paragraph line="441" number="283"><bold>Tatthā</bold>ti tasmiṃ āvāṭe. <bold>Tassā</bold>ti patitassa manussaviggahassa. <bold>Dukkhassuppattiyā</bold>ti dukkhuppattihetu. <bold>Tassā</bold>ti yena āvāṭo khato, tassa bhikkhuno. <bold>Patitvā</bold> so ce marati, tasmiṃ <bold>mate tassa</bold> bhikkhuno pārājikaṃ bhaveti yojanā.</paragraph>
<paragraph line="442" number="284"><bold>Aññasmi</bold>nti yaṃ samuddissa āvāṭo khato, tato aññasmiṃ. <bold>Anuddissaka</bold>nti kiriyāvisesanaṃ, anuddissakaṃ katvāti attho. Opātavisesanaṃ ce, ‘‘anuddissako opāto’’ti padacchedo. ‘‘Aggamakkhāyatī’’tiādīsu (saṃ. ni. 5.139; a. ni. 4.34; 10.15; itivu. 90; netti. 170) viya o-kāraṭṭhāne a-kāro, ma-kārāgamo ca daṭṭhabbo, anodissako opāto khato hotīti attho.</paragraph>
<paragraph line="443" number="285"> ‘‘Ettha patitvā yo koci maratū’’ti anodissako opāto sace khato hoti, yattakā nipatitvā maranti ce, assa tattakā dosā hontīti yojanā. <bold>‘‘Yo kocī’’</bold>ti iminā attano mātāpitaro ca saṅgahitā. <bold>Dosā</bold>ti kammabandhadosā, pārājikaṃ pana ekameva. <bold>Assā</bold>ti yena anodissa opāto khato, tassa.</paragraph>
<paragraph line="444" number="286"><bold>Ānantariyavatthusmiṃ</bold> mateti pāṭhaseso, ‘‘tattha patitvā’’ti adhikāro, arahante, mātari, pitari ca tasmiṃ patitvā mate kālakateti attho. <bold>Ānantariyaka</bold>nti ettha sakatthe, kucchite <pageBreak edition="V" number="1.0110" />, saññāyaṃ vā ka-paccayo daṭṭhabbo. <bold>‘‘Tathā’’</bold>ti iminā ‘‘ānantariyavatthusmi’’nti imasmiṃ samāsapade <pageBreak edition="M" number="1.0145" /> avayavabhūtampi ‘‘vatthusmi’’nti idañca ‘‘tattha patitvā mate’’ti idañca ākaḍḍhati. <bold>Thullaccayādīnaṃ</bold> vatthusmiṃ tattha patitvā mate <bold>thullaccayādayo hontī</bold>ti yojanā. Tasmiṃ āvāṭe patitvā yakkhādīsu matesu, pārājikavatthuno dukkhuppattiyañca thullaccayaṃ, manussaviggahe mate pārājikaṃ, tiracchāne mate pācittiyanti vuttaṃ hoti.</paragraph>
<paragraph line="445" number="287"><bold>Pāṇātipātā dve</bold>ti dvinnaṃ matattā dve pāṇātipātā, ekena pārājikaṃ, itarena kammabandhoyeva. <bold>Ekovekekadhaṃsane</bold>ti mātu vā dārakassa vā maraṇe eko pāṇātipātova.</paragraph>
<paragraph line="446" number="288"> Corehi anubaddho <bold>ettha</bold> āvāṭe patitvā marissati ce, opātakhaṇakasseva pārājikaṃ hoti kirāti yojanā. <bold>Kirā</bold>ti anussavane arucisūcakaṃ.</paragraph>
<paragraph line="447" number="289-90"><bold>Verino</bold> bhikkhuto aññe veripuggalā. <bold>Tattha</bold> tasmiṃ opāte sace manussaṃ <bold>pātetvā mārenti,</bold> tathā verino tattha sayameva patitaṃ manussaṃ bahi nīharitvā sace mārenti, tattha <bold>opapātikā</bold> manussā opāte nibbattitvā tato <bold>nikkhantuṃ asakkontā matā ce</bold> siyuṃ, <bold>sabbattha ca</bold> yathāvuttasabbavāresu opātakhaṇakasseva parājayoti yojanā. <bold>Nibbattitvā hī</bold>ti ettha <bold>hī</bold>ti padapūraṇe. Yattha yattha nipātasaddānaṃ attho na dassito, tattha tattha padapūraṇamattatā veditabbā.</paragraph>
<paragraph line="448" number="291"><bold>Yakkhādayo</bold>ti <bold>ādi</bold>-saddena tiracchānānaṃ saṅgaho. <bold>Vatthuvasā</bold>ti thullaccayapācittiyānaṃ vatthubhūtayakkhatiracchānānaṃ vasā. <bold>Thullaccayādayo</bold>ti <bold>ādi</bold>-saddena pācittiyasaṅgaho.</paragraph>
<paragraph line="449" number="293"><bold>Ayaṃ</bold><pageBreak edition="M" number="1.0146" /><bold>nayo</bold>ti ‘‘anāpattī’’ti yathāvutto nayo.</paragraph>
<paragraph line="450" number="294-5"><bold>Bajjhantī</bold>ti sace avassaṃ bajjhanti. <bold>Tatthā</bold>ti tasmiṃ pāse. <bold>‘‘Hatthato muttamattasmi’’</bold>nti iminā payogassa atthasādhakataṃ dīpeti.</paragraph>
<paragraph line="451" number="296"> Yaṃ <pageBreak edition="V" number="1.0111" /> pana uddissa pāso <bold>oḍḍito,</bold> tato aññassa bandhane tu anāpatti pakāsitāti yojanā.</paragraph>
<paragraph line="452" number="297"><bold>Mudhā vāpī</bold>ti amūlena vāpi. <bold>Mūlaṭṭhassevā</bold>ti pāsakārakasseva. <bold>Kammabandho</bold>ti pāṇātipāto. Bajjhati etenāti bandho, kammameva bandho kammabandho. Pārājikamatte vattabbepi yāva so vattati, tāva tattha bajjhitvā matasattesu paṭhamamatassa vasena pārājikaṃ, avasesānaṃ pāṇātipātasaṅkhātassa akusalarāsino sambhavato taṃ sabbaṃ saṅgahetvā sāmaññena dvayampi dassetumāha ‘‘kammabandho’’ti.</paragraph>
<paragraph line="453" number="298"> ‘‘Sace yena laddho, so uggaḷitaṃ vā pāsaṃ saṇṭhapeti, tassa passena vā gacchante disvā vatiṃ katvā sammukhe paveseti, thaddhataraṃ vā pāsayaṭṭhiṃ ṭhapeti, daḷhataraṃ vā pāsarajjuṃ bandhati, thirataraṃ vā khāṇukaṃ ākoṭetī’’ti (pārā. aṭṭha. 2.176) <bold>aṭṭhakathā</bold>gataṃ vinicchayaṃ saṅgahitumāha <bold>‘‘pāsamuggaḷitampi vā’’</bold>ti. Ettha avuttasamuccayatthena <bold>pi</bold>-saddena ‘‘saṇṭhapetī’’tiādikā ‘‘bandhatī’’ti dassitakiriyāvasānā payogā dassitā. <bold>Thiraṃ vāpī</bold>ti ettha <bold>api</bold>-saddo aṭṭhakathāya avasiṭṭhaṃ ‘‘khāṇukaṃ ākoṭetī’’ti kiriyaṃ samuccinoti ubhayatthapi pakārantaravikappatthattāti gahetabbā. <bold>Eva</bold>nti <pageBreak edition="M" number="1.0147" /> evaṃ sati. Yena pāso laddho, tenāpi evaṃ pāse katavisese satīti vuttaṃ hoti. <bold>Ubhinna</bold>nti pāsakārakassa ca idāni labhitvā paṭijaggantassa cāti ubhayesaṃ.</paragraph>
<paragraph line="454" number="299-300"><bold>Yo</bold>ti pāsakārako, laddhapāsakoti imesaṃ yo koci. <bold>Uggaḷāpetvā</bold>ti vighāṭetvā, yathā tattha pāṇino na bajjhanti, evaṃ katvāti attho. <bold>Tattha cā</bold>ti puna saṇṭhapite pāse ca. Ko vimuccati? Yena laddho, so.</paragraph>
<paragraph line="455" number="301-2"><bold>Gopetvā</bold>ti gopanahetu mokkho na hotīti yojanā. ‘‘Sīhaṃ disvā bhayaṃ hotī’’tiādīsu viya hetumhi tvā-paccayo daṭṭhabbo. <bold>Tamañño…pe… na ca muccatī</bold>ti ettha <bold>na cā</bold>ti neva. <bold>Nāsetvā sabbaso vā</bold>ti so yathā yassa kassaci sattassa vināsopakaraṇaṃ na hoti, tathā chindanādīhi nāsetvā. <bold>Taṃ</bold> pāsayaṭṭhiṃ. Ko vimuccati? Pāsakārako.</paragraph>
<paragraph line="456" number="303"><bold>Sūlaṃ</bold><pageBreak edition="V" number="1.0112" /><bold>ropentassā</bold>ti sūlaṃ nikhaṇantassa. <bold>Sajjentassā</bold>ti saṇṭhapentassa.</paragraph>
<paragraph line="457" number="304"><bold>Asañciccā</bold>ti ettha ‘‘katena payogenā’’ti pāṭhaseso, ‘‘matepi anāpattī’’ti etehi sambandho. ‘‘Imināhaṃ upakkamena imaṃ māressāmī’’ti acetetvā apakappetvā avadhakacetano hutvā katena aññatthikenapi upakkamena pare matepi āpatti natthīti attho, <bold>musalussāpanādivatthūsu</bold> (pārā. 180) viya ayaṃ sattotisaññī hutvā ‘‘iminā upakkamena imaṃ māressāmī’’ti vītikkamasamuṭṭhāpakacetanāsampayuttavikapparahito hutvā aññatthikena payogena manusse matepi pārājikaṃ natthīti vuttaṃ hoti.</paragraph>
<paragraph line="458"><bold>Ajānantassā</bold>ti <pageBreak edition="M" number="1.0148" /> ‘‘iminā ayaṃ marissatī’’ti ajānantassa upakkamena pare matepi anāpatti, <bold>visagatapiṇḍapātavatthumhi</bold> (pārā. 181) viya ‘‘idaṃ kāraṇa’’nti ajānitvā katena manusse matepi anāpattīti vuttaṃ hoti. <bold>‘‘Tathā’’</bold>ti iminā ‘‘anāpattī’’ti ākaḍḍhati. <bold>Amaraṇacittassa</bold> amaraṇicchāsahitacittassa upakkamena pare matepi anāpatti <bold>vuddhapabbajitādivatthūsu</bold> (pārā. 180) viyāti attho. Ummattakādayo vuttasarūpāyeva.</paragraph>
<paragraph line="459" number="305"><bold>‘‘Manussapāṇimhī’’</bold>ti iminā manussabhāvo aṅgabhāvena dassito. <bold>‘‘Sacassa cittaṃ maraṇūpasaṃhita’’</bold>nti iminā maraṇūpasaṃhitacittatā dassitā.</paragraph>
<centered line="460">Iti vinayatthasārasandīpaniyā</centered>
<paragraph line="461">Vinayavinicchayavaṇṇanāya</paragraph>
<centered line="462">Tatiyapārājikakathāvaṇṇanā niṭṭhitā.</centered>
<subhead line="463">Catutthapārājikakathāvaṇṇanā</subhead>
<paragraph line="464" number="306-7"> Evaṃ nātisaṅkhepavitthāranayena tatiyapārājikavinicchayaṃ dassetvā idāni catutthapārājikavinicchayaṃ dassetumāha <bold>‘‘asanta’’</bold>ntiādi. Tattha ‘‘asanta’’nti apekkhitvā ‘‘attanī’’ti ca ‘‘jhānādibheda’’nti apekkhitvā ‘‘uttarimanussadhamma’’nti ca ‘‘samudācareyyā’’ti apekkhitvā ‘‘yo bhikkhū’’ti ca sāmatthiyā labbhatīti ajjhāharitvā ‘‘attani asanta’’ntiādinā nayena yojetabbaṃ.</paragraph>
<paragraph line="465"><bold>Attani</bold><pageBreak edition="V" number="1.0113" /><bold>asanta</bold>nti tasmiṃ attabhāve attano santāne anuppāditatāya avijjamānaṃ. <bold>Attassitameva katvā</bold>ti attupanāyikaṃ katvā attani vijjamānaṃ viya katvā taṃ upanetvā <pageBreak edition="M" number="1.0149" />. <bold>Bhavaṃ adhiṭṭhāya ca vattamāna</bold>nti paṭisandhito paṭṭhāya ca vattantaṃ bhavaṃ cittena adhiṭṭhahitvā takketvā, citte ṭhapetvāti vuttaṃ hoti. <bold>Aññāpadesañca vinā</bold>ti ‘‘yo te vihāre vasatīdha bhikkhū’’tiādinā nayena vakkhamānaṃ pariyāyakathaṃ ṭhapetvā. <bold>Adhimānañca vinā</bold>ti adiṭṭhe diṭṭhasaññitādisabhāvaṃ adhigatamānasaṅkhātaṃ ‘‘adhigatauttarimanussadhammo ahamhī’’ti adhimānañca ṭhapetvā. <bold>Jhānādibheda</bold>nti jhānādayo bhedā visesā yassa taṃ jhānādibhedaṃ, ‘‘uttarimanussadhammo nāma jhānaṃ vimokkho samādhi samāpatti ñāṇadassanaṃ maggabhāvanā phalasacchi kiriyā kilesappahānaṃ vinīvaraṇatā cittassa suññāgāre abhiratī’’ti (pārā. 198, 199) <bold>padabhājane</bold> vuttaṃ jhānādidhammavisesanti attho. ‘‘Uttarimanussadhammanti uttarimanussānaṃ jhāyīnañceva ariyānañca dhamma’’nti (pārā. aṭṭha. 2.197) <bold>aṭṭhakathāya</bold> vuttaṃ jhānalābhīhi ceva aṭṭhahi ariyapuggalehi ca adhigatattā tesaṃ santakanti saṅkhyaṃ gataṃ <bold>uttarimanussadhammaṃ</bold>.</paragraph>
<paragraph line="466">Viññattipathe ṭhitassa kāyena vā vācāya vā yo bhikkhu samudācareyyāti ajjhāharitvā yojetabbaṃ. <bold>Viññattipathe ṭhitassā</bold>ti dvādasahatthabbhantare padese ṭhitassa ‘‘itthiyā vā purisassa vā gahaṭṭhassa vā pabbajitassa vā’’ti (pārā. 198) <bold>padabhājane</bold> vuttassa yassa kassaci. <bold>Kāyena vā</bold>ti hatthamuddādivasena kāyena vā. ‘‘Sikkhāpaccakkhānaṃ hatthamuddāya sīsaṃ na otarati, idaṃ abhūtārocanaṃ hatthamuddāyapi otaratī’’ti (pārā. aṭṭha. 2.215) <bold>aṭṭhakathāyaṃ</bold> vuttattā idha hatthamuddādihatthavikāro ca aṅgapaccaṅgacopanañca ‘‘kāyenā’’ti iminā gahetabbaṃ. <bold>Vācāya vā</bold>ti yo savanūpacāre ṭhito tena viññātuṃ sakkuṇeyyena yena kenaci vohārena vā. <bold>Yo bhikkhū</bold>ti yo upasampanno thero vā navo <pageBreak edition="M" number="1.0150" /> vā majjhimo vā. <bold>Samudācareyyā</bold>ti ‘‘paṭhamaṃ jhānaṃ samāpajjāmī’’tiādivacanappakāresu yaṃ kañci pakāraṃ vadeyya. <bold>Tadatthe</bold>ti tena vuttavākyassa atthe. <bold>Ñātevā</bold>ti ñāte eva. Mātugāmaṃ vā purisaṃ vā yaṃ kiñci uddissa vutte, teneva vā anuddissa vutte savanūpacāre ṭhitena yena kenaci manussabhūtena vacanasamanantarameva ‘‘ayaṃ paṭhamajjhānalābhī’’tiādike yathāvutte atthappakāre ñāteyeva. ‘‘So’’ti ajjhāharitvā ‘‘so puna ruḷhibhāve abhabbo’’ti yojetabbaṃ, attani avijjamānaguṇaṃ santaṃ viya katvā icchācāre ṭhatvā evaṃ kathitapuggalo sīle patiṭṭhāya uparūpari labbhamānalokiyalokuttaraguṇehi buddhisaṅkhātaṃ sāsane buddhimadhigantuṃ anarahoti attho <pageBreak edition="V" number="1.0114" />. Kiṃ viyāti āha <bold>‘‘yatheva…pe… ruḷibhāve’’</bold>ti. <bold>‘‘Yathā’’</bold>ti etena sambandho ‘‘tathā’’ti, yathā tālo matthakacchinno abhabbo puna viruḷhiyā, sopi pārājikaṃ āpanno tatheva daṭṭhabboti attho.</paragraph>
<paragraph line="467" number="308-9"> Idāni ‘‘ñāteva abhabbo’’ti ca ‘‘aññāpadesañca vinā’’ti ca etasmiṃ vākyadvaye byatirekatthavasena sambhavantaṃ āpattibhedaṃ dassetumāha <bold>‘‘asantamevā’’</bold>tiādi.</paragraph>
<paragraph line="468"><bold>Anantara</bold>nti ‘‘paṭhamaṃ jhānaṃ samāpajjāmī’’tiādivacanasamanantarameva. <bold>So</bold>ti dvādasahatthabbhantare ṭhatvā yena taṃ vacanaṃ sutaṃ, so paro puggalo. <bold>Jānāti ce</bold>ti ‘‘ayaṃ paṭhamajjhānalābhī’’tiādivasena tena vuttavacanappakārena atthaṃ avirādhetvā acireneva sace jānātīti attho. Yo pana jhānādīnaṃ attanā aladdhabhāvena vā āgame uggahaparipucchādivasena aparicitattā vā jhānādisarūpaṃ ajānantopi <pageBreak edition="M" number="1.0151" /> kevalaṃ ‘‘jhānaṃ vimokkho samādhi samāpattī’’tiādivacanānaṃ sutapubbattā tena ‘‘paṭhamaṃ jhānaṃ samāpajjāmī’’tiādivacane vutte ‘‘jhānaṃ kira esa samāpajjatī’’ti yadi ettakamatthampi jānāti, sopi ‘‘jānāti’’cceva <bold>aṭṭhakathāyaṃ</bold> (pārā. aṭṭha. 2.215) vuttoti gahetabbo. <bold>Cuto hī</bold>ti <bold>hi</bold>-saddo avadhāraṇe, attanā vutte tena tattakeyeva ñāte so asantaguṇadīpako pāpapuggalo phalasampattisampannaṃ imaṃ sāsanāmatamahāpādapaṃ āruyhāpi phalaṃ aparibhuñjitvā virādhetvā patitvā mato nāma hotīti vuttaṃ hoti. Imassevatthassa ‘‘asanta’’miccādinā paṭhamaṃ vuttassapi byatirekatthaṃ dassetuṃ anuvādavasena vuttattā punaruttidoso na hotīti daṭṭhabbaṃ.</paragraph>
<paragraph line="469">Idāni taṃ byatirekatthaṃ dassetumāha <bold>‘‘no ce…pe… hotī’’</bold>ti. Yassa so āroceti, so <bold>ce</bold> na <bold>jānāti, assa</bold> asantaguṇadīpakassa musāvādino.</paragraph>
<paragraph line="470">‘‘Aññāpadesañca vinā’’ti iminā dassitabyatirekatthassa bhāvābhāve sambhavantaṃ āpattibhedaṃ dassetumāha <bold>‘‘yo te’’</bold>tiādi. Yo bhikkhu <bold>te</bold> tava <bold>idha</bold> imasmiṃ vihāre vasatīti yojanā. <bold>Dīpite</bold>ti attano adhippāye pakāsite. <bold>Jānāti ce</bold>ti yo tathā vuttavacanaṃ assosi, so ‘‘esa aññāpadesena attano jhānalābhitaṃ dīpetī’’ti vā ‘‘eso jhānalābhī’’ti <pageBreak edition="V" number="1.0115" /> vā vacanasamanantarameva sace jānāti. <bold>Assā</bold>ti evaṃ kathitavacanavato tassa bhikkhuno. <bold>Taṃ</bold> tena vuttavacanaṃ. <bold>Dukkaṭameva hoti,</bold> na thullaccayanti attho. Attano āvāsakārānaṃ dāyakānaṃ aññassa pavattiṃ kathentassa viya attanoyeva asantaguṇaṃ santamiva <pageBreak edition="M" number="1.0152" /> katvā kathanākāro imāya gāthāya atthato vuttoti daṭṭhabbo.</paragraph>
<paragraph line="471">Ettha ca <bold>jhānalābhīti cā</bold>ti avuttasamuccayatthena <bold>ca</bold>-saddena <bold>pāḷiyaṃ</bold> (pārā. 220) āgatā avasesapariyāyavārā ca saṅgahitāti daṭṭhabbaṃ. Tathā <bold>jhānalābhī</bold>ti ettha <bold>jhāna</bold>ggahaṇena vimokkhādīnañca upalakkhitattā jhānādidasavidhauttarimanussadhammavisayapariyāyakathaṃ sutavatā taṅkhaṇe tadatthe ñāte pariyāyasamullāpakena āpajjitabbaṃ thullaccayañca aviññāte vā cirena viññāte vā āpajjitabbaṃ dukkaṭañca imāya gāthāya atthato dassitamevāti daṭṭhabbaṃ.</paragraph>
<paragraph line="472" number="310"><bold>Eta</bold>nti yathāvuttappakāraṃ jhānādibhedaṃ uttarimanussadhammaṃ. <bold>Adhimānā</bold>ti ‘‘adhigatoha’’nti evaṃ uppannamānā, adhikamānāti attho, ‘‘ayaṃ dhammo mayā adhigato’’ti daḷhamuppannena mānena kathentassāti vuttaṃ hoti. <bold>Vutto anāpattinayo</bold>ti āpattiyā abhāvo <bold>anāpatti,</bold> sā eva nayo netabbo bujjhitabboti katvā, anāpattīti vuttaṃ hoti. ‘‘Adhimānenā’’ti <bold>evaṃ vutto</bold> bhagavatāti attho, ‘‘adhigatadhammoha’’nti adhimānena ‘‘ahaṃ paṭhamajjhānalābhī’’tiādīni vadantassa anāpattīti vuttaṃ hoti.</paragraph>
<paragraph line="473">Ayamadhimāno kassa hoti, kassa na hotīti ce? Ariyānaṃ na hoti maggapaccavekkhaṇādīhi pañcahi paccavekkhaṇāhi sañjātasomanassānaṃ vitiṇṇakaṅkhattā. Dussīlassāpi na hoti tassa ariyaguṇādhigame nirussāhattā. Susīlassāpi kammaṭṭhānānuyogarahitassa niddārāmatādimanuyuttassa na hoti vissaṭṭhabhāvanābhiyogattā. Suparisuddhāya sīlasampattiyā patiṭṭhāya samathabhāvanāmanuyuttassa rūpārūpasamāpattiyaṃ pattāsino vā vipassanābhiyuttassa <pageBreak edition="M" number="1.0153" /> sopakkilesodayabbayañāṇalābhino vā uppajjati. So samathavipassanābhāvanāhi kilesasamudācārassa abhāve uppanne te visesabhāgino bhavituṃ adatvā ṭhitibhāgino katvā ṭhapetīti veditabbo.</paragraph>
<paragraph line="474"><bold>Panā</bold>ti api-saddattho. <bold>‘‘Eva’’</bold>nti iminā ‘‘anāpattinayo vutto’’ti paccāmasati. <bold>‘‘Avattukāmassā’’</bold>ti idañca <bold>pāḷiyaṃ</bold> āgataṃ ‘‘anullapanādhippāyassā’’ti <pageBreak edition="V" number="1.0116" /> (pārā. 222, 225) idañca anatthantaraṃ. Avattukāmassāti evaṃ vuttoti yojanā. Kohaññena pāpicchāpakatassa ‘‘jhānādīnaṃ lābhimhī’’ti vadantassa ajjhāsayo ullapanādhippāyo nāma, tathā ahutvā sabrahmacārīsu aññaṃ byākarontassa evameva anāpattibhāvo vutto bhagavatāti attho. <bold>Ādikassāpi</bold> evaṃ vuttoti yojanā. ‘‘Anāpatti ādikammikassā’’ti (pārā. 222) ādikammikassāpi anāpattibhāvo vutto bhagavatāti attho. Imasmiṃ sikkhāpade vaggumudātīriyā bhikkhū ādikammikā. Avuttasamuccayatthena <bold>tathā</bold>-saddena idha avuttaummattakakhittacittavedanaṭṭā gahitā.</paragraph>
<paragraph line="475" number="311"><bold>Pāpicchatā</bold>ti ‘‘evaṃ maṃ jano sambhāvessatī’’ti jhānalābhitādihetukāya sambhāvanāya sambhāvanānimittassa paccayapaṭilābhassa patthanāsaṅkhātāya pāpikāya lāmikāya icchāya samannāgatabhāvo ca. <bold>Tassā</bold>ti yaṃ jhānādibhedabhinnaṃ uttarimanussadhammaṃ samullapi, tassa dhammassa. <bold>Asantabhāvo</bold>ti attasantāne paccuppannajātiyaṃ anuppāditabhāvena avijjamānabhāvo. <bold>Manussakassa ārocanañcevā</bold>ti vuttavacanassa atthaṃ taṅkhaṇe jānanakassa manussajātikassa ‘‘paṭhamaṃ jhānaṃ samāpajji’’ntiādinā nayena savanūpacāre <pageBreak edition="M" number="1.0154" /> ṭhatvā ārocanañca. Naññāpadesena ārocanañcāti sambandho. ‘‘Yo te vihāre vasati, so bhikkhu paṭhamaṃ jhānaṃ samāpajjī’’tiādinā (pārā. 220) nayena pavattaaññāpadesaṃ vinā ujukameva ārocanañca. <bold>Tadeva ñāṇa</bold>nti tadā eva ñāṇaṃ, acirāyitvā vuttakkhaṇeyeva jānananti attho. <bold>Etthā</bold>ti imasmiṃ catutthapārājikāpattiyaṃ. <bold>Dhīrā</bold> vinayadharā.</paragraph>
<paragraph line="476" number="312"><bold>Paṭhame dutiye cante</bold>ti manussaviggahapārājikavajjite yathāvuttapārājikattaye. <bold>Pariyāyo na vijjatī</bold>ti pārājikāpattipathaṃ pariyāyavacanaṃ na labhati. ‘‘Na panetare’’ti idaṃ etthāpi yojetabbaṃ, itare pana tatiyapārājike pariyāyo na vijjatīti attho. ‘‘Maraṇavaṇṇaṃ vā saṃvaṇṇeyyā’’ti (pārā. 172) ca ‘‘ambho purisa kiṃ tuyhiminā’’tiādinā (pārā. 171) ca ‘‘yo evaṃ marati, so dhanaṃ vā labhatī’’tiādinā (pārā. 175) ca pariyāyena vadantassa pārājikamevāti vuttaṃ hoti. <bold>Āṇatti</bold> pārājikahetuāṇattikappayogo. <bold>Na panetare</bold>ti paṭhamacatutthapārājikadvaye pana pārājikahetubhūtā āṇatti na labhatīti attho.</paragraph>
<paragraph line="477" number="313"><bold>Ādī</bold>ti <pageBreak edition="V" number="1.0117" /> paṭhamapārājikaṃ. <bold>Ekasamuṭṭhāna</bold>nti ekakāraṇaṃ. Samuṭṭhāti āpatti etasmāti samuṭṭhānaṃ, kāraṇaṃ kāyādi. Taṃ pana chabbidhaṃ kāyo, vācā, kāyavācā, kāyacittaṃ, vācācittaṃ, kāyavācācittanti. Tesaṃ vinicchayaṃ <bold>uttare</bold> (u. vi. 325 ādayo) yathāgataṭṭhāneyeva ca vaṇṇayissāma. Tatridaṃ ekasamuṭṭhānaṃ ekaṃ kāyacittaṃ samuṭṭhānaṃ etassāti katvā. Tenāha <bold>‘‘duvaṅgaṃ kāyacittato’’</bold>ti. ‘‘Taṃ samuṭṭhāna’’nti ajjhāhāro. Yena samuṭṭhānena paṭhamapārājikāpatti uppajjati, taṃsamuṭṭhānasaṅkhātaṃ <pageBreak edition="M" number="1.0155" /> kāraṇaṃ. Aṅgajātasaṅkhātaṃ kāyañca sevanacittañcāti dvayaṃ aṅgaṃ avayavaṃ etassāti <bold>duvaṅgaṃ,</bold> tadubhayasabhāvanti attho yathā ‘‘duvaṅgaṃ catutthajjhāna’’nti. <bold>Sesā</bold>ti avasiṭṭhāni tīṇi pārājikāni. <bold>Tisamuṭṭhānā</bold>ti kāyacittaṃ, vācācittaṃ, kāyavācācittanti tisamuṭṭhānā tīṇi samuṭṭhānāni etesanti katvā. <bold>Tesa</bold>nti tesaṃ tiṇṇaṃ samuṭṭhānānaṃ. <bold>Aṅgānī</bold>ti avayavāni. <bold>Satta</bold> kāyo, cittaṃ, vācā, cittaṃ, kāyo, vācā, cittanti, taṃsabhāvāti vuttaṃ hoti.</paragraph>
<paragraph line="478" number="314"><bold>Ādī</bold>ti methunadhammapaṭisevanacittasampayuttacetanāsabhāvaṃ paṭhamapārājikaṃ. Sukhopekkhāyutaṃ udīritanti yojanā. Iṭṭhālambaṇapaṭilābhādisomanassahetumhi sati sukhavedanāsampayuttaṃ hoti, tasmiṃ asati upekkhāvedanāya sampayuttaṃ hotīti vuttanti attho.</paragraph>
<paragraph line="479"><bold>Tatiyaṃ dukkhavedana</bold>nti tatiyaṃ manussaviggahapārājikaṃ dosacittasampayuttacetanāsabhāvattā dukkhavedanāya sampayuttanti attho.</paragraph>
<paragraph line="480"><bold>Dutiya</bold>nti adinnādānacetanālakkhaṇaṃ dutiyapārājikaṃ. Lobhena parasantakaṃ corikāya gaṇhantassa somanassasampayuttaṃ hoti, kodhena abhibhūtassa vilumpitvā vā vilumpāpetvā vā gaṇhato domanassasampayuttaṃ hoti, somanassaṃ, domanassañca vinā aggahetukāmo viya hutvā udāsīnassa gaṇhato upekkhāsampayuttaṃ hotīti <bold>‘‘tivedanamudīrita’’</bold>nti āha.</paragraph>
<paragraph line="481"><bold>Catutthañcā</bold>ti uttarimanussadhammasamullapanacetanālakkhaṇaṃ catutthapārājikañca. Sambhāvanicchāya paccayāsāya vā tuṭṭhatuṭṭhasseva ‘‘ahaṃ paṭhamaṃ jhānaṃ samāpajjāmī’’tiādinā nayena <pageBreak edition="M" number="1.0156" /> attano uttarimanussadhammalābhitaṃ vadantassa somanassasampayuttaṃ hoti, aññapuggalesu paṭihatacittassa kalahapurekkhāratāya vadato domanassasampayuttaṃ hoti, paccayālābhena jighacchādidukkhaṃ <pageBreak edition="V" number="1.0118" /> sahitumasakkuṇeyyatāya udāsīnassa vadato upekkhāsampayuttaṃ hotīti <bold>‘‘tivedanamudīrita’’</bold>nti āha.</paragraph>
<paragraph line="482" number="315"><bold>Aṭṭha cittānī</bold>ti lobhasahagatāni aṭṭha cittāni labbhareti yojanā, labbhantīti attho, cetanāsabhāvena paṭhamapārājikena sampayuttānīti vuttaṃ hoti. Evamuparipi. <bold>Duve</bold>ti paṭighasampayuttāni dve cittāni. <bold>Dasa cittānī</bold>ti lobhasahagatāni aṭṭha, dve paṭighasampayuttānīti. <bold>Labbhare</bold>ti sampayuttabhāvena labbhanti.</paragraph>
<paragraph line="483" number="316"><bold>Tasmā</bold>ti yasmā yathāvuttacittehi sampayuttaṃ, tena hetunā. <bold>Kriyā</bold>ti karaṇena āpajjitabbattā kiriyā. Vītikkamasaññāya abhāvena muccanato saññāya vimokkho etassāti <bold>saññāvimokkhaṃ. Lokavajjanti</bold> lokena akusalabhāvato vajjanīyanti <bold>dīpitaṃ</bold> pakāsitaṃ.</paragraph>
<paragraph line="484" number="317"><bold>Āpattiyaṃyevā</bold>ti <bold>eva</bold>kārena na sikkhāpadeti dasseti. <bold>Idaṃ vidhāna</bold>nti samuṭṭhānādikaṃ idaṃ yathāvuttaṃ vidhānaṃ. <bold>Vibhāvinā</bold>ti paññavatā vinayadharena.</paragraph>
<paragraph line="485" number="318-9"><bold>Mudupiṭṭhi cā</bold>ti latā viya namitvā karaṇaṃ dassetvā naccituṃ samavāhitvā mudukatapiṭṭhiko ca. <bold>Lambī cā</bold>ti palambamānena dīghena aṅgajātena yutto. Lambatīti <bold>lambaṃ,</bold> aṅgajātaṃ, taṃ yassa atthi so lambī. Ime dvepi kāmapariḷāhāturabhāve sati attano aṅgajātaṃ attano <pageBreak edition="M" number="1.0157" /> mukhaṃ, vaccamaggañca pavesetvā vītikkamitumarahattā pārājikāpannasadisattā parivajjitā. <bold>Mukhaggāhī</bold>ti mukhena gahaṇaṃ <bold>mukhaggāho,</bold> so etassa atthīti mukhaggāhī, parassa aṅgajātaṃ mukhena gaṇhantoti attho. <bold>Nisīdako</bold>ti parassa aṅgajāte attano vaccamaggena nisīdanto. Ime dve sahavāsikānaṃ sīlavināsanato aññehi saṃvasituṃ anarahāti pārājikāpannasadisattā vivajjitā. <bold>Tesa</bold>nti asaṃvāsatāsāmaññena cattāro pārājikāpanne saṅgaṇhāti. ‘‘Tesañca maggenamaggapaṭipattisāmaññena paṭhamapārājikāpannasseva anulomikāti gahetabbā’’ iccevaṃ <bold>nissandehe</bold> vuttaṃ. Iminā ca akatavītikkamānampi mudupiṭṭhiādīnaṃ catunnaṃ anulomapārājikabhāvo vuttoti viññāyati.</paragraph>
<paragraph line="486"><bold>Samantapāsādikāyaṃ</bold><pageBreak edition="V" number="1.0119" /> pana –</paragraph>
<indent line="487">‘‘Aparānipi lambī, mudupiṭṭhiko, parassa aṅgajātaṃ mukhena gaṇhāti, parassa aṅgajāte abhinisīdatīti imesaṃ catunnaṃ vasena cattāri anulomapārājikānīti vadanti. Etāni hi yasmā ubhinnaṃ rāgavasena sadisabhāvūpagatānaṃ dhammo ‘methunadhammo’ti vuccati, tasmā etena pariyāyena methunaṃ dhammaṃ appaṭisevitvāyeva kevalaṃ maggena maggappavesanavasena āpajjitabbattā methunadhammapārājikassa anulomentīti ‘anulomapārājikānī’ti vuccantī’’ti (pārā. aṭṭha. 2.233) –</indent>
<unindented line="488">Vuttattā ca tabbaṇṇanāya ca <bold>sāratthadīpaniyaṃ</bold> –</unindented>
<indent line="489">‘‘Lambaṃdīghatāya palambamānaṃ aṅgajātametassāti lambī. So ettāvatā na pārājiko, atha kho yadā anabhiratiyā pīḷito attano aṅgajātaṃ mukhe <pageBreak edition="M" number="1.0158" /> vā vaccamagge vā paveseti, tadā pārājiko hoti. Mudukā piṭṭhi etassāti mudupiṭṭhiko, kataparikammāya mudukāya piṭṭhiyā samannāgato. Sopi yadā anabhiratiyā pīḷito attano aṅgajātaṃ attano mukhe paveseti tadā pārājiko hoti. Parassa aṅgajātaṃ mukhena gaṇhātīti yo anabhiratiyā pīḷito parassa suttassa vā pamattassa vā aṅgajātaṃ attano mukhena gaṇhāti. Parassa aṅgajāte abhinisīdatīti yo anabhiratiyā pīḷito parassa aṅgajātaṃ kammaniyaṃ disvā attano vaccamaggena tassūpari abhinisīdati, taṃ attano vaccamaggaṃ pavesetīti attho. Lambīādayo cattāro kiñcāpi paṭhamapārājikena saṅgahitā, yasmā pana ubhinnaṃ rāgapariyuṭṭhānasaṅkhātena pariyāyena methunaṃ dhammaṃ appaṭisevino honti, tasmā visuṃ vuttā’’ti (sārattha. ṭī. 2.233) –</indent>
<unindented line="490">Vuttattā ca katavītikkamāyevete ‘‘pārājikā’’ti gahetabbā.</unindented>
<paragraph line="491"><bold>Bhikkhunīnañca cattārī</bold>ti ettha ‘‘asādhāraṇānī’’ti pāṭhaseso, bhikkhūhi asādhāraṇāni bhikkhunīnameva niyatāni ubbhajāṇumaṇḍalikā, vajjapaṭicchādikā, ukkhittānuvattikā, aṭṭhavatthukāti <pageBreak edition="V" number="1.0120" /> cattāri pārājikāni ca. <bold>Vibbhantā bhikkhunī saya</bold>nti ettha ‘‘tesaṃ anulomikā’’ti ānetvā sambandhitabbaṃ. Tesaṃ catunnaṃ pārājikānaṃ anulomikā sayaṃ vibbhantā bhikkhunī cāti yojanā. Cittavasikā hutvā attanā <pageBreak edition="M" number="1.0159" /> nivatthacīvarampi hi mātugāmānaṃ nivāsananīhārena sayameva nivāsetvā gihivesaṃ rocetvā gahitamatte sāsanato cutā bhikkhunī cāti vuttaṃ hoti. Evaṃkaraṇena gihibhāvāpannatāsāmaññena saṃvāsārahā na hontīti imesaṃ catunnaṃ pārājikānaṃ anulomikā jātā.</paragraph>
<paragraph line="492"><bold>Tathā</bold>ti yathā ime dassitā tena asaṃvāsārahatāya, bhikkhubhāvāya abhabbatāya ca pārājikāva, tathā ekādasa abhabbapuggalāpi hontīti attho. <bold>Ekādasābhabbā</bold>ti mātughātako, pitughātako, arahantaghātako, saṅghabhedako, lohituppādako, paṇḍako, tiracchānagato, ubhatobyañjanako, theyyasaṃvāsako, bhikkhunidūsako, titthiyapakkantakoti ekādasa. <bold>Sabbete catuvīsati</bold> ete sabbe catuvīsati puggalā samodhānato veditabbāti adhippāyo.</paragraph>
<paragraph line="493" number="320"> Ime catuvīsati pārājikā puggalā sīsacchinnova jīvituṃ idha bhikkhubhāvāya abhabbāti vuttāti yojanā.</paragraph>
<paragraph line="494" number="321"> Imesaṃ ekādasannaṃ abhabbatāya hetudassanatthamāha <bold>‘‘paṇḍako cā’’</bold>tiādi. <bold>Paṇḍako cā</bold>ti āsittapaṇḍako, usūyapaṇḍako, pakkhapaṇḍako, opakkamikapaṇḍako, napuṃsakapaṇḍakoti vutto pañcavidho paṇḍako ca. <bold>Tiracchāno</bold>ti tiriyaṃ añchati gacchatīti ‘‘tiracchāno’’ti gahito nāgasupaṇṇādiko sabbatiracchānayoniko ca. Yakkhādayo sabbe amanussāpi idha tiracchāneyeva saṅgahitāti veditabbā. <bold>Ubhatobyañjanopi cā</bold>ti itthipurisabyañjanasādhakehi ubhato kammato jātāni thanādikāni byañjanāni yassāti nirutto itthiubhatobyañjano <pageBreak edition="M" number="1.0160" />, purisaubhatobyañjanoti duvidho ubhatobyañjano ca. <bold>Vatthuvipannā</bold>ti tabbhāvabhāvitāya bhikkhubhāvo vasati etthāti <bold>vatthu,</bold> puggalānaṃ bhikkhubhāvārahatā, sā pana pabbajjākkhandhakāgatasabbadosavirahitaguṇasampayuttatā, taṃ vipannaṃ paṇḍakabhāvādiyogena yesaṃ te ‘‘vatthuvipannā’’ti gahetabbā. <bold>Hi</bold>-saddo hetumhi. Yasmā vatthuvipannā, tasmā idha attabhāve pabbajjāya abhabbāti vuttaṃ hoti. <bold>‘‘Ahetupaṭisandhikā’’</bold>ti vacanena <pageBreak edition="V" number="1.0121" /> imesaṃ vipākāvaraṇayuttabhāvamāha, iminā etesaṃ maggādhigamassa vāritabhāvo dassitoti veditabbaṃ.</paragraph>
<paragraph line="495" number="322"><bold>Pañcānantarikā</bold>ti kammāvaraṇena yuttatāya saggamokkhasampattito parihāyitvā maraṇānantaraṃ apāyapaṭisandhiyaṃ niyatā mātughātakādayo pañcānantarikā ca. <bold>Theyyasaṃvāsopi cā</bold>ti liṅgatthenako, saṃvāsatthenako, ubhayatthenakoti tividho theyyasaṃvāsako ca. <bold>Dūsako</bold>ti pakatattāya bhikkhuniyā methunaṃ paṭisevitvā tassā dūsitattā bhikkhuniṃ dūsetīti ‘‘bhikkhunidūsako’’ti vutto ca. <bold>Titthipakkantako cā</bold>ti titthiyānaṃ laddhiṃ, vesañca rocetvā taṃ gahetvā tesamantaraṃ paviṭṭho ca. Iti aṭṭha pana kiriyānaṭṭhāti yojanā. <bold>Itī</bold>ti idamatthattā imeti vuttaṃ hoti. Te imeti sambandho. Te ime aṭṭha pana mātuvadhādikiriyāya ihattabhāve bhikkhubhāvāya anarahā hutvā naṭṭhāti attho. Ettāvatā ekādasaabhabbānaṃ abhabbatāya kāraṇaṃ dassitaṃ hoti.</paragraph>
<paragraph line="496" number="323"> Mayā pārājikānaṃ sārabhūto yo ayaṃ vinicchayo vutto, <bold>tassa</bold> vinicchayassa <bold>anusārena</bold> anugamanena <bold>sesopi</bold> vinicchayo <bold>budhena</bold> paṇḍitena asesatova viññātuṃ sakkāti yojanā.</paragraph>
<paragraph line="497" number="324"> Paṭubhāvakare <pageBreak edition="M" number="1.0161" /> parame vividhehi nayehi yutte vinayapiṭake paramatthanayaṃ abhipatthayatā ayaṃ satataṃ pariyāpuṇitabboti yojanā. Tattha <bold>vividhehi</bold> nānappakārehi. <bold>Nayehī</bold>ti nīyanti vuttānusārena udīriyantīti ‘‘nayā’’ti vuttehi cakkapeyyālādīhi nayehi. <bold>Paramatthanaya</bold>nti paramo ca so attho cāti <bold>paramattho,</bold> paramo vā visesena nicchitabbo attho <bold>paramattho,</bold> soyeva vinicchayatthikānaṃ buddhiyā netabboti paramatthanayo, vinicchayūpāyo nīyati etenāti katvā ‘‘paramatthanayo’’ti vuccati, taṃ paramatthanayaṃ. <bold>Abhipatthayatā</bold>ti vinayapiṭake vinicchayaṃ vā tadupāyaṃ vā patthayatā, icchantenāti attho. ‘‘Pariyāpuṇitabbo aya’’nti padacchedo. Ma-kāro āgamasandhijo, o-kārassa a-kārādeso. <bold>Pariyāpuṇitabbo</bold>ti paṭhitabbo, sotabbo cintetabbo dhāretabboti vuttaṃ hoti. <bold>Aya</bold>nti vinayavinicchayo.</paragraph>
<centered line="498">Iti vinayatthasārasandīpaniyā</centered>
<paragraph line="499">Vinayavinicchayavaṇṇanāya</paragraph>
<centered line="500">Catutthapārājikakathāvaṇṇanā niṭṭhitā.</centered>
</body>
</document>