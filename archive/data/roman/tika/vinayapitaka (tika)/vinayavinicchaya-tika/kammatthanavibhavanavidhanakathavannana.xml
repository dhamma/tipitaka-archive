<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin11t.nrf35.xml</normativeSource>
    <source>roman/tika/vinayapitaka (tika)/vinayavinicchaya-tika/kammatthanavibhavanavidhanakathavannana.xml</source>
    <script>roman</script>
    <directory>/tika/vinayapitaka (tika)/vinayavinicchaya-tika</directory>
    <basename>kammatthanavibhavanavidhanakathavannana</basename>
    <titlePath>Kammaṭṭhānavibhāvanāvidhānakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">Kammaṭṭhānavibhāvanāvidhānakathāvaṇṇanā</chapter>
    <paragraph line="2" number="3125"> ‘‘Ādimhi sīlaṃ dasseyya.</paragraph>
    <gatha2 line="3">Majjhe maggaṃ vibhāvaye;</gatha2>
    <gatha3 line="4">Pariyosāne ca nibbānaṃ;</gatha3>
    <gathalast line="5">Esā kathikasaṇṭhitī’’ti. (dī. ni. aṭṭha. 1.190; ma. ni. aṭṭha. 1.291; a. ni. aṭṭha. 2.3.64) –</gathalast>
    <unindented line="6">Vuttaṃ dhammakathikalakkhaṇaṃ samanussarantoyamācariyo pātimokkhasaṃvarasīlaparidīpakaṃ vinicchayaṃ nātisaṅkhepavitthāramukhena dassetvā taṃmūlakānaṃ itaresañca tiṇṇaṃ sīlānaṃ taṃdassaneneva dassitabhāvañca <pageBreak edition="Vipassana Research Institut" number="2.0294" /> sīlavisuddhimūlikā cittavisuddhiādiyo pañcavisuddhiyo ca taṃmūlikañca ariyamaggasaṅkhātaṃ ñāṇadassanavisuddhiṃ tadadhigamanīyaṃ nibbānañca dassetvā yathāraddhaṃ <pageBreak edition="Myanmar" number="2.0375" /> vinayakathaṃ pariyosāpetukāmo āha <bold>‘‘pāmokkhe’’</bold>tiādi. Tattha <bold>pāmokkhe</bold>ti samādhiādīnaṃ anavajjadhammānaṃ patiṭṭhābhāvena uttame. <bold>Mokkhappavesane</bold>ti amatamahānibbānanagarassa pavesananimitte. <bold>Mukhe</bold> asahāyadvārabhūte. Yathāha –</unindented>
    <gatha1 line="7">‘‘Saggārohaṇasopānaṃ, aññaṃ sīlasamaṃ kuto;</gatha1>
    <gathalast line="8">Dvāraṃ vā pana nibbāna-nagarassa pavesane’’ti. (visuddhi. 1.9; bu. baṃ. aṭṭha. 3.dīpaṅkarabuddhavaṃsavaṇṇanā);</gathalast>
    <paragraph line="9"><bold>Sabbadukkhakkhaye</bold>ti jātidukkhādisabbadukkhānaṃ khayassa ariyamaggassa adhigamūpāyattā phalūpacārena sabbadukkhakkhayasaṅkhāte. <bold>‘‘Pāmokkhe’’</bold>ti ca <bold>‘‘mokkhappavesane mukhe’’</bold>ti ca <bold>‘‘sabbadukkhakkhaye’’</bold>ti ca ‘‘pātimokkhasmi’’nti etassa visesanaṃ. <bold>Vutte</bold>ti pārājikato paṭṭhāya nānappakārato niddiṭṭhe sati. Itarattayaṃ vuttamevāti sambandho. Indriyasaṃvarasīlaājīvapārisuddhisīlapaccayasannissitasīlasaṅkhātaṃ itaraṃ sīlattayaṃ vuttameva hoti ‘‘rājā āgato’’ti vutte parisāya āgamanaṃ viya, tasmā taṃ na vakkhāmāti adhippāyo.</paragraph>
    <paragraph line="10" number="3126"><bold>Idaṃ catubbidhaṃ sīla</bold>nti pātimokkhasaṃvarasīlādiṃ catupārisuddhisīlaṃ. <bold>Ñatvā</bold>ti lakkhaṇādito, vodānato, hānabhāgiyaṭṭhitibhāgiyavisesabhāgiyanibbedhabhāgiyādippakārato ca jānitvā. <bold>Tatthā</bold>ti catubbidhasīle. <bold>Patiṭṭhito</bold>ti acchiddādiaṅgasamannāgatabhāvamāpādanena patiṭṭhito. <bold>Samādhi</bold>nti upacārappanābhedalokiyasamādhiṃ. <bold>Bhāvetvā</bold>ti samacattālīsāya kammaṭṭhānesu punappunaṃ anuyogavasena vaḍḍhetvā. <bold>Paññāyā</bold>ti tilakkhaṇākārādiparicchedikāya lokuttarāya paññāya hetubhūtāya, karaṇabhūtāya ca. <bold>Parimuccatī</bold>ti sabbakilesabandhanaṃ chetvā <pageBreak edition="Myanmar" number="2.0376" /> saṃsāracārakā samantato muccati, anupādisesāya nibbānadhātuyā parinibbāyatīti adhippāyo.</paragraph>
    <paragraph line="11" number="3127"> Evaṃ samāsato vuttamevatthaṃ niddisanto āha <bold>‘‘dasānussatiyo’’</bold>tiādi. Dasa anussatiyo ca dasa kasiṇā ca dasa asubhā ca catasso appamaññāyo ca tathā cattāro āruppā ca vuttā. Aparaṃ kammaṭṭhānadvayañca vuttanti sambandho.</paragraph>
    <paragraph line="12">Tattha <pageBreak edition="Vipassana Research Institut" number="2.0295" /><bold>dasānussatiyo</bold> nāma ‘‘buddhānussati, dhammānussati, saṅghānussati, sīlānussati, cāgānussati, devatānussati, kāyagatāsati, maraṇānussati, ānāpānasati, upasamānussatī’’ti (visuddhi. 1.47) evaṃ vuttā dasa anussatiyo.</paragraph>
    <paragraph line="13"><bold>Dasa kasiṇā</bold> nāma ‘‘pathavīkasiṇaṃ, āpokasiṇaṃ, tejokasiṇaṃ, vāyokasiṇaṃ, nīlakasiṇaṃ, pītakasiṇaṃ, lohitakasiṇaṃ, odātakasiṇaṃ, ālokakasiṇaṃ, paricchinnākāsakasiṇa’’nti (visuddhi. 1.47) vuttā ime dasa kasiṇā.</paragraph>
    <paragraph line="14"><bold>Dasa asubhā</bold> nāma ‘‘uddhumātakaṃ, vinīlakaṃ, vipubbakaṃ, vicchiddakaṃ, vikkhāyitakaṃ, vikkhittakaṃ, hatavikkhittakaṃ, lohitakaṃ, puḷuvakaṃ, aṭṭhika’’nti (visuddhi. 1.47) vuttā ime dasa asubhā.</paragraph>
    <paragraph line="15"><bold>Catasso appamaññāyo</bold> nāma ‘‘mettā, karuṇā, muditā, upekkhā’’ti (visuddhi. 1.47) vuttā ime appamaññāyo.</paragraph>
    <paragraph line="16"><bold>Cattāro āruppā</bold> nāma ‘‘ākāsānañcāyatanaṃ, viññāṇañcāyatanaṃ, ākiñcaññāyatanaṃ, nevasaññānāsaññāyatana’’nti (visuddhi. 1.47) vuttā ime āruppā. <bold>Aparaṃ kammaṭṭhānadvayaṃ</bold> nāma ‘‘āhārepaṭikkūlasaññā, catudhātuvavatthāna’’nti vuttaṃ ṭṭhānaubhayaṃ.</paragraph>
    <paragraph line="17" number="3128"> Iccevaṃ <pageBreak edition="Myanmar" number="2.0377" /> cattālīsavidhaṃ manobhuno kammaṭṭhānaṃ sabbampi kammaṭṭhānaṃ samuddiṭṭhaṃ siyāti yojanā. Kammassa yogasaṅkhātassa ṭhānaṃ ārammaṇabhāvena pavattiṭṭhānanti <bold>kammaṭṭhānaṃ</bold>. Tiṭṭhati ettha phalaṃ tadāyattavuttitāyāti <bold>ṭhānaṃ,</bold> kāraṇaṃ, kammassa vipassanāya ṭhānaṃ kāraṇaṃ <bold>kammaṭṭhānaṃ,</bold> kassāti āha <bold>‘‘manobhuno’’</bold>ti. Mano abhibhavatīti manobhū, tassa <bold>manobhuno,</bold> kusalacittappavattinivāraṇena tathāladdhanāmassa kāmadevassāti attho. Iminā kammaṭṭhānagaṇanāparicchedo dassito.</paragraph>
    <paragraph line="18" number="3129-30"> Imesaṃ kammaṭṭhānānaṃ bhāvanāmayaṃ bhinditvā dassetuṃ mātikaṃ tāva dassento āha <bold>‘‘upacārappanāto’’</bold>tiādi. Tattha <bold>upacārappanāto</bold>ti ‘‘ettakāni kammaṭṭhānāni upacārāvahāni <pageBreak edition="Vipassana Research Institut" number="2.0296" />, ettakāni appanāvahānī’’ti evaṃ upacārappanāvasena ca. <bold>Jhānabhedā</bold>ti ‘‘ettakāni paṭhamajjhānikāni, ettakāni tikacatukkajjhānikāni, ettakāni pañcakajjhānikānī’’tiādinā jhānabhedā ca. <bold>Atikkamā</bold>ti aṅgānaṃ, ārammaṇānañca atikkamato. <bold>Vaḍḍhanāvaḍḍhanā cāpī</bold>ti aṅguladvaṅgulādivasena vaḍḍhetabbā, avaḍḍhetabbā ca. <bold>Ārammaṇabhūmito</bold>ti nimittārammaṇādiārammaṇato ceva labbhamānālabbhamānabhūmito ca.</paragraph>
    <paragraph line="19"><bold>Gahaṇā</bold>ti diṭṭhādivasena gahetabbato. <bold>Paccayā</bold>ti taṃtaṃṭhānānaṃ paccayabhāvato ca. <bold>Bhiyyo</bold>ti puna-saddatthanīhārattho. <bold>Cariyānukūlato</bold>ti rāgacariyādīnaṃ anukūlabhāvatoti <bold>ayaṃ viseso</bold> ayaṃ bhedo. <bold>Etesu</bold> cattālīsāya kammaṭṭhānesu.</paragraph>
    <paragraph line="20" number="3131"> Evaṃ mātikaṃ niddisitvā yathākkamaṃ niddisanto paṭhamaṃ tāva upacārāvahādayo dassetumāha <bold>‘‘aṭṭhānussatiyo’’</bold>tiādi <pageBreak edition="Myanmar" number="2.0378" />. <bold>Tatthā</bold>ti tissaṃ mātikāyaṃ, tesu vā cattālīsāya kammaṭṭhānesu. <bold>Aṭṭhānussatiyo</bold>ti kāyagatāsatiānāpānasatidvayavajjitā buddhānussatiādikā aṭṭha anussatiyo ca. <bold>Saññā</bold> āhārepaṭikkūlasaññā ca. <bold>Vavatthānañca</bold> catudhātuvavatthānañcāti <bold>ime</bold> dasa. <bold>Upacārāvahā</bold>ti buddhaguṇādīnaṃ paramatthabhāvato, anekavidhattā, ekassāpi gambhīrabhāvato ca etesu dasasu kammaṭṭhānesu appanāvasena samādhissa patiṭṭhātumasakkuṇeyyattā appanābhāvanāppatto samādhi upacārabhāveyeva patiṭṭhāti, tasmā ete upacārāvahā.</paragraph>
    <paragraph line="21">Nanu cettha dutiyacatutthāruppasamādhi, lokuttaro ca samādhi paramatthadhamme appanaṃ pāpuṇāti, tasmā ‘‘paramatthabhāvato’’ti hetu appanamapāpuṇane kāraṇabhāvena na vuccatīti? Na, tassa bhāvanāvisesena paramatthadhamme pavattisambhavato, imassa ca rūpāvacaracatutthabhāvanāvisesasambhavato ca. Tathā hi dutiyacatutthāruppasamādhi appanāpattassa arūpāvacarasamādhissa catutthajjhānassa ārammaṇasamatikkamamattabhāvanāvasena sabhāvārammaṇepi appanaṃ pāpuṇāti. Visuddhibhāvanānukkamabalena lokuttaro samādhi appanaṃ pāpuṇātīti.</paragraph>
    <paragraph line="22" number="3132"><bold>Tatthā</bold>ti tesu jhānāvahesu tiṃsakammaṭṭhānesu. <bold>Asubhā</bold>ti uddhumātakādayo dasa asubhā. <bold>Kāyagatāsatī</bold>ti kāyagatāsati cāti <bold>ime</bold> ekādasa. <bold>Paṭhamajjhānikā</bold>ti imesaṃ paṭikkūlārammaṇattā, paṭikkūlārammaṇe ca cittassa caṇḍasotāya nadiyā arittabalena nāvāṭṭhānaṃ <pageBreak edition="Vipassana Research Institut" number="2.0297" /> viya vitakkabaleneva pavattisambhavato avitakkānaṃ dutiyajjhānādīnaṃ asambhavoti savitakkassa paṭhamajjhānasseva sambhavato paṭhamajjhānikā. Ānāpānañca <pageBreak edition="Myanmar" number="2.0379" /> kasiṇā cāti <bold>ime</bold> ekādasa <bold>catukkajjhānikā</bold> rūpāvacaracatukkajjhānikā ca catukkanayena, pañcakajjhānikā ca.</paragraph>
    <paragraph line="23" number="3133"><bold>Tissova appamaññā</bold>ti mettā, karuṇā, muditāti appamaññā tissova. Sāmaññaniddese etāsameva gahaṇaṃ kathaṃ viññāyatīti? <bold>‘‘Atha pacchimā’’</bold>tiādinā catutthāya appamaññāya catutthajjhānikabhāvassa vakkhamānattā pārisesato taṃ viññāyati. <bold>Tikajjhānānī</bold>ti tikajjhānikā. ‘‘Tikajjhānā’’ti vattabbe liṅgavipallāsena evaṃ vuttanti daṭṭhabbaṃ. Mettādīnaṃ domanassasahagatabyāpādavihiṃsānabhiratīnaṃ pahāyakattā domanassapaṭipakkhena somanasseneva sahagatatā vuttāti catukkanayena tikajjhānikatā vuttā, pañcakanayena catukkajjhānikatā ca.</paragraph>
    <paragraph line="24"><bold>‘‘Athā’’</bold>ti idaṃ ‘‘pacchimā’’ti padassa ‘‘tisso’’ti iminā purimapadena sambandhanivattanatthaṃ. Pacchimā appamaññā, cattāro āruppā ca catutthajjhānikā matā catukkanayena, pañcamajjhānikā ca. ‘‘Sabbe sattā sukhitā hontu, dukkhā muccantu, laddhasukhasampattito mā vigacchantū’’ti mettāditividhavasappavattaṃ byāpārattayaṃ pahāya kammassakatādassanena sattesu majjhattākārappattabhāvanānibbattāya tatramajjhattopekkhāya balavatarattā appanāppattassa upekkhābrahmavihārassa sukhasahagatatāsambhavato upekkhāsahagatatā vuttā.</paragraph>
    <paragraph line="25" number="3134"> Aṅgārammaṇato atikkamo dvidhā vuttoti yojanā. <bold>Catukkatikajjhānesū</bold>ti dasakasiṇā, ānāpānasatīti ekādasasu catukkajjhānikesu ceva mettādipurimabrahmavihārattayasaṅkhātesu <pageBreak edition="Myanmar" number="2.0380" /> tikajjhānikesu ca kammaṭṭhānesu. <bold>Aṅgātikkamatā</bold>ti ekasmiṃyeva ārammaṇe vitakkādijhānaṅga samatikkamena paṭhamajjhānādīnaṃ ārammaṇeyeva dutiyajjhānādīnaṃ uppattito aṅgātikkamo adhippetoti attho. Aṅgātikkamoyeva <bold>aṅgātikkamatā</bold>.</paragraph>
    <paragraph line="26" number="3135"><bold>Aṅgātikkamato</bold>ti tatiyajjhānasampayuttasomanassātikkamanato. <bold>Ārammaṇamatikkammā</bold>ti paṭibhāganimittakasiṇugghāṭimākāsatabbisayapaṭhamāruppaviññāṇatadabhāvasaṅkhātāni cattāri ārammaṇāni yathākkamaṃ atikkamitvā. Kasiṇugghāṭimākāsatabbisayapaṭhamāruppaviññāṇatadabhāvatabbisayatatiyāruppaviññāṇasaṅkhātesu <pageBreak edition="Vipassana Research Institut" number="2.0298" /> catūsu ārammaṇesu <bold>āruppā</bold> ākāsānañcāyatanādīni cattāri arūpāvacarajjhānāni <bold>jāyare</bold> uppajjanti.</paragraph>
    <paragraph line="27" number="3136"><bold>Etthā</bold>ti etesu ārammaṇesu. <bold>Vaḍḍhetabbānī</bold>ti ‘‘yattakaṃ okāsaṃ kasiṇena pharati, tadabbhantare dibbāya sotadhātuyā saddaṃ sotuṃ, dibbena cakkhunā rūpaṃ passituṃ, parasattānañca cetasā cittaṃ aññātuṃ samattho hotī’’ti vuttappayojanaṃ sandhāya aṅgagaṇanādivasena paricchinditvā yattakaṃ icchati, tattakaṃ vaḍḍhetabbāni. <bold>Sesaṃ</bold> asubhādi <bold>sabbaṃ taṃ</bold> kammaṭṭhānaṃ payojanābhāvā <bold>na vaḍḍhetabbamevā</bold>ti yojanā.</paragraph>
    <paragraph line="28" number="3137"><bold>Tattha</bold> tesu kammaṭṭhānesu dasa kasiṇā ca dasa asubhā ca kāyagatāsati, ānāpānasatīti <bold>ime bāvīsati</bold> kammaṭṭhānāni paṭibhāgārammaṇānīti yojanā. Ettha <bold>‘‘kasiṇā’’</bold>tiādinā tadārammaṇāni jhānāni gahitāni.</paragraph>
    <paragraph line="29" number="3138"><bold>Dhātuvavatthana</bold>nti <pageBreak edition="Myanmar" number="2.0381" /> catudhātuvavatthānaṃ, gāthābandhavasena rassattaṃ. <bold>Viññāṇañcā</bold>ti viññāṇañcāyatanaṃ. <bold>Nevasaññā</bold>ti nevasaññānāsaññāyatanaṃ. <bold>Dasa dve</bold>ti dvādasa. <bold>Bhāvagocarā</bold>ti sabhāvadhammagocarā, paramatthadhammālambaṇāti vuttaṃ hoti.</paragraph>
    <paragraph line="30" number="3139"><bold>Dve ca āruppamānasā</bold>ti ākāsānañcāyatanaākiñcaññāyatanasaṅkhātā arūpāvacaracittuppādā dve ca. Cha ime dhammā navattabbagocarā niddiṭṭhāti yojanā catunnaṃ appamaññānaṃ sattapaññattiyā, paṭhamāruppassa kasiṇugghāṭimākāsapaññattiyā, tatiyāruppassa paṭhamāruppaviññāṇābhāvapaññattiyā ca ārammaṇattā.</paragraph>
    <paragraph line="31" number="3140"><bold>Paṭikkūlasaññā</bold>ti āhārepaṭikkūlasaññā. Kāyagatāsatīti dvādaseva bhūmito <bold>devesu</bold> kāmāvacaradevesu kuṇapānaṃ, paṭikkūlārahassa ca asambhavā <bold>na pavattantī</bold>ti yojanā.</paragraph>
    <paragraph line="32" number="3141"> Tāni dvādasa ca. <bold>Bhiyyo</bold>ti adhikatthe nipāto, tato adhikaṃ ānāpānasati cāti terasa rūpārūpaloke assāsapassāsānañca abhāvā sabbaso <bold>na jāyare</bold>ti yojanā.</paragraph>
    <paragraph line="33" number="3142"><bold>Arūpāvacare</bold><pageBreak edition="Vipassana Research Institut" number="2.0299" /> arūpabhave caturo āruppe ṭhapetvā <bold>aññe</bold> chattiṃsa dhammā rūpasamatikkamābhāvā <bold>na jāyantī</bold>ti yojanā. <bold>Sabbe</bold> samacattālīsa dhammā <bold>mānuse</bold> manussaloke sabbesameva labbhamānattā <bold>jāyanti</bold>.</paragraph>
    <paragraph line="34" number="3143"><bold>Catutthakasiṇaṃ hitvā</bold>ti vāyokasiṇaṃ diṭṭhaphuṭṭhena gahetabbattā taṃ vajjetvā nava <bold>kasiṇā ca</bold> dasa asubhā cāti <bold>te</bold> ekūnavīsati dhammā <bold>diṭṭheneva</bold> cakkhuviññāṇena <bold>pubbabhāge</bold> parikammakāle gahetabbā bhavantīti <pageBreak edition="Myanmar" number="2.0382" /> yojanā. Pubbabhāge cakkhunā oloketvā parikammaṃ kataṃ, tena uggahitanimittaṃ tesaṃ gahetabbanti vuttaṃ hoti.</paragraph>
    <paragraph line="35" number="3144"><bold>Phuṭṭhenā</bold>ti nāsikagge, uttaroṭṭhe vā phuṭṭhavasena. Kāyagatāsatiyaṃ tacapañcakaṃ diṭṭhena gahetabbaṃ. <bold>Māluto</bold>ti vāyokasiṇaṃ diṭṭhaphuṭṭhena gahetabbaṃ ucchusassādīnaṃ pattesu calamānavaṇṇaggahaṇamukhena, kāyappasādaghaṭṭanena ca gahetabbattā. <bold>Ettha</bold> etesu kammaṭṭhānesu. <bold>Sesaka</bold>nti vuttāvasesaṃ. Buddhānussatiādikā aṭṭhānussatiyo, cattāro brahmavihārā, cattāro āruppā, āhārepaṭikkūlasaññā, catudhātuvavatthānaṃ, kāyagatāsatiyaṃ vakkapañcakādīni cāti sabbametaṃ parato sutvā gahetabbattā suteneva gahetabbanti vuttaṃ.</paragraph>
    <paragraph line="36" number="3145"><bold>Ettha</bold> etesu kammaṭṭhānesu ākāsakasiṇaṃ ṭhapetvā nava kasiṇā paṭhamāruppacittassa ārammaṇabhūtakasiṇugghāṭimākāsassa hetubhāvato <bold>paccayā jāyare</bold> paccayā bhavantīti yojanā.</paragraph>
    <paragraph line="37" number="3146"> Dasapi kasiṇā <bold>abhiññānaṃ</bold> dibbacakkhuñāṇādīnaṃ paccayā bhavantīti yojanā. <bold>Catutthassā</bold>ti catutthassa brahmavihārassa.</paragraph>
    <paragraph line="38" number="3147"><bold>Heṭṭhimaheṭṭhimāruppa</bold>nti ākāsānañcāyatanādikaṃ. <bold>Parassa ca parassa cā</bold>ti viññāṇañcāyatanādiuttarajjhānassa paccayoti pakāsitanti yojanā. <bold>Nevasaññā</bold>ti nevasaññānāsaññāyatanaṃ. <bold>Nirodhassā</bold>ti saññāvedayitanirodhassa, tāya nirodhasamāpattiyā.</paragraph>
    <paragraph line="39" number="3148"><bold>Sabbe</bold>ti <pageBreak edition="Myanmar" number="2.0383" /> samacattālīsakammaṭṭhānadhammā. <bold>Sukhavihārassā</bold>ti diṭṭhadhammasukhavihārassa. <bold>Bhavanissaraṇassa</bold><pageBreak edition="Vipassana Research Institut" number="2.0300" /><bold>cā</bold>ti vibhavūpanissayatāya vipassanāpādakattena āsavakkhayañāṇena adhigantabbassa nibbānassa ca. <bold>Bhavasukhānañcā</bold>ti parikammopacārabhāvanāvasappavattāni kāmāvacarakusalacittāni kāmasugatibhavasukhānaṃ, rūpāvacarappanāvasapavattāni rūpāvacaracittāni rūpāvacarabhavasukhānaṃ, itarāni arūpāvacarabhūtāni arūpāvacarabhavasukhānañca paccayāti dīpitā.</paragraph>
    <paragraph line="40" number="3149"> Dasa asubhā, kāyagatāsatīti <bold>ime</bold> ekādasa rāgacaritassa visesato anukūlā viññeyyāti yojanā. <bold>‘‘Visesato’’</bold>ti iminā rāgassa ujuvipaccanīkabhāvena ca atisappāyato ca vutto, itare ca apaṭikkhittāti dīpeti. Vuttañhetaṃ <bold>visuddhimagge</bold> ‘‘sabbañcetaṃ ujuvipaccanīkavasena ca atisappāyavasena ca vuttaṃ, rāgādīnaṃ pana avikkhambhikā, saddhādīnaṃ vā anupakārā kusalabhāvanā nāma natthī’’ti (visuddhi. 1.47).</paragraph>
    <paragraph line="41" number="3150"><bold>Savaṇṇakasiṇā</bold>ti catūhi vaṇṇakehi kasiṇehi sahitā. Catasso appamaññāyoti <bold>ime</bold> aṭṭha dosacaritassa anukūlāti pakāsitāti yojanā.</paragraph>
    <paragraph line="42" number="3151"><bold>Mohappakatino</bold>ti mohacaritassa. ‘‘Ānāpānasati ekāvā’’ti padacchedo.</paragraph>
    <paragraph line="43" number="3152"><bold>Maraṇūpasame</bold>ti maraṇañca upasamo ca maraṇūpasamaṃ, tasmiṃ maraṇūpasame. <bold>Satī</bold>ti maraṇānussati, upasamānussati cāti <bold>ete</bold> cattāro dhammā. <bold>Paññāpakatino</bold>ti buddhicaritassa.</paragraph>
    <paragraph line="44" number="3153"><bold>Ādianussaticchakka</bold>nti <pageBreak edition="Myanmar" number="2.0384" /> buddhadhammasaṅghasīlacāgadevatānussatisaṅkhātaṃ chakkaṃ. <bold>Saddhācaritavaṇṇita</bold>nti saddhācaritassa anukūlanti kathitaṃ. <bold>Āruppā</bold>ti cattāro āruppā. <bold>Sesā kasiṇā</bold>ti bhūtakasiṇaālokākāsakasiṇānaṃ vasena cha kasiṇāti <bold>sesā dasa</bold> dhammā. <bold>Sabbānurūpakā</bold>ti sabbesaṃ channaṃ cariyānaṃ anukūlāti attho.</paragraph>
    <paragraph line="45" number="3154-8"> Evaṃ yathānikkhittamātikānukkamena kammaṭṭhānappabhedaṃ vibhāvetvā idāni bhāvanānayaṃ dassetumāha <bold>‘‘eva’’</bold>ntiādi. <bold>Evaṃ pabhedato ñatvā kammaṭṭhānānī</bold>ti yathāvuttabhedanayamukhena <pageBreak edition="Vipassana Research Institut" number="2.0301" /> bhāvanāmayārambhadassanaṃ. <bold>Paṇḍito</bold>ti tihetukapaṭisandhipaññāya paññavā bhabbapuggalo. <bold>Tesū</bold>ti niddhāraṇe bhummaṃ. <bold>Medhāvī</bold>ti pārihāriyapaññāya samannāgato. <bold>Daḷhaṃ gahetvānā</bold>tiādimajjhapariyosāne suṭṭhu sallakkhantena daḷhaṃ aṭṭhiṃ katvā sakkaccaṃ uggahetvā. <bold>Kalyāṇamittako</bold>ti –</paragraph>
    <gatha1 line="46">‘‘Piyo garu bhāvanīyo;</gatha1>
    <gatha2 line="47">Vattā ca vacanakkhamo;</gatha2>
    <gatha3 line="48">Gambhīrañca kathaṃ kattā;</gatha3>
    <gathalast line="49">No caṭṭhāne niyojako’’ti. (visuddhi. 1.37; netti. 113) –</gathalast>
    <unindented line="50">Vuttalakkhaṇako sīlasutapaññādiguṇasamannāgatakalyāṇamittako.</unindented>
    <paragraph line="51">Paṭhamameva palibodhānaṃ ucchedaṃ katvāti yojanā. <bold>Paṭhama</bold>nti bhāvanārambhato paṭhamameva. <bold>Palibodhānaṃ ucchedaṃ katvā</bold>ti –</paragraph>
    <gatha1 line="52">‘‘Āvāso <pageBreak edition="Myanmar" number="2.0385" /> ca kulaṃ lābho;</gatha1>
    <gatha2 line="53">Gaṇo kammañca pañcamaṃ;</gatha2>
    <gatha3 line="54">Addhānaṃ ñāti ābādho;</gatha3>
    <gathalast line="55">Gantho iddhīti te dasā’’ti. (visuddhi. 1.41) –</gathalast>
    <unindented line="56">Vuttānaṃ dasamahāpalibodhānaṃ, dīghakesanakhalomacchedanacīvararajanapattapacanādīnaṃ khuddakapaabodhānañcāti ubhayesaṃ palibodhānaṃ ucchedaṃ katvā niṭṭhāpanena vā ālayapariccāgena vā ucchedaṃ katvā. <bold>Iddhi</bold> panettha vipassanāya palibodho hoti, na samādhibhāvanāya. Vuttañhetaṃ <bold>visuddhimagge</bold> ‘‘iddhīti pothujjanikā iddhi. Sā hi uttānaseyyakadārako viya, taruṇasassaṃ viya ca dupparihārā hoti, appamattakeneva bhijjati. Sā pana vipassanāya palibodho hoti, na samādhissa samādhiṃ patvā pattabbattā’’ti (visuddhi. 1.41).</unindented>
    <paragraph line="57">Dosavajjite <pageBreak edition="Vipassana Research Institut" number="2.0302" />, anurūpe ca vihāre vasantenāti yojanā. <bold>Dosavajjite</bold>ti –</paragraph>
    <gatha1 line="58">‘‘Mahāvāsaṃ navāvāsaṃ, jarāvāsañca panthaniṃ;</gatha1>
    <gathalast line="59">Soṇḍiṃ paṇṇañca pupphañca, phalaṃ patthitameva ca.</gathalast>
    <gatha1 line="60">‘‘Nagaraṃ dārunā khettaṃ, visabhāgena paṭṭanaṃ;</gatha1>
    <gathalast line="61">Paccantasīmāsappāyaṃ, yattha mitto na labbhati.</gathalast>
    <gatha1 line="62">‘‘Aṭṭhārasetāni ṭhānāni, iti viññāya paṇḍito;</gatha1>
    <gathalast line="63">Ārakā parivajjeyya, maggaṃ paṭibhayaṃ yathā’’ti. (visuddhi. 1.52) –</gathalast>
    <unindented line="64"><bold>Aṭṭhakathāsu</bold> vuttehi imehi aṭṭhārasahi dosehi gajjite.</unindented>
    <paragraph line="65"><bold>Anurūpe vasantenā</bold>ti –</paragraph>
    <indent line="66">‘‘Idha <pageBreak edition="Myanmar" number="2.0386" />, bhikkhave, senāsanaṃ nātidūraṃ hoti naccāsannaṃ gamanāgamanasampannaṃ, divā appākiṇṇaṃ, rattiṃ appasaddaṃ appanigghosaṃ, appaḍaṃsamakasavātātapasarīsapasamphassaṃ, tasmiṃ kho pana senāsane viharantassa appakasireneva uppajjanti cīvarapiṇḍapātasenāsanagilānapaccayabhesajjaparikkhārā, tasmiṃ kho pana senāsane ye te bhikkhū viharanti bahussutā āgatāgamā dhammadharā vinayadharā mātikādharā, te kālena kālaṃ upasaṅkamitvā paripucchati paripañhati ‘idaṃ, bhante, kathaṃ, imassa ko attho’ti, tassa te āyasmanto avivaṭañceva vivaranti, anuttānīkatañca uttāniṃ karonti, anekavihitesu ca kaṅkhaṭṭhānīyesu dhammesu kaṅkhaṃ paṭivinodenti. Evaṃ kho, bhikkhave, senāsanaṃ pañcaṅgasamannāgataṃ hotī’’ti (a. ni. 10.11) –</indent>
    <unindented line="67">Evaṃ bhagavatā vaṇṇitehi pañcahi guṇehi samannāgatattā anurūpe bhāvanākammānuguṇe vihāre viharantenāti attho. <bold>Paṭhamādīnī</bold>ti paṭhamadutiyādīni rūpāvacarajjhānāni. <bold>Sabbaso bhāvetvā</bold>ti <bold>visuddhimagge</bold><pageBreak edition="Vipassana Research Institut" number="2.0303" /> ‘‘sabbaṃ bhāvanāvidhānaṃ aparihāpentena bhāvetabbo’’ti (visuddhi. 1.41) nikkhittassa mātikāpadassa vitthārakkamena bhāvetvā, cittavisuddhiṃ sampādetvāti vuttaṃ hoti.</unindented>
    <paragraph line="68"><bold>Sappañño</bold>ti kammajatihetukapaṭisandhipaññāya ceva kammaṭṭhānamanasikārasappāyāni pariggahetvā asappāyaṃ parivajjetvā sappāyasevanopakārāya pārihāriyapaññāya ca samannāgato yogāvacaro. <bold>Tato</bold>ti nevasaññānāsaññāyatanavajjitarūpārūpajjhānaṃ vipassanāpādakabhāvena samāpajjitvā aṭṭhannaṃ vipassanāpādakajjhānānamaññatarato jhānā vuṭṭhāya. Tenāha <bold>visuddhimagge</bold> ‘‘ṭhapetvā nevasaññānāsaññāyatanaṃ <pageBreak edition="Myanmar" number="2.0387" /> avasesarūpārūpāvacarajjhānānaṃ aññatarato vuṭṭhāyā’’ti (visuddhi. 2.663).</paragraph>
    <paragraph line="69"><bold>Nāmarūpavavatthānaṃ katvā</bold>ti visuddhimagge <bold>diṭṭhivisuddhiniddese</bold> vuttanayena pañcakkhandhādimukhesu yathicchitena mukhena pavisitvā nāmarūpaṃ vavatthapetvā ‘‘idaṃ nāmaṃ, idaṃ rūpaṃ, imamhā nāmarūpato byatirittaṃ attādi kiñci vattabbaṃ natthī’’ti niṭṭhaṃ gantvā, iminā diṭṭhivisuddhi dassitā.</paragraph>
    <paragraph line="70"><bold>Kaṅkhaṃ vitīriyā</bold>ti yathādiṭṭhanāmarūpadhammānaṃ visuddhimagge <bold>kaṅkhāvitaraṇavisuddhiniddese</bold> (visuddhi. 2.678 ādayo) vuttanayena pañcadhā pariggahetvā ‘‘na tāvidaṃ nāmarūpaṃ ahetukaṃ, na attādihetuka’’nti yāthāvato nāmarūpassa pañcadhā dassanena addhattayagataṃ ‘‘ahosiṃ nu kho ahaṃ atītamaddhāna’’ntiādinayappavattaṃ (ma. ni. 1.18; saṃ. ni. 2.20; mahāni. 174) soḷasavidhaṃ kaṅkhaṃ, ‘‘satthari kaṅkhatī’’tiādinayappavattaṃ (dha. sa. 1008) aṭṭhavidhañca kaṅkhaṃ vīriyena taritvā pajahitvā, iminā kaṅkhāvitaraṇavisuddhi dassitā hoti.</paragraph>
    <paragraph line="71">Evaṃ kaṅkhāvitaraṇavisuddhinipphādanena ñātapariññāya ṭhito yogāvacaro sappāyaṃ nāmarūpaṃ lakkhaṇattayaṃ āropetvā kaṅkhāvūpasamañāṇena <bold>maggāmaggañāṇadassanavisuddhiniddese</bold> (visuddhi. 2.692 ādayo) vuttanayena saṅkhāre sammasanto obhāso, ñāṇaṃ, pīti, passaddhi, sukhaṃ, adhimokkho, paggaho, upaṭṭhānaṃ, upekkhā, nikantīti dasasu upakkilesesu pātubhūtesu tathā pātubhūte <bold>obhāsādayo dasa upakkilese</bold> ‘‘amaggo’’ti maggavīthipaṭipannaṃ <bold>vipassanāñāṇa</bold>meva ‘‘maggo’’ti <pageBreak edition="Vipassana Research Institut" number="2.0304" /><bold>paṇḍito</bold> paññavā yogāvacaro jānātīti attho, iminā maggāmaggañāṇadassanavisuddhi saṅkhepato dassitā hoti.</paragraph>
    <paragraph line="72" number="3159"> Ettāvatā <pageBreak edition="Myanmar" number="2.0388" /> tesaṃ tiṇṇaṃ vavatthāneti yojanā. <bold>Ettāvatā</bold>ti ‘‘nāmarūpavavatthānaṃ katvā’’tiādinā saṅkhepato dassitanayena. <bold>Tesaṃ tiṇṇa</bold>nti diṭṭhivisuddhi, kaṅkhāvitaraṇavisuddhi, maggāmaggañāṇadassanavisuddhīti tīhi visuddhīhi sakasakavipassanānaṃ nāmarūpatappaccayamaggāmaggānaṃ tiṇṇaṃ. <bold>Vavatthāne kate</bold> niyame kate. <bold>Tiṇṇaṃ saccāna</bold>nti dukkhasamudayamaggasaṅkhaātānaṃ tiṇṇaṃ saccānaṃ. <bold>Vavatthānaṃ kataṃ siyā</bold>ti ñātatīraṇapariññāsaṅkhātena lokiyeneva ñāṇena anubodhavasena nicchayo kato hotīti attho. Kathaṃ? Nāmarūpavavatthānasaṅkhātena diṭṭhivisuddhiñāṇena dukkhasaccavavatthānaṃ kataṃ hoti, paccayapariggahasaṅkhātena kaṅkhāvitaraṇavisuddhiñāṇena samudayasaccavavatthānaṃ, maggāmaggavavatthānasaṅkhātena maggāmaggañāṇadassanena maggasaccavavatthānaṃ.</paragraph>
    <paragraph line="73" number="3160-1"> Evaṃ ñātatīraṇapariññādvayaṃ saṅkhepato dassetvā pahānapariññāya sarīrabhūtāni nava ñāṇāni dassetumāha <bold>‘‘udayabbayā’’</bold>tiādi. Tattha <bold>udayabbayā</bold>ti uppādabhaṅgānupassanāvasappavattā uttarapadalopena ‘‘udayabbayā’’ti vuttā. Tattha udayaṃ muñcitvā vaye vā pavattā bhaṅgānupassanā <bold>‘‘bhaṅgā’’</bold>ti vuttā. Bhayañca ādīnavo ca nibbidā ca <bold>bhayādīnavanibbidā,</bold> saṅkhārānaṃ bhayato anupassanavasena pavattā bhayānupassanā ca diṭṭhabhayānaṃ ādīnavato pekkhanavasena pavattā ādīnavānupassanā ca diṭṭhādīnavesu nibbedavasena pavattā nibbidānupassanā ca tathā vuttā. Nibbinditvā saṅkhārehi muccitukāmatāvaseneva pavattaṃ ñāṇaṃ <bold>muccitukāmatāñāṇaṃ</bold>. Muccanassa upāyasampaṭipādanatthaṃ puna saṅkhārattayapaṭiggahavasapavattaṃ ñāṇaṃ <bold>paṭisaṅkhānupassanā</bold>.</paragraph>
    <paragraph line="74">Saṅkhāradhamme bhayanandivivajjanavasena ajjhupekkhitvā pavattañāṇaṃ <bold>saṅkhārupekkhāñāṇaṃ,</bold> saccānulomo tadadhigamāya ekantapaccayo <pageBreak edition="Myanmar" number="2.0389" /> hotīti <bold>‘‘saccānulomika’’</bold>nti ca kalāpasammasanañāṇādīnaṃ purimānaṃ navannaṃ kiccanipphattiyā, upari ca sattatiṃsāya bodhipakkhiyadhammānañca anulomanato ‘‘anulomañāṇa’’nti ca vuttaṃ <bold>navamaṃ</bold> ñāṇañcāti yā navānupubbavipassanāsaṅkhātā pahānapariññā dassitā, ayaṃ <bold>‘‘paṭipadāñāṇadassana’’</bold>nti pakāsitāti yojanā.</paragraph>
    <paragraph line="75" number="3162"><bold>Tato</bold><pageBreak edition="Vipassana Research Institut" number="2.0305" /> anulomañāṇato paraṃ maggassa āvajjanaṭṭhāniyaṃ hutvā nibbānamālambitvā uppannassa puthujjanagottassa abhibhavanato, ariyagottassa bhāvanato vaḍḍhanato ca <bold>‘‘gotrabhū’’</bold>ti saṅkhaṃ gatassa <bold>cittassa</bold> samanantarameva ca. <bold>Santimārammaṇaṃ katvā</bold>ti sabbakilesadarathānañca saṅkhāradukkhaggino ca vūpasamanimittattā ‘‘santi’’nti saṅkhātaṃ nirodhamālambitvā. <bold>Ñāṇadassana</bold>nti catunnaṃ ariyasaccānaṃ pariññābhisamayādivasena jānanaṭṭhena <bold>ñāṇaṃ,</bold> cakkhunā viya paccakkhato dassanaṭṭhena <bold>dassana</bold>nti saṅkhaṃ gataṃ sotāpattimaggañāṇasaṅkhātaṃ sattamavisuddhiñāṇaṃ <bold>jāyate</bold> uppajjatīti attho.</paragraph>
    <paragraph line="76" number="3163"><bold>Paccavekkhaṇapariyanta</bold>nti paccavekkhaṇajavanapariyosānaṃ. <bold>Tassā</bold>ti ñāṇadassanasaṅkhātassa sotāpattimaggassa. <bold>Phala</bold>nti phalacittaṃ <bold>anu</bold> pacchā maggānantaraṃ hutvā jāyate.</paragraph>
    <paragraph line="77">Ettha ‘‘paccavekkhaṇapariyanta’’nti idaṃ ‘‘phala’’nti etassa visesanaṃ, kiriyāvisesanaṃ vā, paccavekkhaṇajavanaṃ mariyādaṃ katvāti attho. Maggānantaraṃ phale dvikkhattuṃ, tikkhattuṃ vā uppajjitvā niruddhe tadanantarameva bhavaṅgaṃ hoti, bhavaṅgaṃ āvaṭṭetvā paccavekkhitabbaṃ maggamālambitvā manodvārāvajjanaṃ uppajjati, tato paccavekkhaṇajavanāni. Evaṃ phalacittaṃ bhavaṅgapariyantameva hoti, na paccavekkhaṇapariyantaṃ. Tathāpi aññena javanena anantarikaṃ <pageBreak edition="Myanmar" number="2.0390" /> hutvā phalajavanānamanantaraṃ paccavekkhaṇajavanameva pavattatīti dassanatthaṃ phalapaccavekkhaṇajavanānantare uppannāni bhavaṅgāvajjanāni abbohārikāni katvā ‘‘paccavekkhaṇapariyantaṃ, phalaṃ tassānujāyate’’ti vuttanti gahetabbaṃ.</paragraph>
    <paragraph line="78">Paccavekkhaṇañca maggaphalanibbānapahīnakilesaavasiṭṭhakilesānaṃ paccavekkhaṇavasena pañcavidhaṃ hoti. Tesu ekekaṃ ekekena javanavārena paccavekkhatīti pañca paccavekkhaṇajavanavārāni honti. Tāni paccavekkhaṇaggahaṇena sāmaññato dassitānīti daṭṭhabbāni.</paragraph>
    <paragraph line="79" number="3164"><bold>Teneva ca upāyenā</bold>ti udayabbayānupassanādivipassanānaṃ paṭhamaṃ maggo adhigato, teneva upāyena. <bold>So bhikkhū</bold>ti so yogāvacaro bhikkhu. <bold>Punappunaṃ bhāvento</bold>ti punappunaṃ <pageBreak edition="Vipassana Research Institut" number="2.0306" /> vipassanaṃ vaḍḍhetvā. Yathā paṭhamamaggaphalāni patto, <bold>tathā. Sesamaggaphalāni cā</bold>ti dutiyādimaggaphalāni ca pāpuṇāti.</paragraph>
    <paragraph line="80" number="3165"><bold>Iccevaṃ</bold> yathāvuttanayena uppādavayantātītakattā <bold>accantaṃ</bold> amataṃ <bold>dhammaṃ avecca</bold> paṭivijjhitvā asesaṃ akusalaṃ <bold>viddhaṃsayitvā</bold> samucchedappahānena pajahitvā <bold>tayo bhave</bold> kāmabhavādīsu tīsu bhavesu nikantiyā sosanavasena tayo bhave visesena sosayitvā <bold>so</bold> aggadakkhiṇeyyo khīṇāsavo bhikkhu paṭhamaṃ kilesaparinibbāne sositavipākakkhandhakaṭattārūpasaṅkhātaupādisesarahitattā <bold>nirupādisesaṃ</bold> nibbānadhātuṃ <bold>upeti</bold> adhigacchatīti yojanā.</paragraph>
    <paragraph line="81">Iccevaṃ saṅkhepato kammaṭṭhānabhāvanānayo ācariyena dassitoti ganthabhīrujanānuggahavasena vitthāravaṇṇanaṃ anāmasitvā <pageBreak edition="Myanmar" number="2.0391" /> anupadavaṇṇanāmattamevettha kataṃ. Vitthāravaṇṇanā panassa visuddhimaggato, tabbaṇṇanato ca gahetabbā.</paragraph>
    <paragraph line="82" number="3166-7"><bold>Viññāsakkamato vāpī</bold>ti akkharapadavākyasaṅkhātagantharacanakkamato vā. <bold>Pubbāparavasena vā</bold>ti vattabbānamatthavisesānaṃ paṭipāṭivasena vā. <bold>Akkharabandhe vā</bold>ti saddasatthaalaṅkārasatthachandovicitisatthānupātena kātabbāya akkharapadaracanāya, gāthābandheti attho. Ayuttaṃ viya yadi dissatīti yojanā.</paragraph>
    <paragraph line="83"><bold>Ta</bold>nti taṃ ‘‘ayutta’’nti dissamānaṭṭhānaṃ. <bold>Tathā na gahetabba</bold>nti dissamānākāreneva ayuttanti na gahetabbaṃ. Kathaṃ gahetabbanti āha <bold>‘‘gahetabbamadosato’’</bold>ti. Tassa kāraṇamāha <bold>‘‘mayā upaparikkhitvā, katattā pana sabbaso’’</bold>ti. Yo yo panettha doso dissati khittadoso vā hotu vipallāsaggahaṇadoso vā, nāparaṃ dosoti dīpeti. Tenetaṃ pakaraṇaṃ sabbesaṃ tipiṭakapariyattippabhedāyatanabahussutānaṃ sikkhākāmānaṃ therānaṃ attano pamāṇabhūtataṃ sūceti. Attano pamāṇasūcanena attanā viracitassa vinayavinicchayassāpi pamāṇataṃ vibhāvento tassa savanuggahadhāraṇādīsu sotujanaṃ niyojetīti daṭṭhabbaṃ.</paragraph>
    <centered line="84">Iti vinayatthasārasandīpaniyā vinayavinicchayavaṇṇanāya</centered>
    <centered line="85">Kammaṭṭhānabhāvanāvidhānakathāvaṇṇanā niṭṭhitā.</centered>
    <subhead line="86">Nigamanakathāvaṇṇanā</subhead>
    <paragraph line="87" number="3168-78"> Evaṃ <pageBreak edition="Myanmar" number="2.0392" /><pageBreak edition="Vipassana Research Institut" number="2.0307" /> ‘‘vinayo saṃvaratthāya, saṃvaro avippaṭisāratthāya, avippaṭisāro pāmojjatthāya, pāmojjaṃ pītatthāya, pīti passaddhatthāya, passaddhi sukhatthāya, sukhaṃ samādhatthāya, samādhi yathābhūtañāṇadassanatthāya, yathābhūtañāṇadassanaṃ nibbidatthāya, nibbidā virāgatthāya, virāgo vimuttatthāya, vimutti vimuttiñāṇadassanatthāya, vimuttiñāṇadassanaṃ anupādāpaanibbānatthāyā’’ti (pari. 365) dassitānisaṃsaparamparāniddhāraṇamukhena anupādisesanibbānadhātupariyantaṃ sānisaṃsaṃ vinayakathaṃ kathetvā tassā pamāṇatañca vibhāvetvā attano sutabuddhattā ‘‘sanidānaṃ, bhikkhave, dhammaṃ desemī’’ti (a. ni. 3.126; kathā. 806) vacanato bhagavato caritamanuvattanto tassa desakālādivasena nidānaṃ dassetumāha <bold>‘‘seṭṭhassā’’</bold>tiādi.</paragraph>
    <paragraph line="88">Tattha <bold>seṭṭhassā</bold>ti dhanadhaññavatthālaṅkārādiupabhogaparibhogasampattiyā ceva gāmarājadhānikhettavatthunaditaḷākārāmādisampattiyā ca pasatthatarassa. <bold>Nābhibhūte</bold>ti majjhavattitāya nābhisadise. <bold>Nirākule</bold>ti majjhavattitāyeva parimaṇḍalādisambhavato vilopādiākularahite. <bold>Sabbassa pana lokassa</bold> rāmaṇīyake <bold>sampiṇḍite viya</bold> ramaṇīyatare bhūtamaṅgale gāmeti sambandho.</paragraph>
    <paragraph line="89">Punapi kiṃvisiṭṭheti āha <bold>‘‘kadalī’’</bold>tiādi. Kadalī ca sālañca tālañca ucchu ca nāḷikerā ca <bold>kadalī…pe… nāḷikerā,</bold> tesaṃ vanāni <bold>kadalī…pe… nāḷikeravanāni,</bold> tehi ākule ākiṇṇeti attho. Kamalāni ca uppalāni ca <bold>kamaluppalāni,</bold> tehi sañchannā <bold>kamaluppalasañchannā,</bold> salilassa āsayā <bold>salilāsayā,</bold> kamaluppalasañchannā ca <pageBreak edition="Myanmar" number="2.0393" /> te salilāsayā cāti <bold>kamala…pe… salilāsayā,</bold> tehi sobhito <bold>kamaluppalasañchannasalilāsayasobhito,</bold> tasmiṃ.</paragraph>
    <paragraph line="90">Kāveriyā jalaṃ <bold>kāverijalaṃ,</bold> kāverijalassa sampāto pavattanaṃ <bold>kāverijalasampāto,</bold> tena pari samantato bhūtaṃ pavattitaṃ mahītalaṃ etassāti <bold>kāverijalasampātaparibhūtamahītalo,</bold> tasmiṃ. <bold>Iddhe</bold>ti nānāsampattiyā samiddhe. <bold>Sabbaṅgasampanne</bold>ti sabbasukhopakaraṇasampanne. <bold>Maṅgale</bold>ti janānaṃ iddhivuddhikāraṇabhūte. <bold>Bhūtamaṅgale</bold>ti evaṃnāmake gāme.</paragraph>
    <paragraph line="91">Pavaro <pageBreak edition="Vipassana Research Institut" number="2.0308" /> tiratārīṇatalādigaṇehi kulācalacakkabhoginā bhogavalayasīdantarasāgarādi ākāro etāsanti <bold>pavarākārā,</bold> pākārā ca parikhā ca <bold>pākāraparikhā,</bold> pavarākārā ca tā pākāraparikhā cāti <bold>pavarākārapākāraparikhā,</bold> tāhi parivārito <bold>pavarākārapākāraparikhāparivārito,</bold> tasmiṃ. <bold>Dassanīye</bold>ti dassanārahe. Mano ramati etthāti <bold>manoramo,</bold> tasmiṃ.</paragraph>
    <paragraph line="92">Tīrassa anto <bold>tīranto,</bold> tīrameva vā anto <bold>tīranto,</bold> pokkharaṇisobbhaudakavāhakaparikhādīnaṃ kūlappadeso, tīrante ruhiṃsu jāyiṃsūti <bold>tīrantaruhā,</bold> tīrantaruhā ca te bahuttā atīrā aparicchedā cāti <bold>tīrantaruhavātīrā</bold>. Va-kāro sandhijo, tarūnaṃ rājāno <bold>tarurājāno,</bold> tīrantaruhavātīrā ca te tarurājāno cāti <bold>tīrantaruhavātīratarurājāno,</bold> tehi virājito <bold>tīranta…pe… virājito,</bold> tasmiṃ, pupphūpagaphalūpagachāyūpagehi mahārukkhehi paṭimaṇḍiteti attho. <bold>‘‘Tīrantaruhavānatarurājivirājite’’</bold>ti vā pāṭho, tīrantaruhānaṃ vānatarūnaṃ vetarūparukkhānaṃ rājīhi pantīhi paṭimaṇḍiteti <pageBreak edition="Myanmar" number="2.0394" /> attho. Dijānaṃ gaṇā <bold>dijagaṇā,</bold> nānā ca te dijagaṇā cāti <bold>nānādijagaṇā,</bold> te tato tato āgantvā ramanti etthāti <bold>nānādijagaṇārāmo,</bold> tasmiṃ, sukakokilamayūrādisakuṇānaṃ āgantvā ramanaṭṭhānabhūteti attho. <bold>Nānārāmamanorame</bold>ti nānā aneke ārāmā pupphaphalārāmā <bold>nānārāmā,</bold> tehi manoramoti <bold>nānārāmamanoramo,</bold> tasmiṃ.</paragraph>
    <paragraph line="93">Cārū ca te paṅkajā cāti <bold>cārupaṅkajā,</bold> kamaluppalakumudādayo, cārupaṅkajehi saṃkiṇṇā sañchannā <bold>cārupaṅkajasaṃkiṇṇā,</bold> cārupaṅkajasaṃkiṇṇā ca te taḷākā ceti <bold>cārupaṅkajasaṃkiṇṇataḷākā,</bold> tehi samalaṅkato vibhūsito <bold>cāru…pe… samalaṅkato,</bold> tasmiṃ. Sundaro madhuro raso assāti <bold>surasaṃ,</bold> surasañca taṃ udakañcāti <bold>surasodakaṃ,</bold> surasodakena sampuṇṇā <bold>surasodakasampuṇṇā,</bold> varā ca te kūpā cāti <bold>varakūpā,</bold> surasodakasampuṇṇā ca te varakūpā ceti <bold>surasodakasampuṇṇavarakūpā,</bold> tehi upasobhito <bold>suraso…pe… kūpasobhito,</bold> tasmiṃ.</paragraph>
    <paragraph line="94">Visesena citrāti <bold>vicitrā,</bold> vicitrā ca te vipulā cāti <bold>vicitravipulā,</bold> vicitravipulā ca te maṇḍapā cāti…pe… maṇḍapā, atisayena uggatā <bold>accuggatā,</bold> accuggatā ca te varamaṇḍapā cāti <bold>accuggavaramaṇḍapā,</bold> gāthābandhavasena vaṇṇalopo, vicitravipulā <pageBreak edition="Vipassana Research Institut" number="2.0309" /> ca te accuggavaramaṇḍapā cāti <bold>vicitravipulaaccuggavaramaṇḍapā,</bold> tehi maṇḍito vibhūsito <bold>vicitra…pe… maṇḍito,</bold> tasmiṃ. Maṇḍaṃ sūriyarasmiṃ pāti rakkhatīti <bold>maṇḍapo</bold>. Tato tato āgamma vasanti etthāti <bold>āvāso,</bold> pāsādahammiyamāḷādayo. <bold>Anekehī</bold>ti bahūhi. <bold>Accanta</bold>nti atisayena.</paragraph>
    <paragraph line="95">Dharaṇītalaṃ <pageBreak edition="Myanmar" number="2.0395" /> bhetvā uggatena viya, <bold>kharaṃ</bold> pharusaṃ kelāsasikharaṃ jitvā avahasantena viya thūpena ca upasobhite vihāreti yojanā.</paragraph>
    <paragraph line="96">Ambuṃ dadātīti <bold>ambudo,</bold> sarade ambudo <bold>saradambudo,</bold> thullanatamahantabhāvasāmaññena saradambudena saṅkāso <bold>saradambudasaṅkāso,</bold> tasmiṃ. Sammā ussito uggatoti <bold>samussito,</bold> tasmiṃ. Olokentānaṃ, vasantānañca pasādaṃ cittassa tosaṃ janetīti <bold>pasādajananaṃ,</bold> tasmiṃ. Ettāvatā vinayavinicchayakathāya pavattitadesaṃ dasseti, <bold>‘‘vasatā mayā’’</bold>ti kattāraṃ.</paragraph>
    <paragraph line="97">Devadattaciñcamāṇavikādīhi katāparādhassa, sītuṇhādiparissayassa ca sahanato, sasantānagatakilesādīnaṃ hananato ca sīho viyāti <bold>sīho,</bold> buddho ca so sīho cāti <bold>buddhasīho</bold>. Seṭṭhapariyāyo vā <bold>sīha</bold>-saddo, buddhaseṭṭhenāti attho. <bold>Vuttassā</bold>ti desitassa. <bold>Vinayassa</bold> vinayapiṭakassa. <bold>Vinicchayo</bold>ti pāṭhāgato ceva aṭṭhakathāgato ca ācariyaparamparābhato ca vinicchayo. <bold>Buddhasīha</bold>nti evaṃnāmakaṃ mahātheraṃ. <bold>Samuddissā</bold>ti uddisitvā, tena kataāyācanaṃ paṭiccāti vuttaṃ hoti. Iminā bāhiranimittaṃ dassitaṃ.</paragraph>
    <paragraph line="98">Ayaṃ vinicchayo mama saddhivihārikaṃ buddhasīhaṃ samuddissa bhikkhūnaṃ hitatthāya samāsato vara<bold>pāsāde</bold> vasatā mayā katoti yojanā.</paragraph>
    <paragraph line="99">Kimatthāyāti āha <bold>‘‘vinayassāvabodhatthaṃ, sukhenevācirena cā’’</bold>ti, anupādisesena nibbānapariyantānisaṃsassa vinayapiṭakassa pakaraṇassa ganthavasena samāsetvā atthavasena suṭṭhu vinicchitattā sukhena ceva acirena <pageBreak edition="Myanmar" number="2.0396" /> ca avabodhanatthanti vuttaṃ hoti. <bold>Bhikkhūna</bold>nti padhānanidassanaṃ, ekasesaniddeso vā heṭṭhā –</paragraph>
    <indent line="100">‘‘Bhikkhūnaṃ <pageBreak edition="Vipassana Research Institut" number="2.0310" /> bhikkhunīnañca hitatthāya samāhito. Pavakkhāmī’’ti (vi. vi. ganthārambhakathā 2) –</indent>
    <unindented line="101">Āraddhattā. Iminā payojanaṃ dassitaṃ.</unindented>
    <paragraph line="102" number="3179"> Evaṃ desakattunimittapayojanāni dassetvā kālaniyamaṃ dassetumāha <bold>‘‘accutā’’</bold>tiādi. Vikkamanaṃ <bold>vikkanto,</bold> vikkamoti attho. Accutaṃ kenaci anabhibhūtaṃ, tañca taṃ vikkantañcāti <bold>accutavikkantaṃ,</bold> accutassa nārāyanassa viya accutavikkantaṃ etassāti <bold>accutaccutavikkanto</bold>. Ko so? Rājā, tasmiṃ. Kalambhakulaṃ nandayatīti <bold>kalambhakulanandano,</bold> tasmiṃ. Iminā tassa kulavaṃso nidassito. Kalambhakulavaṃsajāte accutaccutavikkantanāme coḷarājini <bold>mahiṃ</bold> coḷaraṭṭhaṃ <bold>samanusāsante</bold> sammā anusāsante sati tasmiṃ coḷarājini rajjaṃ kārente sati ayaṃ vinicchayo mayā āraddho ceva samāpito cāti. Iminā kālaṃ nidasseti.</paragraph>
    <paragraph line="103" number="3180"> Idāni imaṃ vinayavinicchayappakaraṇaṃ karontena attano puññasampadaṃ sakalalokahitatthāya pariṇāmento āha <bold>‘‘yathā’’</bold>tiādi. <bold>Ayaṃ</bold> vinayavinicchayo antarāyaṃ vinā yathā <bold>siddhiṃ</bold> nipphattiṃ patto, tathā sattānaṃ <bold>dhammasaṃyutā</bold> kusalanissitā <bold>saṅkappā</bold> cittuppādā, adhippetatthā vā sabbe antarāyaṃ vinā <bold>sijjhantu</bold> nippajjantūti yojanā.</paragraph>
    <paragraph line="104" number="3181"> Teneva puññapphalabhāvena sakalalokahitekahetuno bhagavato sāsanassa ciraṭṭhitimāsīsanto āha <bold>‘‘yāva tiṭṭhatī’’</bold>tiādi. <bold>‘‘Mandāro’’</bold>ti vuccati <pageBreak edition="Myanmar" number="2.0397" /> sītasiniddhaekapabbatarājā. <bold>Kaṃ</bold> vuccati udakaṃ, tena dārito niggamappadeso <bold>‘‘kandaro’’</bold>ti vuccati. Sītasiniddhavipulapulinatalehi, sandamānasātasītalapasannasalilehi, kīḷamānanānappakāramacchagumbehi, ubhayatīrapupphaphalapallavālaṅkatatarulatāvanehi, kūjamānasukasālikakaokilamayūrahaṃsādisakuntābhirutehi, tattha tattha paribhamantabhamarāmavajjāhi ca cāru manuññā kandarā etassāti <bold>cārukandaro. Kali</bold> vuccati aparādho, taṃ sāsati hiṃsati apanetīti <bold>kalisāsanaṃ. ‘‘Kalusāsana’’</bold>nti vā pāṭho. <bold>Kalusaṃ</bold> vuccati pāpaṃ, taṃ asati vikkhipati dūramussārayatīti <bold>kalusāsanaṃ,</bold> pariyattipaṭipattipaṭivedhasaṅkhātaṃ tividhasāsanaṃ.</paragraph>
    <paragraph line="105" number="3182"> Evaṃ <pageBreak edition="Vipassana Research Institut" number="2.0311" /> okassa diṭṭhadhammikasamparāyikaparamatthahitasādhakassa sāsanassa ciraṭṭhitiṃ patthetvā teneva puññakammānubhāvena lokassa diṭṭhadhammikatthahetumāsīsanto āha <bold>‘‘kāle’’</bold>tiādi. <bold>Kāle</bold>ti sassasamiddhīnaṃ anurūpe kāle. <bold>Sammā pavassantū</bold>ti avuṭṭhiativuṭṭhidosarahitā yathā sassādīni sampajjanti, tathā <bold>vassaṃ</bold> vuṭṭhidhāraṃ pavassantūti attho. <bold>Vassavalāhakā</bold>ti vassavalāhakādhiṭṭhitā pajjunnadevaputtā. <bold>Mahīpālā</bold>ti rājāno. <bold>Dhammato</bold>ti dasarājadhammato. <bold>Sakalaṃ mahi</bold>nti pathavinissitasabbajanakāyaṃ.</paragraph>
    <paragraph line="106" number="3183"> Evaṃ sabbalokassa lokiyalokuttarasampattisādhanatthāya attano puññapariṇāmaṃ katvā idāni viditalokuttarasampattinipphādanavaseneva puññapariṇāmaṃ karonto āha <bold>‘‘ima’’</bold>ntiādi. Iminā attano viracitaṃ paccakkhaṃ vinicchayamāha. <bold>Sārabhūta</bold>nti sīlasārāditividhasikkhāsārassa pakāsanato hatthasāramiva bhūtaṃ. <bold>Hita</bold>nti tadatthe paṭipajjantānaṃ anupādisesanibbānāvasānassa hitassa āvahanato, saṃsāradukkhassa ca vūpasamanato <pageBreak edition="Myanmar" number="2.0398" /> amatosadhaṃ viya hitaṃ. <bold>Atthayutta</bold>nti diṭṭhadhammikasamparāyikaparamatthānaṃ vinayanādīhi yuttattā atthayuttaṃ. <bold>Karontenā</bold>ti racayantena mayā. <bold>Yaṃ puññaṃ patta</bold>nti kārakaṃ punātīti puññaṃ, pujjabhavaphalanipphādanato vā <bold>‘‘puñña’’</bold>nti saṅkhaṃ gataṃ yaṃ kusalakammaṃ aparimeyyabhavapariyantaṃ pasutaṃ adhigataṃ. <bold>Tena</bold> puññena hetubhūtena. <bold>Ayaṃ loko</bold>ti ayaṃ sakalopi sattaloko. <bold>Munindappayāta</bold>nti munindena sammāsambuddhena sampattaṃ. <bold>Vītasoka</bold>nti vigatasokaṃ. Sokaparidevadukkhadomanassaupāyāsādīhi vigatattā, tesaṃ nikkamananimittattā ca apagatasokādisaṃsāradukkhaṃ. <bold>Sivaṃ puraṃ</bold> nibbānapuraṃ <bold>pāpuṇātu</bold> sacchikarotu, kilesaparinibbānena, anupādisesāya nibbānadhātuyā ca parinibbātūti vuttaṃ hoti.</paragraph>
    <paragraph line="107">Iti tambapaṇṇiyenātiādi pakaraṇakārakassa pabhavasuddhibāhusaccādiguṇamukhena pakaraṇe gāravaṃ janetukāmena etassa sissena ṭhapitaṃ vākyaṃ.</paragraph>
    <paragraph line="108">Tattha <bold>tambapaṇṇiyenā</bold>ti tambapaṇṇimhi jāto, tattha vidito, tato āgatoti vā <bold>tambapaṇṇiyo,</bold> tena. Byākaraṇamavecca adhītavāti <bold>veyyākaraṇo,</bold> paramo ca uttamo ca so veyyākaraṇo cāti <bold>paramaveyyākaraṇo,</bold> tena. Tīṇi piṭakāni samāhaṭāni, tiṇṇaṃ piṭakānaṃ samāhāro vā <bold>tipiṭakaṃ,</bold> nīyanti bujjhīyanti seyyatthikehīti <bold>nayā,</bold> nayanti vā etehi lokiyalokuttarasampattiṃ <pageBreak edition="Vipassana Research Institut" number="2.0312" /> visesenāti <bold>nayā,</bold> pāḷinayaatthanayaekattanayādayova, tipiṭake āgatā nayā <bold>tipiṭakanayā,</bold> vidhānaṃ pasāsanaṃ, pavattanaṃ vā <bold>vidhi,</bold> tipiṭakanayānaṃ vidhi <bold>tipiṭakanayavidhi,</bold> tipiṭakanayavidhimhi kusalo <bold>tipiṭakanayavidhikusalo,</bold> tena.</paragraph>
    <paragraph line="109">Paramā <pageBreak edition="Myanmar" number="2.0399" /> ca te kavijanā cāti <bold>paramakavijanā,</bold> paramakavijanānaṃ hadayāni <bold>paramakavijanahadayāni,</bold> padumānaṃ vanāni <bold>padumavanāni,</bold> paramakavijanahadayāni ca tāni padumavanāni cāti <bold>paramakavijanahadayapadumavanāni,</bold> tesaṃ vikasanaṃ bodhaṃ sūriyo viya karotīti <bold>paramakavijanahadayapadumavanavikasanakaro,</bold> tena. Kavī ca te varā cāti <bold>kavivarā,</bold> kavīnaṃ varāti vā <bold>kavivarā,</bold> kavivarānaṃ vasabho uttamo <bold>kavivaravasabho,</bold> tena, kavirājarājenāti attho.</paragraph>
    <paragraph line="110">Paramā ca sā rati cāti <bold>paramarati,</bold> paramaratiṃ karontīti <bold>paramaratikarāni,</bold> varāni ca tāni madhurāni cāti <bold>varamadhurāni,</bold> varamadhurāni ca tāni vacanāni cāti <bold>varamadhuravacanāni,</bold> paramaratikarāni ca tāni varamadhuravacanāni cāti <bold>paramaratikaravaramadhuravacanāni,</bold> uggiraṇaṃ kathanaṃ <bold>uggāro,</bold> paramaratikaravaramadhuravacanānaṃ uggāro etassāti <bold>parama…pe… vacanuggāro,</bold> tena. Uragapuraṃ paramapaveṇigāmo assa nivāsoti <bold>uragapuro,</bold> tena. <bold>Buddhadattenā</bold>ti evaṃnāmakena therena, ācariyabuddhadattattherenāti attho. Ayaṃ vinayavinicchayo racitoti sambandho.</paragraph>
    <centered line="111">Niṭṭhitā cāyaṃ vinayatthasārasandīpanī nāma</centered>
    <centered line="112">Vinayavinicchayavaṇṇanā.</centered>
    <centered line="113">Vinayavinicchaya-ṭīkā samattā.</centered>
    <centered line="114"> Namo tassa bhagavato arahato sammāsambuddhassa</centered>
  </content>
</document>