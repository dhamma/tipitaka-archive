<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin11t.nrf28.xml</normativeSource>
    <archivePath>roman/tika/vinayapitaka (tika)/vinayavinicchaya-tika/khuddakavatthukkhandhakakathavannana.xml</archivePath>
    <baseFileName>khuddakavatthukkhandhakakathavannana</baseFileName>
    <titlePath>Khuddakavatthukkhandhakakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Khuddakavatthukkhandhakakathāvaṇṇanā</chapter>
    <paragraph line="2" number="2783"><bold>Kuṭṭe</bold>ti iṭṭhakāsilādārukuṭṭānaṃ aññatarasmiṃ. <bold>Aṭṭāne</bold>ti ettha <bold>aṭṭānaṃ</bold> nāma rukkhe phalakaṃ viya tacchetvā aṭṭhapadākārena rājiyo chinditvā nahānatitthe nikhaṇanti, tattha cuṇṇāni ākiritvā manussā kāyaṃ ghaṃsanti.</paragraph>
    <paragraph line="3" number="2784"><bold>Gandhabbahatthenā</bold>ti nahānatitthe ṭhapitena dārumayahatthena. Tena kira cuṇṇāni gahetvā manussā sarīraṃ ghaṃsanti. <bold>Kuruvindakasuttiyā</bold>ti kuruvindakapāsāṇacuṇṇāni lākhāya bandhitvā kataguḷikakalāpako vuccati, taṃ ubhosu antesu gahetvā sarīraṃ ghaṃsanti. <bold>Mallakenā</bold>ti makaradantakaṃ chinditvā mallakamūlasaṇṭhānena katena mallakena, idaṃ gilānassāpi na vaṭṭati. <bold>Aññamaññañca kāyato</bold>ti aññamaññaṃ sarīrena ghaṃseyya.</paragraph>
    <paragraph line="4" number="2785"><bold>Akataṃ mallakaṃ</bold> nāma makaradante acchinditvā kataṃ, idaṃ agilānassa na vaṭṭati.</paragraph>
    <paragraph line="5" number="2786"><bold>Kapāliṭṭhakakhaṇḍānī</bold>ti kapālakhaṇḍaiṭṭhakakhaṇḍāni. <bold>Sabbassā</bold>ti gilānāgilānassa <pageBreak edition="Vipassana Research Institut" number="2.0222" /> sarīre ghaṃsitvā ubbaṭṭetuṃ vaṭṭati. <bold>‘‘Puthupāṇika’’</bold>nti hatthaparikammaṃ vuccati, tasmā sabbassa hatthena piṭṭhiparikammaṃ kātuṃ vaṭṭati. <bold>‘‘Vatthavaṭṭī’’</bold>ti idaṃ <bold>pāḷiyaṃ</bold> vuttaukkāsikassa <pageBreak edition="Myanmar" number="2.0282" /> pariyāyaṃ, tasmā nahāyantassa yassa kassaci nahānasāṭakavaṭṭiyāpi ghaṃsituṃ vaṭṭati.</paragraph>
    <paragraph line="6" number="2787"><bold>Pheṇakaṃ</bold> nāma samuddapheṇaṃ. <bold>Kathala</bold>nti kapālakhaṇḍaṃ. Pādaghaṃsane <bold>vuttā</bold> anuññātā. <bold>Katakaṃ</bold> nāma padumakaṇṇikākāraṃ pādaghaṃsanatthaṃ kaṇṭake uṭṭhāpetvā kataṃ, etaṃ neva paṭiggahetuṃ, na paribhuñjituṃ vaṭṭati.</paragraph>
    <paragraph line="7" number="2788"><bold>Yaṃ kiñcipi alaṅkāra</bold>nti hatthūpagādialaṅkāresu yaṃ kiñci alaṅkāraṃ.</paragraph>
    <paragraph line="8" number="2789"><bold>Osaṇṭheyyā</bold>ti alaṅkāratthaṃ saṅkharonto nameyya. <bold>Hatthaphaṇakenā</bold>ti hattheneva phaṇakiccaṃ karontā aṅgulīhi osaṇṭhenti. <bold>Phaṇakenā</bold>ti dantamayādīsu yena kenaci. <bold>Kocchenā</bold>ti usiramayena vā muñjapabbajamayena vā kocchena.</paragraph>
    <paragraph line="9" number="2790"><bold>Sitthatelodatelehī</bold>ti sitthatelañca udakatelañcāti viggaho, tehi. Tattha <bold>sitthatelaṃ</bold> nāma madhusitthakaniyyāsādi yaṃ kiñci cikkaṇaṃ. <bold>Cikkaṇaṃ</bold> nāma niyyāsaṃ. <bold>Udakatelaṃ</bold> nāma udakamissakaṃ telaṃ. Katthaci potthakesu ‘‘siṭṭhā’’ti pāṭho, soyevattho. <bold>Anulomanipātattha</bold>nti nalāṭābhimukhaṃ anulomena pātanatthaṃ. <bold>Uddhalomenā</bold>ti uddhaggaṃ hutvā ṭhitalomena.</paragraph>
    <paragraph line="10" number="2791"><bold>Hatthaṃ telena temetvā</bold>ti karatalaṃ telena makkhetvā. <bold>Siroruhā</bold> kesā. <bold>Uṇhābhitattassā</bold>ti uṇhābhitattarajasirassa. Allahatthena siroruhe puñchituṃ vaṭṭatīti yojanā.</paragraph>
    <paragraph line="11" number="2792"><bold>Ādāse</bold><pageBreak edition="Myanmar" number="2.0283" /><bold>udapatte vā</bold>ti ettha kaṃsapattādīnipi, yesu mukhanimittaṃ paññāyati, sabbāni ādāsasaṅkhameva gacchanti, kañjiyādīnipi ca udapattasaṅkhameva, tasmā yattha katthaci olokentassa dukkaṭaṃ.</paragraph>
    <paragraph line="12" number="2793"> Yena <pageBreak edition="Vipassana Research Institut" number="2.0223" /> hetunā mukhaṃ olokentassa anāpatti, taṃ dassetumāha <bold>‘‘sañchavi’’</bold>ntiādi. Ābādhapaccayā ‘‘me mukhe vaṇo sañchavi nu kho, udāhu na sañchavī’’ti mukhaṃ daṭṭhuñca ‘‘ahaṃ jiṇṇo nu kho, udāhu no’’ti attano āyusaṅkhārajānanatthañca mukhaṃ daṭṭhuṃ vaṭṭatīti yojanā.</paragraph>
    <paragraph line="13" number="2794"><bold>Naccaṃ vā</bold>ti yaṃ kiñci naccaṃ antamaso moranaccampi. <bold>Gīta</bold>nti yaṃ kiñci naṭagītaṃ vā sādhugītaṃ vā antamaso dantagītampi, yaṃ ‘‘gāyissāmā’’ti pubbabhāge okūjantā karonti, etampi na vaṭṭati. <bold>Vādita</bold>nti yaṃ kiñci vāditaṃ. <bold>Daṭṭhuṃ vā pana sotuṃ vā</bold>ti naccaṃ daṭṭhuṃ vā gītaṃ vāditaṃ sotuṃ vā.</paragraph>
    <paragraph line="14" number="2795"> Sayaṃ naccantassa vā naccāpentassa vā gāyantassa vā gāyāpentassa vā vādentassa vā vādāpentassa vā dukkaṭameva <bold>aṭṭhakathāya</bold> (cūḷava. aṭṭha. 248) vuttanti tadekadesaṃ dassetumāha <bold>‘‘daṭṭhumantamaso’’</bold>tiādi.</paragraph>
    <paragraph line="15" number="2796"><bold>Suṇātī</bold>ti gītaṃ vā vāditaṃ vā. <bold>Passatī</bold>ti naccaṃ passati.</paragraph>
    <paragraph line="16" number="2797"><bold>Passissāmī</bold>ti ettha ‘‘suṇissāmī’’ti seso. ‘‘Naccaṃ passissāmi, gītaṃ, vāditaṃ vā suṇissāmī’’ti vihārato vihāraṃ gacchato vāpi dukkaṭaṃ hotīti yojanā.</paragraph>
    <paragraph line="17" number="2798"><bold>Uṭṭhahitvāna gacchato</bold>ti ‘‘naccaṃ passissāmī’’ti, ‘‘gītaṃ, vāditaṃ vā suṇissāmī’’ti nisinnaṭṭhānato uṭṭhahitvā antovihārepi <pageBreak edition="Myanmar" number="2.0284" /> taṃ taṃ disaṃ gacchato āpatti hotīti yojanā. Vīthiyaṃ ṭhatvā gīvaṃ pasāretvā passatopi ca āpattīti yojanā.</paragraph>
    <paragraph line="18" number="2799"><bold>Dīghā</bold>ti dvaṅgulato dīghā. <bold>Na dhāreyyā</bold>ti na dhāretabbā. <bold>Dvaṅgulaṃ vā dumāsaṃ vā</bold>ti ettha dve aṅgulāni parimāṇaṃ etassāti <bold>dvaṅgulo,</bold> keso. Dve māsā ukkaṭṭhaparicchedo assāti <bold>dumāso</bold>. Kesaṃ dhārento dvaṅgulaṃ vā dhāreyya dumāsaṃ vā. <bold>Tato uddhaṃ na vaṭṭatī</bold>ti tato dvaṅgulato vā dumāsato vā kesato uddhaṃ kesaṃ dhāretuṃ na vaṭṭati.</paragraph>
    <paragraph line="19">Atha <pageBreak edition="Vipassana Research Institut" number="2.0224" /> vā dve aṅgulāni samāhaṭāni <bold>dvaṅgulaṃ,</bold> dve māsā samāhaṭā <bold>dumāsaṃ,</bold> ubhayattha accantasaṃyoge upayogavacanaṃ. Kese dhārento dvaṅgulamattaṃ vā dhāreyya dumāsamattaṃ vā, <bold>tato</bold> kālaparimāṇato uddhaṃ kese dhāretuṃ na vaṭṭatīti attho. Sace kese antodvemāse dvaṅgule pāpuṇanti, antodvemāseyeva chinditabbā. Dvaṅgule hi atikkametuṃ na vaṭṭati. Sacepi na dīghā, dvemāsato ekadivasampi atikkametuṃ na labhatiyeva. Evamayaṃ ubhayenapi ukkaṭṭhaparicchedeneva vutto, tato oraṃ pana navaṭṭanabhāvo nāma natthi.</paragraph>
    <paragraph line="20" number="2800"> Dīghe nakhe, dīghāni nāsikalomāni ca na dhārayeti yojanā, na dhāreyya, chindeyyāti attho. <bold>Vīsatimaṭṭha</bold>nti vīsatiyā nakhānaṃ maṭṭhaṃ likhitamaṭṭhabhāvaṃ kātuṃ bhikkhuno na vaṭṭatīti yojanā. Satthakena tacchetvā cuṇṇakena pamajjitvā phalikamaṇīnaṃ viya ujjalakaraṇaṃ <bold>likhitamaṭṭhaṃ</bold> nāma. ‘‘Anujānāmi, bhikkhave, malamattaṃ apakaḍḍhitu’’nti (cūḷava. 274) anuññātattā muggaphalatacādīhi nakhamalaṃ apanetuṃ vaṭṭati.</paragraph>
    <paragraph line="21" number="2801"><bold>Kappāpeyya</bold><pageBreak edition="Myanmar" number="2.0285" /><bold>visuṃ massu</bold>nti yo kesacchinno visuṃ massuṃ kappāpeyya. <bold>Dāṭhikaṃ ṭhapeyyā</bold>ti kese chindāpetvā massuṃ akappāpetvā visuṃ ṭhapeyya. <bold>Sambādhe</bold>ti upakacchakamuttakaraṇasaṅkhāte sambādhaṭṭhāne. <bold>Lomaṃ saṃharāpeyyavā</bold>ti satthena vā saṇḍāsena vā aññena yena kenaci parena chindāpeyya, sayaṃ vā chindeyya. ‘‘Anujānāmi, bhikkhave, ābādhapaccayā sambādhe lomaṃ saṃharāpetu’’nti (cūḷava. 275) anuññātattā yathāvuttasambādhe gaṇḍapiḷakavaṇādike ābādhe sati lomaṃ saṃharāpetuṃ vaṭṭati.</paragraph>
    <paragraph line="22" number="2802"> Agilānassa chindato dukkaṭaṃ vuttaṃ. <bold>Aññena</bold> vā puggalena tathā kattariyā chindāpentassa dukkaṭaṃ vuttanti sambandho.</paragraph>
    <paragraph line="23" number="2803"><bold>Sesaṅgachedane</bold>ti aṅguliyādiavasesasarīrāvayavānaṃ chedane. <bold>Attavadhe</bold>ti attupakkamena vā āṇattiyā upakkamena vā attano jīvitanāse.</paragraph>
    <paragraph line="24" number="2804"><bold>Aṅga</bold>nti aṅgajātato avasesaṃ sarīrāvayavaṃ. Ahikīṭādidaṭṭhassa tappaṭikāravasena <pageBreak edition="Vipassana Research Institut" number="2.0225" /><bold>aṅgaṃ chindato</bold> na doso. Tādisābādhapaccayā tappaṭikāravasena <bold>aṅgaṃ chindato</bold> na doso. Lohitaṃ mocentassāpi na dosoti yojanā.</paragraph>
    <paragraph line="25" number="2805"><bold>Aparissāvano</bold> bhikkhu sace maggaṃ gacchati, dukkaṭaṃ. <bold>Magge</bold> addhāne <bold>taṃ</bold> parissāvanaṃ yācamānassa yo na dadāti, tassa <bold>adadato</bold> adentassāpi tatheva dukkaṭamevāti yojanā. Yo pana attano hatthe parissāvane vijjamānepi yācati, tassa na akāmā dātabbaṃ.</paragraph>
    <paragraph line="26" number="2806"><bold>‘‘Naggo’’</bold>ti <pageBreak edition="Myanmar" number="2.0286" /> padaṃ ‘‘na bhuñje’’tiādi kiriyāpadehi paccekaṃ yojetabbaṃ. <bold>Na bhuñje</bold>ti bhattādiṃ bhuñjitabbaṃ na bhuñjeyya. <bold>Na pive</bold>ti yāguādiṃ pātabbaṃ na piveyya. <bold>Na ca khāde</bold>ti mūlakhādanīyādikaṃ khādanīyaṃ na khādeyya. <bold>Na sāyaye</bold>ti phāṇitādikaṃ sāyitabbañca na sāyeyya na liheyya. <bold>Na dade</bold>ti aññassa bhattādiṃ kiñci na dadeyya. <bold>Na gaṇheyyā</bold>ti tathā sayaṃ naggo hutvā na paṭiggaṇheyya. <bold>Añjasaṃ</bold> maggaṃ.</paragraph>
    <paragraph line="27" number="2807"><bold>Parikammaṃ na kātabba</bold>nti piṭṭhiparikammādiparikammaṃ na kātabbaṃ. <bold>Kāraye</bold>ti sayaṃ naggo hutvā aññena piṭṭhiparikammādiparikammaṃ na kārāpeyyāti attho.</paragraph>
    <paragraph line="28" number="2808"> Piṭṭhikammādike <bold>parikamme</bold> jantāgharādikā tisso paṭicchādī <bold>vuttā</bold> ‘‘anujānāmi, bhikkhave, tisso paṭicchādiyo jantāgharapaṭicchādiṃ udakapaṭicchādiṃ vatthapaṭicchādi’’nti (cūḷava. 261) anuññātāti yojanā. Paṭicchādeti hirikopinanti <bold>paṭicchādi,</bold> jantāgharameva paṭicchādi <bold>jantāgharapaṭicchādi</bold>. Udakameva paṭicchādi <bold>udakapaṭicchādi</bold>. Vatthameva paṭicchādi <bold>vatthapaṭicchādi. ‘‘Sabbattha pana vaṭṭatī’’</bold>ti iminā itarapaṭicchādidvayaṃ parikammeyeva vaṭṭatīti dīpeti. <bold>Sabbatthā</bold>ti bhojanādisabbakiccesu.</paragraph>
    <paragraph line="29" number="2809"><bold>Yattha katthaci peḷāya</bold>nti tambalohavaṭṭalohakaṃsalohakāḷalohasuvaṇṇarajatādīhi katāya vā dārumayāya vā yāya kāyaci peḷāya āsittakūpadhāne. <bold>Bhuñjituṃ na ca vaṭṭatī</bold>ti bhājanaṃ ṭhapetvā bhuñjituṃ na vaṭṭati. Yathāha – ‘‘āsittakūpadhānaṃ nāma tambalohena vā rajatena vā katāya peḷāya etaṃ adhivacanaṃ, ‘na bhikkhave āsittakūpadhāne bhuñjitabba’nti sāmaññena paṭikkhittattā <pageBreak edition="Vipassana Research Institut" number="2.0226" /> pana <pageBreak edition="Myanmar" number="2.0287" /> dārumayāpi na vaṭṭatī’’ti (cūḷava. aṭṭha. 264). ‘‘Anujānāmi bhikkhave maḷorika’’nti (cūḷava. 264) anuññātattā maḷorikāya ṭhapetvā bhuñjituṃ vaṭṭati. <bold>‘‘Maḷorikā’’</bold>ti ca daṇḍādhārako vuccati, yaṃ tayo, cattāro, bahū vā daṇḍake upari ca heṭṭhā ca vitthataṃ majjhe saṅkucitaṃ katvā bandhitvā ādhārakaṃ karonti. Yaṭṭhiādhārakapaṇṇādhārakapacchikapiṭṭhaghaṭakakavāṭakādibhājanamukhaudukkhalādīnipi ettheva saṅgahaṃ gacchanti. <bold>Yaṭṭhiādhārako</bold>ti yaṭṭhiṃyeva ujukaṃ ṭhapetvā bandhīkataādhārako.</paragraph>
    <paragraph line="30">Ekabhājane visuṃ visuṃ bhojanassāpi sambhavato ‘‘bhuñjato ekabhājane’’ti ettakeyeva vutte tassāpi pasaṅgo siyāti tannivattanatthamāha <bold>‘‘ekato’’</bold>ti. <bold>‘‘Bhuñjato’’</bold>ti idaṃ upalakkhaṇaṃ. Ekato ekabhājane yāguādipānampi na vaṭṭati. Yathāha – ‘‘na, bhikkhave, ekathālake pātabba’’nti (cūḷava. 264). Atha vā <bold>bhuñjato</bold>ti ajjhohārasāmaññena pānampi saṅgahitanti veditabbaṃ. Ayamettha vinicchayo – sace eko bhikkhu bhājanato phalaṃ vā pūvaṃ vā gahetvā gacchati, tasmiṃ apagate itarassa sesakaṃ bhuñjituṃ vaṭṭati. Itarassāpi tasmiṃ khaṇe puna gahetuṃ vaṭṭatīti.</paragraph>
    <paragraph line="31" number="2810"> Ye dve vā tayo vā bhikkhū ekapāvuraṇā vā ekattharaṇā vā ekattharaṇapāvuraṇā vā nipajjanti, tesañca, ye ekamañcepi ekato nipajjanti, tesañca āpatti dukkaṭaṃ hotīti yojanā.</paragraph>
    <paragraph line="32" number="2811"><bold>Saṅghāṭipallatthikamupāgato</bold>ti ettha <bold>saṅghāṭī</bold>ti saṅghāṭināmena adhiṭṭhitacīvaramāha. Saṅghāṭipallatthikaṃ upagatena yutto hutvāti attho. <bold>Na nisīdeyyā</bold>ti vihāre <pageBreak edition="Myanmar" number="2.0288" /> vā antaraghare vā yattha katthaci na nisīdeyya. ‘‘Saṅghāṭīti nāmena adhiṭṭhitacīvaravohārappattamadhiṭṭhitacīvaraṃ ‘saṅghāṭī’ti vutta’’nti <bold>nissandehe, khuddasikkhāvaṇṇanāyampi</bold> ‘‘saṅghāṭiyā na pallattheti adhiṭṭhitacīvarena vihāre vā antaraghare vā pallatthiko na kātabbo’’ti vuttaṃ. <bold>Aṭṭhakathāyaṃ</bold> pana ‘‘antogāme vāsatthāya upagatena adhiṭṭhitaṃ saṅghāṭiṃ vinā sesacīvarehi pallatthikāya nisīdituṃ vaṭṭatī’’ti vuttaṃ.</paragraph>
    <paragraph line="33"><bold>Kiñci</bold><pageBreak edition="Vipassana Research Institut" number="2.0227" /><bold>kīḷaṃ na kīḷeyyā</bold>ti jutakīḷādikaṃ yaṃ kiñci kāyikavācasikakīḷikaṃ na kīḷeyya. <bold>Na ca gāhaye</bold>ti na ca gāhāpeyya, na harāpeyyāti attho.</paragraph>
    <paragraph line="34" number="2812"><bold>Dāṭhikāyapī</bold>ti massumhi. <bold>Uggata</bold>nti ettha ‘‘bībhaccha’’nti seso. <bold>Añña</bold>nti apalitaṃ. <bold>Tādisa</bold>nti bībhacchaṃ.</paragraph>
    <paragraph line="35" number="2813"><bold>‘‘Agilāno’’</bold>ti iminā gilānassa anāpattibhāvaṃ dīpeti. <bold>‘‘Dhāreyyā’’</bold>ti iminā suddhakattuniddesena agilānassapi paraṃ dhārāpane, parassa dhāraṇasādiyane ca anāpattīti viññāyatīti. Attano guttatthaṃ, cīvarādīnaṃ guttatthañca vaṭṭatīti yojanā. Tatrāyaṃ vinicchayo (cūḷava. aṭṭha. 270) – yassa kāyadāho vā pittakopo vā hoti, cakkhu vā dubbalaṃ, añño vā koci ābādho vinā chattena uppajjati, tassa gāme vā araññe vā chattaṃ vaṭṭati. Vāḷamigacorabhayesu attaguttatthaṃ, vasse pana cīvaraguttatthampi vaṭṭati. Ekapaṇṇacchattaṃ pana sabbattheva vaṭṭati. ‘‘Ekapaṇṇacchattaṃ nāma tālapatta’’nti <bold>gaṇṭhipadesu</bold> vuttanti.</paragraph>
    <paragraph line="36" number="2814"> Hatthisoṇḍākāro abhedopacārena <bold>‘‘hatthisoṇḍa’’</bold>nti vutto. Evamuparipi. Cīvarassa nāmadheyyaṃ <bold>‘‘vasana’’</bold>nti <pageBreak edition="Myanmar" number="2.0289" /> idaṃ. <bold>‘‘Nivāsentassa dukkaṭa’’</bold>nti padadvayañca ‘‘hatthisoṇḍa’’ntiādīhi sabbapadehi paccekaṃ yojetabbaṃ. <bold>Velliya</bold>nti ettha gāthābandhavasena saṃ-saddalopo, saṃvelliyanti attho.</paragraph>
    <paragraph line="37">Ettha <bold>hatthisoṇḍaṃ</bold> (cūḷava. aṭṭha. 280) nāma nābhimūlato hatthisoṇḍasaṇṭhānaṃ olambakaṃ katvā nivatthaṃ coḷikitthīnaṃ nivāsanaṃ viya. <bold>Catukkaṇṇaṃ</bold> nāma uparito dve, heṭṭhato dveti evaṃ cattāro kaṇṇe dassetvā nivatthaṃ. <bold>Macchavāḷakaṃ</bold> nāma ekato dasantaṃ ekato pāsantaṃ olambetvā nivatthaṃ. <bold>Saṃvelliya</bold>nti mallakammakārādayo viya kacchaṃ bandhitvā nivāsanaṃ. <bold>Tālavaṇṭakaṃ</bold> nāma tālavaṇṭākārena sāṭakaṃ olambetvā nivāsanaṃ. <bold>Ca</bold>-saddena satavalikaṃ saṅgaṇhāti. <bold>Satavalikaṃ</bold> nāma dīghasāṭakaṃ anekakkhattuṃ obhañjitvā ovaṭṭikaṃ karontena nivatthaṃ, vāmadakkhiṇapassesu vā nirantaraṃ valiyo dassetvā nivatthaṃ. Sace pana jāṇuto paṭṭhāya ekā vā dve vā valiyo paññāyanti, vaṭṭati. Evaṃ nivāsetuṃ gilānassapi maggapaṭipannassapi na vaṭṭati.</paragraph>
    <paragraph line="38">Yampi <pageBreak edition="Vipassana Research Institut" number="2.0228" /> maggaṃ gacchantā ekaṃ vā dve vā koṇe ukkhipitvā antaravāsakassa upari laggenti, anto vā ekaṃ kāsāvaṃ tathā nivāsetvā bahi aparaṃ nivāsenti, sabbaṃ na vaṭṭati. Gilāno pana antokāsāvassa ovaṭṭikaṃ dassetvā aparaṃ upari nivāsetuṃ labhati. Agilānena dve nivāsentena saguṇaṃ katvā nivāsetabbāni. Iti yañca idha paṭikkhittaṃ, yañca sekhiyavaṇṇanāyaṃ, taṃ sabbaṃ vajjetvā nibbikāraṃ timaṇḍalaṃ paṭicchādentena parimaṇḍalaṃ nivāsetabbaṃ. Yaṃ kiñci vikāraṃ karonto dukkaṭā na muccati.</paragraph>
    <paragraph line="39" number="2815"><bold>Gihipārupana</bold>nti <pageBreak edition="Myanmar" number="2.0290" /> ‘‘setapaṭapārutaṃ (cūḷava. aṭṭha. 280) paribbājakapārutaṃ ekasāṭakapārutaṃ soṇḍapārutaṃ antepurikapārutaṃ mahājeṭṭhakapārutaṃ kuṭipavesakapārutaṃ brāhmaṇapārutaṃ pāḷikārakapāruta’’nti evamādiparimaṇḍalalakkhaṇato aññathā pārutaṃ, sabbametaṃ gihipārutaṃ nāma. Tasmā yathā setapaṭā aḍḍhapālakanigaṇṭhā pārupanti, yathā ca ekacce paribbājakā uraṃ vivaritvā dvīsu aṃsakūṭesu pāvuraṇaṃ ṭhapenti, yathā ca ekasāṭakā manussā nivatthasāṭakassa ekenantena piṭṭhiṃ pārupitvā ubho kaṇṇe ubhosu aṃsakūṭesu ṭhapenti, yathā ca surāsoṇḍādayo sāṭakena gīvaṃ parikkhipantā ubho ante udare vā olambenti, piṭṭhiyaṃ vā khipanti, yathā ca antepurikāyo akkhitārakamattaṃ dassetvā oguṇṭhikaṃ pārupanti, yathā ca mahājeṭṭhā dīghasāṭakaṃ nivāsetvā tasseva ekenantena sakalasarīraṃ pārupanti, yathā ca kassakā khettakuṭiṃ pavisantā sāṭakaṃ paliveṭhetvā upakacchake pakkhipitvā tasseva ekenantena sarīraṃ pārupanti, yathā ca brāhmaṇā ubhinnaṃ upakacchakānaṃ antarena sāṭakaṃ pavesetvā aṃsakūṭesu pakkhipanti, yathā ca pāḷikārako bhikkhu ekaṃsapārupanena pārutaṃ vāmabāhaṃ vivaritvā cīvaraṃ aṃsakūṭaṃ āropeti, evaṃ apārupitvā sabbepi ete, aññe ca evarūpe pārupanadose vajjetvā nibbikāraṃ parimaṇḍalaṃ pārupitabbaṃ. Tathā apārupitvā ārāme vā antaraghare vā anādarena yaṃ kiñci vikāraṃ karontassa dukkaṭaṃ. Parimaṇḍalato vimuttalakkhaṇanivāsanapārupanadose vajjetvā parimaṇḍalabhāvoyeva vuttalakkhaṇo adhippetoti attho.</paragraph>
    <paragraph line="40" number="2816"><bold>Lokāyataṃ na vāceyyā</bold>ti ‘‘sabbaṃ ucchiṭṭhaṃ, sabbaṃ anucchiṭṭhaṃ, seto kāko, kāḷo bako iminā ca iminā ca kāraṇenā’’ti evamādiniratthakakāraṇapaṭisaṃyuttaṃ titthiyasatthaṃ <pageBreak edition="Myanmar" number="2.0291" /> aññesaṃ na vāceyya. <bold>Na ca taṃ pariyāpuṇe</bold>ti taṃ lokāyataṃ na ca pariyāpuṇeyya na <pageBreak edition="Vipassana Research Institut" number="2.0229" /> uggaṇheyya. <bold>Tiracchānavijjā</bold>ti hatthisippaassasippadhanusippādikā paropaghātakarā vijjā ca. Bhikkhunā na pariyāpuṇitabbā, na vācetabbāti yojanā.</paragraph>
    <paragraph line="41" number="2817"><bold>Sabbācāmaribījanī</bold>ti setādivaṇṇehi sabbehi camaravālehi katā bījanī. <bold>Na cālimpeyya dāyaṃ vā</bold>ti davaḍāhādiupaddavanivāraṇāya anuññātaṃ paṭaggidānakāraṇaṃ vinā araññaṃ agginā na ālimpeyya. Davaḍāhe pana āgacchante anupasampanne asati paṭaggiṃ dātuṃ, appaharitakaraṇena vā parikhākhaṇanena vā parittāṇaṃ kātuṃ, senāsanaṃ pattaṃ vā appattaṃ vā aggiṃ allasākhaṃ bhañjitvā nibbāpetuñca labhati. Udakena pana kappiyeneva labhati, netarena. Anupasampanne pana sati teneva kappiyavohārena kārāpetabbaṃ. <bold>Mukhaṃ na ca lañje</bold>ti manosilādinā mukhaṃ na limpeyya, tilakena aṅgaṃ na kareyyāti attho.</paragraph>
    <paragraph line="42" number="2818"><bold>Ubhatokāja</bold>nti ubhatokoṭiyā bhāravahanakoṭikājaṃ. <bold>Antarakājaka</bold>nti ubhayakoṭiyā ṭhitavāhakehi vahitabbaṃ majjhebhārayuttakājaṃ. <bold>Sīsakkhandhakaṭibhārādayo</bold> heṭṭhā vuttalakkhaṇāva.</paragraph>
    <paragraph line="43" number="2819"> Yo bhikkhu vaḍḍhakiaṅgulena aṭṭhaṅgulādhikaṃ vā teneva aṅgulena caturaṅgulapacchimaṃ vā dantakaṭṭhaṃ khādati, evaṃ khādato tassa āpatti dukkaṭaṃ hotīti yojanā.</paragraph>
    <paragraph line="44" number="2820"><bold>Kicce satipī</bold>ti sukkhakaṭṭhādiggahaṇakicce pana sati. <bold>Porisa</bold>nti purisappamāṇaṃ, byāmamattanti vuttaṃ hoti. <bold>Āpadāsū</bold>ti vāḷamigādayo vā disvā maggamūḷho vā disā oloketukāmo hutvā davaḍāhaṃ vā udakoghaṃ vā āgacchantaṃ <pageBreak edition="Myanmar" number="2.0292" /> disvā vā evarūpāsu āpadāsu. <bold>Vaṭṭatevābhirūhitu</bold>nti atiuccampi rukkhaṃ ārohituṃ vaṭṭati eva.</paragraph>
    <paragraph line="45" number="2821"> Sace <bold>akallako</bold> gilāno na siyā, <bold>lasuṇaṃ</bold> māgadhaṃ āmakaṃ bhaṇḍikalasuṇaṃ <bold>na ca khādeyya</bold> neva paribhuñjeyyāti yojanā. <bold>Bhaṇḍikalasuṇaṃ</bold> nāma catumiñjato paṭṭhāya bahumiñjaṃ. Palaṇḍukabhañjanakādilasuṇe magadhesu jātattepi na doso. Lasuṇavibhāgo heṭṭhā dassitoyeva. Gilānassa pana lasuṇaṃ khādituṃ vaṭṭati. Yathāha – ‘‘anujānāmi, bhikkhave, ābādhapaccayā lasuṇaṃ khāditu’’nti (cūḷava. 289). <bold>Ābādhapaccayā</bold>ti yassa ābādhassa lasuṇaṃ <pageBreak edition="Vipassana Research Institut" number="2.0230" /> bhesajjaṃ hoti, tappaccayāti attho. <bold>Buddhavacana</bold>nti saṅgītittayāruḷhā piṭakattayapāḷi. <bold>Aññathā</bold>ti sakkaṭādikhalitavacanamayaṃ vācanāmaggaṃ na ropetabbaṃ, tathā na ṭhapetabbanti vuttaṃ hoti.</paragraph>
    <paragraph line="46" number="2822"><bold>Khipite</bold>ti yena kenaci khipite. ‘‘Jīvā’’ti na vattabbanti yojanā. Bhikkhunā khipite gihinā ‘‘jīvathā’’ti vuttena puna ‘‘ciraṃ jīvā’’ti vattuṃ vaṭṭatīti yojanā. <bold>‘‘Cira’’</bold>nti pade satipi vaṭṭati.</paragraph>
    <paragraph line="47" number="2823"><bold>Ākoṭentassā</bold>ti kāyena vā kāyapaṭibaddhādīhi vā paharantassa. <bold>Pupphasaṃkiṇṇe</bold>ti pupphasanthate.</paragraph>
    <paragraph line="48" number="2824"> Nhāpitā pubbakā etassāti <bold>nhāpitapubbako,</bold> nhāpitajātikoti attho. <bold>Khurabhaṇḍa</bold>nti nhāpitaparikkhāraṃ. <bold>Na gaṇheyyā</bold>ti na parihareyya. Sace yo nhāpitajātiko hoti, so khurabhaṇḍaṃ gahetvā na hareyyāti attho. Aññassa hatthato gahetvā kesacchedādi kātuṃ vaṭṭati. <bold>Uṇṇī</bold>ti kesakambalaṃ vinā uṇṇamayā pāvuraṇajāti. ‘‘Gonakaṃ <pageBreak edition="Myanmar" number="2.0293" /> kuttakaṃ cittaka’’miccādinā vuttabhedavantatāya āha <bold>‘‘sabbā’’</bold>ti. Uṇṇamayaṃ antokaritvā pārupituṃ vaṭṭatīti āha <bold>‘‘bāhiralomikā’’</bold>ti. Yathāha – ‘‘na, bhikkhave, bāhiralomī uṇṇīdhāretabbā’’ti (cūḷava. 249). <bold>Sikkhāpadaṭṭhakathāyaṃ</bold> ‘‘uṇṇalomāni bahi katvā uṇṇapāvāraṃ pārupanti, tathā dhārentassa dukkaṭaṃ. Lomāni anto katvā pārupituṃ vaṭṭatī’’ti (cūḷava. aṭṭha. 249).</paragraph>
    <paragraph line="49" number="2825"><bold>Aṅgarāgaṃ</bold> nāma kuṅkumādi. <bold>Karontassā</bold>ti abbhañjantassa. Akāyabandhanassa gāmaṃ pavisatopi dukkaṭaṃ samudīritanti yojanā. Ettha ca asatiyā abandhitvā nikkhantena yattha sarati, tattha bandhitabbaṃ. ‘‘Āsanasālāya bandhissāmī’’ti gantuṃ vaṭṭati. Saritvā yāva na bandhati, na tāva piṇḍāya caritabbaṃ.</paragraph>
    <paragraph line="50" number="2826"> Sabbaṃ āyudhaṃ vinā sabbaṃ <bold>lohajaṃ</bold> lohamayabhaṇḍañca pattaṃ, saṅkamanīyapādukaṃ, yathāvuttalakkhaṇaṃ pallaṅkaṃ, āsandiñca vinā sabbaṃ <bold>dārujaṃ</bold> dārumayabhaṇḍañca vuttalakkhaṇameva <bold>katakaṃ</bold><pageBreak edition="Vipassana Research Institut" number="2.0231" />, <bold>kumbhakārikaṃ</bold> dhaniyasseva sabbamattikāmayaṃ kuṭiñca vinā sabbaṃ <bold>mattikāmayaṃ</bold> bhaṇḍañca kappiyanti yojanā.</paragraph>
    <centered line="51">Khuddakavatthukkhandhakakathāvaṇṇanā.</centered>
  </content>
</document>