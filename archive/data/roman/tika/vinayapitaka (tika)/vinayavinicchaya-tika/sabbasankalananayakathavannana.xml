<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin11t.nrf48.xml</normativeSource>
    <archivePath>roman/tika/vinayapitaka (tika)/vinayavinicchaya-tika/sabbasankalananayakathavannana.xml</archivePath>
    <baseFileName>sabbasankalananayakathavannana</baseFileName>
    <titlePath>Sabbasaṅkalananayakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Sabbasaṅkalananayakathāvaṇṇanā</chapter>
    <paragraph line="2" number="873"> Parivāre mukhāgatā katthapaññattivārādayo aṭṭha vārā, teyeva paccaya-saddena yojetvā vuttā aṭṭhapaccayavārāti vibhaṅgadvaye visuṃ visuṃ dassitā soḷasa parivārā assāti soḷasaparivāro, tassa <bold>soḷasaparivārassa</bold>. <bold>Sabbaṃ saṅkalanaṃ naya</bold>nti sabbesaṃ vuttānaṃ saṅkalananayānaṃ saṅgahetabbato sabbaṃ saṅkalabhedanaṃ nayaṃ.</paragraph>
    <paragraph line="3" number="875"><bold>Kāyikā chabbidhā</bold>ti paṭhamapārājikāpatti, kuṭikaraṇe payoge dukkaṭāpatti, ekaṃ piṇḍaṃ anāgate thullaccayāpatti, tasmiṃ āgate saṅghādisesāpatti, vikālabhojane pācittiyāpatti, paṭhamapāṭidesanīyāpattīti chabbidhā.</paragraph>
    <paragraph line="4"><bold>Tathā vācasikāpi cā</bold>ti catutthapārājikā, kuṭiyā kārāpane pubbagatiyo, padasodhammapācittiyaṃ, davakamyatāya hīnena khuṃsanaṃ, tassa dubbhāsitanti tathā chabbidhā.</paragraph>
    <paragraph line="5"><bold>Chādentassa</bold><pageBreak edition="Vipassana Research Institut" number="2.0412" /><bold>ca tisso</bold>ti bhikkhuniyā vajjapaṭicchādikāya pārājikaṃ, bhikkhuno saṅghādisesachādane pācittiyaṃ, attano duṭṭhullacchādane dukkaṭanti tisso ca.</paragraph>
    <paragraph line="6"><bold>Pañca</bold><pageBreak edition="Myanmar" number="2.0519" /><bold>saṃsaggapaccayā</bold>ti kāyasaṃsagge bhikkhuniyā pārājikaṃ, bhikkhuno saṅghādiseso, kāyena kāyapaṭibaddhe thullaccayaṃ, nissaggiyena kāyapaṭibaddhe dukkaṭaṃ, aṅgulipatodake pācittiyanti kāyasaṃsaggapaccayā pañca āpattiyo.</paragraph>
    <paragraph line="7" number="877"> Bhikkhuniyā vajjapaṭicchādikāya pārājikaṃ, bhikkhussa saṅghādisesapaṭicchādakassa pācittiyanti duṭṭhullacchādane duve.</paragraph>
    <paragraph line="8" number="879"><bold>‘‘Gāmantare catassovā’’</bold>tiādi paṭiniddesato ca viññāyati.</paragraph>
    <paragraph line="9" number="881"><bold>Vajantiyā</bold>ti gacchantiyā.</paragraph>
    <paragraph line="10" number="885"> Yā pana bhikkhunī rattandhakāre appadīpe hatthapāse purisena saddhiṃ yadi sallapeyya, tassā pācitti. <bold>Dūre ṭhitā</bold> hatthapāsaṃ vijahitvā ṭhitā vadeyya ce, dukkaṭamevāti yojanā.</paragraph>
    <paragraph line="11" number="886"><bold>Yā pana</bold> bhikkhunī <bold>channe</bold> paṭicchannaṭṭhāne divā purisena saddhiṃ <bold>assa</bold> purisassa hatthapāse ṭhitā <bold>vadeyya</bold> sallapeyya, tassā pācitti. Hatthapāsaṃ vijahitvā vadeyya ce, dukkaṭamevāti yojanā.</paragraph>
    <paragraph line="12" number="891"><bold>Sanissaggā ca pācittī</bold>ti nissajjanavinayakammasahitāyeva pācitti.</paragraph>
    <paragraph line="13" number="893"><bold>Idha</bold> imasmiṃ sāsane.</paragraph>
    <paragraph line="14" number="896"><bold>Duvinna</bold>nti dvinnaṃ.</paragraph>
    <paragraph line="15" number="898"><bold>Samānasaṃvāsakabhūmi</bold><pageBreak edition="Vipassana Research Institut" number="2.0413" /> nāma pakatattassa bhikkhuno samānaladdhikassa ekasīmāyaṃ ṭhitabhāvo. Nānāpadaṃ pubbaṃ etissāti <bold>nānāpadapubbikā,</bold> nānāsaṃvāsakabhūmīti attho <pageBreak edition="Myanmar" number="2.0520" />. Ukkhittanānāladdhikanānāsīmagatā <bold>nānāsaṃvāsakabhūmi</bold>. Imā dveyeva saṃvāsakabhūmiyo hi mahesinā kāruṇikena vuttāti yojanā.</paragraph>
    <paragraph line="16" number="899"><bold>Duvinna</bold>nti pārivāsikamānattacārīnaṃ dvinnaṃ puggalānaṃ. <bold>Dvayātītenā</bold>ti kāmasukhallikānuyogaattakilamathānuyogasaṅkhātaṃ antadvayaṃ atikkamma majjhimāya paṭipadāya ṭhitena. Atha vā sassatucchedadvayaṃ atikkantena.</paragraph>
    <paragraph line="17" number="900"> ‘‘Dvaṅgulapabbaparamaṃ ādātabba’’nti ca tatheva ‘‘dvaṅgulaṃ vā dumāsaṃ vā’’ti ca dvaṅgulā duve paññattāti yojanā.</paragraph>
    <paragraph line="18" number="905"> Āṇattiyā manussamāraṇaṃ, āṇattiyā adinnādānampīti yojanā.</paragraph>
    <paragraph line="19" number="907"><bold>Tisso obhāsanāyimā</bold>ti imā tisso methunādhippāyappakāsanā.</paragraph>
    <paragraph line="20" number="908"> Saṅghādiseso eva <bold>saṅghādisesatā</bold>.</paragraph>
    <paragraph line="21" number="910"><bold>Vanappati</bold> nāma pupphaṃ vinā phalantī nigrodhaudumbaraassatthapilakkhakādirukkhajāti, idha pana vanajeṭṭho rakkhitagopitacetiyarukkho vanappatīti adhippāyo. <bold>Thullatā</bold>ti thullaccayaṃ.</paragraph>
    <paragraph line="22" number="912"><bold>Vissaṭṭhī</bold>ti vissajji sambhavadhātu. <bold>Chaḍḍane</bold>ti upakkamitvā mocane. ‘‘Harite uccāraṃ passāvaṃ chaḍḍane’’ti padacchedo.</paragraph>
    <paragraph line="23" number="913"> Kiṃ pamāṇametāsanti <bold>kittakā</bold>.</paragraph>
    <paragraph line="24" number="915"><bold>Bhikkhu</bold><pageBreak edition="Myanmar" number="2.0521" /><pageBreak edition="Vipassana Research Institut" number="2.0414" /><bold>bhikkhuniyā saddhi</bold>nti ettha bhikkhūti sāmivacanappasaṅge paccattaṃ, bhikkhunoti attho. Gāthābandhavasena vā vaṇṇalopo.</paragraph>
    <paragraph line="25" number="918"> Dutiyāya hatthapāsakaṃ.</paragraph>
    <paragraph line="26" number="922"> ‘‘Yāvatatiyake tisso āpattiyo’’ti (pari. aṭṭha. 476 atthato samānaṃ) padassa niddese ‘‘thullaccayaṃ siyā saṅgha-bhedakassānuvattino’’ti paṭhanti. ‘‘Tiṇṇaṃ saṅghabhedānuvattākānaṃ kokālikādīnaṃ saṅghādiseso’’ti <bold>aṭṭhakathāyaṃ</bold> vuttattā tathā pāṭho na gahetabbo.</paragraph>
    <paragraph line="27" number="923"><bold>Yāvatatiyake</bold>ti tiṇṇaṃ pūraṇī <bold>tatiyā,</bold> kammavācā, yāvatatiyāya kammavācāya pariyosāne āpajjitabbā āpatti <bold>yāvatatiyakā</bold> nāma.</paragraph>
    <paragraph line="28" number="926"><bold>‘‘Avassutassa…pe… kiñcī’’</bold>ti idaṃ garukāpattiyā vatthudassanaṃ. <bold>‘‘Sabbaṃ maṃsaṃ akappiya’’</bold>nti idaṃ thullaccayadukkaṭānaṃ vatthudassanaṃ.</paragraph>
    <paragraph line="29" number="927"><bold>‘‘Viññāpetvāna…pe… bhojanampi cā’’</bold>ti idaṃ pāṭidesanīyavatthudassanaṃ. <bold>‘‘Lasuṇampi cā’’</bold>ti idaṃ pācittiyavatthudassanaṃ. ‘‘Ekato ajjhoharantiyā’’ti padacchedo.</paragraph>
    <paragraph line="30" number="930"> Rattacittena itthiyā aṅgajātaṃ olokentassa dukkaṭaṃ vuttanti yojanā.</paragraph>
    <paragraph line="31" number="931"> Sammāvattanāva <bold>sammāvattanakā</bold>. <bold>Tecattālīsa vattanā</bold> dvāsītikkhandhakavattānaṃ paripūraṇaṭṭhāne dassitā.</paragraph>
    <paragraph line="32" number="932"> Adassanaapaṭikamme āpannāpattiyā <bold>duve</bold> puggalā, pāpikāya diṭṭhiyā appaṭinissagge āpannāpattiyā ekoti ime tayo ukkhittapuggalā.</paragraph>
    <paragraph line="33" number="934"><bold>Dūsako</bold>ti <pageBreak edition="Myanmar" number="2.0522" /> bhikkhunidūsako. <bold>Kaṇṭako</bold>ti kaṇṭakasāmaṇero.</paragraph>
    <paragraph line="34" number="937"><bold>Dadeyyaccevamādikā</bold>ti <pageBreak edition="Vipassana Research Institut" number="2.0415" /> ñattikāle ‘‘saṅgho dadeyyā’’tiādibhedā ñattikappanā, ñattikiriyāti attho. <bold>Deti saṅgho karotītiādī</bold>ti kammavācākāle ‘‘saṅgho detī’’ti vā ‘‘karotī’’ti vā ādibhedā vacanakammassa aniṭṭhitattā vippakatapaccuppannaṃ nāma siyā.</paragraph>
    <paragraph line="35" number="938"><bold>Dinnaṃ kataṃ paniccādī</bold>ti kammavācāya niṭṭhitāya ‘‘dinnaṃ saṅghenā’’ti vā ‘‘kataṃ saṅghenā’’ti vātiādivacanaṃ atītakaraṇaṃ nāma siyā.</paragraph>
    <paragraph line="36" number="939"><bold>Saṅghe</bold>ti saṅghamajjhe.</paragraph>
    <paragraph line="37">‘‘Kāraṇehi pana dvīhi, saṅgho bhijjati naññathā’’ti kasmā vuttaṃ, nanu ‘‘pañcahupāli, ākārehi saṅgho bhijjati. Katamehi pañcahi? Kammena, uddesena, voharanto, anussāvanena, salākaggāhenā’’ti (pari. 458) vuttattā, <bold>aṭṭhakathāyañca</bold> (pari. aṭṭha. 458) ‘‘pañcahi kāraṇehī’’ti vacanato ca idha imehi dvīheva kāraṇehi saṅghabhedakathanaṃ ayuttanti? Vuccate – nāyuttaṃ pubbapayogakārakavasena vuttattā. Tathā hi <bold>aṭṭhakathāyaṃ</bold> –</paragraph>
    <indent line="38">‘‘Kammenāti apalokanādīsu catūsu kammesu aññatarena kammena. Uddesenāti pañcasu pātimokkhuddesesu aññatarena uddesena. Voharantoti kathayanto, tāhi tāhi upapattīhi ‘adhammaṃ dhammo’tiādīni aṭṭhārasa bhedakaravatthūni dīpento. Anussāvanenāti ‘nanu tumhe jānātha mayhaṃ uccākulā pabbajitabhāvaṃ, bahussutabhāvañca, mādiso <pageBreak edition="Myanmar" number="2.0523" /> nāma uddhammaṃ ubbinayaṃ satthusāsanaṃ kareyyāti citte uppādetuṃ tumhākaṃ yuttaṃ, kiṃ mayhaṃ avīci nīluppalavanamiva sītalo, kimahaṃ apāyato na bhāyāmī’tiādinā nayena kaṇṇamūle vacībhedaṃ katvā anussāvanena. Salākaggāhenāti evaṃ anussāvetvā tesaṃ cittaṃ upatthambhetvā anivattidhamme katvā ‘gaṇhatha imaṃ salāka’nti salākaggāhena.</indent>
    <indent line="39">‘‘Ettha ca kammameva, uddeso vā pamāṇaṃ, vohārānussāvanasalākaggāhā pana pubbabhāgā. Aṭṭhārasavatthudīpanavasena hi voharante tattha rucijananatthaṃ anussāvetvā salākāya gahitāyapi abhinnova hoti saṅgho. Yadā pana evaṃ cattāro vā atireke vā <pageBreak edition="Vipassana Research Institut" number="2.0416" /> salākaṃ gāhetvā āveṇikaṃ kammaṃ vā uddesaṃ vā karoti, tadā saṅgho bhinno nāma hotī’’ti (pari. aṭṭha. 458) –</indent>
    <unindented line="40">Vuttattā salākaggāhakammāni dve padhānakāraṇānīti idha tāneva dassitāni.</unindented>
    <paragraph line="41">Nanu ca salākaggāhopi saṅghabhedassa pubbabhāgo vutto, uddesakammāneva padhānabhāvena vuttāni, tasmā kathamassa salākaggāhassa padhānakāraṇabhāvoti? Vuccate – uddesakammānipi salākaggāhe siddhe avassambhavanato atthasādhanapayogena vinā asiddhāneva hontīti so padhānabhāvena idha gahito, uddeso pana paññattakammapubbaṅgamattā kammeneva saṅgahitoti idha visuṃ na vuttoti daṭṭhabbaṃ.</paragraph>
    <paragraph line="42" number="941"><bold>Payuttāyuttavācāyā</bold>ti <pageBreak edition="Myanmar" number="2.0524" /> paccayuppādanatthāya payuttā ca sā sakyaputtiyabhāvassa ayuttā ananurūpā cāti <bold>payuttāyuttā,</bold> sāyeva vācāti payuttāyuttavācā, tāya.</paragraph>
    <paragraph line="43" number="944"> Yā bhikkhunī viññāpetvā bhuñjati, tassā ca pāṭidesanīyaṃ siyāti yojanā.</paragraph>
    <paragraph line="44" number="945"><bold>Anāmayo</bold>ti agilāno.</paragraph>
    <paragraph line="45" number="946"><bold>‘‘Dasasatānī’’</bold>tiādigāthāya <bold>rattīna</bold>nti ettha ‘‘sata’’nti seso. Chādanakiriyāya accantasaṃyoge upayogavacanaṃ. Dasasatāni āpattiyo rattīnaṃ sataṃ chādetvāti yojanā. Evaṃ kattabbayojanāyaṃ –</paragraph>
    <gatha1 line="46">‘‘Dasa sataṃ rattisataṃ, āpattiyo chādayitvāna;</gatha1>
    <gathalast line="47">Dasa rattiyo vasitvāna, mucceyya pārivāsiko’’ti. (pari. 477) –</gathalast>
    <unindented line="48">Ayaṃ parivāragāthāpamāṇaṃ. Ekadivasaṃ sataṃsaṅghādisesāpattiyo āpajjitvā dasadivase chādanavasena sataṃdivase sahassasaṅghādisesāpattiyo chādayitvāti attho. Ayamettha saṅkhepattho – yo <pageBreak edition="Vipassana Research Institut" number="2.0417" /> dasadivase sataṃ saṅghādisesā āpattiyo āpajjitvā dasadivase paṭicchādeti, tena rattisataṃ āpattisahassaṃ paṭicchāditaṃ hotīti. <bold>Dasa rattiyo vasitvānā</bold>ti ‘‘sabbāva tā āpattiyo dasāhapaṭicchannā’’ti parivāsaṃ yācitvā dasa rattiyo vasitvāti attho. <bold>Mucceyya pārivāsiko</bold>ti parivāsaṃ vasanto bhikkhu attanā vasitabbaparivāsato mucceyya, mutto bhaveyyāti attho.</unindented>
    <paragraph line="49" number="947"><bold>Pārājikāni aṭṭhevā</bold>ti aggahitaggahaṇena. <bold>Tevīsa garukā</bold>ti bhikkhūhi asādhāraṇā bhikkhunīnaṃ dasa, bhikkhunīhi <pageBreak edition="Myanmar" number="2.0525" /> asādhāraṇā bhikkhūnaṃ cha, ubhinnaṃ sādhāraṇā sattāti evaṃ tevīsa saṅghādisesā.</paragraph>
    <paragraph line="50" number="948"><bold>Vuttānī</bold>ti yathāvuttāni nissaggiyāni. <bold>Dvecattālīsa hontī</bold>ti bhikkhuvibhaṅgāgatā tiṃsa, bhikkhūhi asādhāraṇā bhikkhunīnaṃ ādito dvādasa cāti dvācattālīsa nissaggiyāni honti. Aṭṭhāsītisataṃ pācittiyā pubbe dassitāva.</paragraph>
    <paragraph line="51" number="949"><bold>Susikkhenā</bold>ti suṭṭhu sikkhitaadhisīlāditividhasikkhena bhagavatā.</paragraph>
    <paragraph line="52" number="950"><bold>Supaññenā</bold>ti sobhaṇā dasabalacatuvesārajjachaasādhāraṇādayo paññā yassa so supañño, tena. <bold>Yasassinā</bold>ti aṭṭhaariyapuggalasamūhasaṅkhātaparivārayasā ca sabbalokabyāpakaguṇaghosasaṅkhātakittiyasā ca tena samannāgatattā yasassinā. <bold>Aḍḍhuḍḍhāni satāni bhavantī</bold>ti yathādassitagaṇanāya piṇḍavasena paññāsādhikāni tīṇi satāni bhavantīti attho. Supaññena yasassinā gotamena <bold>paññattāni sabbāni</bold> sikkhāpadāni aḍḍhuḍḍhāni satāni bhavantīti yojanā.</paragraph>
    <paragraph line="53" number="951"><bold>Etesu</bold> sikkhāpadesu yo sārabhūto vinicchayo vattabbo, so sakalo mayā samāsena <bold>sabbathā</bold> sabbākārena vuttoti yojanā.</paragraph>
    <paragraph line="54" number="952"><bold>Idaṃ</bold> uttaraṃ nāma pakaraṇaṃ.</paragraph>
    <paragraph line="55" number="953"><bold>Tasmā</bold>ti mayā vicāretvā vuttattāva. <bold>Atthe</bold>ti vacanatthabhāvatthādibhede atthe vā. <bold>Akkharabandhe</bold><pageBreak edition="Vipassana Research Institut" number="2.0418" /><bold>vā</bold>ti akkharasaṅkhātapadabandhe vā. <bold>Viññāsassa kamepi vā</bold>ti uddesavasena ganthanikkhepassa kamepi. <bold>Kaṅkhā na kātabbā</bold>ti ‘‘yathāadhippetassa <pageBreak edition="Myanmar" number="2.0526" /> idaṃ vācakaṃ nu kho, avācaka’’nti vā ‘‘idamayuttaṃ nu kho, yutta’’nti vā ‘‘idamadhikaṃ nu kho, ūna’’nti vā ‘‘idamaghaṭṭitakkamaṃ nu kho, ghaṭṭitakkama’’nti vā ‘‘idaṃ viruddhasamayaṃ nu kho, aviruddhasamaya’’nti vā ‘‘idaṃ duruttaṃ nu kho, suvutta’’nti vā ‘‘idaṃ satthakaṃ nu kho, niratthaka’’nti vā kaṅkhā vimati yena kenaci na kātabbā. <bold>Bahumānatā</bold>ti ‘‘vinayo saṃvaratthāyā’’tiādinā (pari. 366) niddiṭṭhapayojanaparamparāya mūlakāraṇattā mahatī sammānā kātabbāti attho.</paragraph>
    <paragraph line="56" number="954"><bold>Yo</bold> bhikkhu <bold>sauttaraṃ</bold> uttarapakaraṇena sahitaṃ <bold>vinayassavinicchayaṃ</bold> nāma pakaraṇaṃ <bold>jānāti</bold> dhammato ceva atthato ca vinicchayato ca sabbathā avabujjhati, <bold>so</bold> bhikkhu attanā sikkhitabbāya sikkhāya sabbaso viññātattā sikkhāpakena ācariyena vināpi sikkhituṃ samatthoti. <bold>Nissayaṃ vimuñcitvā</bold>ti ācariyupajjhāye nissāya vāsaṃ muñcitvā. <bold>Yathākāmaṅgato siyā</bold>ti yādisā yādisā attanā gāmitā, tattha tattha gamanāraho bhaveyyāti attho.</paragraph>
    <paragraph line="57" number="955"> Nissayaṃ dātukāmena. Saha vibhaṅgena <bold>savibhaṅgaṃ</bold>. Saha mātikāya <bold>samātikaṃ. Idaṃ</bold> sauttaraṃ vinayavinicchayapakaraṇaṃ <bold>suṭṭhu vācuggataṃ katvā</bold> ganthato suṭṭhu paguṇaṃ vācuggataṃ katvā atthato, vinicchayato ca sammā jānitvā evaṃ dātabbanti yojanā.</paragraph>
    <paragraph line="58" number="956-7"><bold>Yo</bold> bhikkhu <bold>imaṃ</bold> sauttaraṃ vinayavinicchayapakaraṇaṃ vācāya <bold>paṭhati,</bold> manasā <bold>cinteti,</bold> aññehi vuccamānaṃ <bold>suṇāti,</bold> atthaṃ <bold>paripucchati,</bold> paraṃ <bold>vāceti,</bold> niccaṃ <bold>atthaṃ upaparikkhati</bold> yathāparipucchitamatthaṃ hetuudāharaṇapavattivasena upagantvā samantato <pageBreak edition="Myanmar" number="2.0527" /> ikkhati paññāya niyameti vavatthapeti, tassa pana bhikkhussa <bold>vinayanissitā sabbeva atthā</bold> āpattānāpattikappiyākappiyādipabhedā sabbe atthā <bold>hatthe āmalakaṃ viya</bold> karatale amalamaṇiratanaṃ viya <bold>upaṭṭhahanti</bold> pākaṭā bhavantīti yojanā. Natthi etassa malanti <bold>amalaṃ,</bold> amalameva <bold>āmalaka</bold>nti maṇiratanaṃ vuccati.</paragraph>
    <paragraph line="59" number="958"> Natthi etesaṃ buddhīti <bold>abuddhī,</bold> abuddhī ca te janā cāti <bold>abuddhijanā,</bold> abuddhijanānaṃ <pageBreak edition="Vipassana Research Institut" number="2.0419" /> sāraṃ avasāraṃ osīdanaṃ dadāti ādadāti karotīti <bold>abuddhijanasāradaṃ,</bold> buddhivirahitānaṃ agādhaṃ gambhīraṃ. Tehi aladdhapatiṭṭhaṃ <bold>amatasāgaraṃ</bold> saddattharasāmatassa, nibbānāmatassa vā paṭilābhakāraṇattā sāgarasadisaṃ <bold>paramaṃ</bold> uttamaṃ <bold>imaṃ uttaraṃ sāgaraṃ</bold> āsannapaccakkhaṃ uttarapakaraṇasaṅkhātaṃ samuddasāgaraṃ sārado hutvā <bold>uttaraṃ</bold> uttaranto pariyosāpento <bold>naro</bold> bhikkhu <bold>hi</bold> yasmā <bold>vinayapārago</bold> vinayapiṭakassa pariyantaṃ gato hutvā <bold>pārago</bold> pāraṃ saṃsārassa pārasaṅkhātaṃ nibbānaṃ gacchanto <bold>siyā</bold> bhaveyyāti yojanā.</paragraph>
    <paragraph line="60" number="959"><bold>Ato</bold>ti tasmādeva kāraṇā <bold>avapūratorato</bold> pāpapūrato nirāsaṅkatāya orato nivatto pāpabhīruko naro <bold>tamaṃ vidhūya</bold> pāpabhīrukatāya eva cittapariyuṭṭhānavasena uppajjanakaṃ mohandhakāraṃ tadaṅgapahānavasena vidhametvā. <bold>Sabbaṅgaṇakammadaṃ</bold> sabbesaṃ rāgādīnaṃ aṅgaṇānaṃ kammaṃ tadaṅgādipahānaṃ dadāti āvahatīti ‘‘sabbaṅgaṇakammada’’nti laddhanāmaṃ <bold>sukhassa padaṃ</bold> lokiyalokuttarassa sukhassa kāraṇaṃ <bold>guṇasaṃhitaṃ</bold> sīlādīhi atthabhūtehi guṇehi saṃhitaṃ yuttaṃ guṇappakāsakaṃ <bold>hitaṃ</bold> amatosadhaṃ viya <pageBreak edition="Myanmar" number="2.0528" /> sabbadosasabbabyādhirahitatāya ajarāamatādiguṇāvahattā hitaṃ <bold>imaṃ uttaraṃ</bold> nāma pakaraṇaṃ <bold>sakkaccaṃ</bold> ādaro hutvā <bold>niccaṃ</bold> satataṃ <bold>sikkhe</bold> ‘‘evaṃ paricayantaṃ karomī’’ti cintetvā ekantena yathāvuttapayojanasādhanayoggaṃ katvā ajjhenādivasena sikkheyya eva, na ajjhupekkhako bhaveyyāti yojanā.</paragraph>
    <paragraph line="61" number="960"><bold>Paṭubhāvakare</bold> pātimokkhasaṃvarasīlapūraṇe, sāsanapaccatthikābhibhavane ca paṭubhāvaṃ chekattaṃ vesārajjaṃ karoti attānaṃ dhārentānaṃ lajjipuggalānanti paṭubhāvakare <bold>parame</bold> tatoyeva uttame <bold>piṭake</bold> vinayapiṭake <bold>paṭutaṃ</bold> pāṭavaṃ paññākosallaṃ abhipatthayantena paṭunā yatinā nimmalappavattikena <bold>paṭunā vidhinā</bold> chekena sārena vidhānena <bold>idaṃ</bold> sauttaraṃ vinayavinicchayapakaraṇaṃ <bold>satataṃ</bold> nirantaraṃ <bold>pariyāpuṇitabbaṃ</bold> uggahaṇadhāraṇaparipucchācintanādivasena sikkhitabbanti yojanā.</paragraph>
    <centered line="62">Iti uttare līnatthapakāsaniyā</centered>
    <centered line="63">Sabbasaṅkalananayakathāvaṇṇanā niṭṭhitā.</centered>
    <subhead line="64">Nigamanakathāvaṇṇanā</subhead>
    <paragraph line="65" number="961-3"> Mahesino <pageBreak edition="Vipassana Research Institut" number="2.0420" /> tividhassāpi <bold>sāsanassa suciraṭṭhitikāmena</bold> aticirakālappavattiṃ icchantena <bold>dhīmatā</bold> pasatthatarañāṇena <bold>suddhacittena</bold> lābhasakkāranirapekkhatāya parisuddhajjhāsayena <bold>buddhadattena</bold> buddhadattābhidhānena ācariyavarena racito.</paragraph>
    <paragraph line="66">Pajjavasena <bold>ganthato, atthato ceva</bold> paramuttaro <bold>uttaro</bold> vinicchayo <bold>antarāyaṃ antarena</bold> ajjhattikaṃ, bāhiraṃ vā <pageBreak edition="Myanmar" number="2.0529" /> antarāyaṃ vinā yathā <bold>siddhiṃ upāgato</bold> pariniṭṭhānaṃ patto, tathā sattānaṃ <bold>dhammasaṃyutā</bold> kusalūpasaṃhitā <bold>saṅkappā</bold> manorathā <bold>sijjhantu</bold> antarāyaṃ vinā nippajjantu, etena uttaravinicchayaracanāmayena mahatā puññodayena catūhi saṅgahavatthūhi janaṃ rañjetīti <bold>‘‘rājā’’</bold>ti saṅkhaṃ gato mahīpālo <bold>mahiṃ</bold> pathavisannissitaṃ janakāyaṃ <bold>sammā</bold> ñāyena dasa rājadhamme akopento pāletu. <bold>Devo</bold> pajjunno <bold>kāle</bold> thāvarajaṅgamānaṃ upayogārahakāle <bold>sammā pavassatu</bold> avuṭṭhiativuṭṭhikaṃ akatvā sammā pavacchatu.</paragraph>
    <paragraph line="67" number="964"><bold>Selindo</bold> sinerupabbatarājā <bold>yāva tiṭṭhati</bold> yāva loke pavattati, <bold>cando</bold> sakalajanapadanayanasāyano <bold>yāva virocati</bold> yāva attano sabhāvaṃ joteti, tāva yasassino <bold>gotamassa</bold> arahato sammāsambuddhassa <bold>saddhammo</bold> pariyattipaṭipattipaṭivedhavasena tividho saddhammo <bold>tiṭṭhatu</bold> pavattatu.</paragraph>
    <paragraph line="68" number="965"> Sīhādīnaṃ, dāhādīnañca bāhirajjhattikānaṃ parissayānaṃ khamanaṃ sahanaṃ abhibhavitvā pavattanaṃ <bold>khanti. Soracca</bold>nti sobhane ratoti <bold>surato,</bold> suratassa bhāvo soraccaṃ. Sundaraṃ akhaṇḍatādiguṇasamannāgataṃ sīlaṃ assāti <bold>susīlo</bold>. Susīlassa bhāvo.</paragraph>
    <centered line="69">Nigamanakathāvaṇṇanā niṭṭhitā.</centered>
    <centered line="70">Uttaravinicchayaṭīkā niṭṭhitā.</centered>
    <centered line="71">Iti vinayatthasārasandīpanī nāma vinayavinicchayavaṇṇanā,</centered>
    <centered line="72">Līnatthapakāsanī nāma uttaravinicchayavaṇṇanā ca</centered>
    <centered line="73">Samattā.</centered>
    <paragraph line="74">Pacchā ṭhapitagāthāyo</paragraph>
    <gatha1 line="75">Therena <pageBreak edition="Myanmar" number="2.0530" /><pageBreak edition="Vipassana Research Institut" number="2.0421" /> thiracittena, sāsanujjotanatthinā;</gatha1>
    <gathalast line="76">Puññavā ñāṇavā sīlī, suhajjo muduko tathā.</gathalast>
    <gatha1 line="77">Yo sīhaḷārimaddesu, candimā sūriyo viya;</gatha1>
    <gathalast line="78">Pākaṭo <bold>sīvali</bold>tthero, mahātejo mahāyaso.</gathalast>
    <gatha1 line="79">Tena nītā sīhaḷā yā, idha pattā sudhīmatā;</gatha1>
    <gathalast line="80">Esā saṃvaṇṇanā sīha-ḷakkharena sulikkhitā.</gathalast>
    <gatha1 line="81"><bold>Revato</bold> iti nāmena, therena thiracetasā;</gatha1>
    <gathalast line="82">Arimaddike rakkhantena, parivattetvāna sādhukaṃ.</gathalast>
    <gatha1 line="83">Likhāpitā hitatthāya, bhikkhūnaṃ arimaddike;</gatha1>
    <gatha2 line="84">Esā saṃvaṇṇanā suṭṭhu, sanniṭṭhānamupāgatā;</gatha2>
    <gathalast line="85">Tatheva sabbasattānaṃ, sabbattho ca samijjhatūti.</gathalast>
  </content>
</document>