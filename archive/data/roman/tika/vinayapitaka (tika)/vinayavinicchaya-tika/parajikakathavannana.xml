<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin11t.nrf10.xml</normativeSource>
    <archivePath>roman/tika/vinayapitaka (tika)/vinayavinicchaya-tika/parajikakathavannana.xml</archivePath>
    <baseFileName>parajikakathavannana</baseFileName>
    <titlePath>Pārājikakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Pārājikakathāvaṇṇanā</chapter>
    <paragraph line="2" number="1965"><bold>Chandaso</bold>ti methunasevanarāgapaṭisaṃyuttena chandena. Etena ‘‘chande pana asati balakkārena padhaṃsitāya anāpattī’’ti (kaṅkhā. aṭṭha. methunadhammasikkhāpadavaṇṇanā) <bold>aṭṭhakathā</bold> sūcitā hoti. Sā samaṇī pārājikā nāma hotīti pavuccatīti yojanā.</paragraph>
    <paragraph line="3" number="1966-7"> ‘‘Sajīvassa api ajīvassā’’ti padacchedo. <bold>‘‘Santhataṃ vā asanthata’’</bold>nti idaṃ ‘‘aṅgajāta’’nti imassa visesanaṃ. <bold>Attano tividhe magge</bold>ti attano vaccapassāvamukhamaggānaṃ aññatarasmiṃ magge. Ettha ‘‘santhate vā asanthate vā’’ti seso, <bold>‘‘allokāse’’</bold>ti iminā sambandho. ‘‘Yebhuyyaakkhāyitādika’’nti padacchedo. <bold>Ādi</bold>-saddena akkhāyitaṃ saṅgaṇhāti.</paragraph>
    <paragraph line="4">Manussapurisādīnaṃ navannaṃ sajīvassapi ajīvassapi yassa kassaci santhataṃ vā asanthataṃ vā yebhuyyakkhāyitādikaṃ aṅgajātaṃ attano santhate vā asanthate vā tividhe magge allokāse tilaphalamattampi pavesentī parājitāti yojanā.</paragraph>
    <paragraph line="5" number="1968"><bold>Sādhāraṇavinicchaya</bold>nti <pageBreak edition="M" number="2.0032" /> bhikkhubhikkhunīnaṃ sādhāraṇasikkhāpadavinicchayaṃ.</paragraph>
    <paragraph line="6" number="1969-70"><bold>Adhakkhaka</bold>nti ettha akkhakānaṃ adhoti viggaho. <bold>Ubbhajāṇumaṇḍala</bold>nti jāṇumaṇḍalānaṃ ubbhanti viggaho. <bold>Ubbha</bold>-saddo uddhaṃ-saddapariyāyo. Idha ‘‘attano’’ti seso. <bold>Avassutassā</bold>ti kāyasaṃsaggarāgena tintassa. <bold>Avassutā</bold>ti etthāpi eseva nayo. <bold>Yā</bold>ti vuttattā ‘‘sā’’ti labbhati. <bold>Sarīra</bold>nti ettha ‘‘yaṃ kiñcī’’ti seso. Paropakkamamūlakaṃ pārājikaṃ dassetumāha <pageBreak edition="V" number="2.0027" /><bold>‘‘tena vā phuṭṭhā’’</bold>ti. Ettha ‘‘yathāparicchinne kāye’’ti ca ‘‘sādiyeyyā’’ti ca vattabbaṃ.</paragraph>
    <paragraph line="7">Yā pana bhikkhunī avassutā avassutassa manussapuggalassa yaṃ kiñci <bold>sarīraṃ</bold> attano <bold>adhakkhakaṃ ubbhajāṇumaṇḍalaṃ</bold> yaṃ sarīrakaṃ, tena sarīrakena chupeyya, <bold>tena</bold> manussapurisena yathāparicchinne kāye <bold>phuṭṭhā</bold> sādiyeyya vā, sā pārājikā siyāti yojanā.</paragraph>
    <paragraph line="8" number="1971-2"><bold>‘‘Gahitaṃ ubbhajāṇunā’’</bold>ti iminā kapparato uddhaṃ pārājikakkhettamevāti dīpeti. Attano yathāvuttappakārena kāyenāti yojanā, attano ‘‘adhakkhaka’’ntiādivuttappakārena kāyenāti attho. Tathā avassutāya avassutassa <bold>purisassa</bold> kāyapaṭibaddhaṃ phusantiyā thullaccayaṃ hoti. Attano yathāparicchinnakāyapaṭibaddhena tathā avassutāya avassutassa purisassa kāyaṃ phusantiyā thullaccayaṃ hoti.</paragraph>
    <paragraph line="9" number="1973"> Attano avasesena kāyena avassutāya avassutassa purisapuggalassa <bold>kāyaṃ</bold> phusantiyā thullaccayaṃ <pageBreak edition="M" number="2.0033" /> hoti. Evaṃ attano payoge ca purisassa payoge ca tassā bhikkhuniyāyeva thullaccayaṃ hotīti yojanā.</paragraph>
    <paragraph line="10" number="1974"> Yakkhapetatiracchānapaṇḍakānaṃ kāyaṃ ‘‘adhakkhakaṃ ubbhajāṇumaṇḍala’’nti yathāparicchinnaṃ tatheva attano kāyena ubhatoavassave sati phusantiyā <bold>assā</bold> bhikkhuniyā thullaccayaṃ, tatheva yakkhādīnaṃ payogepi tassāyeva thullaccayaṃ hotīti yojanā.</paragraph>
    <paragraph line="11" number="1975"><bold>Ekatovassave cāpī</bold>ti bhikkhuniyā vasena ekatoavassave cāpi. <bold>Thullaccayamudīrita</bold>nti pārājikakkhettabhūtena attano kāyena manussapurisassa kāyaṃ phusantiyā thullaccayaṃ <bold>aṭṭhakathāyaṃ</bold> (pāci. aṭṭha. 662) vuttanti attho. <bold>Avasese ca sabbatthā</bold>ti yathāvuttapārājikakkhettato avasese thullaccayakkhette sabbattha ekatoavassave sati dukkaṭaṃ hotīti attho. Kāyapaṭibaddhena kāyapaṭibaddhāmasanādīsu sabbattha ubhatoavassave vā ekatoavassave vā dukkaṭameva hoti.</paragraph>
    <paragraph line="12" number="1976"><bold>‘‘Ubbhakkhakamadhojāṇumaṇḍala’’</bold>nti <pageBreak edition="V" number="2.0028" /><bold>yaṃ</bold> apārājikakkhettaṃ idha dassitaṃ, ettha ekatoavassave dukkaṭaṃ hoti. Kapparassa ca heṭṭhāpi <bold>ettheva</bold> adhojāṇumaṇḍale saṅgahaṃ gatanti yojanā.</paragraph>
    <paragraph line="13" number="1977-9"> Bhikkhu bhikkhuniyā saddhiṃ sace kāyasaṃsaggaṃ <bold>kelāyati</bold> sevatīti yojanā. <bold>Bhikkhuniyā nāso siyā</bold>ti sīlavināso pārājikāpatti siyāti attho. <bold>Gehapema</bold>nti ettha ‘‘gehasitapema’’nti vattabbe gāthābandhavasena sita-saddalopo, attho panassa bhikkhuvibhaṅge vuttanayova.</paragraph>
    <paragraph line="14" number="1980"><bold>Avisesenā</bold>ti <pageBreak edition="M" number="2.0034" /> ‘‘bhikkhuniyā’’ti vā ‘‘bhikkhussā’’ti vā visesaṃ akatvā.</paragraph>
    <paragraph line="15" number="1981"><bold>Yassā</bold>ti bhikkhussa vā bhikkhuniyā vā. <bold>Yatthā</bold>ti bhikkhuniyaṃ vā bhikkhusmiṃ vā. <bold>Manosuddha</bold>nti kāyasaṃsaggādirāgarahitaṃ. <bold>Tassa</bold> bhikkhussa vā bhikkhuniyā vā <bold>tattha</bold> bhikkhuniyaṃ vā bhikkhusmiṃ vā visaye <bold>nadosatā</bold> anāpattīti attho.</paragraph>
    <paragraph line="16" number="1982"><bold>Bhinditvā</bold>ti sīlabhedaṃ katvā. Bhikkhuniyā apakatattā āha <bold>‘‘neva hoti bhikkhunidūsako’’</bold>ti.</paragraph>
    <paragraph line="17" number="1983"><bold>Athā</bold>ti vākyārambhe. <bold>Na hotāpatti bhikkhuno</bold>ti ettha bhikkhunīhi kāyasaṃsaggasaṅghādisesamāha.</paragraph>
    <paragraph line="18" number="1984"> ‘‘Khette’’ti vakkhamānaṃ ‘‘phuṭṭhā’’ti iminā yojetvā <bold>‘‘pārājika’’</bold>ntiādīhi, ‘‘thullaccayaṃ khette’’tiādīhi ca sambandhitabbaṃ. ‘‘Pārājika’’nti vakkhamānattā <bold>phuṭṭhā</bold>ti ettha ‘‘pārājikakkhette’’ti seso.</paragraph>
    <paragraph line="19" number="1985"><bold>Tathā</bold>ti niccalāpi sādiyati. <bold>Khette</bold>ti thullaccayādīnaṃ khette. Kāyena niccalāyapi cittena sādiyantiyā āpatti kasmā vuttāti āha <bold>‘‘vuttattā…pe… satthunā’’</bold>ti <pageBreak edition="V" number="2.0029" />, bhikkhupātimokkhe viya ‘‘kāyasaṃsaggaṃ samāpajjeyyā’’ti avatvā idha ‘‘kāyasaṃsaggaṃ sādiyeyyā’’ti vuttattāti adhippāyo.</paragraph>
    <paragraph line="20" number="1986"><bold>Tassā</bold> āpattiyā. <bold>Kriyasamuṭṭhāna</bold>nti kiriyāya samuṭṭhānaṃ. <bold>Evaṃ satī</bold>ti sādiyanamatteneva āpajjitabbabhāve sati. <bold>Ida</bold>nti ‘‘kiriyasamuṭṭhāna’’mitividhānaṃ. <bold>Tabbahuleneva nayenā</bold>ti <pageBreak edition="M" number="2.0035" /> kiriyasamuṭṭhānabāhullena nayena khadiravanādivohāro viyāti daṭṭhabbaṃ.</paragraph>
    <paragraph line="21" number="1987"><bold>Tassā</bold> bhikkhuniyā <bold>asañcicca</bold> virajjhitvā āmasantiyā anāpatti, ‘‘ayaṃ puriso’’ti vā ‘‘itthī’’ti vā <bold>ajānitvā</bold> āmasantiyā anāpatti, purisassa āmasane sati phassaṃ asādiyantiyā vā anāpattīti yojanā.</paragraph>
    <paragraph line="22" number="1988"><bold>Khittacittāyā</bold>ti yakkhummattāya. <bold>Ummattikāya vā</bold>ti pittakopena ummādappattāya. Idañca ‘‘asucī’’ti vā ‘‘candana’’nti vā visesataṃ ajānanameva pamāṇaṃ.</paragraph>
    <centered line="23">Ubbhajāṇumaṇḍalakathāvaṇṇanā.</centered>
    <paragraph line="24" number="1989-90"><bold>‘‘Pārājikattaṃ jānantī’’</bold>ti iminā avasesāpattiṃ jānitvā chādentiyā pārājikābhāvaṃ dīpeti. <bold>Saliṅge tu ṭhitāyā</bold>ti pabbajjāliṅgeyeva ṭhitāya. Iti dhure nikkhittamattasminti yojanā. <bold>Iti</bold>-saddo nidassane. Itarāya pubbeyeva āpannattā tamapekkhitvā <bold>‘‘sā cā’’</bold>ti āha.</paragraph>
    <paragraph line="25" number="1991"> Vuttāvisiṭṭhaṃ sabbaṃ vinicchayaṃ saṅgahetumāha <bold>‘‘sesa’’</bold>ntiādi. <bold>Tatthā</bold>ti duṭṭhullapaṭicchādane.</paragraph>
    <centered line="26">Vajjapaṭicchādikathāvaṇṇanā.</centered>
    <paragraph line="27" number="1992-5"><bold>Saṅghenā</bold>ti samaggena saṅghena. <bold>Ukkhittako</bold>ti āpattiyā adassanādīsu ukkhittako. <bold>‘‘Ukkhepane ṭhito’’</bold>ti iminā ukkhepanīyakammakatassa anosāritabhāvaṃ dīpeti. Yā <pageBreak edition="V" number="2.0030" /> diṭṭhi etassāti <bold>yaṃdiṭṭhiko,</bold> so ukkhittako bhikkhu yāya diṭṭhiyā samannāgato hotīti adhippāyo <pageBreak edition="M" number="2.0036" />. <bold>‘‘Tassā diṭṭhiyā gahaṇenā’’</bold>ti iminā anuvattappakāro dassito. Taṃ ukkhittakaṃ bhikkhunti yojanā. Sā bhikkhunī <bold>aññāhi</bold> bhikkhunīhi visumpica saṅghamajjhepi ‘‘eso kho ayye bhikkhu samaggena saṅghena ukkhitto’’tiādinā (pāci. 669) nayena tikkhattuṃ vuccamānāti yojanā. Taṃ vatthuṃ acajantī gahetvā yadi tatheva tiṭṭhatīti yojanā. Ettha ‘‘yāvatatiyaṃ samanubhāsitabbā’’ti seso. <bold>Tassa kammassa osāne</bold>ti tatiyāya kammavācāya yyakārappattavasena assa samanubhāsanakammassa pariyosāne. <bold>Asākiyadhītarā</bold>ti asākiyadhītā, paccatte karaṇavacanaṃ. <bold>‘‘Puna appaṭisandheyā’’</bold>ti iminā puna teneva ca attabhāvena bhikkhunibhāve paṭisandhātuṃ anarahatā vuttā.</paragraph>
    <paragraph line="28" number="1996"><bold>Tikadukkaṭaṃ niddiṭṭha</bold>nti adhammakamme adhammakammasaññā, vematikā, dhammakammasaññāti etāsaṃ vasena tikadukkaṭaṃ vuttaṃ. Samanubhāsane vuttā samuṭṭhānādayo sabbe idha vattabbāti yojanā.</paragraph>
    <centered line="29">Ukkhittānuvattikakathāvaṇṇanā.</centered>
    <paragraph line="30" number="1997"> ‘‘Hatthaggahaṇaṃ vā sādiyeyyāti hattho nāma kapparaṃ upādāya yāva agganakhā. Etassa asaddhammassa paṭisevanatthāya ubbhakkhakaṃ adhojāṇumaṇḍalaṃ gahaṇaṃ sādiyati, āpatti thullaccayassā’’ti (pāci. 676) vuttattā āha <bold>‘‘apārājikakhettassā’’</bold>tiādi. ‘‘Ta’’nti vakkhamānattā ‘‘ya’’nti labbhati. Apārājikakkhettassa yassa kassaci aṅgassa yaṃ gahaṇaṃ, taṃ hatthaggahaṇanti pavuccatīti yojanā. Hatthe gahaṇaṃ <bold>hatthaggahaṇaṃ</bold>.</paragraph>
    <paragraph line="31" number="1998"><bold>Yassa kassacī</bold>ti vuttappakārena yassa kassaci cīvarassa yaṃ gahaṇanti yojanā.</paragraph>
    <paragraph line="32" number="1999"> Asaddhamma-saddena <pageBreak edition="M" number="2.0037" /> methunassāpi vuccamānattā tato visesetumāha <bold>‘‘kāyasaṃsagga</bold><pageBreak edition="V" number="2.0031" /><bold>…pe… kāraṇā’’</bold>ti. Bhikkhunī kāyasaṃsaggasaṅkhātassa asaddhammassa kāraṇā purisassa hatthapāsasmiṃ tiṭṭheyya vāti yojanā.</paragraph>
    <paragraph line="33" number="2000"><bold>Tato</bold>ti tassa asaddhammassa kāraṇā. <bold>Tatthā</bold>ti hatthapāse. <bold>Purisenā</bold>ti ettha ‘‘kata’’nti seso, ‘‘saṅketa’’nti iminā sambandho. ‘‘Āgamanaṃ assā’’ti padacchedo. Iccheyyāti vuttepi na gamanicchāmattena, atha kho bhikkhuniyā purisassa hatthapāsaṃ, purisena ca bhikkhuniyā hatthapāsaṃ okkantakāleyeva vatthupūraṇaṃ daṭṭhabbaṃ. Yathāha ‘‘saṅketaṃ vā gaccheyyāti etassa asaddhammassa paṭisevanatthāya purisena ‘itthannāmaṃ āgacchā’ti vuttā gacchati, pade pade āpatti dukkaṭassa. Purisassa hatthapāsaṃ okkantamatte āpatti thullaccayassā’’ti (pāci. 676) ca ‘‘purisassa abbhāgamanaṃ sādiyati, āpatti dukkaṭassa. Hatthapāsaṃ okkantamatte āpatti thullaccayassā’’ti (pāci. 676) ca. Ettha ca <bold>itthannāmaṃ āgacchā</bold>ti itthannāmaṃ ṭhānaṃ āgacchāti attho.</paragraph>
    <paragraph line="34" number="2001"><bold>Tadatthāyā</bold>ti tasseva kāyasaṃsaggasaṅkhātaasaddhammassa sevanatthāya. <bold>Paṭicchannaṭṭhānañcā</bold>ti vatthādinā yena kenaci paṭicchannaokāsaṃ. Purisassa hatthapāse ṭhitā tadatthāya kāyaṃ upasaṃhareyya vāti yojanā.</paragraph>
    <paragraph line="35" number="2002"> Hatthaggahaṇādīnaṃ vuttappakārānaṃ aṭṭhannaṃ vatthūnaṃ pūraṇena <bold>‘‘aṭṭhavatthukā’’</bold>ti saṅkhātā <bold>ayaṃ</bold> bhikkhunī <bold>vinaṭṭhā hoti</bold> sīlavināsena, tatoyeva <bold>assamaṇī hoti</bold> abhikkhunī hotīti yojanā.</paragraph>
    <paragraph line="36" number="2003"><bold>Anulomena</bold><pageBreak edition="M" number="2.0038" /><bold>vā</bold>ti hatthaggahaṇādipaṭipāṭiyā vā. <bold>Paṭilomena vā</bold>ti tabbipariyato paṭilomena vā. <bold>Ekantarikāya vā</bold>ti ekamekaṃ antaritvā puna tassāpi karaṇavasena ekantarikāya vā. Anulomena vā paṭilomena vā tathekantarikāya vā aṭṭhamaṃ vatthuṃ paripūrentī cutāti yojanā.</paragraph>
    <paragraph line="37" number="2004"> Etadeva atthaṃ byatirekamukhena samatthetumāha <bold>‘‘athādito’’</bold>tiādi. <bold>Satakkhattumpī</bold>ti <pageBreak edition="V" number="2.0032" /> bahukkhattumpi. <bold>Sata</bold>-saddo hettha bahu-saddapariyāyo. Pārājikā neva siyāti yojanā, iminā taṃtaṃvatthumūlakaṃ dukkaṭathullaccayaṃ āpajjatīti vuttaṃ hoti.</paragraph>
    <paragraph line="38" number="2005"> Yā pana āpattiyo āpannā, desetvā tāhi muccatīti yojanā. <bold>Dhuranikkhepanaṃ katvā</bold>ti ‘‘na punevaṃ karissāmī’’ti dhuraṃ nikkhipitvā. <bold>Desitā gaṇanūpikā</bold>ti desitā desitagaṇanameva upeti, pārājikassa aṅgaṃ na hotīti attho. Tasmā yā ekaṃ āpannā, dhuranikkhepaṃ katvā desetvā puna kilesavasena āpajjati, puna deseti, evaṃ aṭṭha vatthūni pūrentīpi pārājikā na hoti.</paragraph>
    <paragraph line="39" number="2006"><bold>Saussāhāya desitā</bold>ti puna āpajjane anikkhittadhurāya bhikkhuniyā desitāpi āpatti desanāgaṇanaṃ na upeti. Kiṃ hotīti āha <bold>‘‘desitāpi adesitā’’</bold>ti, tasmā pārājikāpattiyā aṅgameva hotīti adhippāyo.</paragraph>
    <paragraph line="40" number="2008"><bold>Ayaṃ attho</bold>ti ‘‘asaddhammo nāma kāyasaṃsaggo’’ti ayaṃ attho. <bold>Uddisito</bold>ti pakāsito.</paragraph>
    <paragraph line="41" number="2009"> Ayamattho <pageBreak edition="M" number="2.0039" /> kena vacanena uddisitoti āha <bold>‘‘viññū…pe… sādhakaṃ vacanaṃ ida’’</bold>nti. <bold>Idaṃ vacana</bold>nti ‘‘viññū paṭibalo kāyasaṃsaggaṃ samāpajjitu’’nti (pāci. 676) idaṃ vacanaṃ. <bold>Sādhakaṃ</bold> pamāṇaṃ.</paragraph>
    <centered line="42">Aṭṭhavatthukakathāvaṇṇanā.</centered>
    <paragraph line="43" number="2010"> Avassutā, vajjapaṭicchādikā, ukkhittānuvattikā, aṭṭhavatthukāti imā <bold>catasso</bold> pārājikāpattiyo mahesinā asādhāraṇā bhikkhunīnameva paññattāti yojanā.</paragraph>
    <centered line="44">Iti vinayatthasārasandīpaniyā</centered>
    <paragraph line="45">Vinayavinicchayavaṇṇanāya</paragraph>
    <centered line="46">Pārājikakathāvaṇṇanā niṭṭhitā.</centered>
  </content>
</document>