<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin11t.nrf37.xml</normativeSource>
    <archivePath>roman/tika/vinayapitaka (tika)/vinayavinicchaya-tika/mahavibhangasangahakathavannana.xml</archivePath>
    <baseFileName>mahavibhangasangahakathavannana</baseFileName>
    <titlePath>Mahāvibhaṅgasaṅgahakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Mahāvibhaṅgasaṅgahakathāvaṇṇanā</chapter>
    <paragraph line="2" number="4"> Evaṃ sotujanaṃ savane niyojetvā yathāpaṭiññātaṃ uttaravinicchayaṃ dassetumāha <bold>‘‘methuna’’</bold>ntiādi. <bold>‘‘Kati āpattiyo’’</bold>ti ayaṃ diṭṭhasaṃsandanā, adiṭṭhajotanā, vimaticchedanā, anumati, kathetukamyatāpucchāti pañcannaṃ pucchānaṃ kathetukamyatāpucchā. <bold>Tisso āpattiyo phuse</bold>ti tassā saṅkhepato vissajjanaṃ.</paragraph>
    <paragraph line="3" number="5"> Evaṃ gaṇanāvasena dassitānaṃ <bold>‘‘bhave’’</bold>tiādi sarūpato dassanaṃ. <bold>Khette</bold>ti tiṇṇaṃ maggānaṃ aññatarasmiṃ allokāse tilabījamattepi padese. Methunaṃ paṭisevantassa pārājikaṃ bhaveti sambandho. ‘‘Thullaccaya’’nti vuttanti yojanā. <bold>‘‘Yebhuyyakkhāyite’’</bold>ti idaṃ nidassanamattaṃ, upaḍḍhakkhāyitepi thullaccayassa heṭṭhā vuttattā. Vaṭṭakate mukhe aphusantaṃ aṅgajātaṃ pavesentassa dukkaṭaṃ vuttanti yojanā.</paragraph>
    <paragraph line="4" number="6"><bold>‘‘Adinnaṃ</bold><pageBreak edition="Myanmar" number="2.0405" /><bold>ādiyanto’’</bold>tiādayopi vuttanayāyeva.</paragraph>
    <paragraph line="5" number="7"><bold>Pañcamāsagghane vāpī</bold>ti porāṇakassa nīlakahāpaṇassa catutthabhāgasaṅkhāte pañcamāse, tadagghanake vā. <bold>Adhike vā</bold>ti atirekapañcamāsake vā tadagghanake vā. Adinne pañcavīsatiyā avahārānaṃ aññatarena avahaṭe parājayo hotīti attho. Māse vā ūnamāse vā tadagghanake vā dukkaṭaṃ. <bold>Tato majjhe</bold>ti pañcamāsakato majjhe. Pañca māsā samāhaṭā, pañcannaṃ māsānaṃ samāhāroti vā <bold>pañcamāsaṃ,</bold> pañcamāsaṃ agghatīti <bold>pañcamāsagghanaṃ,</bold> pañcamāsañca pañcamāsagghanañca <bold>pañcamāsagghanaṃ,</bold> ekadesasarūpekasesoyaṃ, tasmiṃ. <bold>Māse vā</bold>ti etthāpi māso ca māsagghanakañca māsamāsagghanakoti vattabbe ‘‘māse’’ti ekadesasarūpekaseso, uttarapadalopo ca daṭṭhabbo.</paragraph>
    <paragraph line="6">‘‘Pañcamāsagghane’’ti sāmaññena vuttepi porāṇakassa nīlakahāpaṇasseva catutthabhāgavasena pañcamāsaniyamo <pageBreak edition="Vipassana Research Institut" number="2.0317" /> kātabbo. Tathā hi bhagavatā dutiyapārājikaṃ paññāpentena bhikkhūsu pabbajitaṃ purāṇavohārikamahāmattaṃ bhikkhuṃ ‘‘kittakena vatthunā rājā māgadho seniyo bimbisāro coraṃ gahetvā hanati vā bandhati vā pabbājeti vā’’ti pucchitvā tena ‘‘pādena vā pādārahena vā’’ti vutte teneva pamāṇena adinnaṃ ādiyantassa paññattaṃ. <bold>Aṭṭhakathāyañca</bold> –</paragraph>
    <indent line="7">‘‘Pañcamāsako pādoti pāḷiṃ ulliṅgitvā ‘tadā rājagahe vīsatimāsako kahāpaṇo hoti, tasmā <pageBreak edition="Myanmar" number="2.0406" /> pañcamāsako pādo’. Etena lakkhaṇena sabbajanapadesu kahāpaṇassa catuttho bhāgo ‘pādo’ti veditabbo. So ca kho porāṇakassa nīlakahāpaṇassa vasena, na itaresaṃ dudradāmakādīnaṃ. Tena hi pādena atītā buddhāpi pārājikaṃ paññapesuṃ, anāgatāpi paññapessanti. Sabbabuddhānañhi pārājikavatthumhi vā pārājike vā nānattaṃ natthi, imāneva cattāri pārājikavatthūni, imāneva cattāri pārājikāni, ito ūnaṃ vā atirekaṃ vā natthi. Tasmā bhagavāpi dhaniyaṃ vigarahitvā pādeneva dutiyapārājikaṃ paññapento ‘yo pana bhikkhu adinnaṃ theyyasaṅkhāta’ntiādimāhā’’ti (pārā. aṭṭha. 1.88) vuttaṃ.</indent>
    <unindented line="8"><bold>Sāratthadīpaniyañca</bold> –</unindented>
    <indent line="9">‘‘Catuttho bhāgo pādoti veditabboti imināva sabbajanapadesu kahāpaṇasseva vīsatimo bhāgomāsakoti idañca vuttameva hotīti daṭṭhabbaṃ. Porāṇasatthānurūpaṃ lakkhaṇasampannā uppāditā nīlakahāpaṇāti veditabbā. Dudradāmena uppādito dudradāmako. So kira nīlakahāpaṇassa tibhāgaṃ agghatī’ti vatvā ‘yasmiṃ padese nīlakahāpaṇā na santi, tatthāpi nīlakahāpaṇavaseneva paricchedo kātabbo. Kathaṃ? Nīlakahāpaṇānaṃ vaḷañjanaṭṭhāne ca avaḷañjanaṭṭhāne ca samānaagghavasena pavattamānaṃ bhaṇḍaṃ nīlakahāpaṇena samānagghaṃ gahetvā tassa catutthabhāgagghanakaṃ nīlakahāpaṇassa pādagghanakanti paricchinditvā vinicchayo kātabbo’’ti (sārattha. ṭī. 2.88) ayamatthova vutto.</indent>
    <paragraph line="10">Ettha <pageBreak edition="Myanmar" number="2.0407" /><bold>kahāpaṇaṃ</bold> nāma karontā suvaṇṇenapi karonti rajatenapi tambenapi suvaṇṇarajatatambamissakenapi <pageBreak edition="Vipassana Research Institut" number="2.0318" />. Tesu kataraṃ kahāpaṇaṃ nīlakahāpaṇanti? <bold>Keci</bold> tāva ‘‘suvaṇṇakahāpaṇa’’nti. <bold>Keci</bold> ‘‘missakakahāpaṇa’’nti. Tattha ‘‘suvaṇṇakahāpaṇa’’nti vadantānaṃ ayamadhippāyo – pārājikavatthunā pādena sabbattha ekalakkhaṇena bhavitabbaṃ, kāladesaparibhogādivasena agghanānattaṃ pādasseva bhavitabbaṃ. Bhagavatā hi dhammikarājūhi hananabandhanapabbājanānurūpeneva adinnādāne pārājikaṃ paññattaṃ, na itarathā. Tasmā esā sabbadā sabbattha abyabhicārīti suvaṇṇamayassa kahāpaṇassa catutthena pādena bhavitabbanti.</paragraph>
    <paragraph line="11">‘‘Missakakahāpaṇa’’nti vadantānaṃ pana ayamadhippāyo –</paragraph>
    <unindented line="12"><bold>Aṭṭhakathāyaṃ</bold> –</unindented>
    <indent line="13">‘‘Tadā rājagahe vīsatimāsako kahāpaṇo hoti, tasmā pañcamāsako pādo. Etena lakkhaṇena sabbajanapadesu kahāpaṇassa catuttho bhāgo ‘pādo’ti veditabbo. So ca kho porāṇakassa nīlakahāpaṇassa vasena, na itaresaṃ dudradāmakādīna’’nti (pārā. aṭṭha. 1.88) –</indent>
    <unindented line="14">Vuttattā, <bold>sāratthadīpaniyañca</bold> –</unindented>
    <indent line="15">‘‘Porāṇasatthānurūpaṃ lakkhaṇasampannā uppāditā nīlakahāpaṇāti veditabbā’’ti (sārattha. ṭī. 2.88) –</indent>
    <unindented line="16">Vuttattā ca ‘‘vinayavinicchayaṃ patvā garuke ṭhātabba’’nti vacanato ca missakakahāpaṇoyeva nīlakahāpaṇo. Tattheva hi porāṇasatthavihitaṃ lakkhaṇaṃ dissati. Kathaṃ? Pañca <pageBreak edition="Myanmar" number="2.0408" /> māsā suvaṇṇassa, tathā rajatassa, dasa māsā tambassāti ete vīsati māse missetvā bandhanatthāya vīhimattaṃ lohaṃ pakkhipitvā akkharāni ca hatthiādīnamaññatarañca rūpaṃ dassetvā kato niddosattā nīlakahāpaṇo nāma hotīti.</unindented>
    <paragraph line="17"><bold>Sikkhābhājanavinicchaye</bold> ca kesuci potthakesu ‘‘pādo nāma pañca māsā suvaṇṇassā’’ti purimapakkhavādīnaṃ <pageBreak edition="Vipassana Research Institut" number="2.0319" /> matena pāṭho likhito. Kesuci potthakesu dutiyapakkhavādīnaṃ matena ‘‘pañca māsā hiraññassā’’ti pāṭho likhito. Sīhaḷabhāsāya porāṇakehi likhitāya <bold>sāmaṇerasikkhāya</bold> pana –</paragraph>
    <indent line="18">‘‘Porāṇakassa nīlakahāpaṇassāti vutta<bold>aṭṭhakathā</bold>vacanassa, porāṇake ratanasuttābhidhānakasutte vuttakahāpaṇalakkhaṇassa ca anurūpato ‘suvaṇṇarajatatambāni missetvā uṭṭhāpetvā katakahāpaṇaṃ kahāpaṇaṃ nāmā’ti ca ‘sāmaṇerānamupasampannānañca adinnādānapārājikavatthumhi ko viseso’ti pucchaṃ katvā ‘sāmaṇerānaṃ dasikasuttenāpi pārājiko hoti, upasampannānaṃ pana suvaṇṇassa vīsativīhimattenā’’ti –</indent>
    <unindented line="19">Ca viseso dassito.</unindented>
    <paragraph line="20">Taṃ pana suvaṇṇamāsakavasena aḍḍhatiyamāsakaṃ hoti, pañcamāsakena ca bhagavatā pārājikaṃ paññattaṃ. Tasmā tassa yathāvuttalakkhaṇassa kahāpaṇassa sabbadesesu alabbhamānattā sabbadesasādhāraṇena tassa missakakahāpaṇassa pañcamāsapādagghanakena suvaṇṇeneva pārājikavatthumhi niyamite sabbadesavāsīnaṃ upakārāya hotīti evaṃ suvaṇṇeneva pārājikavatthuparicchedo kato. Ayameva niyamo <pageBreak edition="Myanmar" number="2.0409" /> sīhaḷācariyavādehi sāroti gahito. Tasmā sikkhāgarukehi sabbattha pesalehi vinayadharehi ayameva vinicchayo sārato paccetabbo. Honti cettha –</paragraph>
    <gatha1 line="21">‘‘Hemarajatatambehi, satthe niddiṭṭhalakkhaṇaṃ;</gatha1>
    <gathalast line="22">Ahāpetvā kato vīsa-māso nīlakahāpaṇo.</gathalast>
    <gatha1 line="23">Hemapādaṃ sajjhupādaṃ, tambapādadvayañhi so;</gatha1>
    <gathalast line="24">Missetvā rūpamappetvā, kātuṃ satthesu dassito.</gathalast>
    <gatha1 line="25"><bold>‘Elā’</bold>ti vuccate doso, niddosattā tathīrito;</gatha1>
    <gathalast line="26">Tassa pādo suvaṇṇassa, vīsavīhagghano mato.</gathalast>
    <gatha1 line="27">Yasmiṃ <pageBreak edition="Vipassana Research Institut" number="2.0320" /> pana padese so, na vattati kahāpaṇo;</gatha1>
    <gathalast line="28">Vīsasovaṇṇavīhagghaṃ, tappādagghanti vediyaṃ.</gathalast>
    <gatha1 line="29">Vīsasovaṇṇavīhagghaṃ, thenentā bhikkhavo tato;</gatha1>
    <gathalast line="30">Cavanti sāmaññaguṇā, iccāhu vinayaññuno’’ti.</gathalast>
    <paragraph line="31" number="9"><bold>Opāta</bold>nti āvāṭaṃ. Dukkhe jāteti yojanā.</paragraph>
    <paragraph line="32" number="10"><bold>Uttariṃ dhamma</bold>nti ettha ‘‘uttarimanussadhamma’’nti vattabbe niruttinayena majjhapadalopaṃ, niggahītāgamañca katvā ‘‘uttariṃ dhamma’’nti vuttaṃ. Uttarimanussānaṃ jhāyīnañceva ariyānañca dhammaṃ <bold>uttarimanussadhammaṃ. Attupanāyika</bold>nti attani taṃ upaneti ‘‘mayi atthī’’ti samudācaranto, attānaṃ vā tattha upaneti ‘‘ahaṃ ettha sandissāmī’’ti samudācarantoti attupanāyiko, taṃ attupanāyikaṃ, evaṃ katvā vadantoti sambandho.</paragraph>
    <paragraph line="33" number="11"><bold>Pariyāye</bold>ti ‘‘yo te vihāre vasati, so bhikkhu arahā’’tiādinā (pari. 287) pariyāyabhaṇane. <bold>Ñāte</bold>ti yaṃ <pageBreak edition="Myanmar" number="2.0410" /> uddissa bhaṇati, tasmiṃ viññumhi manussajātike acirena ñāte. <bold>No ce</bold>ti no ce jānāti.</paragraph>
    <centered line="34">Iti uttare līnatthapakāsaniyā</centered>
    <centered line="35">Pārājikakathāvaṇṇanā niṭṭhitā.</centered>
    <paragraph line="36" number="13"> Ceteti, upakkamati, muccati, evaṃ aṅgattaye puṇṇe garukaṃ vuttaṃ. <bold>Dvaṅge</bold> ceteti, upakkamati yadi na muccati, evaṃ aṅgadvaye thullaccayanti yojanā. <bold>Payoge</bold>ti payojetvā upakkamituṃ aṅgajātāmasanaṃ, parassa āṇāpananti evarūpe sāhatthikāṇattikapayoge.</paragraph>
    <paragraph line="37" number="14"> Vuttanayeneva uparūpari pañhāpucchanaṃ ñātuṃ sakkāti taṃ avattukāmo āha <bold>‘‘ito paṭṭhāyā’’</bold>tiādi. Mayampi yadettha pubbe avuttamanuttānatthañca, tadeva vaṇṇayissāma.</paragraph>
    <paragraph line="38" number="15"><bold>Kāyenā</bold>ti <pageBreak edition="Vipassana Research Institut" number="2.0321" /> attano kāyena. <bold>Kāya</bold>nti itthiyā kāyaṃ. Esa nayo ‘‘kāyabaddha’’nti etthāpi.</paragraph>
    <paragraph line="39" number="16"> Attano <bold>kāyena paṭibaddhena</bold> itthiyā kāya<bold>paṭibaddhe</bold> phuṭṭhe tu dukkaṭanti yojanā.</paragraph>
    <paragraph line="40" number="17"><bold>Tisso</bold> āpattiyo siyunti yojanā. <bold>Dvinnaṃ maggāna</bold>nti vaccamaggapassāvamaggānaṃ.</paragraph>
    <paragraph line="41" number="18"><bold>Vaṇṇādibhaññe</bold>ti vaṇṇādinā bhaṇane. Kāyapaṭibaddhe vaṇṇādinā bhaññe dukkaṭanti yojanā.</paragraph>
    <paragraph line="42" number="19"><bold>Attakāmacariyāyā</bold>ti attakāmapāricariyāya.</paragraph>
    <paragraph line="43" number="20"> Paṇḍakassa santikepi attakāmapāricariyāya vaṇṇaṃ vadato <bold>tassa</bold> bhikkhunoti yojanā. <bold>Tiracchānagatassāpi santike</bold>ti etthāpi eseva nayo.</paragraph>
    <paragraph line="44" number="21"> Itthipurisānamantare <pageBreak edition="Myanmar" number="2.0411" /><bold>sañcarittaṃ</bold> sañcaraṇabhāvaṃ <bold>samāpanne</bold> bhikkhumhi <bold>paṭiggaṇhanavīmaṃsāpaccāharaṇakattike</bold> sampanne tassa budho garukaṃ niddiseti yojanā.</paragraph>
    <paragraph line="45" number="22"><bold>Dvaṅgasamāyoge</bold>ti tīsvetesu dvinnaṃ aṅgānaṃ yathākathañci samāyoge. <bold>Aṅge sati panekasmi</bold>nti tiṇṇamekasmiṃ pana aṅge sati.</paragraph>
    <paragraph line="46" number="24"><bold>Payoge</bold>ti ‘‘adesitavatthukaṃ pamāṇātikkantaṃ kuṭiṃ, adesitavatthukaṃ mahallakavihārañca kāressāmī’’ti upakaraṇatthaṃ araññagamanato paṭṭhāya sabbapayoge. <bold>Ekapiṇḍe anāgate</bold>ti sabbapariyantimaṃ piṇḍaṃ sandhāya vuttaṃ.</paragraph>
    <paragraph line="47" number="25"> Idha <bold>yo</bold> bhikkhu amūlakena pārājikena dhammena anuddhaṃsetīti yojanā.</paragraph>
    <paragraph line="48" number="26"><bold>Okāsaṃ</bold><pageBreak edition="Vipassana Research Institut" number="2.0322" /><bold>na ca kāretvā</bold>ti ‘‘karotu me, āyasmā, okāsaṃ, ahaṃ te vattukāmo’’ti evaṃ tena bhikkhunā okāsaṃ akārāpetvā.</paragraph>
    <paragraph line="49" number="28"><bold>Aññabhāgiye</bold>ti aññabhāgiyapadena upalakkhitasikkhāpade. Evaṃ aññatrapi īdisesu ṭhānesu attho veditabbo.</paragraph>
    <paragraph line="50" number="29"> ‘‘Samanubhāsanāya evā’’ti padacchedo. <bold>Na paṭinissaja</bold>nti appaṭinissajanto.</paragraph>
    <paragraph line="51" number="30"> Ñattiyā dukkaṭaṃ āpanno siyā, dvīhi kammavācāhi thullataṃ āpanno siyā, kammavācāya osāne garukaṃ āpanno siyāti yojanā. <bold>‘‘Thullata’’</bold>nti idaṃ thullaccayāpattiupalakkhaṇavacanaṃ.</paragraph>
    <paragraph line="52" number="31"> Catūsu <pageBreak edition="Myanmar" number="2.0412" /> yāvatatiyakesu paṭhame āpattiparicchedaṃ dassetvā itaresaṃ tiṇṇaṃ tenapi ekaparicchedattā tattha vuttanayameva tesu atidisanto āha <bold>‘‘bhedānuvattake’’</bold>tiādi.</paragraph>
    <centered line="53">Iti uttare līnatthapakāsaniyā</centered>
    <centered line="54">Saṅghādisesakathāvaṇṇanā niṭṭhitā.</centered>
    <paragraph line="55" number="32"><bold>Atirekacīvara</bold>nti anadhiṭṭhitaṃ, avikappitaṃ vikappanupagapamāṇaṃ cīvaraṃ laddhā dasāhaṃ atikkamanto ekameva nissaggiyaṃ pācittiyaṃ āpajjati. Ticīvarena ekarattimpi <bold>vinā vasanto</bold> ekameva nissaggiyaṃ pācittiyaṃ āpajjati. Idañca jātivasena ekattaṃ sandhāya vuttaṃ vatthugaṇanāya āpattīnaṃ paricchinditabbattā.</paragraph>
    <paragraph line="56" number="33"><bold>Gahetvākālacīvara</bold>nti akālacīvaraṃ paṭiggahetvā. <bold>Māsa</bold>nti satiyā paccāsāya nikkhipituṃ anuññātaṃ māsaṃ. <bold>Atikkamanto</bold>ti satiyāpi paccāsāya vītikkamanto antomāse anadhiṭṭhahitvā, avikappetvā vā tiṃsadivasāni atikkamanto, cīvaruppādadivasaṃ aruṇaṃ ādiṃ katvā ekatiṃsamaṃ aruṇaṃ uṭṭhāpentoti attho. Ekaṃ nissaggiyaṃ āpattiṃ āpajjatīti udīritanti yojanā.</paragraph>
    <paragraph line="57" number="34"><bold>Aññātikāya</bold><pageBreak edition="Vipassana Research Institut" number="2.0323" /> bhikkhuniyā. <bold>Yaṃkiñci purāṇacīvara</bold>nti ekavārampi paribhuttaṃ saṅghāṭiādīnamaññataraṃ cīvaraṃ.</paragraph>
    <paragraph line="58" number="35"><bold>Payogasmi</bold>nti ‘‘dhovā’’tiādike bhikkhuno āṇattikapayoge, evaṃ āṇattāya ca bhikkhuniyā uddhanādike sabbasmiṃ payoge ca. <bold>‘‘Nissaggiyāva pācitti hotī</bold>ti nissaggiyā pācitti ca hotīti yojanā.</paragraph>
    <paragraph line="59" number="36"><bold>Paṭigaṇhato</bold>ti <pageBreak edition="Myanmar" number="2.0413" /> ettha ‘‘aññatra pārivattakā’’ti yojanā.</paragraph>
    <paragraph line="60" number="38"><bold>Payogasmi</bold>nti viññāpanapayoge. <bold>Viññāpite</bold>ti viññāpitacīvare paṭiladdhe.</paragraph>
    <paragraph line="61" number="39"><bold>Bhikkhū</bold>ti acchinnacīvaro vā naṭṭhacīvaro vā bhikkhu. <bold>Taduttari</bold>nti santaruttaraparamato uttariṃ.</paragraph>
    <paragraph line="62" number="41"><bold>Payoge</bold>ti vikappanāpajjanapayoge.</paragraph>
    <paragraph line="63" number="42"><bold>Duve</bold>ti dukkaṭapācittiyavasena duve āpattiyo phuseti yojetabbaṃ.</paragraph>
    <paragraph line="64" number="44"><bold>Payoge</bold>ti anuññātapayogato atirekābhinipphādanapayoge. <bold>Lābhe</bold>ti cīvarassa paṭilābhe.</paragraph>
    <centered line="65">Kathinavaggavaṇṇanā paṭhamā.</centered>
    <paragraph line="66" number="45"> Kosiyavaggassa <bold>ādīsu pañcasu</bold> sikkhāpadesu dve dve āpattiyoti yojanā. <bold>Payoge</bold>ti karaṇakārāpanapayoge. <bold>Lābhe</bold>ti katvā vā kāretvā vā pariniṭṭhāpane.</paragraph>
    <paragraph line="67" number="46"> ‘‘Gahetvā eḷakalomānī’’ti padacchedo. <bold>Atikkama</bold>nti atikkamanto.</paragraph>
    <paragraph line="68" number="47"><bold>Aññāyā</bold>ti aññātikāya bhikkhuniyā. ‘‘Dhovāpeti eḷalomaka’’nti padacchedo. <bold>Eḷalomaka</bold>nti <pageBreak edition="Vipassana Research Institut" number="2.0324" /> eḷakalomāni. Niruttinayena ka-kārassa vipariyāyo. <bold>Payoge</bold>ti dhovāpanapayoge.</paragraph>
    <paragraph line="69" number="48"><bold>Payoge</bold>ti paṭiggaṇhanapayoge.</paragraph>
    <paragraph line="70" number="49"><bold>Nānākāra</bold>nti <pageBreak edition="Myanmar" number="2.0414" /> nānappakāraṃ. <bold>Samāpajja</bold>nti samāpajjanto bhikkhu. <bold>Samāpanne</bold>ti saṃvohāre samāpanne sati. <bold>Payoge</bold>ti samāpajjanapayoge.</paragraph>
    <paragraph line="71" number="50"><bold>Payoge</bold>ti kayavikkayāpajjanapayoge. <bold>Tasmiṃ kate</bold>ti tasmiṃ bhaṇḍe attano santakabhāvaṃ nīte.</paragraph>
    <centered line="72">Kosiyavaggavaṇṇanā dutiyā.</centered>
    <paragraph line="73" number="51"><bold>Atirekaka</bold>nti anadhiṭṭhitaṃ, avikappitaṃ vā pattaṃ. Dasāhaṃ atikkamentassa tassa bhikkhuno ekāva nissaggiyāpatti hotīti yojanā.</paragraph>
    <paragraph line="74" number="52-3"> Natthi etassa pañca bandhanānīti <bold>apañcabandhano,</bold> tasmiṃ, ūnapañcabandhane patteti attho. <bold>Payoge</bold>ti viññāpanapayoge. <bold>Tassa</bold> pattassa <bold>lābhe</bold> paṭilābhe.</paragraph>
    <paragraph line="75" number="54"><bold>Bhesajja</bold>nti sappiādikaṃ.</paragraph>
    <paragraph line="76" number="55"><bold>Payoge</bold>ti pariyesanapayoge.</paragraph>
    <paragraph line="77" number="56"><bold>Payoge</bold>ti acchindanaacchindāpanapayoge. <bold>Haṭe</bold>ti acchinditvā gahite.</paragraph>
    <paragraph line="78" number="57"><bold>Dve panāpattiyo phuse</bold>ti vāyāpanapayoge dukkaṭaṃ, vikappanupagapacchimacīvarapamāṇena vīte nissaggiyanti dve āpattiyo āpajjatīti attho.</paragraph>
    <paragraph line="79" number="58-9"> Yo pana bhikkhu appavārito aññātakasseva tantavāye <bold>samecca</bold> upasaṅkamitvā cīvare <pageBreak edition="Vipassana Research Institut" number="2.0325" /> vikappaṃ āpajjanto hoti. <bold>So</bold>ti so bhikkhu. Dve āpattiyo āpajjati, na saṃsayoti yojanā. <bold>Payoge</bold>ti vikappāpajjanapayoge.</paragraph>
    <paragraph line="80" number="60"> Accekasaññitaṃ <pageBreak edition="Myanmar" number="2.0415" /> cīvaraṃ paṭiggahetvāti yojanā. <bold>Kāla</bold>nti cīvarakālaṃ.</paragraph>
    <paragraph line="81" number="61"><bold>Tiṇṇamaññataraṃ vattha</bold>nti tiṇṇaṃ cīvarānaṃ aññataraṃ cīvaraṃ. <bold>Ghare</bold>ti antaraghare. <bold>Nidahitvā</bold>ti nikkhipitvā. <bold>Tena</bold> cīvarena vinā chārattato <bold>adhikaṃ</bold> divasaṃ yassa āraññakassa vihārassa gocaragāme taṃ cīvaraṃ nikkhittaṃ, tamhā vihārā aññatra vasanto nissaggiyaṃ phuseti yojanā.</paragraph>
    <paragraph line="82" number="62"> Saṅghikaṃ lābhaṃ pariṇataṃ <bold>jānaṃ</bold> jānanto.</paragraph>
    <paragraph line="83" number="63"><bold>Payoge</bold>ti pariṇāmanapayoge. <bold>Sabbatthā</bold>ti pārājikādīsu sabbasikkhāpadesu. <bold>Appanāvāraparihānī</bold>ti parivāre paṭhamaṃ vuttakatthapaññattivārassa parihāpanaṃ, idha avacananti attho, tassa vārassa parivāre sabbapaṭhamattā paṭhamaṃ vattabbabhāvepi tattha vattabbaṃ pacchā gaṇhitukāmena mayā taṃ ṭhapetvā paṭhamaṃ āpattidassanatthaṃ tadanantaro katāpattivāro paṭhamaṃ vuttoti adhippāyo.</paragraph>
    <centered line="84">Pattavaggavaṇṇanā tatiyā.</centered>
    <centered line="85">Iti uttare līnatthapakāsaniyā</centered>
    <centered line="86">Tiṃsanissaggiyakathāvaṇṇanā niṭṭhitā.</centered>
    <paragraph line="87" number="64"><bold>Manussuttaridhamme</bold>ti uttarimanussadhamme. <bold>Abhūtasmiṃ uttarimanussadhamme</bold> samullapite <bold>parājayo</bold> pārājikāpatti.</paragraph>
    <paragraph line="88" number="65"><bold>Amūlantimavatthunā</bold> amūlakena pārājikena dhammena bhikkhuṃ codanāya <bold>garu</bold> saṅghādiseso hotīti yojanā. <bold>Pariyāyavacane</bold>ti ‘‘yo te vihāre vasatī’’tiādinā (pari. 287) <pageBreak edition="Myanmar" number="2.0416" /> pariyāyena kathane. <bold>Ñāte</bold>ti yassa katheti, tasmiṃ vacanānantarameva ñāte.</paragraph>
    <paragraph line="89" number="66"><bold>No</bold><pageBreak edition="Vipassana Research Institut" number="2.0326" /><bold>ce pana vijānātī</bold>ti atha taṃ pariyāyena vuttaṃ vacanānantarameva sace na jānāti. <bold>Samudāhaṭa</bold>nti kathitaṃ.</paragraph>
    <paragraph line="90" number="67"> Omasato bhikkhussa duve āpattiyo vuttā. Upasampannaṃ omasato pācitti siyā. <bold>Itaraṃ</bold> anupasampannaṃ omasato dukkaṭaṃ siyāti yojanā.</paragraph>
    <paragraph line="91" number="68"> Pesuññaharaṇepi dve āpattiyo honti.</paragraph>
    <paragraph line="92" number="69"><bold>Payoge</bold>ti padaso dhammaṃ vācentassa vacanakiriyārambhato paṭṭhāya yāva padādīnaṃ parisamāpanaṃ, etthantare akkharuccāraṇapayoge dukkaṭaṃ. Padānaṃ parisamattiyaṃ pācittiyaṃ.</paragraph>
    <paragraph line="93" number="70"> ‘‘Tirattā anupasampannasahaseyyāyā’’ti padacchedo. Anupasampannena sahaseyyā <bold>anupasampannasahaseyyā,</bold> tāya. Tirattā uttariṃ anupasampannasahaseyyāyāti yojanā. <bold>Payoge</bold>ti sayanatthāya seyyāpaññāpanakāyāvajjanādipubbapayoge. <bold>Panne</bold>ti kāyapasāraṇalakkhaṇena sayanena nipanne.</paragraph>
    <paragraph line="94" number="71"> Yo pana bhikkhu eka<bold>rattiyaṃ</bold> mātugāmena sahaseyyaṃ <bold>kappeti. Dukkaṭādayo</bold>ti ‘‘payoge dukkaṭaṃ, nipanne pācittiya’’nti yathāvuttadveāpattiyo āpajjatīti yojanā.</paragraph>
    <paragraph line="95" number="72"><bold>Payoge</bold>ti yathāvuttalakkhaṇapayoge.</paragraph>
    <paragraph line="96" number="73"><bold>Anupasampanne</bold>ti <pageBreak edition="Myanmar" number="2.0417" /> samīpatthe cetaṃ bhummaṃ. Anupasampannassa santike bhūtaṃ uttarimanussadhammaṃ yo sace <bold>ārocetī</bold>ti yojanā. <bold>Dukkaṭādayo</bold>ti yassa āroceti, so nappaṭivijānāti, dukkaṭaṃ, paṭivijānāti, pācittiyanti evaṃ dve āpattiyo tassa honti.</paragraph>
    <paragraph line="97" number="74"><bold>Aññato</bold> aññassa upasampannassa duṭṭhullassa āpattiṃ <bold>anupasampanne</bold> anupasampannassa santike <bold>vadaṃ</bold> vadantoti yojanā. <bold>Payoge</bold>ti ārambhato paṭṭhāya pubbapayoge dukkaṭaṃ āgacchati dukkaṭaṃ āpajjati. Ārocite pācitti siyāti yojanā.</paragraph>
    <paragraph line="98" number="75"><bold>Payoge</bold>ti <pageBreak edition="Vipassana Research Institut" number="2.0327" /> ‘‘akappiyapathaviṃ khaṇissāmī’’ti kudāla pariyesanādisabbapayogeti.</paragraph>
    <centered line="99">Musāvādavaggavaṇṇanā paṭhamā.</centered>
    <paragraph line="100" number="76"><bold>Pātento</bold>ti vikopento. <bold>Tassā</bold>ti bhūtagāmassa. <bold>Pāte</bold>ti vikopane.</paragraph>
    <paragraph line="101" number="77"> Aññavādakavihesakānaṃ ekayoganiddiṭṭhattā tattha vuttanayeneva vihesake ca ñātuṃ sakkāti tattha visuṃ āpattibhedo na vutto.</paragraph>
    <paragraph line="102" number="78"><bold>Para</bold>nti aññaṃ saṅghena sammatasenāsanapaññāpakādikaṃ upasampannaṃ. <bold>Ujjhāpento</bold>ti tassa ayasaṃ uppādetukāmatāya bhikkhūhi avajānāpetuṃ ‘‘chandāya itthannāmo idaṃ nāma karotī’’tiādīni vatvā avaññāya olokāpento, lāmakato vā cintāpento. <bold>Payoge</bold>ti ujjhāpanatthāya tassa avaṇṇabhaṇanādike pubbapayoge.</paragraph>
    <paragraph line="103" number="83"> Saṅghike <pageBreak edition="Myanmar" number="2.0418" /> vihāre pubbūpagataṃ bhikkhuṃ <bold>jānaṃ</bold> jānanto anupakhajja seyyaṃ kappeti, tassevaṃ seyyaṃ <bold>kappayato</bold>ti yojanā. <bold>Payogedukkaṭādayo</bold>ti ettha aluttasamāso. <bold>Ādi</bold>-saddena seyyākappane pācittiyaṃ saṅgaṇhāti.</paragraph>
    <paragraph line="104" number="84"><bold>Payoge</bold>ti ‘‘nikkaḍḍhatha ima’’ntiādike āṇattike vā ‘‘yāhi yāhī’’tiādike vācasike vā hatthena tassa aṅgaparāmasanādivasena kate kāyike vā nikkaḍḍhanapayoge. <bold>Sesa</bold>nti pācittiyaṃ.</paragraph>
    <paragraph line="105" number="85"> ‘‘Vehāsakuṭiyā uparī’’ti padacchedo. <bold>Āhaccapādake</bold>ti ettha ‘‘mañce vā pīṭhe vā’’ti seso. <bold>Sīda</bold>nti nisīdanto. <bold>Dukkaṭādayo</bold>ti payoge dukkaṭaṃ, nipajjāya pācittiyanti imā āpattiyo phuseti attho.</paragraph>
    <paragraph line="106" number="86"> Assa pajjassa paṭhamapādaṃ dasakkharapādakaṃ chandovicitiyaṃ vuttagāthā, ‘‘gāthāchando atītadvaya’’nti iminā chandovicitilakkhaṇena gāthāchandattā <bold>adhiṭṭhitvā dvattipariyāye</bold>ti ettha akkharadvayaṃ <pageBreak edition="Vipassana Research Institut" number="2.0328" /> adhikaṃ vuttanti daṭṭhabbaṃ. <bold>Payoge</bold>ti adhiṭṭhānapayoge. <bold>Adhiṭṭhite</bold>ti dvattipariyāyānaṃ upari adhiṭṭhāne kate.</paragraph>
    <paragraph line="107" number="87"><bold>Payoge</bold>ti siñcanasiñcāpanapayoge. <bold>Sitte</bold>ti siñcanakiriyapariyosāne.</paragraph>
    <centered line="108">Bhūtagāmavaggavaṇṇanā dutiyā.</centered>
    <paragraph line="109" number="88"> Dukkaṭaṃ phuseti yojanā. Ovadite pācitti siyāti yojanā.</paragraph>
    <paragraph line="110" number="89"> Vibhāgoyeva <pageBreak edition="Myanmar" number="2.0419" /><bold>vibhāgatā</bold>.</paragraph>
    <paragraph line="111" number="90"><bold>Aññātikāya</bold> bhikkhuniyā aññatra pārivattakā cīvaraṃ <bold>dento</bold> bhikkhu <bold>duve</bold> āpattiyo phuseti yojanā. <bold>Payoge</bold>ti dānapayoge.</paragraph>
    <paragraph line="112" number="93"> ‘‘Nāvaṃ eka’’nti padacchedo. <bold>Payoge</bold>ti abhiruhaṇapayoge. <bold>Dukkaṭādayo</bold>ti <bold>ādi</bold>-saddena abhiruḷhe pācittiyaṃ saṅgaṇhāti.</paragraph>
    <paragraph line="113" number="94"> ‘‘Duvidhaṃ āpatti’’nti padacchedo.</paragraph>
    <paragraph line="114" number="96"> Bhikkhuniyā saddhiṃ raho nisajjaṃ kappento bhikkhu payogedukkaṭādayo <bold>dvepi</bold> āpattiyo phuseti yojanā.</paragraph>
    <centered line="115">Ovādavaggavaṇṇanā tatiyā.</centered>
    <paragraph line="116" number="97"><bold>Taduttari</bold>nti tato bhuñjituṃ anuññātaekadivasato uttariṃ dutiyadivasato paṭṭhāya. <bold>Anantarassa vaggassā</bold>ti ovādavaggassa. <bold>Navamenā</bold>ti bhikkhuniyā paripācitapiṇḍapātasikkhāpadena.</paragraph>
    <paragraph line="117" number="99"><bold>Dvattipatte</bold>ti <pageBreak edition="Vipassana Research Institut" number="2.0329" /> dvattipattapūre. <bold>Taduttari</bold>nti dvattipattapūrato uttariṃ. <bold>Payoge</bold>ti paṭiggahaṇapayoge.</paragraph>
    <paragraph line="118" number="101"><bold>Abhihaṭṭhu</bold>nti abhiharitvā.</paragraph>
    <paragraph line="119" number="102"><bold>Tassā</bold>ti abhiharantassa. <bold>Piṭake</bold>ti vinayapiṭake.</paragraph>
    <paragraph line="120" number="103"><bold>Dasamepī</bold>ti ettha ‘‘dasame apī’’ti padacchedo.</paragraph>
    <centered line="121">Bhojanavaggavaṇṇanā catutthā.</centered>
    <paragraph line="122" number="104"><bold>Acelakādino</bold>ti <pageBreak edition="Myanmar" number="2.0420" /><bold>ādi</bold>-saddena ‘‘paribbājakassa vā paribbājikāya vā’’ti (pāci. 270) vutte saṅgaṇhāti. <bold>Bhojanādika</bold>nti <bold>ādi</bold>-saddena khādanīyaṃ saṅgaṇhāti. <bold>Payoge</bold>ti sahatthā dānapayoge.</paragraph>
    <paragraph line="123" number="105"><bold>Dāpetvā vā adāpetvā vā</bold> kiñci āmisaṃ. <bold>Payoge</bold>ti uyyojanapayoge. <bold>Tasmi</bold>nti tasmiṃ bhikkhumhi. Uyyojite pācitti siyāti yojanā.</paragraph>
    <paragraph line="124" number="109"><bold>Ummārātikkame</bold>ti indakhīlātikkame.</paragraph>
    <paragraph line="125" number="110"><bold>Taduttari</bold>nti tato paricchinnarattipariyantato vā paricchinnabhesajjapariyantato vā uttariṃ.</paragraph>
    <paragraph line="126" number="111"> Uyyuttaṃ dassanatthāya gacchanto dve āpattiyo phuseti yojanā.</paragraph>
    <centered line="127">Acelakavaggavaṇṇanā pañcamā.</centered>
    <paragraph line="128" number="114"><bold>Mereyya</bold>nti merayaṃ. Niruttinayena a-kārassa e-kāro, ya-kārassa ca dvittaṃ. Meraya-saddapariyāyo vā <bold>mereyya</bold>-saddo. <bold>Munī</bold>ti bhikkhu.</paragraph>
    <paragraph line="129" number="115"> ‘‘Bhikkhu <pageBreak edition="Vipassana Research Institut" number="2.0330" /> aṅgulipatodenā’’ti padacchedo. <bold>Payoge</bold>ti hāsāpanapayoge. <bold>Tassā</bold>ti hāsāpentassa.</paragraph>
    <paragraph line="130" number="116"> Gopphakā <bold>heṭṭhā</bold> udake dukkaṭaṃ. Gopphakato upari <bold>uparigopphakaṃ,</bold> udakaṃ, tasmiṃ, gopphakato adhikappamāṇe udaketi attho.</paragraph>
    <paragraph line="131" number="117"><bold>Anādariya</bold>nti <pageBreak edition="Myanmar" number="2.0421" /> puggalānādariyaṃ, dhammānādariyaṃ vā. <bold>Payoge</bold>ti anādariyavasena pavatte kāyapayoge vā vacīpayoge vā. <bold>Kate</bold> anādariye.</paragraph>
    <paragraph line="132" number="118"><bold>Payoge</bold>ti bhiṃsāpanapayoge.</paragraph>
    <paragraph line="133" number="119"><bold>Joti</bold>nti aggiṃ. <bold>Samādahitvānā</bold>ti jāletvā. <bold>‘‘Visibbento’’</bold>ti iminā phalūpacārena kāraṇaṃ vuttaṃ. Visibbanakiriyā hi samādahanakiriyāya phalanti visibbanakiriyāvohārena samādahanakiriyāva. Tasmā <bold>visibbento</bold>ti ettha samādahantoti attho. <bold>Payoge</bold>ti samādahanasamādahāpanapayoge. <bold>Visīvite</bold>ti vuttanayena samādahiteti attho.</paragraph>
    <paragraph line="134" number="120"><bold>Payoge</bold>ti cuṇṇamattikābhisaṅkharaṇādisabbapayoge. <bold>Itara</bold>nti pācittiyaṃ.</paragraph>
    <paragraph line="135" number="121"><bold>Tiṇṇaṃ dubbaṇṇakaraṇāna</bold>nti kaṃsanīlapattanīlakaddamasaṅkhātānaṃ tiṇṇaṃ dubbaṇṇakaraṇānaṃ. <bold>Ekaṃ</bold> aññataraṃ <bold>anādiya</bold> adatvā. <bold>Cīvara</bold>nti navacīvaraṃ.</paragraph>
    <paragraph line="136" number="122"> Natthi etassa uddhāranti anuddhāro, taṃ anuddhāranti vattabbe gāthābandhavasena rassattaṃ, akatapaccuddhāranti attho.</paragraph>
    <paragraph line="137" number="123"><bold>Apanidhento</bold>ti apanetvā nidhento nikkhipento. <bold>Pattādika</bold>nti <bold>ādi</bold>-saddena cīvaranisīdanasūcigharakāyabandhanānaṃ gahaṇaṃ. <bold>Payoge</bold>ti apanidhānapayoge. <bold>Tasmiṃ</bold> pattādike pañcavidhe parikkhāre. Apanihite <bold>sesā</bold> pācittiyāpatti siyāti yojanā.</paragraph>
    <centered line="138">Surāpānavaggavaṇṇanā chaṭṭhā.</centered>
    <paragraph line="139" number="124"><bold>Tapodhano</bold>ti <pageBreak edition="Myanmar" number="2.0422" /><pageBreak edition="Vipassana Research Institut" number="2.0331" /> pātimokkhasaṃvarasīlasaṅkhātaṃ tapodhanamassāti tapodhano, bhikkhu.</paragraph>
    <paragraph line="140" number="125"><bold>Tasmiṃ</bold> opāte.</paragraph>
    <paragraph line="141" number="126"><bold>Manussaviggaho</bold> manussasarīro. <bold>Tiracchānagato</bold> nāgo vā supaṇṇo vā. <bold>Tassa</bold> opātakhaṇakassa.</paragraph>
    <paragraph line="142" number="127"><bold>Paṭubuddhinā</bold>ti sabbesu ñeyyadhammesu nipunañāṇena bhagavatā.</paragraph>
    <paragraph line="143" number="128"><bold>Payoge</bold>ti paribhogatthāya gahaṇādike payoge. <bold>Tassā</bold>ti bhikkhussa.</paragraph>
    <paragraph line="144" number="129"><bold>Ukkoṭento</bold>ti uccālento yathāṭhāne ṭhātuṃ adento. <bold>Payoge</bold>ti ukkoṭanapayoge. Ukkoṭite pācittiyaṃ siyāti yojanā.</paragraph>
    <paragraph line="145" number="130"><bold>Duṭṭhullaṃ vajjaka</bold>nti saṅghādisesādike. Ekaṃ pācittiyaṃ āpattiṃ āpajjati iti dīpitanti yojanā.</paragraph>
    <paragraph line="146" number="131"><bold>Payoge</bold>ti gaṇapariyesanādipayoge. <bold>Dukkaṭaṃ patto siyā</bold> dukkaṭāpattiṃ āpanno bhaveyyāti attho. <bold>Sesā</bold>ti pācittiyāpatti upasampādite siyā. Gāthābandhavasena upasaggalopo.</paragraph>
    <paragraph line="147" number="132-3"> Jānaṃ theyyasatthena saha saṃvidhāya maggaṃ paṭipajjato ca tatheva mātugāmena saha saṃvidhāya maggaṃ paṭipajjato cāti yojanā. <bold>Payoge</bold>ti saṃvidhāya gantuṃ paṭipucchādikaraṇapayoge. <bold>Paṭipanne</bold>ti maggapaṭipanne. <bold>Anantara</bold>nti addhayojanagāmantarātikkamanānantaraṃ.</paragraph>
    <paragraph line="148" number="134"> Ñattiyā osāne dukkaṭaṃ phuseti yojanā.</paragraph>
    <paragraph line="149" number="135"><bold>Akatānudhammenā</bold>ti <pageBreak edition="Myanmar" number="2.0423" /><pageBreak edition="Vipassana Research Institut" number="2.0332" /><bold>anudhammo</bold> vuccati āpattiyā adassane vā appaṭikamme vā pāpikāya diṭṭhiyā appaṭinissagge vā dhammena vinayena satthusāsanena ukkhittakassa anulomavattaṃ disvā katvā osāraṇā, so osāraṇasaṅkhāto anudhammo yassa na kato, ayaṃ akatānudhammo nāma, tādisena bhikkhunā saddhinti attho. <bold>Sambhuñjanto</bold>ti āmisasambhogaṃ karonto bhikkhu. <bold>Payoge</bold>ti bhuñjituṃ āmisapaṭiggahaṇādipayoge. <bold>Bhutte</bold>ti sambhutte, ubhayasambhoge, tadaññatare vā kateti attho.</paragraph>
    <paragraph line="150" number="136"><bold>Upalāpento</bold>ti pattacīvarauddesaparipucchanādivasena saṅgaṇhanto. <bold>Payoge</bold>ti upalāpanapayoge.</paragraph>
    <centered line="151">Sappāṇakavaggavaṇṇanā sattamā.</centered>
    <paragraph line="152" number="137"><bold>Sahadhammika</bold>nti karaṇatthe upayogavacanaṃ, pañcahi sahadhammikehi sikkhitabbattā, tesaṃ vā santakattā ‘‘sahadhammika’’nti laddhanāmena buddhapaññattena sikkhāpadena vuccamānassāti attho. <bold>Bhaṇato</bold>ti ‘‘bhikkhussā’’ti iminā samānādhikaraṇaṃ.</paragraph>
    <paragraph line="153" number="138"><bold>Vivaṇṇento</bold>ti ‘‘kiṃ panimehi khuddānukhuddakehi sikkhāpadehi uddiṭṭhehī’’tiādinā garahanto. <bold>Payoge</bold>ti ‘‘kiṃ imehī’’tiādinā garahaṇavasena pavatte vacīpayoge. <bold>Vivaṇṇite</bold> garahite.</paragraph>
    <paragraph line="154" number="139"><bold>Mohento</bold>ti ‘‘idāneva kho ahaṃ, āvuso, jānāmī’’tiādinā attano ajānanattena āpannabhāvaṃ dīpetvā bhikkhuṃ mohento, vañcentoti attho. <bold>Mohe</bold>ti mohāropanakamme. <bold>Aropite</bold> kate.</paragraph>
    <paragraph line="155" number="140"> Bhikkhussa <pageBreak edition="Myanmar" number="2.0424" /> kupito pahāraṃ dento phuseti yojanā. <bold>Payoge</bold>ti daṇḍādānādipayoge.</paragraph>
    <paragraph line="156" number="141"><bold>Payoge</bold>ti uggiraṇapayoge. <bold>Uggirite</bold>ti uccārite.</paragraph>
    <paragraph line="157" number="142"><bold>Amūlenevā</bold>ti <pageBreak edition="Vipassana Research Institut" number="2.0333" /> diṭṭhādimūlavirahiteneva. <bold>Yoge</bold>ti okāsakārāpanādipayoge. <bold>Uddhaṃsite</bold>ti codite.</paragraph>
    <paragraph line="158" number="143"><bold>Kukkuccaṃ janayanto</bold>ti ‘‘ūnavīsativasso tvaṃ maññe upasampanno’’tiādinā kukkuccaṃ upadahanto. <bold>Yoge</bold>ti kukkuccuppādanapayoge. <bold>Uppādite</bold>ti kukkucce uppādite.</paragraph>
    <paragraph line="159" number="144"> ‘‘Tiṭṭhanto upassuti’’nti padacchedo. Sutiyā samīpaṃ <bold>upassuti,</bold> savanūpacāreti attho.</paragraph>
    <paragraph line="160" number="145"><bold>Dhammikānaṃ tu kammāna</bold>nti dhammena vinayena satthusāsanena katānaṃ apalokanādīnaṃ catunnaṃ kammānaṃ. <bold>Tato punā</bold>ti chandadānato pacchā. <bold>Khīyanadhamma</bold>nti attano adhippetabhāvavibhāvanamantanaṃ. <bold>Dve phuse dukkaṭādayo</bold>ti khīyanadhammāpajjanapayoge dukkaṭaṃ, khīyanadhamme āpanne pācittiyanti evaṃ dukkaṭādayo dve āpattiyo āpajjeyyāti attho.</paragraph>
    <paragraph line="161" number="146"><bold>Saṅghe</bold> saṅghamajjhe. <bold>Vinicchaye</bold>ti vatthuto otiṇṇavinicchaye. <bold>Niṭṭhaṃ agate</bold>ti vatthumhi avinicchite, ñattiṃ ṭhapetvā kammavācāya vā apariyositāya.</paragraph>
    <paragraph line="162" number="148"><bold>Samaggena saṅghenā</bold>ti samānasaṃvāsakena samānasīmāyaṃ ṭhitena saṅghena.</paragraph>
    <centered line="163">Sahadhammikavaggavaṇṇanā aṭṭhamā.</centered>
    <paragraph line="164" number="150"><bold>Avidito</bold><pageBreak edition="Myanmar" number="2.0425" /><bold>hutvā</bold>ti rañño aviditāgamano hutvā.</paragraph>
    <paragraph line="165" number="152"><bold>Ratana</bold>nti muttādidasavidhaṃ ratanaṃ. <bold>Payoge</bold>ti ratanaggahaṇapayoge.</paragraph>
    <paragraph line="166" number="153"><bold>Vikāle</bold>ti majjhantikātikkamato paṭṭhāya aruṇe.</paragraph>
    <paragraph line="167" number="155"><bold>Aṭṭhidantavisāṇābhinibbatta</bold>nti aṭṭhidantavisāṇamayaṃ. <bold>Payoge</bold>ti kārāpanapayoge.</paragraph>
    <paragraph line="168" number="156"> Tasmiṃ <pageBreak edition="Vipassana Research Institut" number="2.0334" /> mañcādimhi <bold>kārāpite sesā</bold> pācittiyāpatti siyāti yojanā.</paragraph>
    <centered line="169">Ratanavaggavaṇṇanā navamā.</centered>
    <centered line="170">Iti uttare līnatthapakāsaniyā</centered>
    <centered line="171">Pācittiyakathāvaṇṇanā niṭṭhitā.</centered>
    <paragraph line="172" number="159"> Catūsu pāṭidesanīyesupi avisesena ādiccabandhunā buddhena dvidhā āpatti niddiṭṭhāti yojanā.</paragraph>
    <paragraph line="173" number="160"><bold>Sabbatthā</bold>ti sabbesu catūsu.</paragraph>
    <centered line="174">Pāṭidesanīyakathāvaṇṇanā.</centered>
    <paragraph line="175" number="161"> Sekhiyakathā uttānatthāyeva.</paragraph>
    <centered line="176">Sekhiyakathāvaṇṇanā.</centered>
    <paragraph line="177" number="162"> Parivāre paṭhamaṃ dassitasoḷasavārappabhede mahāvibhaṅge ‘‘paṭhamaṃ pārājikaṃ kattha paññatta’’ntiādippabhedo (pari. 1) katthapaññattivāro <pageBreak edition="Myanmar" number="2.0426" />, ‘‘methunaṃ dhammaṃ paṭisevanto kati āpattiyo āpajjatī’’tiādippabhedo (pari. 157) katāpattivāro, ‘‘methunaṃ dhammaṃ paṭisevantassa āpattiyo catunnaṃ vipattīnaṃ kati vipattiyo bhajantī’’tiādippabhedo (pari. 182) vipattivāro, ‘‘methunaṃ dhammaṃ paṭisevantassa āpattiyo sattannaṃ āpattikkhandhānaṃ katihi āpattikkhandhehi saṅgahitā’’tiādippabhedo (pari. 182) saṅgahavāro, ‘‘methunaṃ dhammaṃ paṭisevantassa āpattiyo channaṃ āpattisamuṭṭhānānaṃ katihi samuṭṭhānehi samuṭṭhahantī’’tiādippabhedo (pari. 184) samuṭṭhānavāro, ‘‘methunaṃ dhammaṃ paṭisevantassa āpattiyo catunnaṃ adhikaraṇānaṃ katamaṃ adhikaraṇa’’ntiādippabhedo (pari. 185) adhikaraṇavāro, ‘‘methunaṃ dhammaṃ paṭisevantassa āpattiyo sattannaṃ samathānaṃ katihi samathehi sammantī’’tiādippabhedo (pari. 186) samathavāro, tadanantaro imehi sattahi vārehi misso <pageBreak edition="Vipassana Research Institut" number="2.0335" /> aṭṭhamo samuccayavāroti imesu aṭṭhasu vāresu ādibhūte katthapaññattināmadheyye appanāvāre saṅgahetabbānaṃ nidānādisattarasalakkhaṇānaṃ ubhayavibhaṅgasādhāraṇato upari vakkhamānattā taṃ vāraṃ ṭhapetvā tadanantaraṃ asādhāraṇaṃ katāpattivāraṃ sekhiyāvasānaṃ pāḷikkamānurūpaṃ dassetvā tadanantarā vipattivārādayo cha vārā ubhayavibhaṅgasādhāraṇato vakkhamānāti katvā tepi ṭhapetvā ime paccayasaddena ayojetvā dassitā aṭṭheva vārā, puna ‘‘methunaṃ dhammaṃ paṭisevanapaccayā pārājikaṃ kattha paññatta’’ntiādinā (pari. 188) paccaya-saddaṃ yojetvā dassitā apare aṭṭha vārā yojitāti tatthāpi dutiyaṃ katāpattipaccayavāraṃ iminā katāpattivārena ekaparicchedaṃ katvā dassetumāha <bold>‘‘paññattā’’</bold>tiādi. <bold>Paṭisevanapaccayā</bold>ti paṭisevanahetunā.</paragraph>
    <paragraph line="178" number="163"><bold>Allokāsappavesane</bold>ti <pageBreak edition="Myanmar" number="2.0427" /> jīvamānasarīre tiṇṇaṃ maggānaṃ aññatarasmiṃ magge allokāsappavesane. Mate akkhāyite vā <bold>pi</bold>-saddena yebhuyyaakkhāyite pavesane pavesananimittaṃ <bold>methunaṃ</bold> dhammaṃ <bold>paṭisevanto</bold> bhikkhu pārājikaṃ phuseti sambandho.</paragraph>
    <paragraph line="179" number="164"> Tathā yebhuyyakkhāyite, upaḍḍhakkhāyite ca methunaṃ dhammaṃ paṭisevanto bhikkhu thullaccayaṃ phuseti yojanā. Vaṭṭakate mukhe dukkaṭaṃ vuttanti sambandho. <bold>Jatumaṭṭhake</bold>ti bhikkhuniyā jatumaṭṭhake dinne pācitti vuttāti sambandho.</paragraph>
    <paragraph line="180" number="166"><bold>Avassutassā</bold>ti kāyasaṃsaggarāgena tintassa. <bold>Posassā</bold>ti gahaṇakiriyāsambandhe sāmivacanaṃ. <bold>Bhikkhuniyā</bold>ti attasambandhe sāmivacanaṃ. ‘‘Attano’’ti seso. Avassutena posena attano adhakkhakādigahaṇaṃ sādiyantiyā tathā avassutāya bhikkhuniyā pārājikanti yojanā.</paragraph>
    <paragraph line="181" number="167"><bold>Kāyenā</bold>ti attano kāyena. <bold>Kāya</bold>nti mātugāmassa kāyaṃ. <bold>Phusato</bold>ti kāyasaṃsaggarāgena phusato. <bold>Kāyena kāyabaddha</bold>nti etthāpi eseva nayo.</paragraph>
    <paragraph line="182" number="168"><bold>Kāyena paṭibaddhenā</bold>ti attano kāyapaṭibaddhena. <bold>Paṭibaddha</bold>nti itthiyā kāyapaṭibaddhaṃ phusantassa dukkaṭaṃ. <bold>Tassa</bold> bhikkhussa.</paragraph>
    <paragraph line="183">‘‘Mahāvibhaṅgasaṅgaho <pageBreak edition="Vipassana Research Institut" number="2.0336" /> niṭṭhito’’ti kasmā vuttaṃ, nanu soḷasavārasaṅgahe mahāvibhaṅge katāpattivāroyevettha vutto, na itare vārāti? Saccaṃ, avayave pana samudāyopacārena vuttaṃ. Sādhāraṇāsādhāraṇānaṃ mahāvibhaṅge <pageBreak edition="Myanmar" number="2.0428" /> gatānaṃ sabbāpattipabhedānaṃ dassanopacārabhūto katāpattivāro dassitoti taṃdassanena appadhānā itarepi vārā upacārato dassitā hontīti ca tathā vuttanti veditabbaṃ.</paragraph>
    <centered line="184">Iti uttare līnatthapakāsaniyā</centered>
    <centered line="185">Mahāvibhaṅgasaṅgahavaṇṇanā niṭṭhitā.</centered>
  </content>
</document>