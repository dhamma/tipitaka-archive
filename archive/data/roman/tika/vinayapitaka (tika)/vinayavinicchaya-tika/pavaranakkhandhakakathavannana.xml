<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin11t.nrf20.xml</normativeSource>
    <source>roman/tika/vinayapitaka (tika)/vinayavinicchaya-tika/pavaranakkhandhakakathavannana.xml</source>
    <script>roman</script>
    <directory>/tika/vinayapitaka (tika)/vinayavinicchaya-tika</directory>
    <basename>pavaranakkhandhakakathavannana</basename>
    <titlePath>Pavāraṇakkhandhakakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">Pavāraṇakkhandhakakathāvaṇṇanā</chapter>
    <paragraph line="2" number="2633"><bold>‘‘Pavāraṇā’’</bold>ti idaṃ ‘‘cātuddasī’’tiādīhi paccekaṃ yojetabbaṃ. Tasmiṃ tasmiṃ dine kātabbā pavāraṇā abhedopacārena tathā vuttā. <bold>Sāmaggī</bold> uposathakkhandhakakathāvaṇṇanāya vuttasarūpāva. Sāmaggipavāraṇaṃ karontehi ca paṭhamaṃ pavāraṇaṃ ṭhapetvā pāṭipadato paṭṭhāya yāva kattikacātumāsipuṇṇamā etthantare kātabbā, tato pacchā vā pure vā na vaṭṭati. <bold>Tevācī dvekavācī</bold>ti ‘‘suṇātu me, bhante…pe… tevācikaṃ pavāreyya, dvevācikaṃ pavāreyya, ekavācikaṃ pavāreyyā’’ti taṃ taṃ ñattiṃ ṭhapetvā kātabbā pavāraṇā vuccati.</paragraph>
    <paragraph line="3" number="2634"><bold>Tīṇi kammāni muñcitvā, anteneva pavāraye</bold>ti ‘‘cattārimāni, bhikkhave, pavāraṇakammāni, adhammena vaggaṃ pavāraṇakammaṃ…pe… dhammena samaggaṃ pavāraṇakamma’’nti (mahāva. 212) vatvā ‘‘tatra, bhikkhave <pageBreak edition="Myanmar" number="2.0210" />, yadidaṃ adhammena vaggaṃ pavāraṇakammaṃ, na, bhikkhave, evarūpaṃ pavāraṇakammaṃ kātabbaṃ…pe… tatra, bhikkhave, yadidaṃ dhammena samaggaṃ pavāraṇakammaṃ, evarūpaṃ, bhikkhave, pavāraṇakammaṃ kātabba’’ntiādivacanato (mahāva. 212) tīṇi <pageBreak edition="Vipassana Research Institut" number="2.0166" /> akattabbāni pavāraṇakammāni muñcitvā kātuṃ anuññātena catutthena pavāraṇakammena pavāreyyāti attho. Tassa vibhāgekadesaṃ ‘‘pañca yasmiṃ panāvāse’’tiādinā vakkhati.</paragraph>
    <paragraph line="4" number="2635"><bold>Pubbakiccaṃ samāpetvā</bold>ti –</paragraph>
    <gatha1 line="5">‘‘Sammajjanī padīpo ca, udakaṃ āsanena ca;</gatha1>
    <gathalast line="6">Pavāraṇāya etāni, ‘pubbakaraṇa’nti vuccati.</gathalast>
    <gatha1 line="7">‘‘Chandapārisuddhiutukkhānaṃ, bhikkhugaṇanā ca ovādo;</gatha1>
    <gathalast line="8">Pavāraṇāya etāni, ‘pubbakicca’nti vuccatī’’ti. –</gathalast>
    <unindented line="9">Vuttaṃ navavidhaṃ pubbakiccaṃ niṭṭhāpetvā.</unindented>
    <paragraph line="10"><bold>Pattakalle samānite</bold>ti –</paragraph>
    <gatha1 line="11">‘‘Pavāraṇā yāvatikā ca bhikkhū kammappattā,</gatha1>
    <gatha2 line="12">Sabhāgāpattiyo ca na vijjanti;</gatha2>
    <gatha3 line="13">Vajjanīyā ca puggalā tasmiṃ na honti,</gatha3>
    <gathalast line="14">‘Pattakalla’nti vuccatī’’ti. –</gathalast>
    <unindented line="15">Vutte catubbidhe pattakalle samodhānite parisamāpite.</unindented>
    <paragraph line="16"><bold>Ñattiṃ ṭhapetvā</bold>ti ‘‘suṇātu me, bhante saṅgho, ajja pavāraṇā, yadi saṅghassa pattakallaṃ, saṅgho pavāreyyā’’ti (mahāva. 210) evaṃ sabbasaṅgāhikavasena ca ‘‘tevācikaṃ pavāreyyā’’ti ca dānādikaraṇena yebhuyyena rattiyā khepitāya ca rājādiantarāye sati ca tadanurūpato ‘‘dvevācikaṃ, ekavācikaṃ, samānavassikaṃ pavāreyyā’’ti ca ñattiṃ ṭhapetvā <pageBreak edition="Myanmar" number="2.0211" />, tāsaṃ viseso <bold>aṭṭhakathāyaṃ</bold> dassitoyeva. Yathāha –</paragraph>
    <indent line="17">‘‘Evañhi <pageBreak edition="Vipassana Research Institut" number="2.0167" /> vutte tevācikañca dvevācikañca ekavācikañca pavāretuṃ vaṭṭati, samānavassikaṃ na vaṭṭati. ‘Tevācikaṃ pavāreyyā’ti vutte pana tevācikameva vaṭṭati, aññaṃ na vaṭṭati, ‘dvevācikaṃ pavāreyyā’ti vutte dvevācikañca tevācikañca vaṭṭati, ekavācikañca samānavassikañca na vaṭṭati. ‘Ekavācikaṃ pavāreyyā’ti vutte pana ekavācikadvevācikatevācikāni vaṭṭanti, samānavassikameva na vaṭṭati. ‘Samānavassika’nti vutte sabbaṃ vaṭṭatī’’ti (mahāva. aṭṭha. 210).</indent>
    <paragraph line="18"><bold>Kātabbā</bold>ti therena bhikkhunā ekaṃsaṃ uttarāsaṅgaṃ karitvā ukkuṭikaṃ nisīditvā añjaliṃ paggahetvā evamassa vacanīyo ‘‘saṅghaṃ, āvuso, pavāremi diṭṭhena vā…pe… tatiyampi āvuso, saṅghaṃ pavāremi diṭṭhena vā…pe… passanto paṭikarissāmī’’ti (mahāva. 210) vuttanayena kātabbā. Navakena bhikkhunā ekaṃsaṃ uttarāsaṅgaṃ karitvā…pe… tatiyampi, bhante, saṅghaṃ pavāremi diṭṭhena vā…pe… passanto paṭikarissāmīti (mahāva. 210) vuttanayena kātabbā.</paragraph>
    <paragraph line="19" number="2636"> Theresu pavārentesu yo pana navo, so sayaṃ yāva pavāreti, tāva ukkuṭikaṃ nisīdeyyāti yojanā.</paragraph>
    <paragraph line="20" number="2637"> Cattāro vā tayopi vā <bold>ekāvāse</bold> ekasīmāyaṃ vasanti ce, <bold>ñattiṃ vatvā</bold> ‘‘suṇantu me, āyasmanto, ajja pavāraṇā, yadāyasmantānaṃ pattakallaṃ, mayaṃ aññamaññaṃ pavāreyyāmā’’ti (mahāva. 216) gaṇañattiṃ ṭhapetvā pavāreyyunti yojanā.</paragraph>
    <paragraph line="21"><bold>Pavāreyyu</bold>nti <pageBreak edition="Myanmar" number="2.0212" /> ettha therena bhikkhunā ekaṃsaṃ uttarāsaṅgaṃ katvā ukkuṭikaṃ nisīditvā añjaliṃ paggahetvā te tayo vā dve vā bhikkhū evamassu vacanīyā ‘‘ahaṃ, āvuso, āyasmante pavāremi diṭṭhena vā sutena vā parisaṅkāya vā, vadantu maṃ āyasmanto anukampaṃ upādāya, passanto paṭikarissāmi. Dutiyampi…pe… tatiyampi ahaṃ, āvuso, āyasmante pavāremi diṭṭhena vā sutena vā parisaṅkāya vā, vadantu maṃ āyasmanto anukampaṃ upādāya, passanto paṭikarissāmī’’ti (mahāva. 216) pavāretabbaṃ. Navenapi ‘‘ahaṃ, bhante, āyasmante pavāremi diṭṭhena vā sutena vā parisaṅkāya vā, vadantu maṃ āyasmanto anukampaṃ upādāya <pageBreak edition="Vipassana Research Institut" number="2.0168" />, passanto paṭikarissāmi. Dutiyampi…pe… tatiyampi ahaṃ, bhante, āyasmante pavāremi diṭṭhena vā sutena vā parisaṅkāya vā, vadantu maṃ āyasmanto anukampaṃ upādāya, passanto paṭikarissāmī’’ti pavāretabbaṃ.</paragraph>
    <paragraph line="22" number="2638"><bold>Aññamaññaṃ pavāreyyuṃ, vinā ñattiṃ duve janā</bold>. Tesu therena ‘‘ahaṃ, āvuso, āyasmantaṃ pavāremi diṭṭhena vā sutena vā parisaṅkāya vā, vadatu maṃ āyasmā anukampaṃ upādāya, passanto paṭikarissāmi. Dutiyampi…pe… tatiyampi ahaṃ, āvuso, āyasmantaṃ pavāremi…pe… paṭikarissāmī’’ti (mahāva. 217) pavāretabbaṃ. Navenapi ‘‘ahaṃ, bhante, āyasmantaṃ pavāremi…pe… vadatu maṃ āyasmā anukampaṃ upādāya, passanto paṭikarissāmi. Dutiyampi…pe… tatiyampi ahaṃ, bhante, āyasmantaṃ pavāremi…pe… paṭikarissāmī’’ti pavāretabbaṃ.</paragraph>
    <paragraph line="23"><bold>Adhiṭṭheyyā</bold>ti pubbakiccaṃ samāpetvā ‘‘ajja me pavāraṇā cātuddasī’’ti vā ‘‘pannarasī’’ti vā vatvā ‘‘adhiṭṭhāmī’’ti adhiṭṭheyya <pageBreak edition="Myanmar" number="2.0213" />. Yathāha ‘‘ajja me pavāraṇāti ettha sace cātuddasikā hoti, ‘ajja me pavāraṇā cātuddasī’ti, sace pannarasikā, ‘ajja me pavāraṇā pannarasī’ti evaṃ adhiṭṭhātabba’’nti (mahāva. aṭṭha. 218), iminā sabbasaṅgāhādiñattīsu ca tasmiṃ tasmiṃ divase so so vohāro kātabboti dīpitameva.</paragraph>
    <paragraph line="24"><bold>Sesā saṅghapavāraṇā</bold>ti pañcahi, atirekehi vā bhikkhūhi kattabbā pavāraṇā saṅghapavāraṇā.</paragraph>
    <paragraph line="25" number="2639"><bold>Pavārite</bold>ti paṭhamapavāraṇāya pavārite. <bold>Anāgato</bold>ti kenaci antarāyena purimikāya ca pacchimikāya ca vassūpanāyikāya vassaṃ anupagato. <bold>Avuttho</bold>ti pacchimikāya upagato. Vuttañhi <bold>khuddasikkhāvaṇṇanāya</bold> ‘‘avutthoti pacchimikāya upagato apariniṭṭhitattā ‘avuttho’ti vuccatī’’ti. Pārisuddhiuposathaṃ kareyyāti yojanā. Ettha ‘‘tesaṃ santike’’ti seso.</paragraph>
    <paragraph line="26" number="2640-1"> Yasmiṃ <pageBreak edition="Vipassana Research Institut" number="2.0169" /> panāvāse pañca vā cattāro vā tayo vā samaṇā vasanti, te tattha ekekassa pavāraṇaṃ haritvāna sace aññamaññaṃ pavārenti, āpatti dukkaṭanti yojanā.</paragraph>
    <paragraph line="27"><bold>Sesa</bold>nti ‘‘adhammena samagga’’ntiādikaṃ vinicchayaṃ. <bold>Idhā</bold>ti imasmiṃ pavāraṇādhikāre. <bold>Budho</bold>ti vinayadharo. <bold>Uposathe vuttanayenā</bold>ti uposathavinicchaye vuttakkamena. <bold>Naye</bold>ti jāneyya.</paragraph>
    <paragraph line="28" number="2642"><bold>Sampādetattano suci</bold>nti attano uposathaṃ sampādeti. <bold>Sabbaṃ sādhetī</bold>ti uposathādisabbaṃ kammaṃ nipphādeti. <bold>Nattano</bold>ti attano uposathaṃ na nipphādeti.</paragraph>
    <paragraph line="29" number="2643"><bold>Tasmā</bold>ti <pageBreak edition="Myanmar" number="2.0214" /> yasmā attano suciṃ na sādheti, tasmā. <bold>Ubhinna</bold>nti attano ca saṅghassa ca. <bold>Kiccasiddhatthamevidhā</bold>ti uposathādikammanippajjanatthaṃ idha imasmiṃ uposathakammādipakaraṇe. <bold>Pārisuddhipī</bold>ti ettha <bold>pi</bold>-saddena pavāraṇā saṅgahitā. Teneva vakkhati ‘‘chandaṃ vā pārisuddhiṃ vā, gahetvā vā pavāraṇa’’nti.</paragraph>
    <paragraph line="30">Chandapārisuddhipavāraṇaṃ dentena sace sāpattiko hoti, āpattiṃ desetvā ekaṃsaṃ uttarāsaṅgaṃ katvā ukkuṭikaṃ nisīditvā añjaliṃ paggahetvā chandādihārako bhikkhu vattabbo ‘‘chandaṃ dammi, chandaṃ me hara, chandaṃ me ārocehī’’ti (mahāva. 165), ‘‘pārisuddhiṃ dammi, pārisuddhiṃ me hara, pārisuddhiṃ me ārocehī’’ti (mahāva. 164), ‘‘pavāraṇaṃ dammi, pavāraṇaṃ me hara, pavāraṇaṃ me ārocehi, mamatthāya pavārehī’’ti (mahāva. 213).</paragraph>
    <paragraph line="31" number="2644"> ‘‘Chando ekenā’’ti padacchedo. Ekena bahūnampi chando hātabbo, tathā pārisuddhi hātabbā. <bold>Pi</bold>-saddena pavāraṇā hātabbāti yojanā. <bold>Paramparāhaṭo chando</bold>ti bahūnaṃ vā ekassa vā chandādihārakassa hatthato antarā aññena gahitā chandapārisuddhipavāraṇā. <bold>Visuddhiyā na gacchati</bold> anavajjabhāvāya na pāpuṇāti biḷālasaṅkhalikachandādīnaṃ saṅghamajjhaṃ agamanena vaggabhāvakaraṇato.</paragraph>
    <paragraph line="32">Ettha ca yathā biḷālasaṅkhalikāya paṭhamavalayaṃ dutiyavalayaṃ pāpuṇāti, na tatiyaṃ, evamimepi chandādayo dāyakena yassa dinnā, tato aññattha na gacchatīti biḷālasaṅkhalikāsadisattā <pageBreak edition="Vipassana Research Institut" number="2.0170" /> ‘‘biḷālasaṅkhalikā’’ti vuttā. Biḷālasaṅkhalikāggahaṇañcettha yāsaṃ kāsañci saṅkhalikānaṃ upalakkhaṇamattanti daṭṭhabbaṃ.</paragraph>
    <paragraph line="33" number="2645-6"> Chandaṃ <pageBreak edition="Myanmar" number="2.0215" /> vā pārisuddhiṃ vā pavāraṇaṃ vā gahetvā chandādihārako saṅghamappatvā sace sāmaṇerādibhāvaṃ paṭijāneyya vā vibbhameyya vā mareyya vā, taṃ sabbaṃ chandādibhāvaṃ nāhaṭaṃ hoti, saṅghaṃ patvā <bold>evaṃ siyā</bold> sāmaṇerādibhāvaṃ paṭijānanto, vibbhanto, kālakato vā bhaveyya, taṃ sabbaṃ <bold>haṭaṃ</bold> ānītaṃ hotīti yojanā.</paragraph>
    <paragraph line="34">Tattha <bold>sāmaṇerādibhāvaṃ vā paṭijāneyyā</bold>ti ‘‘ahaṃ sāmaṇero’’tiādinā bhūtaṃ sāmaṇerādibhāvaṃ katheyya, pacchā sāmaṇerabhūmiyaṃ patiṭṭhaheyyāti attho. <bold>Ādi</bold>-saddena antimavatthuṃ ajjhāpanno gahito.</paragraph>
    <paragraph line="35" number="2647"><bold>Saṅghaṃ patvā</bold>ti antamaso taṃtaṃkammappattassa catuvaggādisaṅghassa hatthapāsaṃ patvāti attho. <bold>Pamatto</bold>ti pamādaṃ satisammosaṃ patto. <bold>Sutto</bold>ti niddūpagato. <bold>Khittacittako</bold>ti yakkhādīhi vikkhepamāpāditacitto. <bold>Nārocetī</bold>ti attano chandādīnaṃ āhaṭabhāvaṃ ekassāpi bhikkhuno na katheti. <bold>Sañciccā</bold>ti sañcetetvā jānantoyeva anādariyo nāroceti, dukkaṭaṃ hoti.</paragraph>
    <paragraph line="36" number="2648"><bold>Ye te</bold>ti ye te bhikkhū therā vā navā vā majjhimā vā. <bold>Vipassanā</bold>ti sahacariyena samathopi gayhati. Samathavipassanā ca idha taruṇāyeva adhippetā, tasmā <bold>vipassanāyuttā</bold>ti ettha taruṇāhi samathavipassanāhi samannāgatāti attho. <bold>Rattindiva</bold>nti accantasaṃyoge upayogavacanaṃ. <bold>Atanditā</bold>ti analasā.</paragraph>
    <paragraph line="37">‘‘Rattindiva’’nti ettha <bold>ratti</bold>-saddena rattiyāyeva gahaṇaṃ, udāhu ekadesassāti āha <bold>‘‘pubbarattāpararatta’’</bold>nti. Pubbā ca sā ratti cāti <bold>pubbaratti,</bold> paṭhamayāmo, aparā ca <pageBreak edition="Myanmar" number="2.0216" /> sā ratti cāti <bold>apararatti,</bold> pacchimayāmo, pubbaratti ca apararatti cāti samāhāradvande samāsante a-kārapaccayaṃ katvā <bold>‘‘pubbarattāpararatta’’</bold>nti vuttaṃ. Idhāpi accantasaṃyoge upayogavacanaṃ. Majjhimayāme kāyadarathavūpasamanatthāya supanaṃ anuññātanti taṃ vajjetvā purimapacchimayāmesu nirantarabhāvanānuyogo kātabboti dassanatthameva vuttaṃ. Vipassanā parāyanā samathavipassanāva paraṃ <pageBreak edition="Vipassana Research Institut" number="2.0171" /> ayanaṃ patiṭṭhā etesanti <bold>vipassanāparāyanā,</bold> samathavipassanāya yuttapayuttā hontīti vuttaṃ hoti.</paragraph>
    <paragraph line="38" number="2649"> Laddho phāsuvihāro yehi te <bold>laddhaphāsuvihārā,</bold> tesaṃ. <bold>Phāsuvihāro</bold>ti ca sukhavihārassa mūlakāraṇattā taruṇā samathavipassanā adhippetā, paṭiladdhataruṇasamathavipassanānanti attho. <bold>Siyā na parihāniti</bold> parihāni nāma evaṃ kate na bhaveyya.</paragraph>
    <paragraph line="39"><bold>Kattikamāsake</bold>ti cīvaramāsasaṅkhāte kattikamāse pavāraṇāya saṅgaho vuttoti yojanā. Gāthābandhavasena <bold>‘‘saṅgāho’’</bold>ti dīgho kato, pavāraṇāsaṅgaho vuttoti attho. Yathāha –</paragraph>
    <indent line="40">‘‘Pavāraṇāsaṅgaho ca nāmāyaṃ vissaṭṭhakammaṭṭhānānaṃ thāmagatasamathavipassanānaṃ sotāpannādīnañca na dātabbo. Taruṇasamathavipassanālābhino pana sabbe vā hontu, upaḍḍhā vā, ekapuggalo vā, ekassapi vasena dātabboyeva. Dinne pavāraṇāsaṅgahe antovasse parihārova hoti, āgantukā tesaṃ senāsanaṃ gahetuṃ na labhanti. Tehipi chinnavassehi na bhavitabbaṃ, pavāretvā pana antarāpi cārikaṃ pakkamituṃ labhantī’’ti (mahāva. aṭṭha. 241).</indent>
    <paragraph line="41">Pavāraṇāsaṅgahassa <pageBreak edition="Myanmar" number="2.0217" /> dānappakāro pana <bold>pāḷito</bold> gahetabbo.</paragraph>
    <centered line="42">Pavāraṇakkhandhakakathāvaṇṇanā.</centered>
  </content>
</document>