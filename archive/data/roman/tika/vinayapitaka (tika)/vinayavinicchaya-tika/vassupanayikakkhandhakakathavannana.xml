<?xml version="1.0"?>
<document>
<metadata>
<normativeSource>http://tipitaka.org/romn/cscd/vin11t.nrf19.xml</normativeSource>
<archivePath>roman/tika/vinayapitaka (tika)/vinayavinicchaya-tika/vassupanayikakkhandhakakathavannana.xml</archivePath>
<titlePath>Vassūpanāyikakkhandhakakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">Vassūpanāyikakkhandhakakathāvaṇṇanā</chapter>
<paragraph line="2" number="2608"> Vassūpanāyikā vuttāti seso. <bold>Pacchimā cā</bold>ti ettha <bold>iti</bold>-saddo nidassane. <bold>Vassūpanāyikā</bold>ti vassūpagamanā. Ālayo, vacībhedo vā kātabbo upagacchatāti iminā vassūpagamanappakāro dassito. Upagacchatā ālayo kattabbo, vacībhedo vā kattabboti sambandho. Upagacchantena ca senāsane asati ‘‘idha vassaṃ vasissāmī’’ti cittuppādamattaṃ vā kātabbaṃ, senāsane sati ‘‘imasmiṃ vihāre imaṃ temāsaṃ vassaṃ upemī’’ti ca ‘‘idha vassaṃ upemī’’ti ca vacībhedo vā kātabboti attho.</paragraph>
<paragraph line="3" number="2609"> Jānaṃ vassūpagamanaṃ anupagacchato vāpīti yojanā. <bold>Temāsa</bold>nti ettha ‘‘purimaṃ vā pacchimaṃ vā’’ti seso. <bold>Carantassāpī</bold>ti ettha ‘‘cārika’’nti seso. Purimaṃ vā <bold>temāsaṃ</bold> pacchimaṃ vā <bold>temāsaṃ</bold> avasitvāva cārikaṃ carantassāpi dukkaṭanti yojanā. <bold>Temāsa</bold>nti accantasaṃyoge upayogavacanaṃ. Yathāha – ‘‘na, bhikkhave, vassaṃ upagantvā purimaṃ vā temāsaṃ pacchimaṃ vā temāsaṃ avasitvā cārikā pakkamitabbā, yo pakkameyya, āpatti dukkaṭassā’’ti (mahāva. 185).</paragraph>
<paragraph line="4" number="2610"><bold>Rukkhassa</bold><pageBreak edition="V" number="2.0159" /><bold>susire</bold>ti ettha ‘‘suddhe’’ti seso. Yathāha – ‘‘rukkhasusireti ettha suddhe rukkhasusireyeva na vaṭṭati, mahantassa pana rukkhasusirassa anto padaracchadanaṃ kuṭikaṃ <pageBreak edition="M" number="2.0201" /> katvā pavisanadvāraṃ yojetvā upagantuṃ vaṭṭatī’’ti. <bold>‘‘Rukkhassa susire’’</bold>ti iminā rukkhekadeso viṭapopi saṅgahito, sopi suddhova na vaṭṭati. Yathāha – ‘‘rukkhaviṭabhiyāti etthāpi suddhe viṭapamatte na vaṭṭati, mahāviṭape pana aṭṭakaṃ bandhitvā tattha padaracchadanaṃ kuṭikaṃ katvā upagantuṃ vaṭṭatī’’ti (mahāva. aṭṭha. 203).</paragraph>
<paragraph line="5">‘‘Chatteti etthāpi catūsu thambhesu chattaṃ ṭhapetvā āvaraṇaṃ katvā dvāraṃ yojetvā upagantuṃ vaṭṭati, chattakuṭikā nāmesā hoti. <bold>Cāṭiyā</bold>ti etthāpi mahantena kapallena chatte vuttanayena kuṭiṃ katvāva upagantuṃ vaṭṭatī’’ti <bold>aṭṭhakathā</bold>vacanato evamakatāsu suddhachattacāṭīsu nivāraṇaṃ veditabbaṃ. <bold>Chavakuṭī</bold>ti ṭaṅkitamañcādayo vuttā. Yathāha – ‘‘chavakuṭikā nāma ṭaṅkitamañcādibhedā kuṭi, tattha upagantuṃ <bold>na</bold> vaṭṭatī’’ti (mahāva. aṭṭha. 203).</paragraph>
<paragraph line="6">Susāne pana aññaṃ kuṭikaṃ katvā upagantuṃ vaṭṭati. ‘‘Chavasarīraṃ jhāpetvā chārikāya, aṭṭhikānañca atthāya kuṭikā karīyatī’’ti <bold>andhakaṭṭhakathāyaṃ</bold> chavakuṭi vuttā. ‘‘Ṭaṅkitamañcoti kasikuṭikāpāsāṇagharanti likhita’’nti (vajira. ṭī. mahāvagga 203) <bold>vajirabuddhitthero</bold>. Catunnaṃ pāsāṇānaṃ upari pāsāṇaṃ attharitvā kato gehopi <bold>‘‘ṭaṅkitamañco’’</bold>ti vuccati. Dīghe mañcapāde majjhe vijjhitvā aṭaniyo pavesetvā mañcaṃ karontīti tassa idaṃ upari, idaṃ heṭṭhāti natthi, parivattetvā atthatopi tādisova hoti, taṃ susāne, devaṭṭhāne ca ṭhapenti, ayampi <bold>ṭaṅkitamañco</bold> nāma.</paragraph>
<paragraph line="7" number="2611"> ‘‘Sati paccayavekalle, sarīrāphāsutāya vā’’ti avasesantarāyānaṃ vakkhamānattā <bold>‘‘antarāyo’’</bold>ti iminā rājantarāyādi dasavidho gahetabbo.</paragraph>
<paragraph line="8" number="2612-4"> ‘‘Anujānāmi <pageBreak edition="M" number="2.0202" />, bhikkhave, sattannaṃ sattāhakaraṇīyena appahitepi gantuṃ, pageva pahite bhikkhussa bhikkhuniyā sikkhamānāya sāmaṇerassa sāmaṇeriyā mātuyā ca pitussa cā’’ti (mahāva. 198) vuttanayaṃ dassetumāha <bold>‘‘mātāpitūna’’</bold>ntiādi.</paragraph>
<paragraph line="9">Mātāpitūnaṃ <pageBreak edition="V" number="2.0160" /> dassanatthaṃ, pañcannaṃ sahadhammikānaṃ dassanatthaṃ vā nesaṃ atthe sati vā nesaṃ antare gilānaṃ daṭṭhuṃ vā tadupaṭṭhākānaṃ bhattādiṃ pariyesanatthaṃ vā nesaṃ bhattādiṃ pariyesanatthaṃ vā tathā nesaṃ pañcannaṃ sahadhammikānaṃ aññataraṃ <bold>anabhirataṃ</bold> ukkaṇṭhitaṃ ahaṃ gantvā vūpakāsessaṃ vā vūpakāsāpessāmi vā dhammakathamassa karissāmīti vā <bold>tassa</bold> pañcannaṃ sahadhammikānaṃ aññatarassa <bold>uṭṭhitaṃ</bold> uppannaṃ diṭṭhiṃ vivecessāmi vā vivecāpessāmi vā dhammakathamassa karissāmīti vā tathā uppannaṃ kukkuccaṃ vinodessāmīti vā vinodāpessāmīti vā dhammakathamassa karissāmīti vā evaṃ vinayaññunā bhikkhunā sattāhakiccena apesitepi gantabbaṃ, pageva pahiteti yojanā.</paragraph>
<paragraph line="10"><bold>Bhattādī</bold>ti ettha <bold>ādi</bold>-saddena bhesajjapariyesanādiṃ saṅgaṇhāti. Yathāha – ‘‘gilānabhattaṃ vā pariyesissāmi, gilānupaṭṭhākabhattaṃ vā pariyesissāmi, gilānabhesajjaṃ vā pariyesissāmi, pucchissāmi vā upaṭṭhahissāmi vā’’ti. <bold>Vūpakāsessa</bold>nti yattha anabhirati uppannā, tato aññattha gahetvā gamissāmīti attho.</paragraph>
<paragraph line="11"><bold>Vinodessāmahanti vā</bold>ti ettha <bold>vā</bold>-saddena ‘‘idha pana, bhikkhave, bhikkhu garudhammaṃ ajjhāpanno hoti parivāsāraho, so ce bhikkhūnaṃ santike dūtaṃ pahiṇeyya ‘ahañhi garudhammaṃ ajjhāpanno parivāsāraho, āgacchantu bhikkhū, icchāmi <pageBreak edition="M" number="2.0203" /> bhikkhūnaṃ āgata’nti. Gantabbaṃ, bhikkhave, sattāhakaraṇīyena appahitepi, pageva pahite ‘parivāsadānaṃ ussukkaṃ karissāmi vā anussāvessāmi vā gaṇapūrako vā bhavissāmī’’tiādinayaṃ (mahāva. 193) saṅgaṇhāti. Evaṃ sattāhakiccena gacchantena antoupacārasīmāya ṭhiteneva ‘‘antosattāhe āgacchissāmī’’ti ābhogaṃ katvā gantabbaṃ. Sace ābhogaṃ akatvā upacārasīmaṃ atikkamati, chinnavasso hotīti vadanti.</paragraph>
<paragraph line="12" number="2615"> ‘‘Ayaṃ panettha pāḷimuttakaratticchedavinicchayo’’ti <bold>aṭṭhakathā</bold>gataṃ ratticchedavinicchayaṃ dassetumāha <bold>‘‘vassaṃ upagatenetthā’’</bold>tiādi. <bold>Etthā</bold>ti imasmiṃ sattāhakiccādhikāre. Ayaṃ pāḷimuttakavinicchayo daṭṭhabboti attho.</paragraph>
<paragraph line="13" number="2616"><bold>‘‘Asukaṃ nāma divasa’’</bold>ntiādinā nimantanākāraṃ vakkhati. <bold>Pubba</bold>nti paṭhamaṃ. <bold>Vaṭṭatī</bold>ti <pageBreak edition="V" number="2.0161" /> sattāhakiccena gantuṃ vaṭṭati. Yathāha – ‘‘sace ekasmiṃ mahāvāse paṭhamaṃyeva katikā katā hoti ‘asukadivasaṃ nāma sannipatitabba’nti, nimantitoyeva nāma hoti, gantuṃ vaṭṭatī’’ti (mahāva. aṭṭha. 199). ‘‘Upāsakehi ‘imasmiṃ nāma divase dānādīni karoma, sabbe eva sannipatantū’ti katikāyapi katāya gantuṃ vaṭṭati, nimantitoyeva nāma hotī’’ti keci.</paragraph>
<paragraph line="14" number="2617"><bold>Bhaṇḍaka</bold>nti attano cīvarabhaṇḍaṃ. <bold>Na vaṭṭatī</bold>ti sattāhakiccena gantuṃ na vaṭṭati. <bold>Pahiṇantī</bold>ti cīvaradhovanādikammena pahiṇanti. Ācariyupajjhāyānaṃ āṇattiyena kenaci anavajjakiccena sattāhakaraṇīyena gantuṃ vaṭṭatīti imināva dīpitaṃ hoti.</paragraph>
<paragraph line="15" number="2618"><bold>Uddesādīnamatthāyā</bold>ti <pageBreak edition="M" number="2.0204" /> pāḷivācanāni sandhāya. <bold>Ādi</bold>-saddena paripucchādiṃ saṅgaṇhāti. <bold>Garūna</bold>nti agilānānampi ācariyupajjhāyānaṃ. <bold>Gantuṃ labhatī</bold>ti sattāhakaraṇīyena gantuṃ labhati. <bold>Puggalo</bold>ti pakaraṇato bhikkhuṃyeva gaṇhāti.</paragraph>
<paragraph line="16" number="2619"><bold>Ācariyo</bold>ti nidassanamattaṃ, upajjhāyena nivāritepi eseva nayo. ‘‘Sace pana naṃ ācariyo ‘ajja mā gacchā’ti vadati, vaṭṭatī’’ti (mahāva. aṭṭha. 199) <bold>aṭṭhakathā</bold>nayaṃ dassetumāha <bold>‘‘ratticchede anāpatti, hotīti paridīpitā’’</bold>ti. <bold>Ratticchede</bold>ti vassacchedanimittaṃ. ‘‘Ratticchede’’ti sabbattha vassacchedoti sanniṭṭhānaṃ katvā vadanti, evaṃ sattāhakaraṇīyena gataṃ naṃ antosattāheyeva puna āgacchantaṃ sace ācariyo vā upajjhāyo vā ‘‘ajja mā gacchā’’ti vadati, sattāhātikkamepi anāpattīti adhippāyo, vassacchedo pana hotiyevāti daṭṭhabbaṃ sattāhassa bahiddhā vītināmitattā.</paragraph>
<paragraph line="17" number="2620"><bold>Yassa kassaci ñātissā</bold>ti mātāpitūhi aññassa ñātijanassa. <bold>‘‘Gacchato dassanatthāyā’’</bold>ti iminā sesañātikehi ‘‘mayaṃ gilānā bhadantānaṃ āgamanaṃ icchāmā’’ti ca ‘‘upaṭṭhākakulehi dānaṃ dassāma, dhammaṃ sossāma, bhikkhūnaṃ dassanaṃ icchāmā’’ti ca evaṃ kattabbaṃ niddisitvā dūte vā pesite sattāhakaraṇīyena gacchato ratticchedo ca dukkaṭañca na hotīti vuttaṃ hoti. Yathāha ‘‘idha pana, bhikkhave, bhikkhussa ñātako gilāno hoti…pe… gantabbaṃ, bhikkhave, sattāhakaraṇīyena pahite, na tveva appahite’’ti (mahāva. 199) ca <pageBreak edition="V" number="2.0162" /> ‘‘idha pana, bhikkhave, upāsakena saṅghaṃ uddissa vihāro kārāpito hoti…pe… icchāmi dānañca <pageBreak edition="M" number="2.0205" /> dātuṃ dhammañca sotuṃ bhikkhū ca passitunti. Gantabbaṃ, bhikkhave, sattāhakaraṇīyena pahite, na tveva appahite’’ti (mahāva. 188) ca.</paragraph>
<paragraph line="18" number="2621"> ‘‘Ahaṃ gāmakaṃ gantvā ajjeva āgamissāmī’’ti <bold>āgacchaṃ</bold> āgacchanto sace pāpuṇituṃ na sakkoteva, vaṭṭatīti yojanā. <bold>Vaṭṭatī</bold>ti ettha ‘‘ajjeva āgamissāmī’’ti gantvā āgacchantassa antarāmagge sace aruṇuggamanaṃ hoti, vassacchedopi na hoti, ratticchedadukkaṭañca natthīti adhippāyo.</paragraph>
<paragraph line="19" number="2622"><bold>Vaje</bold>ti (mahāva. aṭṭha. 203) gopālakānaṃ nivāsanaṭṭhāne. <bold>Satthe</bold>ti jaṅghasatthasakaṭasatthānaṃ sanniviṭṭhokāse. <bold>Tīsu ṭhānesu bhikkhuno, vassacchede anāpattī</bold>ti tehi saddhiṃ gacchantasseva natthi āpatti, tehi viyuñjitvā gamane pana āpattiyeva, pavāretuñca na labhati.</paragraph>
<paragraph line="20">Vajādīsu vassaṃ upagacchantena vassūpanāyikadivase tena bhikkhunā upāsakā vattabbā ‘‘kuṭikā laddhuṃ vaṭṭatī’’ti. Sace karitvā denti, tattha pavisitvā ‘‘idha vassaṃ upemī’’ti tikkhattuṃ vattabbaṃ. No ce denti, sālāsaṅkhepena ṭhitasakaṭassa heṭṭhā upagantabbaṃ. Tampi alabhantena ālayo kātabbo. Satthe pana kuṭikādīnaṃ abhāve ‘‘idha vassaṃ upemī’’ti vacībhedaṃ katvā upagantuṃ na vaṭṭati, ālayakaraṇamattameva vaṭṭati. <bold>Ālayo</bold> nāma ‘‘idha vassaṃ vasissāmī’’ti cittuppādamattaṃ.</paragraph>
<paragraph line="21">Sace maggappaṭipanneyeva satthe pavāraṇadivaso hoti, tattheva pavāretabbaṃ. Atha sattho antovasseyeva bhikkhunā patthitaṭṭhānaṃ patvā atikkamati. Patthitaṭṭhāne <pageBreak edition="M" number="2.0206" /> vasitvā tattha bhikkhūhi saddhiṃ pavāretabbaṃ. Athāpi sattho antovasseyeva antarā ekasmiṃ gāme tiṭṭhati vā vippakirati vā, tasmiṃyeva gāme bhikkhūhi saddhiṃ vasitvā pavāretabbaṃ, appavāretvā tato paraṃ gantuṃ na vaṭṭati.</paragraph>
<paragraph line="22">Nāvāya vassaṃ upagacchantenāpi kuṭiyaṃyeva upagantabbaṃ. Pariyesitvā alabhante ālayo kātabbo <pageBreak edition="V" number="2.0163" />. Sace antotemāsaṃ nāvā samuddeyeva hoti, tattheva pavāretabbaṃ. Atha nāvā kūlaṃ labhati, sayañca parato gantukāmo hoti, gantuṃ na vaṭṭati. Nāvāya laddhagāmeyeva vasitvā bhikkhūhi saddhiṃ pavāretabbaṃ. Sacepi nāvā anutīrameva aññattha gacchati, bhikkhu ca paṭhamaṃ laddhagāmeyeva vasitukāmo, nāvā gacchatu, bhikkhunā tattheva vasitvā bhikkhūhi saddhiṃ pavāretabbaṃ.</paragraph>
<paragraph line="23">Iti vaje, satthe, nāvāyanti tīsu ṭhānesu natthi vassacchede āpatti, pavāretuñca labhati.</paragraph>
<paragraph line="24" number="2623"><bold>Sati paccayavekalle</bold>ti piṇḍapātādīnaṃ paccayānaṃ ūnatte sati. <bold>Sarīrāphāsutāya vā</bold>ti sarīrassa aphāsutāya ābādhe vā sati. <bold>Vassaṃ chetvāpi pakkame</bold>ti vassacchedaṃ katvāpi yathāphāsukaṭṭhānaṃ gaccheyya. <bold>Api</bold>-saddena vassaṃ achetvā vassacchedakāraṇe sati sattāhakaraṇīyena gantumpi vaṭṭatīti dīpeti.</paragraph>
<paragraph line="25" number="2624"><bold>Yena kenantarāyenā</bold>ti rājantarāyādīsu yena kenaci antarāyena. <bold>Yo</bold> bhikkhu vassaṃ nopagato, tenāpi chinnavassena vāpi <bold>dutiyā</bold> vassūpanāyikā upagantabbāti yojanā.</paragraph>
<paragraph line="26" number="2625-6"><bold>Sattāha</bold>nti <pageBreak edition="M" number="2.0207" /> accantasaṃyoge upayogavacanaṃ. <bold>‘‘Vītināmetī’’</bold>ti iminā sambandho. Upagantvāpi vā bahiddhā eva sattāhaṃ vītināmeti ce. Yo gacchati, yo ca vītināmeti, <bold>tassa bhikkhussa. Purimāpi na vijjatī</bold>ti anupagatattā, chinnavassattā ca purimāpi vassūpanāyikā na vijjati na labhati. Imesaṃ dvinnaṃ yathākkamaṃ upacārātikkame, sattāhātikkame ca āpatti veditabbā.</paragraph>
<paragraph line="27"><bold>Paṭissave ca bhikkhussa, hoti āpatti dukkaṭa</bold>nti ‘‘idha vassaṃ vasathā’’ti vutte ‘‘sādhū’’ti paṭissuṇitvā tassa visaṃvāde asaccāpane āpatti hoti. Katamāti āha <bold>‘‘dukkaṭa’’</bold>nti. Na kevalaṃ etasseva visaṃvāde āpatti hoti, atha kho itaresampi paṭissavānaṃ visaṃvāde āpatti veditabbā. Yathāha – ‘‘paṭissave ca āpatti dukkaṭassāti ettha na kevalaṃ ‘imaṃ temāsaṃ idha vassaṃ vasathā’ti etasseva paṭissavassa visaṃvāde āpatti, ‘imaṃ <pageBreak edition="V" number="2.0164" /> temāsaṃ bhikkhaṃ gaṇhatha, ubhopi mayaṃ idha vassaṃ vasissāma, ekatova uddisāpessāmā’ti evamādināpi tassa tassa paṭissavassa visaṃvāde dukkaṭa’’nti (mahāva. aṭṭha. 207). Tañca kho paṭissavakāle suddhacittassa pacchā visaṃvādanapaccayā hoti. Paṭhamaṃ asuddhacittassa pana paṭissave pācittiyaṃ, visaṃvādena dukkaṭanti pācittiyena saddhiṃ dukkaṭaṃ yujjati.</paragraph>
<paragraph line="28" number="2627"> ‘‘Vassaṃ upagantvā pana aruṇaṃ anuṭṭhāpetvā tadaheva sattāhakaraṇīyena pakkamantassāpi antosattāhe nivattantassa anāpattī’’ti (mahāva. aṭṭha. 207) <bold>aṭṭhakathā</bold>vacanato, ‘‘ko vādo vasitvā bahi gacchato’’ti vakkhamānattā <pageBreak edition="M" number="2.0208" /> ca <bold>‘‘nuṭṭhāpetvā panāruṇa’’</bold>nti pāṭho gahetabbo. Katthaci potthakesu ‘‘uṭṭhāpetvā panāruṇa’’nti pāṭho dissati, so na gahetabbo.</paragraph>
<paragraph line="29" number="2628"><bold>Vasitvā</bold>ti dvīhatīhaṃ vasitvā. Yathā vassaṃ vasitvā aruṇaṃ anuṭṭhāpetvāva sattāhakaraṇīyena gacchato anāpatti, tathā gataṭṭhānato antosattāhe āgantvā punapi aruṇaṃ anuṭṭhāpetvāva sattāhakaraṇīyena gacchato anāpatti. ‘‘Sattāhavārena aruṇo uṭṭhāpetabbo’’ti (mahāva. aṭṭha. 201) <bold>aṭṭhakathāvacanaṃ</bold> sattamāruṇena paṭibaddhadivasaṃ sattamena aruṇeneva saṅgahetvā sattamaaruṇabbhantare anāgantvā aṭṭhamaṃ aruṇaṃ bahi uṭṭhāpentassa ratticchedadassanaparaṃ, na sattamaaruṇasseva tattha uṭṭhāpetabbabhāvadassanaparanti gahetabbaṃ <bold>sikkhābhājanaaṭṭhakathāya,</bold> sīhaḷagaṇṭhipadesu ca tathā vinicchitattā.</paragraph>
<paragraph line="30" number="2629"> ‘‘Nopeti asatiyā’’ti padacchedo, <bold>nopetī</bold>ti ‘‘imasmiṃ vihāre imaṃ temāsaṃ vassaṃ upemī’’ti vacībhedena na upagacchati.</paragraph>
<paragraph line="31" number="2630"> Vuttamevatthaṃ samatthetumāha <bold>‘‘na doso koci vijjatī’’</bold>ti.</paragraph>
<paragraph line="32" number="2631"> ‘‘Imasmiṃ vihāre imaṃ temāsaṃ vassaṃ upemī’’ti tikkhattuṃ vacane <bold>nicchārite</bold> eva vassaṃ upagato siyāti yojanā. <bold>‘‘Nicchāriteva tikkhattu’’</bold>nti idaṃ ukkaṃsavasena vuttaṃ, sakiṃ, dvikkhattuṃ vā nicchāritepi vassūpagato nāma hotīti. Yathāha – ‘‘imasmiṃ vihāre imaṃ <pageBreak edition="V" number="2.0165" /> temāsaṃ vassaṃ upemīti sakiṃ vā dvattikkhattuṃ vā vācaṃ nicchāretvāva vassaṃ upagantabba’’nti (mahāva. aṭṭha. 184).</paragraph>
<paragraph line="33" number="2632"> Navamito <pageBreak edition="M" number="2.0209" /> paṭṭhāya gantuṃ vaṭṭati, āgacchatu vā mā vā, anāpattī’’ti (mahāva. aṭṭha. 207) <bold>aṭṭhakathā</bold>nayaṃ dassetumāha <bold>‘‘ādiṃ tu navamiṃ katvā’’</bold>tiādi. Navamiṃ pabhuti ādiṃ katvā, navamito paṭṭhāyāti vuttaṃ hoti. <bold>Gantuṃ vaṭṭatī</bold>ti sattāhakaraṇīyeneva gantuṃ vaṭṭati, tasmā pavāraṇadivasepi tadaheva āgantuṃ asakkuṇeyyaṭṭhānaṃ pavāraṇatthāya gacchantena labbhamānena sattāhakaraṇīyena gantuṃ vaṭṭati. ‘‘Pavāretvā pana gantuṃ vaṭṭati pavāraṇāya taṃdivasasannissitattā’’ti (vajira. ṭī. mahāvagga 207) hi <bold>vajirabuddhitthero</bold>. So pacchā āgacchatu vā mā vā, doso na vijjatīti yojanā.</paragraph>
<centered line="34">Vassūpanāyikakkhandhakakathāvaṇṇanā.</centered>
</body>
</document>