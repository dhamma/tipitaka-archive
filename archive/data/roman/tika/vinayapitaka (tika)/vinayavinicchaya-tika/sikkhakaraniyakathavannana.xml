<?xml version="1.0"?>
<document>
<metadata>
<normativeSource>http://tipitaka.org/romn/cscd/vin11t.nrf15.xml</normativeSource>
<archivePath>roman/tika/vinayapitaka (tika)/vinayavinicchaya-tika/sikkhakaraniyakathavannana.xml</archivePath>
<titlePath>Sikkhākaraṇīyakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">Sikkhākaraṇīyakathāvaṇṇanā</chapter>
<paragraph line="2" number="2438"> Pāṭidesanīyānantaraṃ uddiṭṭhāni pañcasattati sekhiyāni mahāvibhaṅge vuttavinicchayānevāti tadeva atidisanto āha <bold>‘‘sekhiyā pana ye dhammā’’</bold>tiādi. Ye pana pañcasattati <pageBreak edition="V" number="2.0103" /> sekhiyā dhammā pāṭidesanīyānantaraṃ <bold>uddiṭṭhā,</bold> tesaṃ atthavinicchayo mahāvibhaṅge vuttovāti yojanā, atthikehi tatova gahetabbo, na puna idha dassessāmīti adhippāyo.</paragraph>
<centered line="3">Iti vinayatthasārasandīpaniyā vinayavinicchayavaṇṇanāya</centered>
<centered line="4">Sikkhākaraṇīyakathāvaṇṇanā niṭṭhitā.</centered>
<paragraph line="5" number="2439-40"><bold>Savibhaṅgānaṃ</bold> ubhatovibhaṅgasahitānaṃ <bold>ubhatopātimokkhānaṃ</bold> bhikkhūnaṃ, bhikkhunīnañca pātimokkhānaṃ <bold>aṭṭhakathāsāro</bold> sabbaṭṭhakathānaṃ sārabhūto yo so attho visesato samantapāsādikāyaṃ <bold>vutto. Taṃ sabbaṃ</bold> sārabhūtaṃ atthaṃ samādāya yo vinayassavinicchayo bhikkhūnaṃ, bhikkhunīnañca hitatthāya mayā <bold>kato</bold> viracitoti sambandho.</paragraph>
<paragraph line="6" number="2441"><bold>No</bold> amhākaṃ <bold>paṭibhāṇajaṃ</bold> paṭibhāṇato jātaṃ <bold>imaṃ tu</bold> imaṃ vinayavinicchayaṃ pana <bold>ye jantuno</bold> sattā suṇanti <pageBreak edition="M" number="2.0126" />, <bold>te</bold> jantuno <bold>janassa</bold> sattalokassa <bold>hite</bold> adhisīlasikkhāpakāsakattā upakārake sumatassa sobhaṇanti buddhādīhi matassa, sobhaṇehi vā buddhādīhi matassa paṭividdhassa amatamahānibbānassa ayane añjasabhūte <bold>janassa tāyane</bold> kāyikavācasikavītikkamapaṭipakkhattā apāyabhayanivāraṇaṭṭhena tāṇabhūte <bold>vinaye</bold> vinayapiṭake <bold>pakataññuno</bold> yathāsabhāvaṃ jānantā <bold>taññuno bhavanti</bold> taṃ taṃ kappiyākappiyaṃ sevitabbāsevitabbaṃ jānantā bhavantevāti attho.</paragraph>
<paragraph line="7" number="2442"> Bahavo sārabhūtā nayā etthāti bahusāranayo, tasmiṃ <bold>bahusāranaye. Parame</bold> uttame <bold>vinaye</bold> vinayapiṭake <bold>visāradataṃ</bold> vesārajjaṃ asaṃhīrañāṇaṃ <bold>abhipatthayatā</bold> visesato icchantena <bold>buddhimatā</bold> ñāṇātisayamantena <bold>yatinā</bold> sabbakālaṃ tividhasikkhāparipūraṇe asithilapavattasammāvāyāmena bhikkhunā imasmiṃ vinayavinicchaye <bold>paramā</bold> uttaritarā mahatī ādaratā <bold>karaṇīyatamā</bold> visesena kātabbāyevāti attho.</paragraph>
<paragraph line="8" number="2443"> Iccevaṃ sīlavisuddhisādhane vinayapiṭake vesārajjahetutāya imassa vinayavinicchayassa sīlavisuddhiādisattavisuddhiparamparāya adhigantabbassa amatamahānibbānassa pattiyāpi mūlabhūtataṃ dassetumāha <bold>‘‘avagacchatī’’</bold>tiādi.</paragraph>
<paragraph line="9">Yo <pageBreak edition="V" number="2.0104" /> pana bhikkhu atthayuttaṃ mahatā payojanatthena, abhidheyyatthena ca samannāgataṃ <bold>imaṃ</bold> vinayassavinicchayaṃ <bold>avagacchati</bold> avecca yāthāvato jānāti, so aparamparaṃ maraṇābhāvā <bold>amaraṃ</bold> jarāyābhāvā <bold>ajaraṃ</bold> rāgādikilesarajapaṭipakkhattā <bold>arajaṃ</bold> anekappakārarogānaṃ appavattihetuttā <bold>arujaṃ santipadaṃ</bold> sabbakilesadarathapariḷāhānaṃ vūpasamahetuttā <pageBreak edition="M" number="2.0127" /> santisaṅkhātaṃ nibbānapadaṃ <bold>adhigacchati</bold> sīlavisuddhiādisattavisuddhiparamparāya gantvā paṭivijjhatīti yojanā.</paragraph>
<centered line="10">Iti vinayatthasārasandīpaniyā vinayavinicchayavaṇṇanāya</centered>
<centered line="11">Bhikkhunivibhaṅgakathāvaṇṇanā niṭṭhitā.</centered>
<title line="12">Khandhakakathā</title>
</body>
</document>