<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin11t.nrf3.xml</normativeSource>
    <source>roman/tika/vinayapitaka (tika)/vinayavinicchaya-tika/sanghadisesakathavannana.xml</source>
    <script>roman</script>
    <directory>/tika/vinayapitaka (tika)/vinayavinicchaya-tika</directory>
    <basename>sanghadisesakathavannana</basename>
    <titlePath>Saṅghādisesakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">Saṅghādisesakathāvaṇṇanā</chapter>
    <paragraph line="2" number="325"> Evaṃ <pageBreak edition="Vipassana Research Institut" number="1.0122" /> nānānayapaṭimaṇḍitassa pārājikakaṇḍassa vinicchayaṃ dassetvā idāni tadanantaramuddiṭṭhassa terasakaṇḍassa vinicchayaṃ dassetumāha <bold>‘‘mocetukāmatā’’</bold>tiādi. Mocetuṃ kāmetīti <bold>mocetukāmo,</bold> tassa bhāvo <bold>mocetukāmatā,</bold> tāya sampayuttaṃ cittaṃ <bold>mocetukāmatācittaṃ</bold>. Ettha ‘‘mocetukāmatā’’ti iminā ekādasasu rāgesu ‘‘mocanassādo’’ti vuttaṃ imassa saṅghādisesassa mūlakāraṇaṃ sukkamocanavisayaṃ rāgamāha.</paragraph>
    <paragraph line="3"><bold>Ekādasa</bold><pageBreak edition="Myanmar" number="1.0162" /><bold>rāgā</bold> nāma ‘‘mocanassādo, muccanassādo, muttassādo, methunassādo, phassassādo, kaṇḍuvanassādo, dassanassādo, nisajjassādo, vācassādo, gehassitapemaṃ, vanabhaṅgiya’’nti evamāgatā. Idha <bold>mocanaṃ</bold> nāma sambhavadhātumocanaṃ, tadatthāya tabbisayarāgasampayuttavedanā <bold>mocanassādo</bold> nāma. Tenāha <bold>aṭṭhakathāyaṃ</bold> ‘‘mocetuṃ assādo mocanassādo’’ti. Muccamāne assādo muccanassādo, sambhavadhātumhi muccamāne taṃrāgasampayuttā vedanā <bold>muccanassādo</bold> nāma. Eteneva nayena muttassādādivācassādāvasānesu padesu atthakkamo veditabbo. Imehi navahi padehi assādasīsena kuntayaṭṭhiñāyena taṃsahacarito rāgo dassito. Yathāha <bold>aṭṭhakathāyaṃ</bold> ‘‘navahi padehi sampayuttaassādasīsena rāgo vutto’’ti.</paragraph>
    <paragraph line="4"><bold>Gehassitapema</bold>nti ettha gehaṭṭhā mātuādayo ādheyyaādhāravohārena <bold>‘‘gehā’’</bold>ti vuccanti. ‘‘Mañcā ukkuṭṭhiṃ karontī’’tiādīsu viya tannissito sinehapariyāyo rāgo ‘‘gehassitapema’’nti vutto. Iminā padena rāgassa sabhāvo sandassito. Vanato bhañjitvā ābhataṃ yaṃ kiñci phalapupphādi <bold>vanabhaṅgiyaṃ</bold> nāma. Idha pana rāgavasena paṭibaddhacittaṃ mātugāmehi virahadukkhāpanayanatthaṃ (pārā. aṭṭha. 2.240) tesaṃ ṭhāne ṭhapetvā dassanaphusanavasena vindituṃ rāgīhi gahetabbato tehi piḷandhitamālasahitaṃ tambūlanti evamādi ‘‘vanabhaṅgiya’’nti adhippetaṃ. Iminā patthitavisayagocaro rāgo tadāyattavatthuvasena sandassito. Yathāha <bold>aṭṭhakathāyaṃ</bold> ‘‘ekena padena sarūpeneva rāgo, ekena <pageBreak edition="Myanmar" number="1.0163" /> padena vatthunā vutto. Vanabhaṅgo hi rāgassa vatthu, na rāgoyevā’’ti (pārā. aṭṭha. 2.240).</paragraph>
    <paragraph line="5">‘‘Mocetukāmatā’’ti <pageBreak edition="Vipassana Research Institut" number="1.0123" /> idameva avatvā ‘‘citta’’nti vacanena vītikkamasādhikāya kāyaviññattiyā samuṭṭhāpakaṃ rāgasampayuttaṃ cittavisesaṃ dasseti. Tena cittena samuṭṭhāpiyamānaṃ viññattisaṅkhātaṃ vītikkamaṃ <bold>‘‘vāyāmo’’</bold>ti iminā dasseti. <bold>Vāyāmo</bold> nāma taṃcittasampayuttavīriyaṃ. Ettha pana ‘‘semho guḷo’’tiādīsu viya phale hetūpacārañāyena vītikkamassa visesahetubhūtavīriyavācakena ca padena vītikkamova vuttoti daṭṭhabbaṃ. Ajjhattabāhiravatthughaṭṭanaṃ, ākāse kaṭikampananti sukkamocanattho vāyāmoti attho. Sukkassa mocanaṃ sukkamocanaṃ.</paragraph>
    <paragraph line="6">Ettha ca <bold>sukkassā</bold>ti ‘‘sukkanti dasa sukkāni nīlaṃ pītakaṃ lohitakaṃ odātaṃ takkavaṇṇaṃ dakavaṇṇaṃ telavaṇṇaṃ khīravaṇṇaṃ dadhivaṇṇaṃ sappivaṇṇa’’nti (pārā. 237) <bold>padabhājane</bold> vuttāni sattānaṃ pittādiāsayabhedena, pathavidhātuādīnaṃ catunnaṃ vā rasasoṇitamaṃsamedaaṭṭhiaṭṭhimiñjānaṃ channaṃ dehadhātūnaṃ vā bhedena anekadhā bhinne dasavidhe sukke aññatarassa sukkassāti attho. Mocanaṃ vissaṭṭhīti pariyāyaṃ, pakatiyā ṭhitasakaṭṭhānato mocananti attho. Yathāha <bold>padabhājane</bold> ‘‘vissaṭṭhīti ṭhānato cāvanā vuccatī’’ti (pārā. 237). Iha ‘‘ṭhānaṃ nāma vatthisīsasaṅkhātaṃ muttakaraṇamūla’’nti keci. ‘‘Kaṭī’’ti apare. ‘‘Sakalakāyo’’ti aññe. Imesaṃ tiṇṇaṃ vacanesu ‘‘tatiyassa bhāsitaṃ subhāsita’’nti (pārā. aṭṭha. 2.237) <bold>aṭṭhakathāyaṃ</bold> tatiyavādassa katapāsaṃsattā kesalomanakhadantānaṃ maṃsavinimuttaṭṭhānañca muttakarīsakheḷasiṅghāṇikāthaddhasukkhacammañca vajjetvā avasesaṃ sakalasarīraṃ kāyappasādabhāvajīvitindriyaabaddhapittānaṃ <pageBreak edition="Myanmar" number="1.0164" /> viya sambhavadhātuyā ca ṭhānanti veditabbaṃ.</paragraph>
    <paragraph line="7">‘‘Sukkamocana’’nti iminākiṃ vuttaṃ hotīti? ‘‘Ārogyatthāya, sukhatthāya, bhesajjatthāya, dānatthāya, puññatthāya, yaññatthāya, saggatthāya, bījatthāya, vīmaṃsatthāya, davatthāya mocetī’’ti (pārā. 237) vuttadasavidhaadhippāyantogadhaaññataraadhippāyo hutvā ‘‘rāgūpatthambhe, vaccūpatthambhe, passāvūpatthambhe, vātūpatthambhe, uccāliṅgapāṇakadaṭṭhūpatthambhe mocetī’’ti (pārā. 237) vuttapañcavidhakālānamaññatarakāle ‘‘ajjhattarūpe, bahiddhārūpe, ajjhattabahiddhārūpe, ākāse kaṭiṃ kampento mocetī’’ti (pārā. 237) vuttacaturupāyānamaññatarena upāyena yathāvuttarāgapisācavasena vivaso hutvā yathāvuttanīlādidasavidhasambhavadhātūnamaññataraṃ yathāvuttaṭṭhānato khuddakamakkhikāya pivanamattampi sace mocetīti saṅkhepato <pageBreak edition="Vipassana Research Institut" number="1.0124" /> gahetabbaṃ. Ettha ca <bold>uccāliṅgapāṇakā</bold> nāma lomasapāṇā, yesaṃ lome alline aṅgajātaṃ kammaniyaṃ hoti.</paragraph>
    <paragraph line="8"><bold>Aññatra supinantenā</bold>ti supino eva supinanto, nissakkavacanappasaṅge karaṇavacanato supinantāti attho. <bold>Supinā</bold> nāma ‘‘vātādidhātukkhobhavasena vā pubbānubhūtaitthirūpādivisayavasena vā iṭṭhāniṭṭhadevatānubhāvena vā puññena paṭilabhitabbaatthassa, apuññena pattabbānatthassa ca pubbanimittavasena vā hotī’’ti (pārā. aṭṭha. 2.237) vuttesu catūsu kāraṇesu ekena kāraṇena kapiniddāya supine dissamānārammaṇato yaṃ sukkamocanaṃ hoti, taṃ avisayaṃ sukkamocanaṃ vināti vuttaṃ hoti.</paragraph>
    <paragraph line="9">Saṅghādisesova <bold>saṅghādisesatā</bold>. Saṅghādisesaṃ āpajjitvā tato vuṭṭhātukāmassa kulaputtassa ādimhi parivāsadānatthaṃ <pageBreak edition="Myanmar" number="1.0165" />, majjhe ca mūlāyapaṭikassanena vinā vā saha vā mānattadānatthaṃ, avasāne abbhānatthañca saṅgho esitabboti ‘‘saṅgho ādimhi ceva sese ca icchitabbo assāti saṅghādiseso’’ti (pārā. aṭṭha. 2.237; kaṅkhā. aṭṭha. sukkavissaṭṭhisikkhāpadavaṇṇanā) vuttattā saṅghādisesā nāma, sukkavissaṭṭhisaṅghādisesāpatti hotīti attho. Yathāha <bold>padabhājane</bold> ‘‘saṅghova tassā āpattiyā parivāsaṃ deti, mūlāya paṭikassati, mānattaṃ deti, abbheti, na sambahulā, na ekapuggalo, tena vuccati ‘saṅghādiseso’ti. Tasseva āpattinikāyassa nāmaṃ nāmakammaṃ adhivacanaṃ, tenapi vuccati ‘saṅghādiseso’’ti (pārā. 237). Ettha ca parivāsādikathā saṅghādisesāvasāne āgataṭṭhāneyeva āvi bhavissati.</paragraph>
    <paragraph line="10" number="326"> Ettāvatā mūlasikkhāpadāgataṃ attūpakkamamūlakaṃ āpattiṃ dassetvā idāni imissā saṅghādisesāpattiyā parūpakkamenapi āpajjanaṃ dassetumāha <bold>‘‘parenā’’</bold>tiādi. <bold>Upakkamāpetvā</bold>ti aṅgajātassa gahaṇaṃ vā ghaṭṭanaṃ vā kāretvā.</paragraph>
    <paragraph line="11" number="327"><bold>Sañciccā</bold>ti ‘‘upakkamāmi mocessāmī’’ti cetetvā pakappetvā. <bold>Upakkamantassā</bold>ti ajjhattarūpādīsu tīsu yattha katthaci ghaṭṭentassa. <bold>Samuddiṭṭha</bold>nti ‘‘ceteti upakkamati na muccati, āpatti thullaccayassā’’ti (pārā. 262) <bold>padabhājane</bold> bhagavatā vuttanti adhippāyo.</paragraph>
    <paragraph line="12" number="328"> Imissaṃ <pageBreak edition="Vipassana Research Institut" number="1.0125" /> gāthāyaṃ ‘‘attano aṅgajātaṃ upakkamantassā’’ti iminā ajjhattarūpe vā bahiddhārūpe vā ajjhattabahiddhārūpe vā attano aṅgajātaṃ ghaṭṭentassāti imassa atthassa vuttattā <pageBreak edition="Myanmar" number="1.0166" /> aṅgajātaghaṭṭanena vinābhāvato iminā asaṅgayhamānassāpi ākāse kaṭikampanena sukkamocane saṅghādisesassa paṭhamagāthāyaṃ ‘‘vāyāmo’’ti sāmaññavacanena saṅgahitattā taṃ ṭhapetvā ‘‘tena kho pana samayena aññatarassa bhikkhuno mocanādhippāyassa ākāse kaṭiṃ kampentassa asuci mucci…pe… asuci na mucci. Tassa kukkuccaṃ ahosi…pe… anāpatti bhikkhu saṅghādisesassa, āpatti thullaccayassā’’ti <bold>ākāsekaṭikampanavatthumhi</bold> vuttattā amutte thullaccayaṃ saṅgahetumāha <bold>‘‘sañciccā’’</bold>tiādi.</paragraph>
    <paragraph line="13">Tattha <bold>sañciccā</bold>ti ‘‘upakkamāmi mocessāmī’’ti jānitvā sañjānitvāti attho. ‘‘Upakkamantassā’’ti sāmaññato taṃ visesetuṃ <bold>‘‘ākāse kampanenapī’’</bold>ti āha, kaṭikampanenāti gahetabbaṃ. Kathamidaṃ labbhatīti ce? Imāya kathāya saṅgahetabbavatthumhi ‘‘ākāse kaṭiṃ kampentassā’’ti (pārā. 266) pāṭhe ‘‘kaṭiṃ kampentassā’’ti vacanasahacarassa ‘‘ākāse’’ti vacanassa sannidhānabalena labbhati atthappakaraṇasaddantarasannidhānā saddānaṃ visesatthadīpanato.</paragraph>
    <paragraph line="14" number="329"><bold>Vatthi</bold>nti muttavatthiṃ, muttakaraṇassa vatthinti attho. <bold>Kīḷāya pūretvā</bold>ti gāmadārako viya kīḷitukāmatāya muttavatthiṃ daḷhaṃ gahetvā pūretvāti attho. Yathāha <bold>vatthivatthumhi aṭṭhakathāyaṃ</bold> ‘‘te bhikkhū vatthiṃ daḷhaṃ gahetvā pūretvā pūretvā vissajjentā gāmadārakāviya passāvamakaṃsū’’ti (pārā. aṭṭha. 2.264). ‘‘Na vaṭṭatī’’ti sāmaññena kasmā vuttanti? Tasmiṃ vatthusmiṃ vuttanayena mocanādhippāyena daḷhaṃ gahetvā pūretvā pūretvā vissajjentassa sukke mutte mocanādhippāyo ceteti, upakkamati, muccatīti aṅgānaṃ sampannattā saṅghādisesassa <pageBreak edition="Myanmar" number="1.0167" />, amutte thullaccayassa sambhavato ubhayasaṅgahatthamāha.</paragraph>
    <paragraph line="15" number="330"><bold>Upanijjhāyanavatthumhi</bold> ‘‘na ca bhikkhave sārattena mātugāmassa aṅgajātaṃ upanijjhāyitabbaṃ, yo upanijjhāyeyya, āpatti dukkaṭassā’’ti (pārā. 266) <bold>pāḷiyaṃ</bold> ‘‘mātugāmassā’’ti sāmaññena vuttattā <bold>‘‘tissanna’’</bold>nti vadati. <bold>Tissannaṃ pana itthīna</bold>nti manussāmanussatiracchānagatavasena tissannaṃ itthīnaṃ. ‘‘Aṅgajāta’’nti visesetvā vuttattā <bold>‘‘nimitta’’</bold>nti <pageBreak edition="Vipassana Research Institut" number="1.0126" /> muttakaraṇameva vuccati, paṭasatenāpi paṭicchāditaṃ vā appaṭicchāditaṃ vā yonimagganti attho. Tenāha <bold>aṭṭhakathāyaṃ</bold> ‘‘sacepi paṭasataṃ nivatthā hoti, purato vā pacchato vā ṭhatvā ‘imasmiṃ nāma okāse nimitta’nti upanijjhāyantassa dukkaṭameva. Anivatthānaṃ gāmadārikānaṃ nimittaṃ upanijjhāyantassa pana kimeva vattabba’’nti (pārā. aṭṭha. 2.266). <bold>Purato vā</bold>ti ettha ‘‘ṭhatvā’’ti pāṭhaseso.</paragraph>
    <paragraph line="16" number="331"> Ekena…pe… passato <bold>ekaṃ</bold> dukkaṭanti sambandho. ‘‘Ekena payogena ekaṃ dukkaṭa’’nti vacanato anekehi payogehi anekāni dukkaṭānīti byatirekato labbhati. Yathāha <bold>aṭṭhakathāyaṃ</bold> ‘‘ito cito ca viloketvā punappunaṃ upanijjhāyantassa payoge payoge dukkaṭa’’nti (pārā. aṭṭha. 2.266). Imissā aṭṭhakathāya ‘‘ito cito cā’’ti vuttattā <bold>ummīlananimīlana</bold>nti ettha ‘‘vividhā taṃ anoloketvā tameva olokentassā’’ti labbhati.</paragraph>
    <paragraph line="17" number="332"> Amocanādhippāyassa muttasmiṃ anāpatti pakāsitāti yojanā. Mocanādhippāyaṃ vinā bhesajjakaraṇatthaṃ suddhacittena aṅgajāte bhesajjalepaṃ karontassa vā suddhacitteneva uccārapassāvādiṃ karontassa vā muttepi anāpattīti <pageBreak edition="Myanmar" number="1.0168" /> idaṃ ‘‘anāpatti supinantena namocanādhippāyassā’’tiādinā (pārā. 263) nayena <bold>anāpattivāre</bold> vuttamevāti attho.</paragraph>
    <paragraph line="18">Imasmiṃ pāṭhe ‘‘anupakkamantassā’’ti avuttepi imassa pāṭhassa purato ‘‘ceteti na upakkamati muccati, anāpattī’’ti (pārā. 262) ca ‘‘na ceteti na upakkamati muccati, anāpattī’’ti (pārā. 262) ca vacanato taṃ saṅgahetumāha <bold>‘‘anupakkamatopi ca muttasmiṃ anāpatti pakāsitā’’</bold>ti. Mocanassādarāgena pīḷito hutvā ‘‘aho vata me mucceyyā’’ti cintetvā vā evarūpamocanassādarāgapīḷāpubbaṅgamacitte asatipi kevalaṃ kāmavitakkamattena upahato hutvā tādisaajjhattikabāhiravatthūsu ghaṭṭanavasena vā ākāse kaṭikampanavasena vā upakkamaṃ akarontassa tādisacintābalena vā kāmavitakkabalena vā sukke muttepi anāpattīti idaṃ yathāvuttapāṭhavasena pakāsitanti attho.</paragraph>
    <paragraph line="19"><bold>Supinantena muttasmiṃ, anāpatti pakāsitā</bold>ti ettha antasaddatthābhāvato supineti attho. Supine methunaṃ dhammaṃ paṭisevantassa vā mātugāmehi kāyasaṃsaggaṃ āpajjantassa vā sukke muttepi <pageBreak edition="Vipassana Research Institut" number="1.0127" /> avisayattā anāpatti <bold>pāḷiyaṃ</bold> ‘‘anāpatti bhikkhu supinantenā’’ti (pārā. 263) iminā pakāsitāti attho.</paragraph>
    <paragraph line="20">Ettha ṭhatvā <bold>aṭṭhakathāyaṃ</bold> ‘‘supine pana uppannāya assādacetanāya sacassa visayo hoti, niccalena bhavitabbaṃ. Na hatthena nimittaṃ kīḷāpetabbaṃ. Kāsāvapaccattharaṇarakkhanatthaṃ pana hatthapuṭena gahetvā jagganatthāya udakaṭṭhānaṃ gantuṃ vaṭṭatī’’ti (pārā. aṭṭha. 2.262) vuttattā aṇḍapālikā kikīsakuṇā viya, vālapālikā camarī viya, ekanettapālako puriso viya ca kāyajīvitepi apekkhaṃ pahāya sīlaṃ <pageBreak edition="Myanmar" number="1.0169" /> rakkhitukāmena sikkhākāmena nibbānagāminipaṭipattiṃ pūretukāmena kulaputtena ‘‘aññatra supinantā’’ti (pārā. 237) vadato tathāgatassa adhippāyānukūlaṃ aṭṭhakathāto ñatvā appamattena paṭipajjitabbanti ayamatrānusāsanī.</paragraph>
    <centered line="21">Sukkavissaṭṭhikathāvaṇṇanā.</centered>
    <paragraph line="22" number="333"><bold>Manussitthi</bold>nti manussajātikaṃ itthiṃ, ‘‘mātugāmo nāma manussitthī, na yakkhī, na petī, na tiracchānagatā, antamaso tadahujātāpi dārikā, pageva mahattarī’’ti (pārā. 271) <bold>padabhājane</bold> vuttattā tadahujātakumārikābhāvenapi ṭhitaṃ jīvamānakamanussamātugāmanti vuttaṃ hoti. ‘‘Manussitthi’’nti sāmaññavacanena jīvamānakamanussitthinti ayaṃ viseso kuto labbhatīti? <bold>Vinītavatthumhi</bold> (pārā. 281 ādayo) matitthiyā kāyaṃ phusantassa thullaccayavacanato pārisesato labbhati. <bold>Āmasanto</bold>ti ‘‘hatthaggāhaṃ vā veṇiggāhaṃ vā aññatarassa vā aññatarassa vā aṅgassa parāmasana’’nti (pārā. 270) vuttattā hatthādiaṅgapaccaṅgaphusanādinānappakārānaṃ aññatarena pakārena āmasantoti attho. Attano kāyena itthiyā kāyassa saṃsagge missībhāve rāgo <bold>kāyasaṃsaggarāgo</bold>. Saṅghādiseso etassa atthīti <bold>saṅghādisesiko,</bold> kāyasaṃsaggasaṅghādiseso āpanno hotīti vuttaṃ hoti.</paragraph>
    <paragraph line="23" number="334"> Kāyasaṃsaggarāgena itthiyā antamaso lomampi attano sarīre <bold>lomena</bold> phusantassa bhikkhuno saṅghādisesāpatti hotīti yojanā. Ettha (pārā. aṭṭha. 2.274) ‘‘lomagaṇanāya saṅghādisesā hontī’’ti kurundaṭṭhakathāmatassa aṭṭhitattā <pageBreak edition="Myanmar" number="1.0170" />, ‘‘koṭṭhāsagaṇanāya na hoti, itthigaṇanāya hotī’’ti mahāaṭṭhakathāmatassa ṭhitattā saṅghasantake mañcapīṭhe paccattharaṇādinā kenaci <pageBreak edition="Vipassana Research Institut" number="1.0128" /> appaṭicchādite phusantassa viya lomagaṇanāya ahutvā phuṭṭhalomānaṃ bahuttepi ekasmiṃ payoge ekā eva āpatti, bahūsu payogesu payogagaṇanāya āpattiyo hontīti sanniṭṭhānaṃ.</paragraph>
    <paragraph line="24" number="335"><bold>Itthiyā</bold>ti manussitthiyā. <bold>Samphuṭṭho</bold>ti hatthādisarīrāvayave saṃsaggaṃ samāpanno. Sevanacetano <bold>vāyamitvā</bold> kāyasaṃsaggarāgena attano kāyaṃ cāletvāti attho. <bold>Saṅghādisesatā</bold>ti ettha sakatthe taddhitappaccayo. <bold>‘‘Saṅghādisesitā’’</bold>ti pana pāṭho sundaro, saṅghādisesassa atthitā vijjamānabhāvoti attho. Saṅghādisesāpattiyā sabbhāvasaṅkhātā atthitā īpaccayatthe puggale saṅghādisesīsaddapavattinimittaṃ hotīti bhāvapaccayo taṃatthavasena labbhati. Yathāhu ‘‘yassa guṇassa hi bhāvā dabbe saddasanniveso, tadabhidhāne ttatādayo’’ti.</paragraph>
    <paragraph line="25" number="336"><bold>Ekena hatthena gahetvā</bold>ti (kaṅkhā. aṭṭha. kāyasaṃsaggasikkhāpadavaṇṇanā) ettha ‘‘kāyasaṃsaggarāgenā’’ti ānetvā sambandhitabbaṃ. ‘‘Manussitthi’’nti ajjhāhāro. <bold>Taṃ</bold> manussitthiṃ. <bold>Tattha tatthā</bold>ti itthiyā tasmiṃ tasmiṃ sarīrāvayave. <bold>‘‘Ekāvāpattī’’</bold>ti paṭhamaṃ gahitahatthassa anapanītattā vuttaṃ. Gahitahatthaṃ pana mocetvā punappunaṃ phusantassa payogagaṇanāya āpatti hotīti byatirekato labbhati.</paragraph>
    <paragraph line="26" number="337"> Ekena hatthena <bold>aggahetvā</bold> sīsato yāva pādaṃ, pādato yāva sīsañca kāyā hatthaṃ amocetvā divasampi taṃ itthiṃ phusantassa ekāvāpattīti yojanā. Etthāpi ‘‘amocetvā’’ti <pageBreak edition="Myanmar" number="1.0171" /> byatirekato mocetvā phusantassa payogagaṇanāya anekāpattiyoti labbhati.</paragraph>
    <paragraph line="27" number="338"> Ekato gahitapañcaṅgulīnaṃ gaṇanāya sace āpatti siyā, ekassa mātugāmassa sarīraṃ rāgacittena phusantassa dvattiṃsakalāpakoṭṭhāsato byatirekassa sarīrassābhāvā dvattiṃsakalāpakoṭṭhāsagaṇanāya āpattiyā bhavitabbaṃ, tathā abhāvato idampi na hotīti dassanatthaṃ <bold>‘‘na hi koṭṭhāsato siyā’’</bold>ti āha.</paragraph>
    <paragraph line="28" number="340-1"><bold>Itthiyā vimatissāpi</bold> attano <bold>kāyena itthiyā</bold> kāyaṃ phusato tassa thullaccayaṃ siyā, itthiyā paṇḍakādisaññinopi attanopi <bold>kāyena</bold><pageBreak edition="Vipassana Research Institut" number="1.0129" /><bold>itthiyā</bold> kāyaṃ phusato tassa thullaccayaṃ siyā. <bold>Ādi</bold>-saddena purisatiracchānagatānaṃ saṅgaho. Itthiyā itthisaññino attano <bold>kāyena</bold> itthiyā kāyasambaddhaṃ phusato tassa thullaccayaṃ siyā. <bold>Paṇḍake</bold> paṇḍakasaññino attano <bold>kāyena</bold> paṇḍakassa kāyaṃ phusato tassa thullaccayaṃ siyā. <bold>Yakkhipetīsu</bold> yakkhipetisaññino attano <bold>kāyena</bold> tāsaṃ kāyaṃ phusato tassa thullaccayaṃ siyāti yojanā. Ettha ‘‘paṇḍakaggahaṇena ubhatobyañjanakopi gayhatī’’ti <bold>vajirabuddhiṭīkāyaṃ</bold> vuttaṃ. ‘‘Itthiyā vematikassāpi paṇḍakādisaññinopi attano <bold>kāyena</bold> itthiyā kāyasambaddhaṃ phusato tassa thullaccayaṃ siyā’’ti na yojetabbaṃ. Kasmā? Tathā yojanāyaṃ pāḷiyaṃ dukkaṭaṃ vuttaṃ, na thullaccayanti aniṭṭhappasaṅgato.</paragraph>
    <paragraph line="29"><bold>‘‘Dukkaṭaṃ kāyasaṃsagge, tiracchānagatitthiyā’’</bold>ti iminā <bold>vinītavatthumhi</bold> āgatanaye saṅgahitepi teneva nayena paṇḍake <pageBreak edition="Myanmar" number="1.0172" /> vimatiitthisaññitādiaññamatipakkhe ca purisatiracchānagatesu purisatiracchānagatasaññivimatipaṇḍakādiaññamatipakkhe ca iti imesaṃ tiṇṇaṃ kāyapaṭibaddhāmasanādīsu ca <bold>padabhājane</bold> vuttasabbadukkaṭāpattiyo upalakkhitāti daṭṭhabbaṃ.</paragraph>
    <paragraph line="30" number="342"> Attano <bold>kāyena paṭibaddhena</bold> itthiyā kāyena paṭibaddhaṃ phusantassa bhikkhuno pana dukkaṭanti yojanā. Ettha <bold>pi</bold>-saddo vuttadukkaṭānaṃ samuccayattho. <bold>Ca</bold>-saddena pana avuttasamuccayatthena ‘‘nissaggiyena kāyaṃ āmasati. Nissaggiyena kāyapaṭibaddhaṃ āmasati. Nissaggiyena nissaggiyaṃ āmasati, āpatti dukkaṭassā’’ti (pārā. 276) <bold>pāḷiyaṃ</bold> āgatadukkaṭānaṃ saṅgaho veditabbo.</paragraph>
    <paragraph line="31" number="343-4"> Na kevalaṃ padabhājanāgataitthisarīrādikameva anāmāsaṃ, <bold>vinītavatthūsu</bold> dārudhītalikavatthuanulomato potthalikādiitthirūpakañca nissaggiyavārānulomato asarīraṭṭhaṃ mātugāmehi paribhuttavatthābharaṇādiñca vibhaṅgakkhandhakādīsu vuttanayānusārena aṭṭhakathāgataṃ avasesaṃ anāmāsavatthuñca āmasantassa āpattiṃ saṅgahetumāha <bold>‘‘itthīna’’</bold>ntiādi.</paragraph>
    <paragraph line="32"><bold>‘‘Itthīnaṃ itthirūpañcā’’</bold>ti idaṃ ‘‘itthikāya itthidhanaṃ (pārā. 34), saddhānaṃ saddhāparāyana’’ntiādīsu viya lokavohāravasena vuttaṃ. Itthīnaṃ dārulohamayādikaṃ itthirūpañcāti yojanā. <bold>Ādi</bold>-saddena heṭṭhimaparicchedato mattikāya, piṭṭhena vā kataṃ mātugāmarūpaṃ saṅgaṇhāti. Mātugāmarūpaṃ yena kenaci dinnaṃ sabbaratanamayaṃ vinā avasesaṃ sādiyitvā <pageBreak edition="Vipassana Research Institut" number="1.0130" /> bhinditvā <pageBreak edition="Myanmar" number="1.0173" /> samaṇasāruppaparikkhāraṃ kārāpetuṃ, aphusitvā paribhuñjitabbe vā yojetuṃ vaṭṭati.</paragraph>
    <paragraph line="33"><bold>‘‘Vattha’’</bold>nti iminā nivāsanapārupanadvayampi sāmaññena gahitaṃ. Idañca mātugāmena paribhuñjituṃ ṭhapitampi anāmāsameva, cīvaratthāya dinnaṃ sampaṭicchitvā gaṇhituṃ vaṭṭati. Heṭṭhimaparicchedena tiṇacumbaṭakaṃ, aṅguliyā paṇṇamuddikaṃ upādāya <bold>alaṅkārameva</bold>. Ettha ca vālakesavaṭṭakesesu pavesanakadantasūciādi kappiyabhaṇḍaṃ diyyamānaṃ samaṇasāruppaparikkhāratthāya gahetabbaṃ.</paragraph>
    <paragraph line="34"><bold>Tatthajātaphalaṃ khajja</bold>nti rukkhe ṭhitaṃ khāditabbaṃ panasanāḷikerādiphalañca manussehi rāsikataṃ paribhuñjitabbaphalañca ‘‘manussehi rāsikatesupi eseva nayo’’ti (pārā. aṭṭha. 2.281) <bold>aṭṭhakathāyaṃ</bold> vuttattā anāmāsanti upalakkhaṇato imināva gahetabbaṃ. Araññe rukkhato patitaṃ phalaṃ ‘‘anupasampannassa dassāmī’’ti gahetuṃ vaṭṭati. <bold>‘‘Muggādiṃ tatthajātaka’’</bold>nti upalakkhaṇapadattā gacchato viyuttampi gahetabbaṃ. <bold>Muggādi</bold>nti ettha ‘‘aparaṇṇa’’nti pāṭhaseso.</paragraph>
    <paragraph line="35"><bold>Sabbāni dhaññānī</bold>ti ‘‘sāli vīhi yavo kaṅgu, kudrūsavarakagodhumā’’ti vuttāni satta dhaññāni. Khettamaggena gacchatā sālisīse hatthena aphusantena gantabbaṃ. Sace maggo sambādho hoti, sarīre dhaññaṃ phusantepi maggattā na doso. Vīthiyaṃ, gehaṅgaṇe vā dhaññesu pasāritesu apasakkitvā ce gantuṃ na sakkā, ‘‘maggaṃ adhiṭṭhāya gantabba’’nti (pārā. aṭṭha. 2.281) <bold>aṭṭhakathā</bold>vacanato ‘‘imaṃ maggaṃ gamissāmī’’ti gantuṃ vaṭṭati. ‘‘Kulagehe dhaññamatthake ce āsanaṃ paññāpetvā dinnaṃ hoti, nisīdituṃ vaṭṭatī’’ti (pārā. aṭṭha. 2.281 atthato samānaṃ) <bold>aṭṭhakathāyaṃ</bold> vuttaṃ. ‘‘Āsanasālāyaṃ dhaññe vippakiṇṇe anukkamitvā ekamante pīṭhakaṃ paññāpetvā <pageBreak edition="Myanmar" number="1.0174" /> nisīditabbaṃ. Sace manussā tasmiṃ dhaññamatthake āsanaṃ paññāpetvā denti, nisīdituṃ vaṭṭatī’’ti (pārā. aṭṭha. 2.281 atthato samānaṃ) <bold>aṭṭhakathāyaṃ</bold> vuttattā attanā tattha āsanaṃ paññāpetvā nisīdituṃ na vaṭṭati.</paragraph>
    <paragraph line="36" number="345"> Dhamanasaṅkhādiṃ sabbaṃ pañcaṅgaturiyampi cāti sambandho. <bold>Dhamanasaṅkho</bold> nāma saddakaraṇasaṅkho <pageBreak edition="Vipassana Research Institut" number="1.0131" />. <bold>Ādi</bold>-saddena vaṃsasiṅgatāḷādīnaṃ saṅgaho. <bold>Pañcaṅgaturiya</bold>nti ātataṃ, vitataṃ, ātatavitataṃ, ghanaṃ, susiranti pañcaṅgasaṅkhātaṃ turiyaṃ. Tattha <bold>ātataṃ</bold> nāma cammapariyonaddhesu bheriādīsu ekato ākaḍḍhitvā onaddhaṃ ekatalaturiyaṃ. <bold>Vitataṃ</bold> nāma ubhato ākaḍḍhitvā onaddhaṃ ubhayatalaturiyaṃ. <bold>Ātatavitataṃ</bold> nāma ubhayato ca majjhato ca sabbato pariyonandhitaṃ. <bold>Ghanaṃ</bold> sammādi. <bold>Samma</bold>nti tāḷaṃ, ghaṇṭākiṅkaṇiādīnampi ettheva saṅgaho. <bold>Susira</bold>nti vaṃsādi.</paragraph>
    <paragraph line="37">Idha (pārā. aṭṭha. 2.281) <bold>kurundaṭṭhakathāyaṃ</bold> vuttanayena bheripokkharañca bheritalacammañca vīṇā ca vīṇāpokkharacammañca daṇḍo ca anāmāsaṃ. ‘‘Pūjaṃ katvā cetiyaṅgaṇādīsu ṭhapitabheriyo acālentena avasesaṭṭhānaṃ sammajjitabbaṃ. Kacavarachaḍḍanakāle kacavaraṃ viya gahetvā ekasmiṃ ṭhāne ṭhapetabba’’nti <bold>mahāpaccariyaṃ</bold> vuttaṃ. Turiyabhaṇḍesu yaṃ kiñci attano dīyamānaṃ taṃ parivattetvā kappiyaparikkhāraṃ gahetuṃ adhivāsetabbaṃ. Doṇi vā pokkharaṃ vā dantakaṭṭhanikkhipanatthāya, cammañca satthakosakaraṇatthāya gahetabbaṃ.</paragraph>
    <paragraph line="38"><bold>Ratanāni ca sabbānī</bold>ti muttā maṇi veḷuriyo saṅkho silā pavāḷaṃ rajataṃ jātarūpaṃ lohitaṅko masāragallanti (pārā. aṭṭha. 2.281) vuttāni sabbāni ratanāni ca. Ettha ca viddhā, aviddhā vā sāmuddikādī sabbāpi <bold>muttā</bold> anāmāsā. Bhaṇḍamūlatthañca gaṇhituṃ <pageBreak edition="Myanmar" number="1.0175" /> na vaṭṭati. Antamaso jātiphalikaṃ upādāya nīlapītādibhedo sabbopi <bold>maṇi</bold> dhotaviddho anāmāso. Āhatākāreneva ṭhito aviddhādhoto maṇi pattādi bhaṇḍamūlatthaṃ adhivāsetuṃ vaṭṭatīti vuttaṃ. Mahāpaccariyaṃ pana paṭikkhittaṃ. Pacitvā kato kācamaṇiyeveko vaṭṭati. <bold>Veḷuriye</bold> ca maṇisadisoyeva vinicchayo.</paragraph>
    <paragraph line="39">Dhamanasaṅkho ‘‘sabbaṃ dhamanasaṅkhādi’’ntiādigāthāya turiyesu gahito. Ratanakhacito saṅkho anāmāso. Pānīyasaṅkho dhotopi adhotopi āmāso. Avasesasaṅkho pana añjanādibhesajjatthaṃ, pattādibhaṇḍamūlabhāvena ca adhivāsetuṃ vaṭṭati. Suvaṇṇena ekato viliyāpetvā katā muggavaṇṇā <bold>silā</bold> anāmāsā. Sesā silā khuddakanisānādikammatthaṃ adhivāsetuṃ vaṭṭati. <bold>‘‘Pavāḷaṃ</bold> dhotamadhotañca viddhamaviddhañca sabbathā anāmāsaṃ, nāpi adhivāsetabba’’nti <bold>mahāpaccariyaṃ</bold> vuttattā <bold>pavāḷa</bold>paṭimācetiyāni ceva potthakesu pavesetabbaāṇiyā <pageBreak edition="Vipassana Research Institut" number="1.0132" /> mūle, aggeca pavesetabbaṃ padumādiākārena kataṃ vaṭṭañca na gahetabbaṃ na phusitabbaṃ.</paragraph>
    <paragraph line="40">Bījato paṭṭhāya <bold>rajataṃ, jātarūpañca</bold> kataṃ vā hotu akataṃ vā, sabbaso anāmāsaṃ, na ca sāditabbaṃ. Iminā kataṃ paṭimādikañca ārakūṭalohañca anāmāsanti vakkhati. Katākatasuvaṇṇarajatānaṃ asādiyitabbatāya idha aṭṭhakathāya āgatattā uttarena rājaputtena kāretvā āhaṭaṃ suvaṇṇacetiyaṃ na vaṭṭatīti <bold>mahāpadumattherena</bold> paṭikkhittanti suvaṇṇapaṭimācetiyapotthakāvacchādakamaṇipadumavaṭṭādi yaṃ kiñci na sāditabbameva, na ca āmasitabbaṃ. Etena kataṃ senāsanopakaraṇaṃ pana paribhuñjituṃ vaṭṭati. Dhammamaṇḍape katampi <pageBreak edition="Myanmar" number="1.0176" /> paṭijaggituṃ vaṭṭati. Lohitavaṇṇo maṇi, <bold>masāragalla</bold>maṇi ca sabbathā anāmāso, na ca adhivāsetabboti <bold>mahāpaccariyaṃ</bold> vuttaṃ.</paragraph>
    <paragraph line="41" number="346"><bold>Sabbamāvudhabhaṇḍa</bold>nti khaggādi sabbaṃ āvudhopakaraṇaṃ pattādikappiyaparikkhāramūlatthāya dīyamānaṃ satthavāṇijāya akātabbattā na gahetabbaṃ, ‘‘imaṃ gaṇhathā’’ti dinnaṃ bhinditvā khaṇḍākhaṇḍikaṃ katvā ‘‘khurādikappiyaparikkhāraṃ kāressāmī’’ti sādituṃ vaṭṭati. Saṅgāmabhūmiyaṃ magge patitakhaggādiṃ disvā pāsāṇena bhinditvā ‘‘khurādikappiyabhaṇḍāni kāressāmī’’ti gaṇhituṃ vaṭṭati. Ususattiādikaṃ phalato daṇḍaṃ apanetvā kappiyaparikkhārakārāpanatthāya gahetabbaṃ.</paragraph>
    <paragraph line="42"><bold>Jiyā</bold>ti dhanuguṇo. <bold>Ca</bold>-kārena imissā gāthāya avuttaṃ aṅkusatomarādiṃ parahiṃ sopakaraṇaṃ saṅgaṇhāti. <bold>Dhanudaṇḍako</bold>ti jiyāvirahito dhanudaṇḍako. Idaṃ parahiṃsopakaraṇabhaṇḍādikaṃ vihāre sammajjitabbaṭṭhāne ṭhapitaṃ ce, sāmikānaṃ vatvā tehi aggahitaṃ ce, acālentena sammajjitabbaṃ.</paragraph>
    <paragraph line="43"><bold>Jālañcā</bold>ti macchajālapakkhijālādijālañca. Jālaṃ dīyamānaṃ chattaveṭhanatthaṃ, āsanacetiyādimatthake bandhanādipayojane sati tadatthañca gahetabbaṃ. <bold>Saravāraṇaṃ</bold> nāma phalakādikaṃ aññehi attano vijjhanatthāya vissaṭṭhasaranivāraṇaṃ vināsanoparodhakāraṇaṃ hotīti bhaṇḍamūlatthaṃ sādituṃ <pageBreak edition="Vipassana Research Institut" number="1.0133" /> vaṭṭati. ‘‘Dantakaṭṭhādhāraphalakādi yadicchitaṃ karomī’’ti muṭṭhiṃ apanetvā gahetuṃ vaṭṭati.</paragraph>
    <paragraph line="44" number="347"><bold>Cetiya</bold>nti ettha ‘‘suvaṇṇacetiya’’nti idaṃ ‘‘suvaṇṇapaṭibimbādī’’ti anantaraṃ vuttattā labbhati. Suvaṇṇaggahaṇañcupalakkhaṇanti rajatamayañca gahetabbaṃ. <bold>Ārakūṭaka</bold>nti suvaṇṇavaṇṇaṃ lohavisesamāha <pageBreak edition="Myanmar" number="1.0177" />. <bold>‘‘Anāmāsa’’</bold>nti idaṃ ‘‘asampaṭicchiyaṃ vā’’ti etassa upalakkhaṇaṃ.</paragraph>
    <paragraph line="45" number="348"> Sabbaṃ vāditamiti sambandho. <bold>Onahitu</bold>nti cammavarattatantīhi bandhituṃ. <bold>Onahāpetu</bold>nti tatheva aññehi kārāpetuṃ. <bold>Vādāpetu</bold>nti aññehi vādāpetuṃ. <bold>Vādetu</bold>nti attanā vādetuṃ. <bold>Vādita</bold>nti vādanīyaṃ yathā ‘‘karaṇīyaṃ kārita’’nti, vādanārahaṃ turiyabhaṇḍanti attho. Idañca onahanādikiriyāya kammaṃ.</paragraph>
    <paragraph line="46" number="349"><bold>Upahāraṃ karissāmā</bold>ti pūjaṃ karissāma. Iti anumatiggahaṇatthāya. <bold>Vattabbā</bold>ti te vattāro vattabbāti yojanā.</paragraph>
    <paragraph line="47" number="350-1"><bold>Dhuttiyā itthiyā</bold>ti vipannācārāya loḷitthiyā. <bold>Sayaṃ phusiyamānassā</bold>ti bhikkhuno payogaṃ vinā itthiyā attanāva phusiyamānassa. <bold>Kāyena avāyamitvā</bold>ti tassā sarīrasamphassānubhavanatthaṃ attano kāyaṃ acāletvā. <bold>Phassaṃ paṭivijānato</bold>ti phassaṃ anubhavantassa.</paragraph>
    <paragraph line="48"><bold>Asañciccā</bold>ti ettha ‘‘phusane’’ti pāṭhaseso, ‘‘iminā upāyena imaṃ phusāmī’’ti acetetvā. Kiṃ vuttaṃ hoti? ‘‘Iminā pattapaṭiggahaṇādinā upāyena etissā sarīrasamphassaṃ anubhavissāmī’’ti acintetvā pattathālakataṭṭakapaṇṇapuṭabhesajjādiṃ paṭiggaṇhāpentiyā hatthe attano hatthena phusanādīsu anāpattīti vuttaṃ hoti. ‘‘Assatiyā’’ti idaṃ pana imināva saṅgahitattā idha visuṃ na vuttaṃ, mātugāmassa sarīre phusanabhāvaṃ ajānitvā aññavihito hutvā satiṃ anupaṭṭhapetvā hatthapādapasāraṇādīsu phusantassāti attho.</paragraph>
    <paragraph line="49"><bold>Ajānantassā</bold>ti <pageBreak edition="Myanmar" number="1.0178" /> dārakākāraṃ dārikaṃ ‘‘mātugāmo’’ti ajānitvā kenaci karaṇīyena phusantassa <pageBreak edition="Vipassana Research Institut" number="1.0134" />. <bold>Mokkhādhippāyino cā</bold>ti ‘‘mokkhādhippāyo kāyena vāyamati, phassaṃ paṭivijānāti, anāpatti. Mokkhādhippāyo kāyena vāyamati, na ca phassaṃ paṭivijānāti, anāpatti. Mokkhādhippāyo na ca kāyena vāyamati, phassaṃ paṭivijānāti, anāpatti. Mokkhādhippāyo na ca kāyena vāyamati, na ca phassaṃ paṭivijānāti, anāpattī’’ti (pārā. 279) vuttamokkhādhippāyavato catubbidhassa puggalassāti vuttaṃ hoti. ‘‘Anāpattī’’ti iminā sambandho.</paragraph>
    <paragraph line="50">Imesu yo mātugāmena āliṅganādipayogena ajjhottharayamāno taṃ attano sarīrato apanetvā muñcitukāmo hatthacālena, muṭṭhiādīhi vā paṭipaṇāmanaṃ, paharaṇādikañca payogaṃ karoti, ayaṃ <bold>paṭhamo puggalo</bold>. Attānamajjhottharituṃ āgacchantiṃ itthiṃ disvā paharaṇākārādisabbapayogaṃ dassetvā tāsetvā attano sarīraṃ phusituṃ adento <bold>dutiyo</bold>. Itthiyā ajjhottharitvā āliṅgito copanarahitaṃ maṃ ‘‘anatthiko’’ti mantvā ‘‘sayameva palāyissatī’’ti, ‘‘acopanameva mokkhopāyo’’ti ñatvā niccalova hutvā phassaṃ paṭivijānanto <bold>tatiyo</bold>. Attānaṃ ajjhottharitumāgacchantiṃ itthiṃ disvā dutiyo viya tāsetuṃ kāyappayogaṃ akatvā ‘‘agate pātessāmi, paharitvā tāsessāmī’’ti vā cintetvā niccalova hutvā tiṭṭhanto <bold>catuttho</bold>ti veditabbo.</paragraph>
    <paragraph line="51" number="352"><bold>Paṭhamenā</bold>ti ettha ‘‘pārājikenā’’ti pāṭhaseso, kāyacittasamuṭṭhānanti vuttaṃ hoti. Idha cittaṃ nāma <pageBreak edition="Myanmar" number="1.0179" /> kāyasaṃsaggarāgasampayuttaṃ cittaṃ, sukkavissaṭṭhimhi mocetukāmatāya sampayuttaṃ cittaṃ.</paragraph>
    <centered line="52">Kāyasaṃsaggakathāvaṇṇanā.</centered>
    <paragraph line="53" number="353-4"><bold>Duṭṭhullavācassādenā</bold>ti duṭṭhu kucchitabhāvaṃ ulati gacchatīti <bold>duṭṭhullā,</bold> duṭṭhullā ca sā vācā cāti <bold>duṭṭhullavācā,</bold> vaccamaggapassāvamagge methunadhammapaṭisaṃyuttā vācā, yathāha ‘‘duṭṭhullā nāma vācā vaccamaggapassāvamaggamethunadhammapaṭisaṃyuttā vācā’’ti (pārā. 285), duṭṭhullavācāya assādo duṭṭhullavācassādo, tathāpavattavacīviññattisamuṭṭhāpakacittasampayuttā cetanā, tena sampayutto rāgo idha sahacariyena ‘‘duṭṭhullavācassādo’’ti vutto, tena, duṭṭhullavācassādasampayuttena <pageBreak edition="Vipassana Research Institut" number="1.0135" /> rāgenāti attho. Iminā ‘‘obhāsantassā’’ti vakkhamānaobhāsanassa hetu dassito.</paragraph>
    <paragraph line="54">Itthiyā itthisaññino bhikkhunoti yojanā. <bold>Itthiyā itthisaññino</bold>ti ‘‘mātugāmo nāma manussitthī, na yakkhī, na petī, na tiracchānagatā, viññū paṭibalā subhāsitadubbhāsitaṃ duṭṭhullāduṭṭhullaṃ ājānitu’’nti <bold>padabhājane</bold> niddiṭṭhasarūpāya subhāsitadubbhāsitaṃ jānantiyā manussitthiyā itthisaññino bhikkhunoti attho. <bold>‘‘Dvinnaṃ maggāna’’</bold>nti etassa sambandhīvasena ‘‘itthiyā’’ti idaṃ sāmivasena yojetabbaṃ, yathāvuttasarūpassa mātugāmassa vaccamaggapassāvamagganti attho. <bold>Vaṇṇāvaṇṇavasena cā</bold>ti ‘‘vaṇṇaṃ bhaṇati nāma dve magge thometi vaṇṇeti pasaṃsati. Avaṇṇaṃ bhaṇati nāma dve magge khuṃseti vambheti garahatī’’ti niddese vuttanayena ubho magge uddissa thomanagarahaṇavasenāti vuttaṃ hoti.</paragraph>
    <paragraph line="55">Methunassa <pageBreak edition="Myanmar" number="1.0180" /> yācanādayo methunayācanādayo, tehi <bold>methunayācanādīhi,</bold> ‘‘yācatipi āyācatipi pucchatipi paṭipucchatipi ācikkhatipi anusāsatipi akkosatipī’’ti (pārā. 285) uddese vuttamethunayācanādivasenāti vuttaṃ hoti. Imehi dvīhi ‘‘obhāsantassā’’ti vuttaobhāsanā dassitā. <bold>Obhāsantassā</bold>ti uddesayantassa, pakāsentassāti attho. <bold>‘‘Viññu’’</bold>nti iminā obhāsanakiriyāya kammamāha, iminā visesitabbaṃ ‘‘manussitthi’’nti idaṃ pakaraṇato labbhati, yathādassitapadabhājanāgatasarūpaṃ viññuṃ paṭibalaṃ manussitthinti vuttaṃ hoti. <bold>Antamaso hatthamuddāyapī</bold>ti obhāsane antimaparicchedadassanaṃ. Duṭṭhullavacanassādabhāve sati yo vaccamaggapassāvamaggapaṭibaddhaṃ guṇadosaṃ vā methunadhammayācanādivasena vā duṭṭhullāduṭṭhullaṃ jānantiṃ manussitthiṃ heṭṭhimaparicchedena hatthamuddāyapi vadeyyāti attho.</paragraph>
    <paragraph line="56">Imasmiṃ gāthādvaye duṭṭhullavācassādena itthiyā itthisaññino viññuṃ taṃ itthiṃ dvinnaṃ maggānaṃ vaṇṇavasena antamaso hatthamuddāyapi obhāsantassa bhikkhuno garukaṃ siyāti ekaṃ vākyaṃ, tathā ‘‘dvinnaṃ maggānaṃ avaṇṇavasenā’’ti iminā ca ‘‘methunayācanādīhī’’ti iminā ca yojanāya vākyadvayanti evaṃ yojanāvasena tīṇi vākyāni honti.</paragraph>
    <paragraph line="57">Tattha <pageBreak edition="Vipassana Research Institut" number="1.0136" /> paṭhamavākye <bold>vaṇṇa</bold>vacanena saṅgahitaṃ thomanādikathaṃ kathentassa saṅghādiseso hoti. ‘‘Itthilakkhaṇena subhalakkhaṇena samannāgatāsī’’ti ettakameva thomanatthaṃ vadato saṅghādiseso na hoti, ‘‘tava vaccamaggo ca passāvamaggo ca īdiso subho susaṇṭhāno, tena nāma <pageBreak edition="Myanmar" number="1.0181" /> īdisena itthilakkhaṇena subhalakkhaṇena samannāgatāsī’’ti vadantassa hoti. ‘‘Vaṇṇeti, pasaṃsatī’’ti padadvayañca ‘‘thometī’’ti padassa pariyāyo.</paragraph>
    <paragraph line="58">Dutiyavākye <bold>avaṇṇa</bold>padasaṅgahitaṃ khuṃsanādittaye <bold>khuṃsanaṃ</bold> nāma patodopamehi pharusavacanehi tudanaṃ. Yathāha <bold>aṭṭhakathāyaṃ</bold> ‘‘khuṃsetīti vācāpatodena ghaṭṭetī’’ti (pārā. aṭṭha. 2.285). Patujjatenenāti <bold>‘‘patodo’’</bold>tiagacchante assādayo pavattetuṃ vijjhanakapācanadaṇḍo vuccati. <bold>Vambhanaṃ</bold> nāma apasādanaṃ. <bold>Apasādanaṃ</bold> nāma guṇato parihāpanaṃ. Yathāha ‘‘vambhetīti apasādetī’’ti (pārā. aṭṭha. 2.285). <bold>Garahā</bold> nāma dosāropanaṃ. Yathāha ‘‘garahatīti dosaṃ detī’’ti (pārā. aṭṭha. 2.285). Imaṃ khuṃsanādipaṭisaṃyuttavacanaṃ vakkhamānesu ‘‘sikharaṇīsi, sambhinnāsi, ubhatobyañjanāsī’’ti imesu tīsu padesu aññatarena yojetvā kathentasseva saṅghādiseso, na itarassa.</paragraph>
    <paragraph line="59">Tatiyavākye <bold>methunayācanā</bold>divacanehi saṅgahitaṃ āyācanādiṃ karontassāpi saṅghādiseso. ‘‘Yācati nāma dehi me arahasi me dātu’’ntiādinā (pārā. 285) nayena ekekaṃ padaṃ ‘‘dehi me methunaṃ dhamma’’ntiādivasena methunadhammapadena saha ghaṭetvā methunadhammaṃ yācantasseva hoti.</paragraph>
    <paragraph line="60">‘‘Kadā te mātā pasīdissati, kadā te pitā pasīdissati, kadā te devatāyo pasīdissanti, kadā te sukhaṇo sulayo sumuhutto bhavissatī’’tiādiāyācanapadaniddese ekekaṃ padaṃ tattheva osāne vuttena ‘‘kadā te methunaṃ dhammaṃ labhissāmī’’ti padena ghaṭetvā methunaṃ yācantasseva hoti.</paragraph>
    <paragraph line="61">‘‘Kathaṃ <pageBreak edition="Myanmar" number="1.0182" /> tvaṃ sāmikassa desi, kathaṃ jārassa desī’’ti (pārā. 285) pucchāniddesavacanesu ca aññataraṃ methunadhammapadena ghaṭetvā pucchantasseva hoti.</paragraph>
    <paragraph line="62">‘‘Evaṃ <pageBreak edition="Vipassana Research Institut" number="1.0137" /> kira tvaṃ sāmikassa desi, evaṃ jārassa desī’’ti (pārā. 285) paṭipucchāniddesavacanesu aññataraṃ methunadhammapadena ghaṭetvā visesetvā paṭipucchantasseva hoti.</paragraph>
    <paragraph line="63">‘‘Kathaṃ dadamānā sāmikassa piyā hotī’’ti pucchato mātugāmassa ‘‘evaṃ dehi, evaṃ dentī sāmikassa piyā bhavissati manāpā cā’’ti āṇattivacane, anusāsanivacane ca eseva nayo.</paragraph>
    <paragraph line="64" number="355"> Akkosaniddesāgatesu ‘‘animittāsi nimittamattāsi alohitāsi dhuvalohitāsi dhuvacoḷāsi paggharantīsi sikharaṇīsi itthipaṇḍakāsi vepurisikāsi sambhinnāsi ubhatobyañjanāsī’’ti ekādasasu padesu ‘‘sikharaṇīsi sambhinnāsi ubhatobyañjanāsī’’ti padattayaṃ paccekaṃ āpattikaraṃ, iminā padattayena saha pubbe vuttāni vaccamaggapassāvamaggamethunadhammapadāni tīṇi cāti chappadānaṃ paccekaṃ āpattikarattā ito parāni animittādīni aṭṭha padāni ‘‘animittāsi methunadhammaṃ dehī’’tiādinā nayena methunadhammapadena saha ghaṭetvā vuttāneva āpattikarānīti veditabbāni, ‘‘methunayācanādīhī’’ti ettha <bold>ādi</bold>-saddasaṅgahitesu ‘‘animittāsī’’tiādīsu ekādasasu akkosapadesu antogadhattepi kevalaṃ āpattikarattā garutaraṃ padattayaṃ visuṃ saṅgahetabbanti ñāpetumāha <bold>‘‘sikharaṇīsī’’</bold>tiādi.</paragraph>
    <paragraph line="65"><bold>Sikharaṇīsī</bold>ti ettha ‘‘sikharaṇī asī’’ti padacchedo. ‘‘Asī’’ti paccekaṃ yojetabbaṃ. <bold>Tu</bold>-saddo kevalayuttampi āpattikaraṃ <pageBreak edition="Myanmar" number="1.0183" /> hotīti visesaṃ joteti. Kevalenāpi akkosavacanenāti yojanā. <bold>Sikharaṇīsī</bold>ti bahi nikkhantaāṇimaṃsā bhavasi. <bold>Sambhinnāsī</bold>ti missībhūtavaccamaggapassāvamaggā. <bold>Ubhatobyañjanāsī</bold>ti itthinimittena, purisanimittena cāti ubhatobyañjanehi samannāgatā. ‘‘Ayaṃ itthī, ayaṃ puriso’’ti byañjayatīti <bold>byañjanaṃ,</bold> muttakaraṇāni. <bold>Suṇantiyā</bold>ti ettha ‘‘viññumanussitthiyā’’ti adhikārato labbhati, iminā akkositabbavatthu dassitaṃ hoti. Bhāsitaṃ <bold>suṇantiyā</bold> subhāsitadubbhāsitaṃ jānantiyā manussitthiyā visaye pavattaakkosavacanena saṅghādiseso hotīti attho.</paragraph>
    <paragraph line="66" number="356"> Punappunaṃ obhāsantassa vācānaṃ gaṇanāya garukā siyunti yojanā. Ettha ‘‘ekaṃ <pageBreak edition="Vipassana Research Institut" number="1.0138" /> itthi’’nti ajjhāharitabbaṃ. Ekavācāya bahū obhāsantassa ca itthīnaṃ gaṇanāya garukā siyunti yojanā. Etthāpi ‘‘itthiyopī’’ti labbhati.</paragraph>
    <paragraph line="67" number="357"><bold>Sā ce nappaṭijānātī</bold>ti ettha ‘‘yaṃ suṇantiṃ manussitthiṃ dvinnaṃ maggānaṃ vaṇṇāvaṇṇavasena obhāsati, sā ce na paṭijānātī’’ti sāmatthiyā labbhamānaṃ ādāya yojetabbaṃ. Attano bhāsitaṃ duṭṭhullaṃ vuttasamanantarameva atthavasena sace na jānātīti attho. <bold>Tassā</bold>ti tassa duṭṭhullabhāsitabhikkhussa. Ubbhajāṇuṃ, adhakkhakaṃ vā ādissa bhaṇane cāpi tassa thullaccayaṃ siyāti yojanā. <bold>Bhaṇane</bold>ti dvinnaṃ maggānaṃ vaṇṇādikathane, ‘‘bhaṇato’’tipi likhanti, bhaṇantassa, bhaṇanahetūti attho. Hetumhi ayamantapaccayo ‘‘asambudha’’ntiādīsu (pārā. aṭṭha. 1.ganthārambhakathā) viya. <bold>Ubbhajāṇu</bold>nti jāṇuto uddhaṃ. <bold>Akkheka</bold>nti akkhakato heṭṭhā.</paragraph>
    <paragraph line="68" number="358"><bold>Ubbhakkhaka</bold>nti <pageBreak edition="Myanmar" number="1.0184" /> akkhakato uddhaṃ. <bold>Adhojāṇumaṇḍala</bold>nti jāṇumaṇḍalato adho. <bold>Uddisa</bold>nti uddissa. ‘‘Uddissubbhakkhaṃ vā tathā, adhojāṇumaṇḍala’’nti ca likhanti, so pāṭho sundaro. Vaṇṇādibhaṇane dukkaṭanti sambandho. ‘‘Viññumanussitthiyā’’ti adhikārato labbhati. <bold>Kāyapaṭibaddhe vaṇṇādibhaṇane dukkaṭa</bold>nti etthāpi eseva nayo. Vaccamaggapassāvamaggā saṅghādisesakkhettaṃ, adhakkhakaṃ ubbhajāṇumaṇḍalaṃ thullaccayakkhettaṃ, uddhakkhakaṃ adhojāṇumaṇḍalaṃ dukkaṭakkhettanti imesu tīsu khettesu akkhakañceva jāṇumaṇḍalañca thullaccayadukkaṭānaṃ dvinnaṃ avadhibhūtaṃ kattha saṅgayhatīti? Dukkaṭakkhetteyeva saṅgayhati. Yathāha <bold>aṭṭhakathāyaṃ</bold> ‘‘akkhakaṃ, pana jāṇumaṇḍalañca ettheva dukkaṭakkhette saṅgahaṃ gacchatī’’ti (pārā. aṭṭha. 2.286).</paragraph>
    <paragraph line="69" number="359"> Paṇḍake yakkhipetīsu dvinnaṃ maggānaṃ vaṇṇādibhaṇane <bold>tassa</bold> bhaṇantassa thullaccayaṃ bhaveti adhikāravasena āgatapadehi saha yojetabbaṃ. <bold>Paṇḍakādīsū</bold>ti <bold>ādi</bold>-saddena yakkhipetīnaṃ gahaṇaṃ.</paragraph>
    <paragraph line="70" number="360"><bold>Ubbhakkhaka…pe… ayaṃ nayo</bold>ti ‘‘paṇḍakādīsū’’ti iminā yojetabbaṃ. <bold>Ayaṃ nayo</bold>ti ‘‘dukkaṭameva hotī’’ti vutto nayo. <bold>Sabbatthā</bold>ti saṅghādisesathullaccayadukkaṭakkhettavasena sabbesu khettesu.</paragraph>
    <paragraph line="71" number="361"> Atthapurekkhāro <pageBreak edition="Vipassana Research Institut" number="1.0139" /> hutvā obhāsatopi anāpattīti yojanā. Mātugāmānaṃ ‘‘animittāsī’’tiādīsu padesu atthakathanaṃ purekkhatvā ‘‘animittāsī’’tiādipadaṃ bhaṇantassa vā mātugāmehi saha aṭṭhakathaṃ sajjhāyantānaṃ vā anāpattīti attho. Dhammapurekkhāro hutvā obhāsato anāpattīti yojanā. Pāḷidhammaṃ vācentassa vā tāsaṃ <pageBreak edition="Myanmar" number="1.0185" /> suṇantīnaṃ sajjhāyanaṃ vā purekkhatvā ‘‘animittāsī’’tiādīsu padesu yaṃ kiñci pabbajitassa vā itarassa vā mātugāmassa kathentassa anāpattīti. <bold>Purekkhatvānusāsani</bold>nti ‘‘idāni animittāsi…pe… ubhatobyañjanāsi, appamādaṃ dāni kareyyāsi, yathā āyatimpi evarūpā nāhosī’’ti anusāsaniṃ purekkhatvā.</paragraph>
    <paragraph line="72" number="362"><bold>Ummattakādīna</bold>nti pittummattakayakkhummattakavasena dvinnaṃ ummattakānañca <bold>ādi</bold>-saddasaṅgahitassa imasmiṃ ādikammikassa udāyittherassa ca anāpattīti vuttaṃ hoti. ‘‘Idaṃ sikkhāpadaṃ tisamuṭṭhānaṃ kāyacittato ca vācācittato ca kāyavācācittato ca samuṭṭhāti. Kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacitta’’nti (pārā. aṭṭha. 2.287) <bold>aṭṭhakathāyaṃ</bold> vuttapakiṇṇakavinicchayaṃ dasseti <bold>‘‘samuṭṭhānādayo…pe… tulyāvā’’</bold>ti. Vedanāya adinnādānena asamattā <bold>‘‘vedanettha dvidhā matā’’</bold>ti āha, sukhopekkhāvedanāvasena dvidhā matāti attho.</paragraph>
    <centered line="73">Duṭṭhullavācākathāvaṇṇanā.</centered>
    <paragraph line="74" number="363"><bold>Kāmapāricariyāyā</bold>ti methunadhammasaṅkhātena kāmena pāricariyāya, methunadhammena pāricariyāyāti attho. Atha vā kāmitā patthitāti <bold>kāmā,</bold> methunarāgavasena patthitāti attho, kāmā ca sā pāricariyā cāti kāmapāricariyā, tassā <bold>kāmapāricariyāyā</bold>tipi gahetabbaṃ, methunarāgacittena abhipatthitapāricariyāyātiattho. ‘‘Vaṇṇaṃ bhāsato’’ti iminā sambandho, ‘‘etadaggaṃ bhagini pāricariyānaṃ yā mādisaṃ sīlavantaṃ kalyāṇadhammaṃ brahmacāriṃ etena dhammena paricareyyā’’ti attano methunadhammena pāricariyāya <pageBreak edition="Myanmar" number="1.0186" /> guṇaṃ ānisaṃsaṃ kathentassāti vuttaṃ hoti. <bold>Tasmiṃyeva khaṇe</bold>ti tasmiṃ bhaṇitakkhaṇeyeva. <bold>Sā ce jānātī</bold>ti yaṃ uddissa abhāsi, sace sā vacanasamanantarameva jānāti.</paragraph>
    <paragraph line="75" number="364"><bold>Sā</bold><pageBreak edition="Vipassana Research Institut" number="1.0140" /> manussitthī no jānāti ce, tassa thullaccayanti sambandho. <bold>Yakkhipetidevīsu</bold> jānantīsu, paṇḍake ca jānante attakāmapāricariyāya vaṇṇaṃ bhāsato <bold>tassa</bold> bhikkhuno thullaccayaṃ hotīti yojanā. <bold>Sese</bold>ti purisatiracchānagatavisaye, yakkhiādīnaṃ ajānanavisaye ca attakāmapāricariyāya vaṇṇaṃ bhāsato tassa āpatti dukkaṭaṃ hotīti yojanā.</paragraph>
    <paragraph line="76" number="365"><bold>Cīvarādīhī</bold>ti cīvarapiṇḍapātādīhi. <bold>Vatthukāmehī</bold>ti taṇhāya vatthubhāvena vatthū ca kāmitattā kāmāti ca saṅkhātehi paccayehi.</paragraph>
    <paragraph line="77" number="366"> Rāgo eva <bold>rāgatā. ‘‘Rāgitā’’</bold>ti vā pāṭho, rāgo assa atthīti rāgī, tassa bhāvo <bold>rāgitā,</bold> attakāmapāricariyāya rāgoti attho. <bold>Obhāso</bold>ti attakāmapāricariyāya guṇabhaṇanaṃ. <bold>Tena rāgenā</bold>ti kāmapāricariyāya rāgena. <bold>Khaṇe tasmi</bold>nti bhaṇitakkhaṇe. <bold>Vijānana</bold>nti yaṃ manussitthiṃ uddissa attakāmapāricariyāya vaṇṇaṃ bhaṇati, tāya tassa vacanatthassa vijānananti vuttaṃ hoti.</paragraph>
    <paragraph line="78" number="367"><bold>Pañcaṅgānī</bold>ti manussitthitā, taṃsaññitā, pāricariyāya rāgitā, tena rāgena obhāsanaṃ, khaṇe tasmiṃ vijānananti imāni <bold>ettha</bold> attakāmapāricariyasikkhāpade pañca aṅgāni <pageBreak edition="Myanmar" number="1.0187" />, pañca āpattikāraṇānīti attho. <bold>Assā</bold>ti attakāmapāricariyasikkhāpadassa.</paragraph>
    <centered line="79">Attakāmapāricariyakathāvaṇṇanā.</centered>
    <paragraph line="80" number="368"> ‘‘Paṭiggaṇhātī’’tiādikiriyāttayopādānasāmatthiyena tikkhattuṃ paṭipādanakaṃ ‘‘yo bhikkhū’’ti ca ‘‘garu hotī’’ti padasāmatthiyena ‘‘tassā’’ti ca labbhamānattā tividhehi saha ‘‘yo bhikkhu purisassa sandesaṃ paṭiggaṇhāti, vīmaṃsati paccāharati ce, tassa garu hotī’’ti ekaṃ vākyaṃ hoti. Evaṃ ‘‘itthiyāpi vā’’ti iminā yojanāyapi ekaṃ vākyaṃ hotīti imissā gāthāya vākyadvayaṃ yujjati.</paragraph>
    <paragraph line="81">Idha sandesakkamañca yojanākkamañca jānanatthaṃ paṭhamaṃ tāva itthīnañca bhariyānañca pabhedo ca sarūpañca vibhāvīyati – tesu <bold>itthiyo</bold> dasavidhā honti. Yathāha <bold>padabhājane</bold> ‘‘dasa itthiyo <pageBreak edition="Vipassana Research Institut" number="1.0141" /> māturakkhitā piturakkhitā mātāpiturakkhitā bhāturakkhitā bhaginirakkhitā ñātirakkhitā gottarakkhitā dhammarakkhitā sārakkhā saparidaṇḍā’’ti. <bold>Bhariyā ca</bold> dasavidhā honti. Yathāha <bold>padabhājane</bold> ‘‘dasa bhariyāyo dhanakkītā chandavāsinī bhogavāsinī odapattakinī obhaṭacumbaṭā dāsī ca bhariyā ca kammakārī ca bhariyā ca dhajāhaṭā muhuttikā’’ti (pārā. 303). Imāsaṃ pabhedo ca sarūpāni ca saṅkhepato evaṃ veditabbāni –</paragraph>
    <paragraph line="82">Purisehi saha yathā saṃvāsaṃ na karoti, evaṃ mātarā rakkhitā <bold>māturakkhitā</bold>. Yathāha ‘‘māturakkhitā nāma mātā rakkhati gopeti issariyaṃ kāreti vasaṃ vattetī’’ti. <bold>Piturakkhitādī</bold>supi eseva nayo. Tattha yasmiṃ koṇḍaññādigotte jātā, tasmiṃyeva gotte jātehi <pageBreak edition="Myanmar" number="1.0188" /> rakkhitā <bold>gottarakkhitā</bold>. Yathāha ‘‘gottarakkhitā nāma sagottā rakkhantī’’tiādi. Ekaṃ satthāraṃ uddissa pabbajitehi vā ekagaṇapariyāpannehi vā rakkhitā <bold>dhammarakkhitā</bold> nāma. Yathāha ‘‘dhammarakkhitā nāma sahadhammikā rakkhantī’’tiādi (pārā. 304). <bold>Sārakkhā</bold> nāma ‘‘gabbhepi pariggahitā hoti ‘mayhaṃ esā’ti antamaso mālāguḷaparikkhittāpī’’ti <bold>pāḷiyaṃ</bold> vuttasarūpā. <bold>Saparidaṇḍā</bold> nāma ‘‘kehici daṇḍo ṭhapito hoti ‘yo itthannāmaṃ itthiṃ gacchati, tassa ettako daṇḍo’’ti vuttasarūpāti ayaṃ dasannaṃ itthīnaṃ sarūpasaṅkhepo. Imāsu dasasu sārakkhasaparidaṇḍānaṃ dvinnaṃ parapurisasevāyaṃ micchācāro hoti, itarāsaṃ na hoti. Imā dasapi pañcasīlaṃ rakkhantehi agamanīyā.</paragraph>
    <paragraph line="83">Dasasu bhariyāsu ‘‘dhanakkītā nāma dhanena kiṇitvā vāsetī’’ti vuttattā bhariyabhāvāya appakaṃ vā bahuṃ vā dhanaṃ datvā gahitā <bold>dhanakkītā</bold> nāma. ‘‘Chandavāsinī nāma piyo piyaṃ vāsetī’’ti vuttattā attaruciyā saṃvasitena purisena sampaṭicchitā <bold>chandavāsinī</bold> nāma. ‘‘Bhogavāsinī nāma bhogaṃ datvā vāsetī’’ti vuttattā udukkhalamusalādigehopakaraṇaṃ labhitvā bhariyabhāvaṃ gacchantī janapaditthī <bold>bhogavāsinī</bold> nāma. ‘‘Paṭavāsinī nāma paṭaṃ datvā vāsetī’’ti vuttattā nivāsanamattaṃ vā pārupanamattaṃ vā laddhā bhariyabhāvaṃ gacchantī dalidditthī <bold>paṭavāsinī</bold> nāma. <bold>Odapattakinī</bold> nāma ‘‘udakapattaṃ āmasitvā vāsetī’’ti (pārā. 304) vuttattā ‘‘idaṃ udakaṃ viya saṃsaṭṭhā abhejjā hothā’’ti vatvā ekasmiṃ udakapatte purisena saddhiṃ hatthaṃ otāretvā bhariyabhāvaṃ nīto mātugāmo vuccati. ‘‘Obhaṭacumbaṭā nāma cumbaṭaṃ oropetvā <pageBreak edition="Vipassana Research Institut" number="1.0142" /> vāsetī’’ti (pārā. 304) vuttattā sīsato cumbaṭaṃ oropetvā bhariyabhāvamupanītā kaṭṭhahārikādiitthī <bold>obhaṭacumbaṭā</bold> nāma. <bold>Dāsī</bold><pageBreak edition="Myanmar" number="1.0189" /><bold>ca bhariyā ca</bold> nāma ‘‘dāsī ceva hoti bhariyā cā’’ti (pārā. 304) vuttattā bhariyaṃ katvā vāsitā ‘‘tasseva dāsī ca bhariyā cā’’ti vuttā. <bold>Kammakārī ca bhariyā ca</bold> nāma ‘‘kammakārī ceva hoti bhariyā cā’’ti (pārā. 304) vuttattā padhānitthinirapekkhena kuṭumbakiccaṃ kāretvā bhariyabhāvaṃ nītā bhariyā katakammā ‘‘kammakārī ca bhariyā cā’’ti vuttā. ‘‘Dhajāhaṭā nāma karamarānītā vuccatī’’ti (pārā. 304) vuttattā dhajaṃ ussāpetvā gacchantiyā mahāsenāya saddhiṃ gantvā paravisayaṃ vilumpantena pacchinditvā ānetvā bhariyabhāvamupanītā itthī <bold>dhajāhaṭā</bold> nāma. ‘‘Muhuttikā nāma taṅkhaṇikā vuccatī’’ti (pārā. 304) vuttattā acirakālaṃ saṃvāsatthāya gahitā itthī <bold>muhuttikā</bold> nāmāti ayaṃ dasannaṃ bhariyānaṃ sarūpasaṅkhepo. Yathāvuttāsu dasasu itthīsu aññataraṃ dasannaṃ bhariyānaṃ aññataraṭṭhāne ṭhapanatthamadhippetabhāvaṃ vattuṃ purisena ‘‘gaccha bhante itthannāmaṃ māturakkhitaṃ brūhi ‘hohi kira itthannāmassa bhariyā dhanakkītā’ti’’ādinā nayena dinnasandesaṃ ‘‘sādhu upāsakā’’tiādinā nayena vacībhedaṃ katvā vā sīsakampanādivasena vā paṭiggaṇhātīti āha <bold>‘‘paṭiggaṇhāti sandesaṃ purisassā’’</bold>ti.</paragraph>
    <paragraph line="84">Ettha <bold>purisassā</bold>ti upalakkhaṇattā ‘‘purisassa mātā bhikkhuṃ pahiṇatī’’tiādinā (pārā. 321) nayena <bold>pāḷiyaṃ</bold> vuttapurisassa mātāpituādayo ca gahetabbā. <bold>Vīmaṃsatī</bold>ti evaṃ paṭiggahitasāsanaṃ tassāyeva ekaṃsena avirādhetvā vadantassa mātāpituādīnamaññatarassa vā ārocetīti attho. Etthāpi <bold>vīmaṃsatī</bold>ti upalakkhaṇattā ‘‘paṭiggaṇhāti antevāsiṃ vīmaṃsāpetvā attanā paccāharati, āpatti saṅghādisesassā’’ti (pārā. 338) vuttattā vīmaṃsāpetītipi gahetabbaṃ. <bold>Paccāharatī</bold>ti tathā āhaṭaṃ sāsanaṃ sutvā tassā itthiyā <pageBreak edition="Myanmar" number="1.0190" /> sampaṭicchite ca asampaṭicchite ca lajjāya tuṇhībhūtāya ca taṃ pavattiṃ paccāharitvā ācikkhatīti vuttaṃ hoti. Idhāpi <bold>paccāharatī</bold>ti upalakkhaṇattā ‘‘paṭiggaṇhāti vīmaṃsati antevāsiṃ paccāharāpeti, āpatti saṅghādisesassā’’ti (pārā. 338) vuttattā paccāharāpetīti ca gahetabbaṃ.</paragraph>
    <paragraph line="85"><bold>‘‘Itthiyāpi vā’’</bold>ti iminā yojetvā gahitadutiyavākye ca evameva attho vattabbo. Tattha sandesakkamo pana ‘‘māturakkhitā bhikkhuṃ pahiṇati ‘gaccha bhante itthannāmaṃ brūhi ‘homi itthannāmassa <pageBreak edition="Vipassana Research Institut" number="1.0143" /> bhariyā dhanakkītā’ti’’ādipāḷinayena (pārā. 330) daṭṭhabbo. Etthāpi ‘‘vīmaṃsāpeti paccāharāpetī’’ti idañca vuttanayeneva gahetabbaṃ. Iminā niyāmena dasannaṃ itthīnaṃ nāmaṃ visuṃ visuṃ vatvā dasannaṃ bhariyānaṃ aññataratthāya dīyamānasandesakkamo yojetabbo. Idhāpi <bold>itthiyāpi vā</bold>ti upalakkhaṇattā ‘‘māturakkhitāya mātā bhikkhuṃ pahiṇati ‘gaccha bhante itthannāmaṃ brūhi ‘hotu itthannāmassa bhariyā dhanakkītā’’tiādipāḷivasena (pārā. 324) itthiyā mātupituādīnañca sandesakkamo yojetabbo.</paragraph>
    <paragraph line="86" number="370"><bold>Taṃ</bold> pavattiṃ. <bold>Sañcarittā</bold> sañcaraṇahetu. <bold>Na muccatī</bold>ti itthipurisānaṃ antare sāsanaṃ paṭiggahetvā sañcaraṇahetu āpajjitabbasaṅghādisesato na muccatīti attho.</paragraph>
    <paragraph line="87" number="371"><bold>Aññaṃ vā</bold>ti mātāpiturakkhitādīsu aññataraṃ vā. <bold>‘‘Bhāsato’’</bold>ti likhanti. ‘‘Pesito’’ti iminā viruddhattā taṃ pahāya ‘‘bhāsatī’’ti pāṭho gahetabbo. Pāṭhaseso vā kātabbo. ‘‘Yo aññaṃ bhāsati ce, tassa bhāsatoti yojanā’’ti <bold>nissandehe</bold> vuttaṃ. ‘‘Mātarā rakkhitaṃ itthiṃ ‘gaccha brūhī’ti yo pesito hoti, tassa piturakkhitaṃ <pageBreak edition="Myanmar" number="1.0191" /> vā aññaṃ vā bhāsato visaṅketovā’’ti, ‘‘mātarā…pe… brūhī’ti pesito hutvā piturakkhitaṃ vā aññaṃ vā bhāsato visaṅketovā’’ti yojanā yuttatarāti amhākaṃ khanti.</paragraph>
    <paragraph line="88" number="372"><bold>Paṭiggaṇhanatādīhī</bold>ti paṭiggaṇhanameva paṭiggaṇhanatā. <bold>Ādi</bold>-saddena vīmaṃsanapaccāharaṇāni gahitāni. <bold>Sañcaritte</bold>ti sañcaraṇe. <bold>Samāpanne</bold>ti gate sati. <bold>Garukāpattimādise</bold>ti ettha ‘‘tassā’’ti seso. <bold>Ādise</bold>ti katheyya.</paragraph>
    <paragraph line="89" number="373"><bold>Dvīhi thullaccayaṃ vutta</bold>nti ettha dvīhi dvīhi aṅgehi sañcaritte samāpanne thullaccayaṃ vuttanti gahetabbaṃ. ‘‘Paṭiggaṇhāti vīmaṃsati na paccāharati, āpatti thullaccayassa. Paṭiggaṇhāti na vīmaṃsati paccāharati, āpatti thullaccayassa. Na paṭiggaṇhāti vīmaṃsati paccāharati, āpatti thullaccayassā’’ti (pārā. 338) dvīhi dvīhi aṅgehi thullaccayaṃ vuttanti attho. <bold>Paṇḍakādīsū</bold>ti paṇḍakayakkhipetīsu. <bold>Tīhipi</bold> aṅgehi sañcaritte samāpanne thullaccayaṃ vuttanti yojanā.</paragraph>
    <paragraph line="90"><bold>Ekenevā</bold>ti <pageBreak edition="Vipassana Research Institut" number="1.0144" /> ekeneva aṅgena. <bold>Sabbatthā</bold>ti māturakkhitādīsu sabbamātugāmesu ca <bold>vinītavatthumhi</bold> ‘‘tena kho pana samayena aññataro puriso aññataraṃ bhikkhuṃ āṇāpesi ‘gaccha bhante itthannāmaṃ itthiṃ vīmaṃsā’ti. So gantvā manusse pucchi ‘kahaṃ itthannāmā’ti. Suttā bhanteti…pe… matā bhanteti. Nikkhantā bhanteti. Anitthī bhanteti. Itthipaṇḍakā bhanteti. Tassa kukkuccaṃ ahosi. Anāpatti bhikkhu saṅghādisesassa, āpatti dukkaṭassā’’ti (pārā. 341) āgatāsu suttādīsu pañcasu ca.</paragraph>
    <paragraph line="91" number="374"><bold>Anāpatti pakāsitā</bold>ti cetiyādīsu kattabbaṃ nissāya itthiyā purisassa, purisena ca itthiyā dinnasāsanaṃ paṭiggahetvā <pageBreak edition="Myanmar" number="1.0192" /> vīmaṃsitvā paccāharitvā ārocentassa anāpattibhāvo ‘‘anāpatti saṅghassa vā cetiyassa vā gilānassa vā karaṇīyena gacchati, ummattakassa ādikammikassā’’ti (pārā. 340) <bold>pāḷiyaṃ</bold> vuttāti attho.</paragraph>
    <paragraph line="92" number="375"><bold>Tathā tassā</bold>ti manussajātikāya tassā. <bold>Nanālaṃvacanīyatā</bold>ti ‘‘mamāya’’nti vā niggahapaggahe vā nirāsaṅkaṃ vattuṃ nāharatīti <bold>alaṃvacanīyā,</bold> assāmikā, sā hi kenaci ‘‘mayhaṃ esā’’ti vattuṃ vā nirāsaṅkena niggahapaggahavacanaṃ vā vattuṃ asakkuṇeyyā, alaṃvacanīyā na bhavatīti <bold>nālaṃvacanīyā,</bold> sassāmikā, sā hi sāmikena tathā kātuṃ sakkuṇeyyāti <bold>nālaṃvacanīyā,</bold> nālaṃvacanīyā na bhavatīti <bold>nanālaṃvacanīyā,</bold> alaṃvacanīyapadena vuttā assāmikā eva, paṭisedhā dve pakatimatthaṃ gamayantīti, nanālaṃvacanīyāya bhāvo nanālaṃvacanīyatā, nirāsaṅkena avacanīyatā assāmikabhāvoti vuttaṃ hoti. Sañcarittavasena bhikkhunā vacanīyā na hotīti vā ‘‘alaṃvacanīyā’’tipi gahetabbameva. <bold>Paṭiggaṇhanatādīnaṃ vasā</bold>ti ettha cakāro luttaniddiṭṭho. Tato paṭiggaṇhanavīmaṃsanapaccāharaṇasaṅkhātānaṃ tiṇṇaṃ aṅgānaṃ vasena ca pubbe vuttamanussitthitā nanālaṃvacanīyatāti vuttānaṃ dvinnaṃ aṅgānaṃ vasena ca idaṃ sikkhāpadaṃ āpattikāraṇehi pañcahi aṅgehi yuttanti attho.</paragraph>
    <paragraph line="93" number="376"><bold>Idaṃ</bold> sañcarittasikkhāpadaṃ. Atha vā liṅgavipallāsena ca ayaṃ saṅghādisesoti gahetabbo. Kāyato, vācato, kāyavācato, kāyacittato, vācācittato, kāyavācācittato vā uppajjanato <bold>chasamuṭṭhānaṃ</bold>. Tato eva <bold>acittakamudīritaṃ</bold>. Missakasamuṭṭhānañhi acittakaṃ. Avasesacittesupi <pageBreak edition="Myanmar" number="1.0193" /> yasmiṃ citte asati acittakaṃ nāma hoti, taṃ dassetumāha <bold>‘‘alaṃvacaniyattaṃ</bold><pageBreak edition="Vipassana Research Institut" number="1.0145" /><bold>vā’’</bold>tiādi. Gāthābandhavasena rasso, ‘‘alaṃvacanīyatta’’nti gahetabbaṃ. Yo sandesaṃ peseti, tasmiṃ paṭibaddhabhāvanti attho. <bold>Paṇṇattiṃ vā</bold>ti sañcarittasikkhāpadasaṅkhātaṃ paṇṇattiṃ vā ajānato acittakamudīritanti sambandho.</paragraph>
    <paragraph line="94" number="377"><bold>Sāsana</bold>nti mātugāmassa, purisassa vā sāsanaṃ. <bold>Kāyavikārenā</bold>ti sīsakampanādinā kāyavikārena. <bold>Gahetvā</bold>ti paṭiggahetvā. <bold>Taṃ upagammā</bold>ti paṭiggahitasāsanaṃ yassa vattabbaṃ hoti, taṃ mātugāmaṃ, purisaṃ vā upagamma. <bold>Vīmaṃsitvā</bold>ti taṃ kiccaṃ tīretvā. <bold>Harantassā</bold>ti paccāharantassa. <bold>Kāyato siyā</bold>ti vacībhedaṃ vinā paṭiggahaṇādīnaṃ kāyeneva katattā kāyasamuṭṭhānatova saṅghādiseso hotīti attho.</paragraph>
    <paragraph line="95" number="378"> Itthiyā vacanaṃ sutvāti yojanā. <bold>Yathā nisinnovā</bold>ti pakatiyā nisinnaṭṭhāneyeva nisinno. <bold>Taṃ</bold> vacanaṃ. <bold>Tatthevāgatassevā</bold>ti yattha nisinno itthiyā sāsanaṃ paṭiggaṇhi, tameva āsanaṃ avijahitvā attanā nisinnaṭṭhānameva āgatassa sannisitabbapurisasseva, ettha ‘‘ārocetvā’’ti pāṭhaseso. Puna <bold>‘‘ārocentassā’’</bold>ti idaṃ tatthevāgatāya tassā eva itthiyā evaṃ yojetabbaṃ. Sāsanaṃ datvā gantvā puna tattheva āgatassa mātugāmasseva ñātamanantaraṃ kāyikakiriyaṃ vinā vacaneneva ārocentassāti attho. Idaṃ itthiyā sāsanaṃ paṭiggahaṇādivasena vuttaṃ.</paragraph>
    <paragraph line="96">Atha vā purisassa vacanaṃ sutvā yathānisinnova taṃ vacanaṃ itthiyā ārocetvā puna tatthevāgatasseva purisassa <pageBreak edition="Myanmar" number="1.0194" /> ārocentassāti evaṃ purisasandesaṃ paṭiggahaṇādivasenāpi yojanā kātabbā. Ettha ca <bold>tatthevāgatassā</bold>ti upalakkhaṇaṃ. Sāsanavacanamatteneva paṭiggahetvā, kiccantarena gantvā vā yadicchāvasena diṭṭhaṭṭhāne vā vatvā punapi tattheva diṭṭhaṭṭhāne puna ārocentassa ca vacaneneva samuṭṭhānabhāvo veditabbo.</paragraph>
    <paragraph line="97" number="379"> ‘‘Alaṃ…pe… ajānato’’ti acittakattakāraṇaṃ vuttameva, kasmā puna ‘‘ajānantassa paṇṇatti’’nti vuttanti ce? Tadubhayassāpi visuṃ kāraṇābhāvaṃ viññāpetuṃ vuttanti veditabbaṃ. <bold>Naṃ vidhi</bold>nti sāsanaṃ paṭiggahetvā āharitvā ārocetvā paccāharitvā ārocanasaṅkhātaṃ <pageBreak edition="Vipassana Research Institut" number="1.0146" /> vidhānaṃ. <bold>Arahatopī</bold>ti khīṇāsavassapi, sekhaputhujjanānaṃ pagevāti ayamattho sambhāvanatthena <bold>api</bold>-saddena jotito.</paragraph>
    <paragraph line="98" number="380"><bold>Jānitvā</bold>ti alaṃvacanīyabhāvaṃ vā paṇṇattiṃ vā ubhayameva vā jānitvā. <bold>Tathā</bold>ti kāyavācato karontassāti iminā yojetabbaṃ. <bold>Sacittakehī</bold>ti yathāvuttacittena sacittakehi. <bold>Tehevā</bold>ti kāyādīhi tehi eva, <bold>‘‘tīhevā’’</bold>tipi pāṭho.</paragraph>
    <centered line="99">Sañcarittakathāvaṇṇanā.</centered>
    <paragraph line="100" number="381-2"><bold>Sayaṃyācitakehevā</bold>ti ettha ‘‘upakaraṇehī’’ti pāṭhaseso, ‘‘purisaṃ dethā’’tiādinā nayena attanāva yācitvā gahitehi upakaraṇehevāti attho. Yathāha ‘‘saññācikā nāma sayaṃ yācitvā purisampi purisattakarampi goṇampi sakaṭampi vāsimpi parasumpi kuṭhārimpi kudālampi nikhādanampī’’ti <pageBreak edition="Myanmar" number="1.0195" />. Ettha eva-kārena ayācitaṃ nivatteti. Tena assāmikanti dīpitaṃ hoti. <bold>‘‘Kuṭika’’</bold>nti iminā ‘‘kuṭi nāma ullittā vā hoti avalittā vā ullittāvalittā vā’’ti (pārā. 349) vuttattā bhūmito paṭṭhāya bhitticchadanāni paṭicchādetvā mattikāya vā sudhāya vā dvāravātapānādialepokāsaṃ ṭhapetvā anto littabhāvena ullittānāmakaṃ vā tathā bahi littabhāvena avalittānāmakaṃ vā anto ca bahi ca littabhāvena ullittāvalittānāmakaṃ vā kuṭinti vuttaṃ hoti.</paragraph>
    <paragraph line="101"><bold>Appamāṇika</bold>nti ‘‘tatridaṃ pamāṇaṃ, dīghaso dvādasavidatthiyo sugatavidatthiyā, tiriyaṃ sattantarā’’ti (pārā. 348) dīghaputhulānaṃ vuttappamāṇena atirekattā appamāṇikanti attho.</paragraph>
    <paragraph line="102">Ettha ca tilakkhaṇaṃ paṭivijjhitvā tīṇi kilesamūlāni uppāṭetvā kālattayavatta sabbadhamme paṭivijjhitvā tibhuvanekapaṭisaraṇabhūtassa bhagavato dhammarājassa aṅgulaṃ pamāṇamajjhimapurisassa aṅgulato tivaṅgulaṃ hoti, ekā vidatthi tisso vidatthiyo honti, ekaṃ ratanaṃ tīṇi ratanāni hontīti evaṃ niyamitā sugatavidatthi ca vaḍḍhakiratanena diyaḍḍharatanappamāṇā hoti. Yathāha <bold>aṭṭhakathāyaṃ</bold> ‘‘sugatavidatthi nāma idāni majjhimassa purisassa tisso vidatthiyo vaḍḍhakihatthena diyaḍḍho hattho hotī’’ti (pārā. aṭṭha. 2.348-349). Tasmā <pageBreak edition="Vipassana Research Institut" number="1.0147" /> sugatavidatthiyā dvādasa vaḍḍhakihatthena aṭṭhārasa hatthā honti. ‘‘Dīghaso dvādasa vidatthiyo sugatavidatthiyāti bāhirimena mānenā’’ti (pārā. 349) <bold>padabhājane</bold> vuttattā antimaṃ sudhālepaṃ aggahetvā thusamattikapariyantena vā mahāmattikapariyantena vā bāhirantato aṭṭhārasahatthappamāṇaṃ, ‘‘tiriyaṃ sattantarāti abbhantarimena mānenā’’ti (pārā. 349) <pageBreak edition="Myanmar" number="1.0196" /><bold>padabhājane</bold> vuttattā abbhantarimena puthulato dvādasaṅgulādhikadasahatthappamāṇañca kuṭiyā pamāṇanti gahetabbaṃ. Evaṃ ṭhitapamāṇato dīghato puthulato vā ubhato vā kesaggamattādhikāpi kuṭi āpattiyā aṅgaṃ hotīti dassetuṃ ‘‘appamāṇika’’nti āhāti saṅkhepato veditabbaṃ.</paragraph>
    <paragraph line="103"><bold>Attuddesa</bold>nti uddisitabboti <bold>uddeso,</bold> attā uddeso etissāti attuddesā, kuṭi, taṃ attuddesaṃ. ‘‘Attuddesanti attano atthāyā’’ti <bold>padabhājane</bold> vuttattā ‘‘mayhaṃ esā vāsatthāya bhavissatī’’ti attānaṃ uddisitvāti attho. <bold>‘‘Karontassā’’</bold>ti idaṃ ‘‘kārayamānenāti karonto vā kārāpento vā’’ti <bold>padabhājane</bold> vuttanayena payojakakattuno ca gahetabbattā upalakkhaṇanti gahetabbaṃ. <bold>Tathā</bold>ti teneva pakārena, yehi assāmikatādīhi pakārehi yuttaṃ pamāṇātikkantaṃ kuṭiṃ karontassa āpatti, teheva pakārehi yuttaṃ adesitavatthukampi kuṭiṃ karontassāti. Iminā appamāṇikaṃ viya adesitavatthukampi visuṃyeva āpattiyā padhānaṅganti. Vasati etthāti <bold>vatthu,</bold> bhūmi, sā adesitā etissāti adesitavatthukā, kuṭi, taṃ <bold>adesitavatthukaṃ</bold>.</paragraph>
    <paragraph line="104">Kiṃ vuttaṃ hoti? Tena kuṭikārena bhikkhunā kuṭivatthuṃ sodhetvā samatalaṃ kāretvā saṅghaṃ upasaṅkamitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā ‘‘ahaṃ bhante saññācikāya kuṭiṃ kattukāmo assāmikaṃ attuddesaṃ, sohaṃ bhante saṅghaṃ kuṭivatthuolokanaṃ yācāmī’’ti tikkhattuṃ vatvā yācitena saṅghena vā saṅghena ñattidutiyāya kammavācāya sammatehi byattehi <pageBreak edition="Myanmar" number="1.0197" /> paṭibalehi dvīhi bhikkhūhi vā tena saddhiṃ gantvā kuṭivatthuṃ oloketvā sārambhabhāvaṃ vā aparikkamanabhāvaṃ vā ubhayameva vā passantehi ‘‘māyidha karī’’ti nivāretvā anārambhaṃ ce hoti saparikkamanaṃ, āgantvā saṅghassa ārocite kuṭikārakeneva bhikkhunā pubbe vuttanayena saṅghaṃ upasaṅkamitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā ‘‘ahaṃ bhante saññācikāya kuṭiṃ kattukāmo assāmikaṃ attuddesaṃ, sohaṃ bhante saṅghaṃ kuṭivatthudesanaṃ yācāmī’’ti tikkhattuṃ vatvā yācite vuḍḍhānumatena byattena bhikkhunā paṭibalena ñattidutiyāya kammavācāya desetvā niyyāditakuṭivatthussa <pageBreak edition="Vipassana Research Institut" number="1.0148" /> abhāvā adesitavatthukaṃ, teneva assāmikatādipakārena yuttaṃ yathāvuttappakāraṃ kuṭikaṃ attanā yācitehi upakaraṇehi karontassa, kārāpentassa cāti vuttaṃ hoti.</paragraph>
    <paragraph line="105"><bold>Dve saṅghādisesā hontī</bold>ti ‘‘bhikkhū vā anabhineyya vatthudesanāya, pamāṇaṃ vā atikkāmeyya, saṅghādiseso’’ti (pārā. 348) tulyabalatāsūcakena <bold>vā</bold>-saddena sampiṇḍitvā vuttaaṅgadvayasahitattā dve saṅghādisesā hontīti attho. Yathāha ‘‘bhikkhu kuṭiṃ karoti adesitavatthukaṃ pamāṇātikkantaṃ anārambhaṃ saparikkamanaṃ, āpatti dvinnaṃ saṅghādisesāna’’nti (pārā. 355) ca ‘‘bhikkhukuṭiṃ karoti adesitavatthukaṃ anārambhaṃ saparikkamanaṃ, āpatti saṅghādisesassā’’ti (pārā. 354) ca ‘‘bhikkhu kuṭiṃ karoti pamāṇātikkantaṃ anārambhaṃ saparikkamanaṃ, āpatti saṅghādisesassā’’ti (pārā. 355) ca vuttattā dvīsu aṅgesu ekaṃ ce, ekova saṅghādiseso <pageBreak edition="Myanmar" number="1.0198" /> hotīti. Taṃ pana ‘‘sace ekavipannā sā, garukaṃ ekakaṃ siyā’’ti vakkhati.</paragraph>
    <paragraph line="106"><bold>Sārambhādīsū</bold>ti ettha <bold>sārambha</bold>-saddo sopaddavapariyāyo. Yathāha <bold>aṭṭhakathāyaṃ</bold> ‘‘sārambhaṃ anārambhanti saupaddavaṃ anupaddava’’nti (pārā. aṭṭha. 2.348-349). Ettha ‘‘setaṃ chāgamārabhetha yajamāno’’ti payoge viya ā-pubbassa rabhassa hiṃsatthepi dissamānattā kattusādhano <bold>ārambha</bold>-saddo hiṃsakānaṃ kipillikādisattānaṃ vācako bhavatīti taṃsahitaṭṭhānaṃ sārambhaṃ nāma hoti. Teneva <bold>padabhājane</bold>pi vuttaṃ ‘‘sārambhaṃ nāma kipillikānaṃ vā āsayo hoti, upacikānaṃ vā, undūrānaṃ vā, ahīnaṃ vā, vicchikānaṃ vā, satapadīnaṃ vā, hatthīnaṃ vā, assānaṃ vā, sīhānaṃ vā, byagghānaṃ vā…pe… āsayo hotī’’ti (pārā. 353).</paragraph>
    <paragraph line="107"><bold>Ādi</bold>-saddena aparikkamanaṃ saṅgaṇhāti. ‘‘Saparikkamanaṃ nāma sakkā hoti yathāyuttena sakaṭena anuparigantuṃ, samantā nisseṇiyā anuparigantuṃ, etaṃ saparikkamanaṃ nāmā’’ti (pārā. 353) vuttalakkhaṇavipariyāyato nibbakosassa udakapātaṭṭhāne ekaṃ cakkaṃ ṭhapetvā itaraṃ cakkaṃ bahi ṭhapetvā kuṭiṃ parikkhipitvā āvajjiyamānassa goyuttasakaṭassa vā nisseṇiyaṃ ṭhatvā kuṭiṃ chādayamānānaṃ nisseṇiyā vā parato gamitumasakkuṇeyyattā aparikkamananti veditabbaṃ.</paragraph>
    <paragraph line="108">Evaṃ <pageBreak edition="Vipassana Research Institut" number="1.0149" /> vuttasārambhaaparikkamanasaṅkhātaaṅgadvayena yuttaṃ ce, dve dukkaṭāni honti. Yathāha ‘‘bhikkhu kuṭiṃ karoti desitavatthukaṃ pamāṇikaṃ sārambhaṃ aparikkamanaṃ, āpatti dvinnaṃ dukkaṭāna’’nti (pārā. 355). Ekaṃ ce, ekameva hoti. Yathāha ‘‘bhikkhu kuṭiṃ karoti desitavatthukaṃ pamāṇikaṃ sārambhaṃ saparikkamanaṃ, āpatti <pageBreak edition="Myanmar" number="1.0199" /> dukkaṭassa. Bhikkhu kuṭiṃ karoti desitavatthukaṃ pamāṇikaṃ anārambhaṃ aparikkamanaṃ, āpatti dukkaṭassā’’ti (pārā. 355) etaṃ tayampi ‘‘sārambhādīsu dukkaṭa’’nti sāmaññena saṅgahitanti daṭṭhabbaṃ.</paragraph>
    <paragraph line="109">Ekaṃ aṅgaṃ pamāṇikattaṃ vā desitavatthukattaṃ vā vipannaṃ etissāti <bold>ekavipannā</bold>. Pubbe vuttatthānaṃ saṅghādisesādipadānamattho vuttanayeneva veditabbo. <bold>Sā</bold>ti yathāvuttalakkhaṇakuṭi.</paragraph>
    <paragraph line="110" number="383"> Idāni imasmiṃ sikkhāpade aṭṭhuppattiyaṃ ‘‘te yācanabahulā viññattibahulā viharanti ‘purisaṃ detha purisattakaraṃ dethā’’tiādi<bold>pāḷiyā</bold> (pārā. 342) <bold>aṭṭhakathāyaṃ</bold> (pārā. aṭṭha. 2.342) āgataṃ kappiyākappiyavinicchayaṃ saṅkhepato dassetumāha <bold>‘‘purisa’’</bold>ntiādi. <bold>Kammasahāyatthāyā</bold>ti kismiñci kamme sahāyabhāvāya, kammakaraṇatthāyāti vuttaṃ hoti. ‘‘Itthannāmaṃ kammaṃ kātuṃ purisaṃ laddhuṃ vaṭṭatī’’ti yācituṃ vaṭṭatīti attho. Yathāha <bold>aṭṭhakathāyaṃ</bold> ‘‘kammakaraṇatthāya ‘purisaṃ dethā’ti yācituṃ vaṭṭatī’’ti (pārā. aṭṭha. 2.342). <bold>Mūlacchejjavasenā</bold>ti sāmikānaṃ āyattabhāvasaṅkhātamūlassa chindanavasena, attano āyattabhāvakaraṇavasenāti vuttaṃ hoti.</paragraph>
    <paragraph line="111" number="384"><bold>Avajja</bold>nti vajjarahitaṃ, niddosanti attho. Migaluddakamacchabandhakādīnaṃ sakakammaṃ vajjakammaṃ nāma. Tasmā migaluddakādayo hatthakammaṃ yācantena pana ‘‘tumhākaṃ hatthakammaṃ dethā’’ti, ‘‘hatthakammaṃ dātabba’’nti sāmaññena avatvā ‘‘itthannāmaṃ kammaṃ dātabba’’nti visesetvāyeva yācitabbaṃ. Luddake vā itare vā nikkamme ayācitvāpi yathāruci kammaṃ kārāpetuṃ vaṭṭati. Hatthakammayācanāya sabbathāpi kappiyabhāvaṃ dīpetuṃ taṃtaṃsippike yācitvā mahantampi pāsādaṃ kārāpentena <pageBreak edition="Myanmar" number="1.0200" /> hatthakamme yācite attano anokāsabhāvaṃ ñatvā aññesaṃ karontānaṃ dātabbaṃ mūlaṃ diyyamānaṃ adhivāsetuṃ vaṭṭatīti vitthārato <bold>aṭṭhakathāyaṃ</bold> (pārā. aṭṭha. 2.342 atthatosamānaṃ) vuttattā kusalānaṃ atthaṃ aparihāpentena kappiyena sāruppena payogena yācitabbaṃ. Yācitakammaṃ kātuṃ asamatthehi karontānaṃ diyyamānaṃ hatthakammamūlaṃ kammaṃ kārāpetvā <pageBreak edition="Vipassana Research Institut" number="1.0150" /> kammakārake dassetvā dāpetabbaṃ. Evaṃ yācanāya anavajjabhāve aṭṭhakathāgataṃ kāraṇaṃ dassetumāha <bold>‘‘hatthakammampī’’</bold>tiādi. <bold>Pi</bold>-saddo avadhāraṇe, padapūraṇe vā. <bold>Hi</bold>-saddo hetumhi. Yasmā idaṃ hatthakammaṃ kiñci vatthu na hoti, tasmā anavajjameva hatthakammaṃ yācituṃ pana vaṭṭatīti.</paragraph>
    <paragraph line="112" number="385"><bold>Ñātakādike</bold>ti ñātakapavārite. <bold>Ṭhapetvā</bold>ti vajjetvā. <bold>Goṇamāyācamānassā</bold>ti aññātakaappavārite tāvakālikaṃ vinā kevalaṃ kammakaraṇatthāya goṇaṃ yācantassa. <bold>Tesupī</bold>ti ñātakādīsupi mūlacchejjena goṇamāyācanassa dukkaṭanti yojanā. ‘‘Tāvakālikanayena sabbattha vaṭṭatī’’ti (pārā. aṭṭha. 2.342) <bold>aṭṭhakathā</bold>vacanato yāva kammakaraṇakālaṃ, tāva niyametvā ñātakaaññātakapavāritaappavārite sabbepi yācituṃ vaṭṭati. Tathā yācitvā vā ayācitvā vā gahito ce, rakkhitvā paṭijaggitvā sāmikānaṃ niyyādetabbo, goṇe vā naṭṭhe visāṇe vā bhinne sāmikesu asampaṭicchantesu bhaṇḍadeyyaṃ.</paragraph>
    <paragraph line="113" number="386"><bold>Demā</bold>ti ettha ‘‘tumhāka’’nti pāṭhaseso. ‘‘Vihārassa demā’ti vutte pana ‘ārāmikānaṃ ācikkhatha paṭijagganatthāyā’ti vattabba’’nti (pārā. aṭṭha. 2.342) <bold>aṭṭhakathāyaṃ</bold> vuttaṃ. Sakaṭavinicchayassāpi <pageBreak edition="Myanmar" number="1.0201" /> goṇavinicchayena samānattā taṃ avatvā visesamattameva dassetumāha <bold>‘‘sakaṭaṃ…pe… vaṭṭatī’’</bold>ti. ‘‘Tumhākaṃ demāti vutte’’ti ānetvā sambandhitabbaṃ. Yathāha <bold>aṭṭhakathāyaṃ</bold> ‘‘tumhākameva demāti vutte dārubhaṇḍaṃ nāma sampaṭicchituṃ vaṭṭatī’’ti (pārā. aṭṭha. 2.342).</paragraph>
    <paragraph line="114" number="387"><bold>Kuṭhārādīsū</bold>ti ettha <bold>ādi</bold>-saddena nikhādanaṃ saṅgaṇhāti. Ayaṃ nayo veditabboti pāṭhaseso. ‘‘Sakaṭaṃ goṇo viya tāvakālikaṃ akatvā aññātakaappavārite na yācitabbaṃ, mūlacchejjavasena aññātakaappavārite na yācitabbaṃ, tāvakālikaṃ yācitabba’’nti vinicchayo ca ‘‘sakaṭaṃ…pe… vaṭṭatī’’ti visesavinicchayo cāti ayaṃ nayo vāsiādīsu ca veditabboti attho. <bold>Anajjhāvutthaka</bold>nti kenaci ‘‘mameta’’nti apariggahitaṃ, ‘‘rakkhitagopitaṭṭhāneyeva hi viññatti nāma vuccatī’’ti <bold>aṭṭhakathā</bold>vacanato arakkhitāgopitakanti vuttaṃ hoti. <bold>Aṭṭhakathāya</bold> valliādivinicchayampi vatvā ‘‘anajjhāvutthakaṃ pana yaṃ kiñci āharāpetuṃ vaṭṭatī’’ti (pārā. aṭṭha. 2.342) vuttattā <bold>sabba</bold>nti <pageBreak edition="Vipassana Research Institut" number="1.0151" /> idha vuttagoṇādikañca vakkhamānavalliādikañca gahetabbaṃ. Iminā pubbe vuttavinicchayassa rakkhitagopitavisayattaṃ dīpitaṃ hoti. <bold>Harāpetumpi vaṭṭatī</bold>ti ettha <bold>api</bold>-saddena pageva kenaci haritvā dinnanti dīpeti.</paragraph>
    <paragraph line="115" number="388"><bold>Valliādimhī</bold>ti <bold>ādi</bold>-saddena vettamuñjatiṇamattikā saṅgaṇhāti. Ettha muñjapabbajatiṇaṃ vinā gehacchādanatiṇaṃ <bold>tiṇaṃ</bold> nāma. <bold>Garubhaṇḍappahonake</bold>ti ‘‘valli aḍḍhabāhumattāpī’’tiādinā nayena vuttalakkhaṇe garubhaṇḍappahonake. <bold>Paresaṃ santakeyevā</bold>ti avadhāraṇena na anajjhāvutthake dukkaṭanti byatirekato dīpeti.</paragraph>
    <paragraph line="116" number="389"><bold>Paccayesū</bold>ti <pageBreak edition="Myanmar" number="1.0202" /> cīvarapiṇḍapātasenāsanasaṅkhātesu tīsu paccayesu. Eva-kārena gilānapaccayasaṅkhāte catutthapaccaye viññatti vaṭṭatīti dīpeti. <bold>Viññatti</bold> nāma ‘‘āhara, dehī’’ti icchitapaccaye nāmaṃ vatvā yācanā. <bold>Aṭṭhakathāyaṃ</bold> vuttaṃ ‘‘sabbena sabbaṃ na vaṭṭatī’’ti (pārā. aṭṭha. 2.342) sāvadhāraṇatthaṃ dassetuṃ <bold>‘‘na ca vaṭṭatī’’</bold>ti vuttattā neva vaṭṭatīti attho gahetabbo.</paragraph>
    <paragraph line="117">Viññattiyā alabbhamānabhāvena samattā paccayesu tīsu anantaraṃ sahaniddiṭṭhapaccayattayato tatiyapaccayeyeva labbhamānavisesaṃ dassetuṃ <bold>‘‘tatiye parikathobhāsa</bold>nimittāni ca labbhare’’ti vuttattā avasiṭṭhadvaye pana parikathādayo na labbhantīti vuttaṃ hoti. Avutte catutthapaccayepi samuccayatthena ca-kārena parikathādittayaṃ labbhatīti siddhattā ‘‘tīsvevā’’ti eva-kārena byatirekamukhena viññattiyā ca anuññātattā catutthe gilānapaccaye parikathobhāsanimittakammaviññattiyo vaṭṭantīti siddhaṃ. Ettāvatā catutthe paccaye parikathādayo cattāropi vaṭṭanti, tatiyapaccaye viññattiṃ vinā sesattayaṃ vaṭṭati, purimapaccayadvaye sabbampi na vaṭṭatīti vuttanti daṭṭhabbaṃ.</paragraph>
    <paragraph line="118">Senāsanapaccaye <bold>parikathādika</bold>nti uposathāgārādikaraṇārahaṭṭhānaṃ oloketvā upāsakānaṃ suṇantānaṃ ‘‘imasmiṃ vata okāse evarūpaṃ senāsanaṃ kātuṃ vaṭṭatī’’ti vā ‘‘yutta’’nti vā ‘‘anurūpa’’nti vā pavattā kathā <bold>parikathā</bold> nāma. ‘‘Upāsakā tumhe kattha vasathā’’ti pucchitvā ‘‘pāsāde bhante’’ti vutte ‘‘bhikkhūnaṃ pana upāsakā pāsādo na vaṭṭatī’’tiādinā nayena pavattā <pageBreak edition="Vipassana Research Institut" number="1.0152" /> kathā <bold>obhāso</bold> nāma. Upāsakesu passamānesu bhūmiyaṃ rajjuṃ pasāretvā bhūmiṃ bhājetvā khāṇuke ākoṭetvā ‘‘kimidaṃ bhante’’ti vutte <pageBreak edition="Myanmar" number="1.0203" /> ‘‘ettha āvāsaṃ karoma upāsakā’’tiādikā kathā <bold>nimittakathā</bold> nāma. Gilānapaccaye ca iminā nayena yathārahaṃ veditabbaṃ. Sabbametaṃ <bold>aṭṭhakathāya</bold> (pārā. aṭṭha. 2.342) vuttaṃ.</paragraph>
    <paragraph line="119" number="390-3"> Idāni kuṭikārassa bhikkhuno āpattidassanatthamāha <bold>‘‘adesite’’</bold>tiādi. Taṃ uttānatthameva. <bold>Nisentassā</bold>ti pāsāṇe ghaṃsitvā tikhiṇaṃ karontassa. <bold>Pācittiyā sahā</bold>ti ‘‘bhūtagāmapātabyatāya pācittiya’’nti (pāci. 90) vuttapācittiyena saddhiṃ.</paragraph>
    <paragraph line="120"><bold>Āpatti</bold>nti pācittiyaṭṭhāne pācittiyañceva dukkaṭañca itaratra suddhapayogadukkaṭañcāti āpattiṃ.</paragraph>
    <paragraph line="121"><bold>Yā panā</bold>ti yā kuṭi. <bold>Paṭhame dutiye</bold>ti ettha ‘‘piṇḍehī’’ti karaṇabahuvacanaṃ vibhattivacanavipariṇāmavasena ‘‘piṇḍe’’ti bhummekavacanantaṃ katvā yojetabbaṃ, ‘‘nikkhitte’’ti ajjhāharitabbaṃ, bhāvalakkhaṇe bhummaṃ, nikkhitte satīti attho.</paragraph>
    <paragraph line="122" number="394"> ‘‘Sace aññassā’’ti padacchedo. <bold>Vippakata</bold>nti āraddhamaniṭṭhitaṃ. <bold>‘‘Anāpattī’’</bold>ti idaṃ niṭṭhite āpajjitabbasaṅghādisesābhāvaṃ sandhāyāha. Pubbapayogamattena hi pācittiyadukkaṭānipi honti, tāni pana desetabbāni. <bold>‘‘Tathā’’</bold>ti iminā ‘‘anāpattī’’ti ākaḍḍhati, tena saṅghādisesāpattiyā abhāvato pubbabhāge āpannānaṃ pācittiyadukkaṭānaṃ desetabbatā ca dīpitā hoti. <bold>Taṃ kuṭi</bold>nti taṃ vippakatakuṭiṃ.</paragraph>
    <paragraph line="123" number="395"><bold>Aññaṃ</bold> bhojanasālādiṃ. <bold>Tathā</bold>ti anāpattimāha.</paragraph>
    <paragraph line="124" number="396"><bold>‘‘Karoto’’</bold>ti <pageBreak edition="Myanmar" number="1.0204" /> iminā ‘‘kārāpayato’’tipi labbhati. Ubhayenāpi <bold>‘‘kriyato’’</bold>ti imassa kāraṇaṃ dasseti. <bold>‘‘Appamāṇika’’</bold>nti iminā saṅghādisesassa aṅgaṃ dasseti.</paragraph>
    <paragraph line="125" number="397"><bold>Ta</bold>nti <pageBreak edition="Vipassana Research Institut" number="1.0153" /> ‘‘appamāṇika’’nti evaṃ paccāmasati. <bold>‘‘Kriyākriyato’’</bold>ti idaṃ kuṭiyā karaṇañca vatthudesanāya akaraṇañca upādāya vuttaṃ.</paragraph>
    <centered line="126">Kuṭikārasikkhāpadavaṇṇanā.</centered>
    <paragraph line="127" number="398"> Vatthuṃ adesetvāti sambandho, ‘‘tena vihārakārakena bhikkhunā vihāravatthuṃ sodhetvā saṅghaṃ upasaṅkamitvā’’tiādinā (pārā. 367) <bold>padabhājane</bold> āgatanayena vihāraṃ kārāpentena bhikkhunā vihāravatthuṃ sodhetvā samatalaṃ kāretvā saṅghaṃ upasaṅkamma vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā ‘‘ahaṃ bhante mahallakaṃ vihāraṃ kattukāmo sassāmikaṃ attuddesaṃ, sohaṃ bhante saṅghaṃ vihāravatthuolokanaṃ yācāmī’’ti tikkhattuṃ yācitvā laddhe vuḍḍhe vā bhikkhū ñattidutiyāya kammavācāya saṅghena sammate vā bhikkhū netvā kataparikammaṃ vihāravatthuṃ dassetvā kuṭivatthuolokane viya gatabhikkhūhi oloketvā sārambhādibhāvaṃ upaparikkhitvā anārambhasaparikkamanabhāvaṃ ñatvā āgantvā saṅghassa ārocite puna tena saṅghaṃ upasaṅkamitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā ‘‘ahaṃ bhante mahallakaṃ vihāraṃ kattukāmo sassāmikaṃ attuddesaṃ, sohaṃ bhante saṅghaṃ vihāravatthudesanaṃ yācāmī’’ti tikkhattuṃ yācitvā saṅghena ñattidutiyāya kammavācāya vihāravatthu desetabbaṃ <pageBreak edition="Myanmar" number="1.0205" />, tathā akatvāti vuttaṃ hoti. Iha sārambhādi paṭhamasikkhāpade vuttanayeneva veditabbaṃ.</paragraph>
    <paragraph line="128"><bold>Mahallaka</bold>nti ‘‘sassāmikabhāvena saññācikakuṭito mahantabhāvo etassa atthīti mahallako. Yasmā vā vatthuṃ desāpetvā pamāṇātikkamenāpi kātuṃ vaṭṭati, tasmā pamāṇamahantatāyapi mahallako’’ti (pārā. aṭṭha. 2.366) <bold>aṭṭhakathāyaṃ</bold> vuttanayena mahantabhāvena yuttanti attho. <bold>Vihāra</bold>nti ‘‘vihāro nāma ullitto vā hoti avalitto vā ullittāvalitto vā’’ti (pārā. 371) <bold>padabhājane</bold> vuttappakāraṃ senāsananti attho. Viharanti asminti viggaho. Ullittādisarūpaṃ purimasikkhāpade vuttanayameva. Taṃ vihāraṃ yo kareyyāti yojanā. Kareyya vā kārāpeyya vāti pubbe vuttanayameva. <bold>Attavāsattha</bold>nti attano vāsaṃ paṭicca, iminā parassa vāsatthāya karoti, anāpattīti byatirekato viññāyati. <bold>‘‘Garuka’’</bold>nti ettha vatthudesanāya akārāpanena ‘‘ekova saṅghādiseso hotī’’ti pubbe vuttavikappattayaṃ <pageBreak edition="Vipassana Research Institut" number="1.0154" /> na gahetabbaṃ. Idañca vakkhati ‘‘pamāṇā…pe… saṅghādisesatā’’ti (vi. vi. 399 ādayo).</paragraph>
    <paragraph line="129" number="399"><bold>Kriyāsamuṭṭhānābhāva</bold>nti pamāṇātikkamepi āpattiyā asambhavato kiriyāsamuṭṭhānassa idha abhāvo ñātabbo. <bold>Kriya…pe… lakkhaye</bold>ti ettha byatirekato adesitavatthukatāya akiriyāsamuṭṭhānatā anuññātā.</paragraph>
    <centered line="130">Mahallakavihārakathāvaṇṇanā.</centered>
    <paragraph line="131" number="401-3"><bold>Tesū</bold>ti catuvīsatiyā pārājikesu. <bold>Bhikkhuno anurūpāni ekūnavīsatī</bold>ti bhikkhunīnaṃ paṭiniyatā ubbhajāṇumaṇḍalikādayo <pageBreak edition="Myanmar" number="1.0206" /> cattāro tadanulomāya vibbhantabhikkhuniyā saha pañca pārājike vinā bhikkhuno anurūpā sesā ekūnavīsati pārājikā.</paragraph>
    <paragraph line="132">Imasmiṃ sikkhāpade <bold>padabhājane</bold> ‘‘pārājikena dhammenāti catunnaṃ aññatarenā’’ti (pārā. 386) vuttanayassa idha ‘‘ekūnavīsatī’’ti vacanaṃ virujjhatīti ce? Na virujjhati. Kasmā? Yasmā padabhājanaṃ pātimokkhuddesāgatamattaṃ gahetvā pavattaṃ, idaṃ pana buddhānumatiṃ gahetvā vinayapariyattipavattakānaṃ ācariyānaṃ mataṃ gahetvā pavattaṃ, tasmā na virujjhatīti gahetabbaṃ. Ācariyo sabbapārājikānaṃ ‘‘brahmacariyā cāveyya’’nti (pārā. 385) vuttaanuddhaṃsanassa ekantasādhanattā bhikkhunīnaṃ paṭiniyatasānulomapārājikapañcakaṃ vinā avasesaṃ sabbaṃ saṅgaṇhi, teneva vinayaṭṭhakathāya <bold>gaṇṭhipadavivaraṇe</bold> ‘‘catunnaṃ aññatarenāti pātimokkhuddese eva āgate gahetvā vuttaṃ, itaresaṃ aññatarenāpi anuddhaṃsentassa saṅghādisesovā’’ti vuttaṃ. Tasmā ‘‘anuddhaṃseyyā’’ti (pārā. 384) pāṭhe adhippāyaṃ gahetvā pavattattā imesaṃ ācariyānaṃ mataṃ pamāṇanti gahetabbaṃ. ‘‘Tesu aññatarenā’’ti vakkhamānattā ‘‘ekūnavīsatī’’ti ettha ‘‘yānī’’ti sāmatthiyā labbhati.</paragraph>
    <paragraph line="133">Aññatarena amūlakenāti yojanā. <bold>Amūlakenā</bold>ti codakassa dassanādīhi codanāmūlehi virahitattā amūlakaṃ, pārājikaṃ, tena. Yathāha <bold>aṭṭhakathāyaṃ</bold> ‘‘yaṃ pārājikaṃ codakena cuditakamhi puggale neva diṭṭhaṃ na sutaṃ na parisaṅkitaṃ, idaṃ etesaṃ dassanasavanaparisaṅkāsaṅkhātānaṃ <pageBreak edition="Vipassana Research Institut" number="1.0155" /> mūlānaṃ abhāvena amūlakaṃ nāmā’’ti (pārā. aṭṭha. 2.385-386). Ettha ca maṃsacakkhunā vā dibbacakkhunā vā diṭṭhaṃ <bold>diṭṭhaṃ</bold> nāma <pageBreak edition="Myanmar" number="1.0207" />. Pakatisotena vā dibbasotena vā sutaṃ <bold>sutaṃ</bold> nāma. Cittena parisaṅkitaṃ <bold>parisaṅkitaṃ</bold> nāma. Taṃ tividhaṃ diṭṭhasutamutaparisaṅkitavasena.</paragraph>
    <paragraph line="134">Tattha tādise kammaniye okāse mātugāmena saddhiṃ bhikkhuno aññathiyaṃ payogaṃ disvā aññathā gahetvā ‘‘vītikkamanaṃ nu khoyamakāsī’’ti gahaṇaṃ <bold>diṭṭhaparisaṅkitaṃ</bold> nāma. Kuṭṭatirohite bhikkhumhi mātugāmassa saddaṃ sutvā tattha aññassa viññupurisassa sabbhāvaṃ ajānitvā ‘‘vītikkamanaṃ nu khoyamakāsī’’ti evaṃ gahaṇaṃ <bold>sutaparisaṅkitaṃ</bold> nāma. Vihārapariyante taruṇamātugāmapurisānaṃ divasaṃ vītināmetvā gataṭṭhāne vippakiṇṇapupphāni oloketvā, maṃsasuragandhañca ghāyitvā ‘‘idaṃ kassa kamma’’nti upaparikkhantena bhikkhuno cetiyapūjitamālāgandhassa pītāriṭṭhassa bhikkhuno sarīragandhaṃ ghāyitvā ‘‘taṃ etassa kammaṃ nu kho’’ti kiriyamānasaṃsayo <bold>mutaparisaṅkitaṃ</bold> nāma. Evarūpassa diṭṭhasutaparisaṅkitamūlakassa abhāvato amūlakena pārājikenāti ayamettha saṅkhepo, vitthāro pana <bold>samantapāsādikāya</bold> (pārā. aṭṭha. 2.385-386) vuttanayena daṭṭhabbo.</paragraph>
    <paragraph line="135"><bold>Codetī</bold>ti ‘‘pārājikaṃ dhammaṃ āpannosī’’tiādivacanena sayaṃ codeti. Codāpanaṃ pana vakkhati. <bold>Cāvanacetano hutvā</bold>ti ‘‘appeva nāma naṃ imamhā brahmacariyā cāveyya’’nti uppannena paraṃ sāsanā cāvetukāmena cittena samannāgato hutvā. <bold>‘‘Suddhaṃ vā asuddhaṃ vā’’</bold>ti idaṃ ‘‘codetī’’ti iminā vuttacodanākiriyāya kammaniddeso, ‘‘aññaṃ bhikkhu’’nti seso, pārājikamanāpannaṃ vā āpannaṃ vā aññaṃ bhikkhunti attho. <bold>Yo</bold>ti mātikāgatabhikkhu, ‘‘duṭṭho doso appatīto’’ti idaṃ ajjhāharitabbaṃ, uppannena dosalesena <pageBreak edition="Myanmar" number="1.0208" /> sayaṃ dūsito, parañca dūsento pītisukhādīhi apagato yo bhikkhūti attho. Vakkhamānena ‘‘tassā’’ti iminā sambandho.</paragraph>
    <paragraph line="136">‘‘Kate okāsamhī’’ti padacchedo, okāsaṃ ‘‘kārāpetvā’’ti (pārā. 389) pāṭhato antonītahetvatthatāya <bold>‘‘kate’’</bold>ti ‘‘kārite’’ti etassa pariyāyo hoti, ‘‘okāsaṃ me karohi, ahaṃ taṃ vattukāmo’’ti okāse kārāpiteti attho. ‘‘Akate okāse’’ti padacchedo <pageBreak edition="Vipassana Research Institut" number="1.0156" />, pubbe vuttoyevattho. <bold>Dukkaṭāpattiyā sahā</bold>ti okāsassa akārāpitattā dukkaṭāpattiyā saddhiṃ.</paragraph>
    <paragraph line="137" number="404-5"><bold>Koṇṭhosī</bold>ti dhuttosi. <bold>Jeṭṭhabbatikosī</bold>ti kālīdevīvataniyuttosi. Kālīdevī kira sirideviyā jeṭṭhā, tasmā tassā vatadharo jeṭṭhabbatiko vuccati. Taṃ pana vataṃ samādiyitvā pūrento sakalasarīre masiṃ makkhetvā kākapattāni muṭṭhiyaṃ katvā kālīdeviṃ phalake likhāpetvā taṃ kājakoṭiyaṃ bandhitvā ucchiṭṭhodakādiasucisannicitaoligallaṃ pavisitvā ‘‘dussīlosi nissīlosi sīlavirahitosī’’ti thomento vicaratīti.</paragraph>
    <paragraph line="138">Dussīlattā eva hīnajjhāsayatāya <bold>pāpadhammo</bold> lāmakasabhāvosi. Pūtinā kammena sīlavipattiyā anto paviṭṭhattā <bold>antopūti</bold>. Chahi dvārehi rāgādikilesānussavanena tintattā <bold>avassuto</bold>. Sesamettha uttānatthameva. <bold>Garukaṃ niddise</bold>ti ettha ‘‘katokāsamhī’’ti ca ‘‘tatheva akatokāse, dukkaṭāpattiyā sahā’’ti ca ānetvā sambandhitabbaṃ. Evamuttaratrāpi.</paragraph>
    <paragraph line="139" number="406"><bold>Sammukhā</bold>ti <pageBreak edition="Myanmar" number="1.0209" /> cuditakassa sammukhā, avidūreti attho. <bold>Hatthamuddāyā</bold>ti muttapāṇādivasena. <bold>Taṃ</bold> hatthamuddāya kathitaṃ. <bold>Paro</bold>ti yaṃ codesi, so cuditako paro. <bold>Bhikkhuno</bold>ti codakassa bhikkhuno.</paragraph>
    <paragraph line="140" number="407"><bold>Sammukhe ṭhatvā</bold>ti cuditakassa āsanne ṭhatvā. <bold>‘‘Codāpentassā’’</bold>ti etassa kammabhāvato paroti idaṃ upayogantavasena sambandhitabbaṃ. Evamuttaratra. <bold>Kenacī</bold>ti aññena kenaci puggalena. <bold>Tassa</bold> codakassa. <bold>‘‘Codāpentassā’’</bold>ti puna vacanaṃ niyamatthaṃ.</paragraph>
    <paragraph line="141" number="408"><bold>Sopī</bold>ti uggahāpitattā codanaṃ karonto itaro payojjakapuggalopi. <bold>Tesaṃ dvinnampī</bold>ti payojakapayojjakānaṃ dvinnampi.</paragraph>
    <paragraph line="142" number="409"> Vuttaṭṭhānaṃ paṇṇaṃ vā sandesaṃ vā haranto dūto nāma, so <bold>‘‘paṇṇaṃ vā sāsanaṃ vā pesetvā’’</bold>ti iminā saṅgayhatīti tasmiṃ visuṃ avattabbepi <bold>‘‘duta’’</bold>nti vacanena nissaṭṭhadūtamāha <pageBreak edition="Vipassana Research Institut" number="1.0157" />. Paṇṇaṃ vā adatvā ‘‘evañca evañca vadā’’ti sāsanañca adatvā ‘‘taṃ codehī’’ti atthamattameva datvā nissaṭṭho bhikkhu idha ‘‘nissaṭṭhadūto’’ti gahetabbo.</paragraph>
    <paragraph line="143">Atha vā <bold>‘‘dūta’’</bold>nti iminā codetuṃ uggahāpetvā, tamanuggahāpetvā vā nissaṭṭho bhikkhu dūtoyeva gahetabbo. <bold>‘‘Paṇṇa’’</bold>nti iminā pabbajitassa vā apabbajitassa vā kassaci hatthe codanaṃ likhitvā dinnapaṇṇaṃ gahetabbaṃ. <bold>Sāsana</bold>nti ‘‘pārājikaṃ āpanno’’tiādinā nayena vatvā pesiyamānaṃ sāsanaṃ gahetabbaṃ. Idaṃ tayampi dūre nisīditvā aññehi kārāpanato <bold>‘‘codāpentassā’’</bold>ti āha. ‘‘Para’’nti ānetvā sambandhitabbaṃ. Ettha okāsakārāpanaṃ natthi.</paragraph>
    <paragraph line="144" number="410"><bold>Tathā</bold>ti <pageBreak edition="Myanmar" number="1.0210" /> yathā amūlakena pārājikena sammukhā okāse kārite, akārite ca, tathā amūlakehi saṅghādisesehīti vuttaṃ hoti. ‘‘Vutte sammukhā pare’’ti bhummavasena adhikatena yojetabbaṃ, codeti codāpetīti vuttaṃ hotīti. <bold>Pācittiyāpattī</bold>ti okāse kārite kevalā, akārite dukkaṭena sahāti gahetabbaṃ. Sammukhā sesāpattīhi pare vutte cāvanasaññino dukkaṭaṃ hotīti yojanā. Okāsākārāpanenapi dukkaṭameva hoti.</paragraph>
    <paragraph line="145" number="411"><bold>Akkosanādhippāyassā</bold>ti khuṃsanādhippāyassa. <bold>Akatokāsa</bold>nti akāritokāsaṃ, ‘‘para’’nti iminā yojetabbaṃ. <bold>Attanā</bold>ti codakena, ‘‘sayaṃ akāritokāsa’’nti iminā yojetabbaṃ. <bold>Saha pācittiyenā</bold>ti ‘‘omasavāde pācittiya’’nti (pārā. 14) vuttapācittiyena saha. <bold>Vadantassā</bold>ti codentassa vā codāpentassa vā, ettha ‘‘sammukhā’’ti idaṃ vakkhamānassa ‘‘asammukhā’’ti etassa vipariyāyato labbhati, ca-kārena kāritokāsapakkhe dukkaṭena pācittiyasambandhī.</paragraph>
    <paragraph line="146" number="412"><bold>Asammukhā vadantassā</bold>ti ettha ‘‘akkosanādhippāyassā’’ti ānetvā sambandhitabbaṃ. ‘‘Akatokāsamattanā’’ti nānuvattati. <bold>Sattahi āpattīhī</bold>ti pārājikasaṅghādisesathullaccayapācittiyapāṭidesanīyadukkaṭadubbhāsitasaṅkhātesu sattasu āpattikkhandhesu yena kenacīti vuttaṃ hoti. <bold>‘‘Tathā’’</bold>ti iminā ‘‘asammukhā’’ti idaṃ saṅgaṇhāti. <bold>Kamma</bold>nti tajjanīyādisattavidhaṃ kammaṃ.</paragraph>
    <paragraph line="147" number="413"><bold>Ummattakādīna</bold>nti <pageBreak edition="Vipassana Research Institut" number="1.0158" /><bold>ādi</bold>-saddena ‘‘anāpatti suddhe asuddhadiṭṭhissa asuddhe asuddhadiṭṭhissa ummattakassa ādikammikassā’’ti <pageBreak edition="Myanmar" number="1.0211" /> (pārā. 390) vutte saṅgaṇhāti. <bold>Pañcaṅgasaṃyuta</bold>nti yaṃ codeti, tassa ‘‘upasampanno’’ti saṅkhyūpagamanaṃ, tasmiṃ suddhasaññitā, yena pārājikena codeti, tassa diṭṭhādivasena amūlakatā, cāvanādhippāyena sammukhā codanā, tassa taṅkhaṇavijānananti imehi pañcahi aṅgehi yuttaṃ hoti.</paragraph>
    <paragraph line="148" number="415"><bold>Ida</bold>nti ‘‘sikkhāpada’’nti seso, ‘‘sikkhāpada’’nti ca iminā tappaṭipādanīyā āpattiyeva gayhati. <bold>Tisamuṭṭhāna</bold>nti kāyacittato, vācācittato, kāyavācācittatoti sacittakehi tīhi samuṭṭhānato tisamuṭṭhānaṃ. Tenevāha <bold>‘‘sacitta’’</bold>nti. Paṭighacittānaṃ dvinnaṃ aññatarena sahitattā sacittakaṃ. Taṃsampayuttāya domanassavedanāya vasena <bold>dukkhavedanaṃ</bold>.</paragraph>
    <centered line="149">Duṭṭhadosakathāvaṇṇanā.</centered>
    <paragraph line="150" number="416"><bold>Lesamatta</bold>nti ‘‘aññampi vatthuṃ lissati silissati vohāramatteneva īsakaṃ allīyatīti leso, jātiādīnaṃyeva aññatarakoṭṭhāsassetaṃ adhivacana’’nti (pārā. aṭṭha. 2.391) aṭṭhakathāya dassitanibbacanesu ‘‘leso nāma dasa lesā jātileso nāmaleso’’tiādinā (pārā. aṭṭha. 394) nayena <bold>padabhājane</bold> vuttesu jātināmagottādīsu dasasu lesesu aññataralesamattanti vuttaṃ hoti.</paragraph>
    <paragraph line="151">Tattha <bold>jāti</bold> nāma khattiyabrāhmaṇādijāti. <bold>Nāmaṃ</bold> nāma imasmiṃ sikkhāpade ‘‘chagalako dabbo mallaputto nāma, chagalikā mettiyā bhikkhunī nāmā’’ti ṭhapitaṃ nāmaṃ viya codakehi ṭhapitanāmañca buddharakkhitādisakanāmañcāti duvidhaṃ nāmaṃ. <bold>Gottaṃ</bold> nāma gotamamoggallānādigottaṃ. <bold>Liṅgaṃ</bold> nāma <pageBreak edition="Myanmar" number="1.0212" /> dīghatādisaṇṭhānanānattañca kaṇhatādivaṇṇanānattañcāti idaṃ duvidhaliṅgaṃ. <bold>Āpattileso</bold> nāma lahukādirūpena ṭhitapācittiyādiāpatti. <bold>Patto</bold> nāma lohapattādi. <bold>Cīvaraṃ</bold> nāma paṃsukūlādi. <bold>Upajjhāyo</bold> nāma cuditakassa upajjhāyo. <bold>Ācariyo</bold> nāma cuditakassa pabbajjācariyādiko. <bold>Senāsanaṃ</bold> nāma cuditakasseva nivāsapāsādādikaṃ.</paragraph>
    <paragraph line="152"><bold>Codeyyā</bold>ti aññakhattiyajātikaṃ puggalaṃ pārājikaṃ ajjhāpajjantaṃ disvā attano verikhattiyajātikaṃ <pageBreak edition="Vipassana Research Institut" number="1.0159" /> puggalaṃ ‘‘khattiyo mayā diṭṭho, pārājikaṃ dhammaṃ ajjhāpannosī’’tiādinā nayena codeti. <bold>Garukāpatti</bold> nāma saṅghādiseso. <bold>Sace cāvanacetano</bold>ti ‘‘appeva nāma naṃ imamhā brahmacariyā cāveyya’’nti (pārā. 392) vuttattā sace imaṃ sāsanā cāveyyāmīti adhippāyo hutvā codetīti vuttaṃ hoti, iminā byatirekavasena na aññādhippāyoti vuttameva hotīti purimasikkhāpadaṭṭhakathāyaṃ dassitesu ‘‘cāvanādhippāyo akkosādhippāyo’’ti (pārā. aṭṭha. 2.389) evamādinānappakārādhippāyesu āpattiyā aṅgabhūtaṃ cāvanādhippāyaṃ dassetvā sesādhippāye paṭikkhipati.</paragraph>
    <paragraph line="153" number="417"><bold>Tathāsaññī</bold>ti ayaṃ pārājikamajjhāpannoyevāti tathāsaññī. ‘‘Codeti vā codāpeti vā’’ti vuttattā ‘‘tathāsaññī’’ti idaṃ ‘‘codāpetī’’ti imināpi yojetabbaṃ. <bold>Seso</bold>ti ettha ‘‘pārājikāni vuttānī’’tiādiṃ katvā ‘‘sacittaṃ dukkhavedana’’nti pariyantaṃ katvā dassitapaṭhamasikkhāpadavinicchayasaṅgāhakakathāpabandhena vuttasabbavinicchayesu taṃsikkhāpadaniyataṃ ‘‘amūlakenā’’ti idañca imasmiṃ sikkhāpade ‘‘bhikkhumantimavatthunā…pe… anāpatti siyā’’ti vuttamatthañca <pageBreak edition="Myanmar" number="1.0213" /> ṭhapetvā avasiṭṭhasabbavinicchayoti attho. <bold>Anantarasamo mato</bold> heṭṭhā anantaraṃ vuttasikkhāpadeneva sadisoti veditabbo.</paragraph>
    <centered line="154">Dutiyaduṭṭhadosakathāvaṇṇanā.</centered>
    <paragraph line="155" number="418"><bold>Samaggassa saṅghassā</bold>ti ‘‘samaggo nāma saṅgho samānasaṃvāsako samānasīmāyaṃ ṭhito’’ti <bold>padabhājane</bold> vuttattā cittena ca kāyena ca ekībhūtassa saṅghassāti vuttaṃ hoti. <bold>Ca</bold>-kāro padapūraṇo, eva-kārattho vā, nasamaggassāti byatirekattho veditabbo. <bold>Bhedatthaṃ vāyameyyā</bold>ti ‘‘ime kathaṃ kadā bhijjissantī’’ti rattindivaṃ cintetvā upāyaṃ gavesitvā pakkhapariyesanādiṃ kareyyāti attho. Vuttañhi <bold>pāḷiyaṃ</bold> ‘‘bhedāya parakkameyyāti kathaṃ ime nānā assu vinā assu vaggā assūti pakkhaṃ pariyesati gaṇaṃ bandhatī’’ti (pārā. 412).</paragraph>
    <paragraph line="156"><bold>Bhedahetu</bold>nti ‘‘idhupāli bhikkhu adhammaṃ ‘dhammo’ti dīpeti, dhammaṃ ‘adhammo’ti dīpetī’’tiādinā (pari. 459) nayena <bold>khandhake</bold> vuttaṃ aṭṭhārasabhedakaravatthusaṅkhātaṃ saṅghabhedakāraṇamāha <pageBreak edition="Vipassana Research Institut" number="1.0160" />. Idameva hi <bold>padabhājane</bold> vuttaṃ ‘‘bhedanasaṃvattanikaṃ vā adhikaraṇanti aṭṭhārasabhedakaravatthūnī’’ti. <bold>Gahetvā</bold>ti paggayha. <bold>Tiṭṭheyyā</bold>ti nappaṭinissajjeyya. <bold>Paridīpaya</bold>nti ettha paridīpento, na paṭinissajjantoti attho. Yathāha ‘‘tiṭṭheyyāti na paṭinissajjeyyā’’ti.</paragraph>
    <paragraph line="157" number="419"><bold>Bhikkhūhī</bold>ti tassa saṅghabhedakassa parakkamanaṃ passantehi vā dūre ce, ṭhitaṃ pavattiṃ suṇantehi vā lajjīhi supesalehi sesabhikkhūhi. Vuttañhetaṃ ‘‘bhikkhūhīti aññehi bhikkhūhi. Ye passanti ye suṇanti, tehi vattabbo’’ti <pageBreak edition="Myanmar" number="1.0214" /> (pārā. 412). Tassa vadantehi evaṃ vattabbanti vacanākāradassanatthamāha ‘‘māyasmā samaggassa saṅghassa bhedāya parakkami, bhedanasaṃvattanikaṃ vā adhikaraṇaṃ samādāya paggayha aṭṭhāsi, sametāyasmā saṅghena, samaggo hi saṅgho sammodamāno avivadamāno ekuddeso phāsu viharatī’’ti (pārā. 411) pāṭhaṃ, taṃ ekadesasaṅgahavasena upalakkhetumāha <bold>‘‘bhedatthaṃ…pe… bhedakāraṇa’’</bold>nti. Iti vattabboti yojanā.</paragraph>
    <paragraph line="158" number="420"><bold>Vuccamāno hī</bold>ti ettha <bold>hi</bold>-saddo api-saddattho. <bold>‘‘Pī’’</bold>ti vā pāṭho, tehi lajjibhikkhūhi ‘‘māyasmā’’tiādinā nayena visuṃ tikkhattuṃ vuttopīti attho. <bold>Nissajjeyya na ceva na</bold>nti taṃ bhedāya parakkamanaṃ appaṭinissajjanapaccayā dukkaṭāpattiṃ āpajjitvāpi na vissajjeyyāti attho. Vuttañhetaṃ ‘‘no ce paṭinissajjati, āpatti dukkaṭassā’’ti (pārā. 412). Tathā hi appaṭinissajjanto hatthesu, pādesu ca gahetvā saṅghamajjhe ānetvā tatheva tikkhattuṃ vuttopi taṃ avissajjetvā dukkaṭāpattiṃ āpannoti iminā ca saṅgahito. Vuttañhetaṃ bhagavatā ‘‘so bhikkhu saṅghamajjhampi ākaḍḍhitvā vattabbo ‘māyasmā…pe… phāsu viharatī’ti. Dutiyampi vattabbo. Tatiyampi vattabbo. Sace paṭinissajjati, iccetaṃkusalaṃ. No ce paṭinissajjati, āpatti dukkaṭassā’’ti. Idaṃ ubhayattha dukkaṭaṃ sāmaññena vakkhati ‘‘tikkhattuṃ pana vuttassa, apariccajatopi ta’’nti.</paragraph>
    <paragraph line="159"><bold>Samanubhāsitabbo</bold>ti ettha ‘‘so bhikkhū’’ti ānetvā sambandhitabbaṃ, ‘‘yāvatatiya’’nti seso, yathāha ‘‘so bhikkhu <pageBreak edition="Myanmar" number="1.0215" /> bhikkhūhi yāvatatiyaṃ samanubhāsitabbo’’ti (pārā. 411), tathā saṅghamajjhepi tikkhattuṃ vuccamānopi no vissajjetvā dukkaṭaṃ āpanno so ādhānaggāhī bhikkhu <pageBreak edition="Vipassana Research Institut" number="1.0161" /> saṅghena tikkhattuṃ vuttaṃ kammavācaṃ vatvā samanubhāsitabboti attho. Yathāha <bold>aṭṭhakathāyaṃ</bold> ‘‘yāvatatiyaṃ samanubhāsitabboti yāva tatiyaṃ samanubhāsanaṃ, tāva samanubhāsitabbo, tīhi samanubhāsanakammavācāhi kammaṃ kātabba’’nti (pārā. aṭṭha. 2.411). <bold>Ta</bold>nti bhedāya parakkamanaṃ, bhedanasaṃvattanikaṃ adhikaraṇaṃ paggahetvā ṭhānañca. <bold>Accaja</bold>nti, ñatticatutthāya kammavācāya vuccamānāyapi accajanto. <bold>Garukaṃ phuse</bold>ti tatiyāya kammavācāya ‘‘so bhāseyyā’’ti <bold>yya</bold>kārappattāya saṅghādisesaṃ āpajjati.</paragraph>
    <paragraph line="160" number="421"> Saṅghassa bhedāya parakkamantaṃ bhikkhuṃ disvā, sutvā, ñatvā ca avadantassa bhikkhuno dukkaṭanti yojanā.</paragraph>
    <paragraph line="161" number="422"> Kīvadūre vasantehi sutvā gantvā vattabbanti āha <bold>‘‘gantvā’’</bold>tiādi. Addhayojanameva <bold>addhayojanatā,</bold> tato adhikaṃ vā. Gilānaṃ paṭicca addhayojanaṃ vuttaṃ, itaraṃ paṭicca <bold>‘‘adhikaṃ dūrampi pana gantabba’’</bold>nti vuttaṃ. Tenevāha <bold>‘‘sace sakkotī’’</bold>ti. <bold>Tāvade</bold>ti tadā eva, acirāyitvāti attho.</paragraph>
    <paragraph line="162" number="423"><bold>Tikkhattuṃ pana vuttassā</bold>ti ‘‘māyasmā’’tiādinā nayena visuñca saṅghamajjhe ca tikkhattuṃ vuttassāpi apariccajantassa. <bold>Taṃ</bold> bhedāya parakkamādikaṃ. Bhedappavattiyā sutakkhaṇe sayaṃ agantvā paṇṇaṃ vā sāsanaṃ vā pesentassa āpattiṃ dassetumāha <bold>‘‘dūtaṃ vā’’</bold>tiādi. Yathāha <bold>aṭṭhakathāyaṃ</bold><pageBreak edition="Myanmar" number="1.0216" /> (pārā. aṭṭha. 2.411) ‘‘dūtaṃ vā paṇṇaṃ vā pesetvā vadatopi āpattimokkho natthī’’tiādi.</paragraph>
    <paragraph line="163" number="425"><bold>Yyakāre pana sampatte</bold>ti ‘‘yassa nakkhamati, so bhāseyyā’’ti (pārā. 413) tatiyakammavācāya ante <bold>yya</bold>kāre uccārite. <bold>Passambhantī</bold>ti paṭippassambhanti, vūpasamantīti attho. <bold>Dukkaṭādayo</bold>ti ñattiyā dukkaṭaṃ, dvīhi kammavācāhi dve ca thullaccayā. Yathāha ‘‘saṅghādisesaṃ ajjhāpajjantassa ñattiyā dukkaṭaṃ, dvīhi kammavācāhi thullaccayā paṭippassambhantī’’ti (pārā. 414). Tasmā ñattiyā pubbe bahi ca saṅghamajjhe ca tikkhattuṃ vuttepi appaṭinissajjanena āpannāni dve dukkaṭāni desetabbānīti viññāyati.</paragraph>
    <paragraph line="164">Imissā <pageBreak edition="Vipassana Research Institut" number="1.0162" /> kammavācāya kiṃ āpannāpattiyo paṭippassambhanti, udāhu anāpannāti vicāraṇāya ‘‘yo avasāne paṭinissajjissati, so tā āpattiyo na āpajjati, tasmā anāpannā paṭippassambhantī’’ti (pārā. aṭṭha. 2.414) <bold>mahāsumattherassa</bold> vādaṃ ‘‘kimanāpannānaṃ paṭippassaddhiyā’’ti paṭibāhitvā ‘‘liṅgaparivattane asādhāraṇāpattiyo viya āpannā paṭippassambhantī’’ti <bold>mahāpadumattherassa</bold> vādo ṭhito.</paragraph>
    <paragraph line="165" number="426"><bold>Akate pana kammasmi</bold>nti yathāvuttasamanubhāsanakamme akate. <bold>Apariccajatopi cā</bold>ti taṃ saṅghabhedāya parakkamanaṃ apariccajantassāpi. <bold>‘‘Saṅghādisesenā’’</bold>ti iminā kammaṃ akatvā saṅghamajjhe ca bahi ca tikkhattuṃ vuccamānassa appaṭinissajjanena dukkaṭaṃ pana hotīti byatirekatova dasseti.</paragraph>
    <paragraph line="166" number="427"><bold>Pubbe vā</bold>ti ñattiyā pubbe visuṃ, saṅghamajjhe vā tikkhattuṃ vuccamānepi. <bold>Taṅkhaṇepī</bold>ti ñattikkhaṇe vā. Ñattiyā <pageBreak edition="Myanmar" number="1.0217" /> aniṭṭhitāyapi <bold>pacchāpi,</bold> imassa avadhiṃ dasseti <bold>‘‘asampatte yyakārasmi’’</bold>nti. <bold>Paṭinissajjatopi ca</bold> tassa saṅghādisesena anāpatti pakāsitāti paṭhamagāthāya pacchimaḍḍhaṃ idhānetvā yojetabbaṃ.</paragraph>
    <paragraph line="167" number="428"> Ettāvatā ‘‘anāpatti asamanubhāsantassa paṭinissajjantassa ummattakassa khittacittassa vedanāṭṭassa ādikammikassā’’ti (pārā. 416) pāṭhe ‘‘paṭinissajjantassā’’ti padena gahitesu ‘‘ñattito’’tiādīsu vinicchayaṃ dassetvā taṃ nigametuṃ <bold>‘‘paṭinissajjato vāpi ta’’</bold>nti āha. Nigamanatthajotako evaṃ-saddo sāmatthiyā labbhati, evaṃ ‘‘ñattito’’tiādinā yathāvuttanayena paṭinissajjantassa vāti attho. <bold>Ta</bold>nti saṅghabhedappayogaṃ. <bold>Asamanubhāsato vā</bold>ti asamanubhāsiyamānassa. ‘‘Asamanubhāsiyato’’ti vattabbe vikaraṇapaccayalopena ‘‘asamanubhāsato’’ti vuttanti daṭṭhabbaṃ. Yathāha <bold>aṭṭhakathāyaṃ</bold> ‘‘asamanubhāsantassāti asamanubhāsiyamānassā’’ti (pārā. aṭṭha. 2.416). ‘‘Saṅghādisesena anāpatti pakāsitā’’ti anuvattamānattā icchitatthe siddhepi puna ‘‘anāpatti pakāsitā’’ti vacane punaruttatā āpajjatīti? Nāpajjati, padāvutti nāma alaṃkāro hotīti.</paragraph>
    <paragraph line="168" number="429"> Imassa <pageBreak edition="Vipassana Research Institut" number="1.0163" /> sikkhāpadassa atthuppattiyaṃ saṅghabhedatthaṃ pañca vatthūni yācantena devadattena ‘‘sādhu bhante bhikkhū yāvajīvaṃ macchamaṃsaṃ na khādeyyuṃ, yo macchamaṃsaṃ khādeyya, vajjaṃ naṃ phuseyyā’’ti (pārā. 409) vutte ‘‘alaṃ devadatta mayā tikoṭiparisuddhaṃ macchamaṃsaṃ anuññātaṃ adiṭṭhaṃ asutaṃ aparisaṅkita’’nti (pārā. 409) anuññātesu macchamaṃsesu kappiyākappiyavinicchayaṃ pubbe anokāsābhāvena avatvā pakataṃ sikkhāpadavinicchayaṃ niṭṭhāpetvā idāni pattāvasesaṃ taṃ dassetuṃ <bold>‘‘yañhī’’</bold>tiādi āraddhaṃ <pageBreak edition="Myanmar" number="1.0218" />. ‘‘Taṃ tassā’’ti vakkhamānattā <bold>‘‘ya’’</bold>nti idaṃ ‘‘bhikkhu’’nti iminā ca ‘‘macchamaṃsa’’nti etena ca yojetabbaṃ. <bold>Maccha</bold>nti odakaṃ. <bold>Maṃsa</bold>nti thalajānaṃ maṃsaṃ. <bold>Nibbematiko</bold>ti ‘‘maṃ uddissa kata’’nti vā ‘‘saṅghaṃ uddissa kata’’nti vā uppannāya vimatiyā virahito.</paragraph>
    <paragraph line="169" number="430"><bold>Samuddissa kata</bold>nti saṅghaṃ vā attānaṃ vā uddissa kataṃ. <bold>‘‘Ñatvā’’</bold>ti iminā ajānitvā bhuñjantassa anāpattibhāvamāha.</paragraph>
    <paragraph line="170" number="431"> Hatthīnaṃ assānaṃ acchānaṃ manussānaṃ ahīnaṃ kukkurānaṃ dīpīnaṃ sīhānaṃ byagghānaṃ taracchānaṃ maṃsaṃ akappiyaṃ hotīti yojanā.</paragraph>
    <paragraph line="171" number="432"> Sacittakatā āpattiyāyeva yujjati, idha pana taṃhetukaṃ maṃsameva hetumhi phalūpacārena <bold>sacittaka</bold>nti gahitaṃ. Ettha cittaṃ nāma attānaṃ vā saṅghaṃ vā uddissa katabhāvajānanacittaṃ. <bold>Sesa</bold>nti anuddissakataṃ akappiyamaṃsaṃ. <bold>Acittaka</bold>nti vuttanayameva.</paragraph>
    <paragraph line="172" number="433"><bold>Pucchitvāyevā</bold>ti akappiyamaṃsaparihāratthaṃ dasasu maṃsesu nāmañca uddissakatassa parihāratthaṃ ubhayassāpi paṭiladdhākārañca pucchitvāyevāti attho. Odakesu macchesu akappiyābhāvato laddhākārova ñātabbo. Maṃse diṭṭhamatteyeva ‘‘idaṃ asukamaṃsa’’nti jānanti ce, apucchitepi doso natthi. Dāyakesu maṃsassābhāve laddhaniyāme apucchitepi doso natthi. Yathā vā tathā vā vimatiyā uppannāya appaṭiggāhetvā nisinne ‘‘kasmā na paṭiggaṇhathā’’ti pucchite vimatiyā uppannākāraṃ vatvā ‘‘mayaṃ tumhe vā itare bhikkhū vā uddissa na karimhā’’ti <pageBreak edition="Myanmar" number="1.0219" /> vatvā ‘‘amhākameva sandhāya kataṃ, paṇṇākāratthāya kataṃ, atithīnaṃ vā atthāya kata’’ntiādinā <pageBreak edition="Vipassana Research Institut" number="1.0164" /> attanā laddhappakāraṃ vatvā ‘‘saṃsayaṃ akatvā paṭiggahetabba’’nti vadeyyuṃ ce, paṭiggahetuṃ vaṭṭatīti sabbamidaṃ <bold>aṭṭhakathāya</bold> vuttaṃ.</paragraph>
    <paragraph line="173">Bhikkhūnaṃ etaṃ vattanti yojanā. <bold>Vattaṭṭhā</bold>ti sammāsambuddhena mahākaruṇāya desitaṃ pātimokkhasaṃvarasīlaṃ visodhetvā paṭipajjane patiṭṭhitā. <bold>‘‘Vinayaññuno’’</bold>ti iminā vinayaṃ ajānitvā upadesappamāṇeneva vattaṃ pūrentehi vattassa virodhopi siyāti te nivatteti. <bold>‘‘Vattaṭṭhā’’</bold>ti visesanena vinayaṃ ñatvāpi apūraṇe nivatteti. Ubhayenapi attanā vuttavinicchayassa parisuddhabhāvaṃ dīpeti.</paragraph>
    <paragraph line="174" number="434"><bold>Idaṃ samanubhāsana</bold>nti yathāvuttasikkhāpadamāha. Samanubhāsanena sādhetabbā āpatti samanubhāsanā kāraṇūpacārena. Aññathā ekasamuṭṭhānādibhāvo na yujjati. <bold>Ekasamuṭṭhānaṃ</bold> kāyavācācittasaṅkhātaṃ ekaṃ samuṭṭhānaṃ etassāti katvā. <bold>Kāyakamma</bold>nti hatthamuddāvasena kāyena kātabbassa paṭinissajjanassa akatattā kāyakammaṃ. <bold>Vacīkamma</bold>nti vacasā kātabbassa akatattā vacīkammaṃ. <bold>Akriya</bold>nti yathāvuttanayena ‘‘saṅghabhedopakkamanivāraṇāya parakkamanaṃ paṭinissajjāmī’’ti kāyavikārena vā vacībhedena vā aviññāpanato akiriyaṃ nāma hotīti vuttaṃ hoti.</paragraph>
    <centered line="175">Saṅghabhedakathāvaṇṇanā.</centered>
    <paragraph line="176" number="435"><bold>Kiñcipi vattabba</bold>nti ‘‘eko vā dve vā tayo vā’ti vuttasaṅghabhedānuvattakabhikkhuṃ passantehi suṇantehi lajjibhikkhūhi <pageBreak edition="Myanmar" number="1.0220" /> visuñca saṅghamajjhe ca netvā tikkhattuṃyeva saṅghabhedānuvattanassa akattabbataṃ vatvā tato anoramantānaṃ ñatticatutthāya kammavācāya samanubhāsanakammaṃ kātabba’’nti idañca ‘‘tatiyānussāvanāya <bold>yya</bold>-kārappattāya āpajjanakasaṅghādisesato pubbe āpannā dukkaṭathullaccayā paṭippassambhantī’’ti idañca anāpattipakāro cāti imaṃ sādhāraṇavinicchayaṃ sandhāyāha. Vacanappakārabhedo pana attheva, so saṅkhepato <bold>mātikāya</bold> (pārā. 418-419) vitthārato <bold>padabhājane</bold> (pārā. 418-419) āgatanayena vattabbo. <bold>Assā</bold>ti dutiyasaṅghabhedasikkhāpadassa. <bold>‘‘Samuṭṭhānā…pe… matā’’</bold>ti iminā sādhāraṇavinicchayo atidiṭṭhoti daṭṭhabbaṃ.</paragraph>
    <centered line="177">Dutiyasaṅghabhedakathāvaṇṇanā.</centered>
    <paragraph line="178" number="436"><bold>Uddesapariyāpanne</bold>ti <pageBreak edition="Vipassana Research Institut" number="1.0165" /> ettha ‘‘sikkhāpade’’ti seso, nidānapārājikasaṅghādisesaaniyatavitthārasaṅkhāte pañcavidhauddesalakkhaṇapātimokkhe antogadhasikkhāpadavisayeti attho. <bold>‘‘Uddesapariyāpanne sikkhāpade’’</bold>ti iminā ‘‘avacanīyamattānaṃ karotī’’ti imassa visayaṃ dasseti. <bold>Bhikkhu dubbacajātiko</bold>ti ettha ‘‘yo’’ti ajjhāhāro. ‘‘Dubbacajātikoti dubbacasabhāvo, vattuṃ asakkuṇeyyoti attho’’ti (pārā. aṭṭha. 2.425-426) <bold>aṭṭhakathāya</bold> vuttadovacassatāya hetubhūtapāpicchatādīhi ekūnavīsatiyā dhammehi samannāgato hutvā attani vuttaṃ anusiṭṭhiṃ sādaramaggahaṇena nāsanatā dovacassasabhāvoti attho. Vuttañhetaṃ <bold>padabhājane</bold> ‘‘dubbacajātiko hotīti dubbaco hoti dovacassakaraṇehi dhammehi samannāgato akkhamo appadakkhiṇaggāhī anusāsani’’nti (pārā. 426).</paragraph>
    <paragraph line="179"><bold>Avacanīyamattānaṃ</bold><pageBreak edition="Myanmar" number="1.0221" /><bold>karotī</bold>ti ‘‘mā maṃ āyasmanto kiñci avacuttha kalyāṇaṃ vā pāpakaṃ vā, ahampāyasmante na kiñci vakkhāmi kalyāṇaṃ vā pāpakaṃ vā, viramathāyasmanto mama vacanāyā’’ti (pārā. 425) vuttanayena attānaṃ avacanīyaṃ karoti. <bold>Garukaṃ siyā</bold>ti ettha ‘‘tassā’’ti idaṃ ajjhāhāranayasambandhena labbhati. Tatrāyaṃ yojanā – dubbacajātiko yo bhikkhu uddesapariyāpanne sikkhāpade attānaṃ avacanīyaṃ karoti, tassa garukaṃ siyāti.</paragraph>
    <paragraph line="180">Kiṃ vuttaṃ hoti? Yo bhikkhu attano dovacassataṃ passantehi, suṇantehi ca lajjibhikkhūhi ‘‘mā āyasmā attānaṃ avacanīyaṃ akāsi…pe… aññamaññavuṭṭhāpanenā’’ti (pārā. 425) vuttanayena tikkhattuṃ vuttopi dukkaṭaṃ āpajjitvāpi na vissajjeti, ‘‘so bhikkhu saṅghamajjhampi ākaḍḍhitvā vattabbo’’ti (pārā. 426) vuttattā hatthe gahetvā ākaḍḍhitvāpi saṅghamajjhaṃ netvā tatheva tikkhattuṃ vutte dukkaṭaṃ āpajjitvāpi na vissajjeti, tassa dubbacajātikassa ñatticatutthāya kammavācāya kariyamāne samanubhāsanakamme tatiyāya kammavācāya <bold>yya</bold>kārappattāya pubbe vuttanayeneva ñattiyā dukkaṭaṃ, dvīhi kammavācāhi thullaccaye ca paṭippassambhayamāno saṅghādiseso hotīti vuttaṃ hoti.</paragraph>
    <paragraph line="181" number="437"><bold>Dubbace</bold>ti ettha ‘‘sikkhāpade’’ti seso, tathā <bold>saṅghabhedakavaṇṇane</bold>ti etthāpi. Saṅghabhedo eva <bold>saṅghabhedako,</bold> taṃ vaṇṇeti kathetīti saṅghabhedakavaṇṇanaṃ, kiṃ taṃ? Sikkhāpadaṃ, tañca <pageBreak edition="Vipassana Research Institut" number="1.0166" /> paṭhamameva saṅghabhedakasikkhāpadaṃ gahetabbaṃ, tasmiṃ vuttanayenāti yojanā. Yathāha <bold>aṭṭhakathāyaṃ</bold> ‘‘samuṭṭhānādīni paṭhamasaṅghabhedasadisānevā’’ti (pārā. aṭṭha. 2.425-426). <bold>‘‘Sabbo vinicchayo’’</bold>ti etena idha dassitena <pageBreak edition="Myanmar" number="1.0222" /> ‘‘garukaṃ siyā’’ti etena saṅgahitaṃ saṅghādisesāvasānavinicchayaṃ vajjetvā ‘‘akate panā’’tiādigāthāttayena vuttaanāpattippakāre ca ‘‘idamekasamuṭṭhāna’’ntiādigāthāya vuttasamuṭṭhānādike ca atidisati.</paragraph>
    <centered line="182">Dubbacakathāvaṇṇanā.</centered>
    <paragraph line="183" number="438"><bold>Yo</bold> kuladūsako bhikkhu, so chandagāmitādīhi pāpento bhikkhuhi <bold>kamme kariyamāne taṃ</bold> chandagāmitādīhi pāpanaṃ accajanto <bold>garukaṃ phuse</bold> saṅghādisesaṃ āpajjatīti yojanā. ‘‘Kuladūsakoti kulāni dūseti pupphena vā phalena vā cuṇṇena vā mattikāya vā dantakaṭṭhena vā veḷuyā vā vejjikāya vā jaṅghapesanikena vā’’ti (pārā. 437) vacanato saddhāsampannakulāni lābhaṃ nissāya pupphadānādīhi saṅgaṇhitvā tathā akarontesu lajjibhikkhūsu kulānaṃ saddhādūsanato <bold>kuladūsako,</bold> bhikkhu.</paragraph>
    <paragraph line="184"><bold>Chandagāmitādīhi pāpento</bold>ti kuladūsanakammaṃ karontaṃ disvā vā sutvā vā avacanato āpajjitabbadukkaṭato muccanatthāya ‘‘āyasmā kho…pe… alante idha vāsenā’’ti vadante lajjī pesale bhikkhū ‘‘chandagāmino ca bhikkhū…pe… ekaccaṃ na pabbājentī’’ti chandagāmitādīhi catūhi agatigamanehi yojentoti attho. <bold>Kamme kariyamāne</bold>ti yathāvuttanayena attānaṃ garahantānaṃ bhikkhūnaṃ kariyamānaṃ akkosanañca paribhāsanañca ye passanti, ye ca suṇanti, tehi ‘‘māyasmā evaṃ avaca, na ca bhikkhū chandagāmino…pe… alante idha vāsenā’’ti tikkhattuṃ vuccamānopi dukkaṭaṃ āpajjitvāpi appaṭinissajjantaṃ hatthe gahetvā ākaḍḍhitvā saṅghamajjhaṃ ānetvā ‘‘māyasmā evaṃ avacā’’tiādinā nayeneva <pageBreak edition="Myanmar" number="1.0223" /> punapi tikkhattuṃ vutte dukkaṭaṃ āpajjitvāpi appaṭinissajjantassa ñatticatutthāya kammavācāya samanubhāsanakamme kariyamāneti vuttaṃ hoti. <bold>Garukaṃ phuse</bold>ti ñattiyā dukkaṭaṃ, dvīhi kammavācāhi thullaccaye ca paṭippassambhento tatiyakammavācāya ante <bold>yya</bold>kāre sampatte saṅghādisesaṃ āpajjatīti vuttaṃ hoti.</paragraph>
    <paragraph line="185" number="439-40"> ‘‘Kulāni <pageBreak edition="Vipassana Research Institut" number="1.0167" /> dūseti pupphena vā’’tiādinā (pārā. 437) nayena vuttakuladūsanopakaraṇabhūtacuṇṇapaṇṇādīsu vinicchayaṃ dassetumāha <bold>‘‘cuṇṇa’’</bold>ntiādi. <bold>Cuṇṇa</bold>nti sirīsapaṇṇādicuṇṇaṃ. <bold>Paṇṇa</bold>nti tambūlapaṇṇatālapaṇṇādikhāditabbākhāditabbapaṇṇaṃ. <bold>Phala</bold>nti tālapanasādiphalaṃ. <bold>Puppha</bold>nti campakādipupphaṃ. <bold>Veḷu</bold>nti andoḷikāpāṭaṃ kiraṇḍādikaṃ veḷuṃ. <bold>Kaṭṭha</bold>nti gehadāruṃ, indhanañca. <bold>Mattika</bold>nti pākatikaṃ, pañcavaṇṇaṃ vā mattikaṃ.</paragraph>
    <paragraph line="186">Attano santakaṃ, tāvakālikādivasena gahitaṃ vā cuṇṇaṃ…pe… mattikaṃ kulasaṅgahaṇatthāya dadato kuladūsanadukkaṭaṃ hotīti sambandho. <bold>Theyyā</bold>ti corikā. <bold>‘‘Dadato’’</bold>ti idaṃ sāmivacanaṃ <bold>‘‘kātabbo’’</bold>ti paccattavacanantaṃ visesitabbamapekkhitvā ‘‘dadanto’’ti vibhattivipariṇāmena paccattavacanantaṃ anuvattetabbaṃ. <bold>Kātabbo</bold>ti ettha kāretabboti attho. Iminā saṅghasantakaṃ, gaṇasantakaṃ, aññapuggalasantakañca cuṇṇādiṃ kulasaṅgahatthaṃ corikāya dento bhaṇḍagghena kāretabboti imaṃ vinicchayaṃ dasseti. <bold>Saṅghaññasantake</bold>ti saṅghaññasantakacuṇṇādiketi attho. Ettha <bold>añña</bold>-saddena gaṇapuggalānaṃ gahaṇaṃ.</paragraph>
    <paragraph line="187" number="441"><bold>Saṅghikaṃ garubhaṇḍaṃ vā</bold>ti saṅghasantakaṃ garubhaṇḍapahonakaṃ vā paṇṇādikaṃ. <bold>Senāsananiyāmita</bold>nti ‘‘ettakā phalarukkhādayo senāsane navakammatthāyā’’ti evaṃ niyamitaṃ <pageBreak edition="Myanmar" number="1.0224" /> vā. <bold>Issaravatāye vā</bold>ti <bold>eva</bold>kārena ‘‘theyyā’’ti idaṃ nivattitaṃ.</paragraph>
    <paragraph line="188" number="442"><bold>Haritvā vā</bold>ti attanāyeva haritvā vā. ‘‘Pupphaṃ dentassā’’ti iminā sambandho. Esa nayo uparipi. <bold>Harāpetvā vā</bold>ti aññassa hatthe pesetvā vā. <bold>Pakkositvā vā</bold>ti āmantetvā vā pakkosāpetvā vāti upalakkhaṇato labbhati. <bold>Āgatassa vā</bold>ti attanā eva āgatassa vā. <bold>‘‘Kulasaṅgahaṇatthāyā’’</bold>ti vacanena ‘‘evarūpe adhippāye asati vaṭṭatī’’ti vuttattā ‘‘cetiyaṃ pūjaṃ karontāpi ‘pūjessāmā’ti pupphāni gahetvā gacchantāpi tattha tattha sampattānaṃ cetiyapūjanatthāya denti, etampi pupphadānaṃ nāma na hotī’’tiādikaṃ (pārā. aṭṭha. 2.436-437) <bold>aṭṭhakathā</bold>gataṃ sabbaṃ vinicchayaṃ dassitaṃ hoti.</paragraph>
    <paragraph line="189" number="443"> Evaṃ ussaggaṃ dassetvā apavādaṃ dassetumāha <bold>‘‘haritvā vā’’</bold>tiādi. <bold>‘‘Harāpetvā’’</bold>ti iminā yojetabbassa <bold>vā</bold>-saddassa avuttasampiṇḍanatthatāya ‘‘pakkositvā vā pakkosāpetvā <pageBreak edition="Vipassana Research Institut" number="1.0168" /> vā, āgatānaṃ vā’’ti ca saṅgayhati. <bold>Āgatassevā</bold>ti <bold>eva</bold>kārena haritvā dānādiṃ nivatteti.</paragraph>
    <paragraph line="190" number="444"><bold>Tañcā</bold>ti mātāpituādīnaṃ taṃ pupphadānañca. <bold>Vatthupūjattha</bold>nti ratanattayapūjanatthaṃ. <bold>Na panaññathā</bold>ti aññena pakārena dātuṃ na vaṭṭati. Yena pakārena dātuṃ na vaṭṭati, koyaṃ pakāroti āha <bold>‘‘sivādī’’</bold>tiādi. <bold>Sivādipūjanattha</bold>nti mahissarādidevatāpūjanatthañca. <bold>Maṇḍanattha</bold>nti piḷandhanatthaṃ. Evaṃ adātabbappakāraniyamanena ‘‘imaṃ vikkiṇitvā jīvikaṃ kappessantī’’ti mātāpituādīnaṃ dātuṃ vaṭṭatīti vadanti.</paragraph>
    <paragraph line="191" number="445"><bold>‘‘Phalādīsu</bold><pageBreak edition="Myanmar" number="1.0225" /><bold>…pe… vinicchayo’’</bold>ti iminā ‘‘haritvā vā harāpetvā vā’’tiādinā pubbe vuttavinicchayo phalapaṇṇādīsu sabbattha samānoti dasseti.</paragraph>
    <paragraph line="192" number="446"><bold>‘‘Pupphādibhājane’’</bold>ti pupphaphalādīnaṃ bhājanakāle. <bold>Sammatenā</bold>ti pupphādibhājanatthaṃ <bold>khandhake</bold> vuttanayena saṅghena sammatena bhikkhunā. <bold>Assā</bold>ti bhājanaṭṭhānaṃ āgatassa. <bold>Itarenā</bold>ti saṅghasammutiṃ vinā pupphādīni bhājāpentena. <bold>Ñāpetvā dātabba</bold>nti sabbaṃ saṅghaṃ jānāpetvā dātabbaṃ.</paragraph>
    <paragraph line="193" number="447"><bold>Upaḍḍhabhāva</bold>nti ekena bhikkhunā laddhabbabhāgato upaḍḍhaṃ. <bold>‘‘Thokaṃ thoka’’</bold>nti iminā upaḍḍhatopi appataraṃ gahitaṃ.</paragraph>
    <paragraph line="194" number="448"><bold>Paribbayavihīnassā</bold>ti taṇḍulādijīvitavuttivayamūlarahitassa. <bold>Sampattissariyassāpī</bold>ti attano samīpamupagatassa issarassa ca. ‘‘Dātabbaṃ tu sakaṃ phala’’nti iminā sambandho. ‘‘Paribbayavihīnānaṃ, dātuṃ saparasantaka’’nti <bold>khuddasikkhāya</bold> āgataṃ, idha ‘‘sakaṃ phala’’nti vuttaṃ. Tattha paravacanena vissāsikānaṃ gahaṇaṃ, idha pana vissāsaggāhena gahetvā dīyamānampi sasantakamevāti ‘‘saka’’nti vuttanti gahetabbaṃ.</paragraph>
    <paragraph line="195" number="449-50"> Yatra saṅghārāme saṅghena phalarukkhaparicchedaṃ katvā katikā katāti yojanā, ‘‘āgantukānaṃ ettakaṃ phalaṃ dātabba’’nti phalaparicchedaṃ katvā vā ‘‘ettakesu rukkhesu phalaṃ dātabba’’nti <pageBreak edition="Vipassana Research Institut" number="1.0169" /> rukkhaparicchedaṃ katvā vā saṅghena katikā yena pakārena katāti attho. <bold>Tatrāgatassapī</bold>ti evaṃ ṭhapitakatikavattaṃ taṃ saṅghārāmaṃ phalatthāya āgatassāpi.</paragraph>
    <paragraph line="196"><bold>Yathāpariccheda</bold>nti <pageBreak edition="Myanmar" number="1.0226" /> saṅghena tathākataphalarukkhaparicchedamanatikkamma. <bold>Dadato</bold>ti ocinitvā ṭhapitaphalaṃ, kappiyakārakehi ocināpetvā vā dentassa. Ocitaphale ca kappiyakārake ca asati phalatthāya āgatesu vattitabbavidhiṃ dassetumāha <bold>‘‘dassetabbāpi vā’’</bold>tiādi. ‘‘Vatvā’’ti seso. <bold>Ca</bold>-kāraṃ <bold>api</bold>-saddena ekato katvā ‘‘apicā’’ti yojanā. Evaṃ vatvā saṅghena paricchinnarukkhā dassetabbāti iminā ‘‘idha phalāni sundarāni, ito gaṇhathā’ti evaṃ pana na vattabba’’nti (pārā. aṭṭha. 2.436-437) <bold>aṭṭhakathā</bold> byatirekato dassitā hoti.</paragraph>
    <paragraph line="197" number="451"><bold>‘‘Khaṇitvā’’</bold>ti etena ‘‘khaṇāpetvā’’ti idampi saṅgahitaṃ, ‘‘kappiyabhūmi’’nti vakkhamānattā <bold>pathavi</bold>nti ettha ‘‘akappiya’’nti labbhati. Tenevāha <bold>‘‘pācittiyenā’’</bold>ti. <bold>‘‘Mālāgaccha’’</bold>nti iminā pupphūpage taruṇagacche ca mallikāsumanādigumbagāgacche ca saṅgaṇhāti. Yathāha <bold>aṭṭhakathāya</bold> ‘‘taruṇakā hi puppharukkhāpi pupphagacchāpi ‘mālāvacchā’tveva vuccantī’’ti (pārā. aṭṭha. 2.431). <bold>Ādi</bold>-saddena phalūpagarukkhe ca bhesajjarase osadhagacche ca saṅgaṇhāti. ‘‘Ropāpane’’ti vakkhamānattā <bold>‘‘saya’’</bold>nti idaṃ ‘‘ropane’’ti iminā yujjati.</paragraph>
    <paragraph line="198">‘‘Sayaṃ khaṇitvā’’ti kasmā na yujjatīti? ‘‘Khaṇāpetvā’’ti vakkhamānassa abhāvā ca ‘‘yo pana bhikkhu pathaviṃ khaṇeyya vā khaṇāpeyya vā, pācittiya’’nti (pāci. 85) vacanato khaṇāpane pācittiyena bhavitabbattā ca ‘‘khaṇitvā’’ti iminā ca khaṇanakhaṇāpanānaṃ dvinnameva gahetabbattā na yujjati. <bold>Kuladūsane</bold>ti kuladūsananimittaṃ. Akappiyapathaviṃ khaṇitvā, khaṇāpetvā ca sayaṃ mālāgacchādiropane kate <bold>assa</bold> mālāgacchādiropakassa <pageBreak edition="Myanmar" number="1.0227" /> bhikkhuno akappiyapathavīkhaṇanapaccayena <bold>pācittiyena</bold> saddhiṃ <bold>kuladūsane</bold> kuladūsananimittaṃ dukkaṭaṃ hotīti yojanā.</paragraph>
    <paragraph line="199" number="452"><bold>‘‘Tathā’’</bold>ti <pageBreak edition="Vipassana Research Institut" number="1.0170" /> iminā ‘‘sayaṃ ropane’’ti idaṃ vinā avasesappakāraṃ saṅgaṇhāti. <bold>‘‘Akappiyena vākyenā’’</bold>ti idaṃ ‘‘akappiyapathaviṃ khaṇāpetvā’’ti iminā ca ‘‘ropāpane’’ti iminā ca yujjati. ‘‘Imaṃ bhūmiṃ khaṇa, imaṃ gacchaṃ ropehī’’tiādikaṃ akappiyaṃ vohāraṃ vatvā akappiyapathaviṃ khaṇāpetvā mālāgacchādiropanaṃ kārāpentassāpi tatheva pācittiyañca dukkaṭañca hotīti attho.</paragraph>
    <paragraph line="200">Khaṇanaropanehi dvīhi pācittiyadukkaṭāni avasiṭṭhehi tadatthikehi sabbavohārapayogabhedehi kiṃ hotīti āha <bold>‘‘sabbatthā’’</bold>tiādi. <bold>Kuladūsane</bold>ti nimitte, visaye vā bhummaṃ. Akappiyena vākyena pana pathaviṃ khaṇāpetvā akappiyena vākyena ropāpanepi tathā pācittiyena saha kuladūsane bhikkhuno dukkaṭaṃ vuttaṃ. <bold>Sabbattha</bold> ito paresupi tadatthikena sabbavohārabyāpāresu kuladūsananimittaṃ bhikkhuno dukkaṭaṃ vuttanti yojanā.</paragraph>
    <paragraph line="201" number="453"> Kappiyabhūmiyā attanā khaṇane, akappiyavohārena khaṇāpane ca pācittiyābhāvato dukkaṭaṃyeva vuttanti āha <bold>‘‘ubhayattha cā’’</bold>tiādi. Ettha ‘‘eva’’nti seso, so yathāvuttamatthaṃ nigameti. Evaṃ yathāvuttanayena kappiyabhūmiyampi mālāgacchādiropanaropāpanasaṅkhātesu dvīsu ṭhānesu ca bhikkhuno dukkaṭaṃ vuttanti yojanā.</paragraph>
    <paragraph line="202" number="454"><bold>Sadukkaṭā</bold><pageBreak edition="Myanmar" number="1.0228" /><bold>pācittī</bold>ti ‘‘āvāṭaṃ khaṇa, gacchaṃ ropehī’’ti ekavāraṃ āṇatte bahū āvāṭe khaṇitvā bahūsu gacchesu ropitesupi āṇattiyā ekattā dukkaṭena saha pācittiyaṃ hotīti ayamattho akappiyabhūmiṃ sandhāya vutto. <bold>‘‘Suddhaṃ vā dukkaṭa’’</bold>nti idaṃ akappiyabhūmiyaṃ kappiyena vohārena āvāṭaṃ khaṇāpakassa ca kappiyabhūmiyaṃ akappiyavohārena āvāṭaṃ khaṇāpakassa ca ‘‘imaṃ gacchaṃ ropehī’’ti ekavārāṇattapaccayā āpajjitabbaṃ kuladūsanadukkaṭaṃ sandhāya vuttaṃ.</paragraph>
    <paragraph line="203" number="455"><bold>Kappiyeneva vākyenā</bold>ti ettha <bold>kappiyavākyaṃ</bold> nāma ‘‘ettha āvāṭaṃ jāna, ettha āvāṭaṃ jānitabbaṃ, ettha āvāṭena bhavitabba’’nti evarūpaṃ vākyañca ‘‘imaṃ gacchaṃ ettha jāna, ayaṃ gaccho ettha jānitabbo’’tiādivākyañca. <bold>Eva</bold>kārena akappiyavohārañca kappiyākappiyamissakavohārañca nivatteti. Pariyāyobhāsanimittakammaṃ pana ‘‘itarattayaṃ vaṭṭatī’’ti <pageBreak edition="Vipassana Research Institut" number="1.0171" /> (pārā. aṭṭha. 2.431) <bold>aṭṭhakathā</bold>vacanato vaṭṭati. <bold>Ubhayattha ca bhūmiyā</bold>ti kappiyākappiyabhūmīsu dvīsu. <bold>Ropane</bold>ti ettha sambandhato, pakaraṇato ca ‘‘mālāgacchādīna’’nti labbhati.</paragraph>
    <paragraph line="204">‘‘Vākyenā’’ti vuttattā ‘‘ropāpane’’ti vattabbo, ‘‘ropane’’ti kimatthamāhāti ce? Suddhakattuniddesena payojakassāpi saṅgahetabbato gāthābandhavasena vuttaṃ. Iminā uparigāthāya ‘‘sayaṃ ropetu’’nti ettha ‘‘saya’’nti iminā visesetvā ‘‘ropāpetu’’nti idaṃ nivatteti. ‘‘Paribhogatthāya hi kappiyabhūmiyaṃ vā akappiyabhūmiyaṃ vā kappiyavohārena ropāpane anāpattī’’ti (pārā. aṭṭha. 2.431) <bold>aṭṭhakathāvinicchayo</bold> imāya gāthāya saṅgahitoti veditabbo. <bold>Koci doso</bold>ti pācittiyañca dukkaṭañcāti vuttadosesu ekopi doso na vijjatīti attho.</paragraph>
    <paragraph line="205" number="456-7"><bold>‘‘Sayaṃ</bold><pageBreak edition="Myanmar" number="1.0229" /><bold>ropetu’’</bold>nti idaṃ ‘‘ārāmādīnamatthāyā’’ti iminā sambandhitabbaṃ.</paragraph>
    <paragraph line="206"><bold>Ādi</bold>-saddena vanādiṃ saṅgaṇhāti. <bold>Sayaṃ ropitassa vā</bold>ti ettha <bold>vā</bold>-saddena ‘‘ropāpitassā’’ti idaṃ saṅgaṇhāti, etassa visesanatthaṃ ‘‘kappiyena vohārenā’’ti pāṭhaseso. Ayaṃ pana vinicchayo ‘‘ārāmatthāya pana vanatthāya ca chāyatthāya ca akappiyavohāramattameva na vaṭṭati, sesaṃ vaṭṭatī’’ti (pārā. aṭṭha. 2.431) <bold>aṭṭhakathā</bold>gatanayena veditabbo. Anto ārāmabhūsanatthāya, bahi araññatthāya viya chāyatthāya suddhacittena ‘‘imaṃ jānā’’tiādikappiyavohārena ropāpitarukkhe ca kappiyabhūmiyañca attanā kate vā akappiyavohārena kārāpite vā akappiyabhūmiyañca kappiyavohārena attanā kārāpite vā aññehi kate vā āvāṭe attanā ropite rukkhe ca phalaṃ paribhuñjituṃ icchati ce, paribhuñjituṃ vaṭṭatīti attho.</paragraph>
    <paragraph line="207">Ārāmādīnamatthāya kappiyabhūmiyaṃ sayaṃ ropitassa vā kappiyabhūmiyaṃ vā akappiyabhūmiyaṃ vā kappiyavohārena ropāpitassa vā rukkhassa yañca phalaṃ, taṃ phalaṃ paribhuñjituṃ bhikkhūnaṃ vaṭṭatīti yojanā. Katthaci potthakesu ‘‘ārāmādīnamatthāyā’’ti gāthāya likhitaṭṭhāne <pageBreak edition="Vipassana Research Institut" number="1.0172" /> ‘‘kulasaṅgahaṇatthāyā’’tiādigāthā dissati. Sā pāḷikkamaviruddhattā aṭṭhānappayuttā, ‘‘pupphāna’’ntiādigāthāya purato vuccamānā pana ṭhānappayuttā hoti.</paragraph>
    <paragraph line="208" number="458"><bold>Sabbatthā</bold>ti ārāmādiatthāya pubbe viya attanā ropitesu, ropāpitesu ca sabbesu mālāgacchādīsu. <bold>Akappiyodakeneva pācittī</bold>ti ‘‘yo pana bhikkhu jānaṃ sappāṇakaṃ <pageBreak edition="Myanmar" number="1.0230" /> udakaṃ tiṇaṃ vā mattikaṃ vā siñceyya vā siñcāpeyya vā, pācittiya’’nti (pāci. 140) vuttā pācitti eva, na dukkaṭanti attho.</paragraph>
    <paragraph line="209" number="459"> Idāni dukkaṭena saddhiṃ pācittiyavisayaṃ dasseti <bold>‘‘kula…pe… dukkaṭa’’</bold>nti. <bold>Siñcato</bold>ti kappiyodakeneva siñcato, siñcāpayato ca.</paragraph>
    <paragraph line="210" number="460"><bold>Tesaṃyeva dvinnaṃ pana atthāyā</bold>ti kuladūsanaparibhogānaṃ dvinnamatthāya. <bold>Siñcane siñcāpane</bold>ti ettha ‘‘mālāgacchādīna’’nti pakaraṇato labbhati. <bold>Dukkaṭa</bold>nti ettha ‘‘kevala’’nti seso.</paragraph>
    <paragraph line="211" number="461"><bold>Ocināpane</bold>ti aññehi pupphānaṃ ocināpane. <bold>Sayamocinane cāpī</bold>ti attanāva ocinane ca. <bold>Sapācittiyadukkaṭa</bold>nti ‘‘bhūtagāmapātabyatāya pācittiya’’nti (pāci. 90) vuttattā pupphocinanahetu pācittiyañca kuladūsanadukkaṭañca hotīti vuttaṃ hoti.</paragraph>
    <paragraph line="212" number="462"> Pūjādiatthāya, kulasaṅgahatthāya ca pupphānaṃ ocinanaocināpanāni kārāpentassa āpattiyā āpajjanappakāraṃ dassetumāha <bold>‘‘pupphāna’’</bold>nti. ‘‘Pupphānaṃ gaṇanāya pācittiyaṃ hotī’’ti vuttattā <bold>pupphamocinato</bold>ti ettha ‘‘visuṃ visu’’nti seso. Ekekapupphaṃ ocinantassa pupphagaṇanāya pācittiyaṃ hotīti attho. ‘‘Ekena payogena bahūni pupphāni ocinantassa pana payogagaṇanāya hotī’’ti <bold>aṭṭhakathāyaṃ</bold> vuttaṃ idha byatirekato labbhati. <bold>‘‘Ocinato’’</bold>ti iminā ‘‘ocināpayato’’ti idañca kiriyāsāmaññe visesassa antogadhabhāvato vā upalakkhaṇato vā dassitanti.</paragraph>
    <paragraph line="213">Tattha <pageBreak edition="Myanmar" number="1.0231" /> ca pupphāni visuṃ visuṃ vatvā ocināpentassa pupphānaṃ gaṇanāya hotīti idameva <pageBreak edition="Vipassana Research Institut" number="1.0173" /> āpajjati. Ekavāramāṇattena bahūni pupphāni bahūsu ca vāresu ocitesu āṇattigaṇanāya hotīti vinicchayo daṭṭhabbo. Idaṃ sabbappakāraṃ anantaravuttagāthāya dassitavidhimhi ca daṭṭhabbanti ñāpetumāha <bold>‘‘kulatthaṃ ce sadukkaṭā’’</bold>ti. <bold>Kulattha</bold>nti kulasaṅgahatthaṃ. ‘‘Sadukkaṭā’’ti vuttattā pācittiyañca dukkaṭañca pupphagaṇanāya hotīti siddhaṃ. Yathāha <bold>aṭṭhakathāyaṃ</bold> ‘‘pupphagaṇanāya dukkaṭapācittiyānī’’ti (pārā. aṭṭha. 2.431).</paragraph>
    <paragraph line="214" number="463"> Ganthanaṃ <bold>gantho,</bold> tena nibbattaṃ <bold>ganthimaṃ</bold>. Esa nayo sabbattha. Ganthimādisarūpaṃ sayameva vakkhati. Saṅgahaṇaṃ <bold>saṅgaho,</bold> pupphānaṃ saṅgahoti viggaho.</paragraph>
    <paragraph line="215" number="464"> Imāni ganthimādīni sarūpato dassetumāha <bold>‘‘tattha daṇḍena daṇḍaṃ vā’’</bold>tiādi. Tattha <bold>tatthā</bold>ti tesu chasu pupphasaṅgahesu. <bold>‘‘Daṇḍena daṇḍaṃ vā’’</bold>ti idaṃ sadaṇḍauppalādikusumaṃ sandhāyāha. <bold>‘‘Vaṇṭenapi ca vaṇṭaka’’</bold>nti idaṃ savaṇṭakarattakusumādiṃ sandhāyāha. <bold>Karaṇaṃ sabba</bold>nti kataṃ sabbaṃ. Idha sabbattha kappiyavidhivibhāgaṃ ‘‘sabbameta’’miccādigāthāyaṃ vakkhati.</paragraph>
    <paragraph line="216" number="465"><bold>Suttādīhi gopphetvā</bold>ti ettha ‘‘vassikapupphādīnī’’ti seso. Suttena vā kadalivākādīhi vā vassikādipupphe ganthitvā katapupphavikāro <bold>gopphimaṃ</bold> nāma. Ekato vaṇṭāni yassāti viggaho. <bold>Ubhatovaṇṭikā</bold>ti etthāpi eseva nayo. Appatthe vā sakatthe vā <bold>ka</bold>-kāro daṭṭhabbo. Itthiliṅgavisaye <bold>ka</bold>-kārato pubbākārassa <bold>i</bold>-kārādeso.</paragraph>
    <paragraph line="217">Sabbapupphānaṃ vaṇṭāni ekadisāya katvā ganthitapupphāvali <bold>ekatovaṇṭikā</bold> nāma, vaṇṭāni ubhayadisāya katvā ganthitapupphāvali <pageBreak edition="Myanmar" number="1.0232" /><bold>ubhatovaṇṭikā</bold> nāmāti <bold>taṃ</bold> gopphimaṃ evaṃ duvidhaṃ hotīti attho. ‘‘Vākaṃ vā valliṃ vā rajjuṃ vā diguṇaṃ katvā tattha nīpakadambādivaṇṭarahitāni pupphāni veṭhetvā gahaṇaṃ gopphimaṃ nāmā’’ti (pārā. aṭṭha. 2.431 atthato samānaṃ) <bold>aṭṭhakathāya</bold> vuttaṃ.</paragraph>
    <paragraph line="218" number="466"><bold>Bundesū</bold>ti mūlesu. <bold>Makulādika</bold>nti ettha <bold>ādi</bold>-saddena vaṇṭarahitamadhukādipupphañca vaṇṭasahitamallikādipupphañca saṅgahitaṃ. <bold>Sūciādīhī</bold>ti ettha <bold>ādi</bold>-saddena tālahīrādiṃ saṅgaṇhāti <pageBreak edition="Vipassana Research Institut" number="1.0174" />. <bold>Mālāvikatī</bold>ti pupphamālāvikati. Sūciādīhi <bold>makulādikaṃ</bold> pupphaṃ bundesu vijjhitvā āvutā mālāvikati <bold>vedhimaṃ</bold> nāmāti vuccatīti yojanā.</paragraph>
    <paragraph line="219" number="467"><bold>‘‘Veṭhimaṃ</bold> nāma pupphadāmapupphahatthakesu daṭṭhabba’’nti (pārā. aṭṭha. 2.431) <bold>aṭṭhakathāya</bold> dassitappakāresu paṭhamappakāraṃ dasseti <bold>‘‘veṭhetvā kataṃ mālāguṇehi vā’’</bold>ti. Dhammadesanāya vā paṭimāya vā dhātuyā vā pūjaṃ kattukāmā muddhani ujukaṃ katvā mālādāmakalāpaṃ olambitvā agge ghaṭikākāradassanatthaṃ mālāvaliyo anekakkhattuṃ parikkhipantā veṭhenti, idaṃ evarūpaṃ mālāguṇakaraṇampi veṭhimaṃ nāmāti vuttaṃ hoti.</paragraph>
    <paragraph line="220">Aññappakāraṃ dasseti <bold>‘‘vākādīhi ca baddhaṃ vā’’</bold>ti, ‘‘bandhitvā’’tipi pāṭho, ‘‘kata’’nti iminā sambandho. Ekacce uppalādidīghadaṇḍakusumāni aṭṭha vā nava vā dasa vā kalāpaṃ katvā tesameva daṇḍānaṃ vākehi vā aññena yena kenaci daṇḍakagge ṭhapetvā vā visuṃ vā bandhitvā uppalahatthādiṃ karonti, tañca veṭhimaṃ nāmāti vuttaṃ hoti. Etaṃ dvayampi na vaṭṭati.</paragraph>
    <paragraph line="221">Kappiyakārakehi <pageBreak edition="Myanmar" number="1.0233" /> ocinitvā ṭhapitapupphāni sāṭake pakkhipitvā bhaṇḍikaṃ katvā bandhituṃ na vaṭṭati. Tesuyeva pupphesu acchinnena daṇḍena vā tasmiṃyeva daṇḍe acchinnavākena vā kalāpaṃ katvā bandhituṃ, aṃsabhaṇḍikāya pakkhipitvā gahetuñca vaṭṭati. Yathāha <bold>aṭṭhakathāyaṃ</bold> ‘‘tesaṃyeva pana vākena vā daṇḍena bandhituṃ aṃsabhaṇḍikaṃ vā kātuṃ vaṭṭatī’’ti. ‘‘Vākena vā daṇḍena vā’ti ca idaṃ acchinditvā parikkhipitvā bandhanaṃ sandhāya vadantī’’ti <bold>sīhaḷagaṇṭhipade</bold> vuttaṃ. Padumādipupphāni padumādipaṇṇesu nāḷehi pavesetvā nāḷehi bahi katvā paṇṇena pupphāni paṭicchādetvā paṇṇagge bandhituṃ vaṭṭati. ‘‘Daṇḍe pana bandhituṃ na vaṭṭatī’’ti (pārā. aṭṭha. 2.431) ca <bold>aṭṭhakathāya</bold>meva vuttaṃ.</paragraph>
    <paragraph line="222" number="468"><bold>Pupphamālāhi pūraṇe</bold>ti pupphāvalīhi pūraṇe. Idaṃ kattha labbhatīti āha <bold>‘‘bodhi’’</bold>ntiādi. <bold>Pupphapaṭaṃ</bold> nāma mālāvaliyo tantaṃ viya pasāretvā vatthaṃ vāyantehi viya tiriyañca mālāvalīhi vāyitapaṭaṃ vuccati. Idaṃ pupphapaṭaṃ mālāvalīhi dīghaso pūraṇaṃ sandhāya <pageBreak edition="Vipassana Research Institut" number="1.0175" /> purime gahitaṃ, tiriyato vāyanaṃ sandhāya vakkhamāne vāyimepi gahitanti punaruttābhāvo veditabbo. <bold>Paṭādīna</bold>nti <bold>ādi</bold>-saddena cetiyadhātukaraṇḍakavedikādīnaṃ gahaṇaṃ.</paragraph>
    <paragraph line="223"><bold>Parikkhepesu labbhatī</bold>ti bodhikkhandhādīnaṃ punappunaṃ parikkhipanesu labbhati. Bodhikkhandhādayo pupphāvalīhi parikkhipantehi paṭhamavaddhaṭṭhāne pupphāvaliyā anatikkāmite purimaṃ nāma ṭhānaṃ yāva pāpuṇāti, tāva aññena gahetvā parikkhipantena āharitvā punapi tasmiṃ ṭhāne patte aññassa dānavasena bodhikkhandhaṃ, cetiyaṃ, dhātukaraṇḍakaṃ vā pupphakañcukena chādetuṃ <pageBreak edition="Myanmar" number="1.0234" /> vaṭṭatīti <bold>aṭṭhakathāya</bold> vuttaṃ. Sacepi dveyeva bhikkhū ubhosu passesu ṭhatvā pariyāyena haranti, vaṭṭatiyevāti vadanti. Pupphapaṭavāyanatthaṃ pasāriyamānapupphāvalīsu ca eseva vinicchayo.</paragraph>
    <paragraph line="224">Dīghapupphāvaliṃ nāgadantesu pakkhipitvā puna pakkhipituṃ na vaṭṭati. ‘‘Nāgadantesu pana pupphavalayaṃ pavesetuṃ vaṭṭatī’’ti vuttattā aññehi valayaṃ katvā dinnapupphāvalivalayaṃ dhātukaraṇḍathupikāya pavesetuṃ vaṭṭati. ‘‘Mālāguṇehi pana bahūhipi kataṃ pupphadāmaṃ labhitvā āsanamatthakādīsu bandhituṃ vaṭṭatī’’ti vuttattā pupphadāmapupphāvalīnaṃ puppharahitāya suttakoṭiyā rajjudaṇḍādīsu bandhituṃ vaṭṭati.</paragraph>
    <paragraph line="225" number="469"><bold>Puppharūpaṃ</bold> nāma ‘‘gopphimapuppheheva hatthiassādirūpakāni karonti, tānipi vāyimaṭṭhāne tiṭṭhantī’’ti (pārā. aṭṭha. 2.431) vuttattā taṃtaṃrūpasaṇṭhānaṃ katvā pupphāvaliyo nivesetvā kariyamānaṃ hatthiassādirūpaṃ. Imasmiṃ <bold>aṭṭhakathā</bold>pāṭhe ‘‘tānipi vāyimaṭṭhāne tiṭṭhantī’’ti vuttattā ca ‘‘aññehi kataparicchede pana pupphāni ṭhapentena hatthiassādirūpakampi kātuṃ vaṭṭatī’’ti (pārā. aṭṭha. 2.431) <bold>aṭṭhakathā</bold>pāṭhassa <bold>sāratthadīpaniyaṃ</bold> ‘‘pupphāni ṭhapentenāti aganthitāni pākatikapupphāni ṭhapentena. Pupphadāmaṃ pana pūjanatthāya bhūmiyaṃ ṭhapentena phusāpetvā vā aphusāpetvā vā diguṇaṃ katvā ṭhapetuṃ na vaṭṭatī’’ti (sārattha. ṭī. 2.431) vuttattā ca imaṃ hatthiādirūpaṃ pūrentena mālāvaliṃ aññehi kataparicchede sambandhitvā pāsāṇaāsanamañcapīṭhahatthirūpādimatthake ṭhapetvā pūjanappakāro <bold>vāyima</bold>nti viññāyati.</paragraph>
    <paragraph line="226"><bold>Pupphapaṭa</bold>nti <pageBreak edition="Myanmar" number="1.0235" /><pageBreak edition="Vipassana Research Institut" number="1.0176" /> pubbe vuttappakāraṃ pupphapaṭaṃ pūrentena ekāpi pupphāvali parivattetvā na ṭhapetabbā, vāyantena aññehi pūritepi ekāpi pupphāvali na pātetabbā, idaṃ pūrimavāyimānaṃ nānākaraṇaṃ. <bold>Ādi</bold>ggahaṇena pupphajālaṃ saṅgaṇhāti, taṃ karontassa jālacchiddagaṇanāya dukkaṭaṃ hoti. ‘‘Bhitticchattabodhitthambhādīsupi eseva nayo’’ti vuttattā chattādīsu ca pupphajālaṃ na dātabbaṃ.</paragraph>
    <paragraph line="227" number="470"> Imassa sikkhāpadassa sādhāraṇattā <bold>‘‘bhikkhūnaṃ bhikkhunīnañcā’’</bold>ti āha. <bold>Buddhassapī</bold>ti ettha <bold>pi</bold>-saddo sambhāvane, ‘‘pūjattha’’nti vattabbaṃ, buddhassa pūjatthāyapi kātuṃ vā kārāpetuṃ vā na vaṭṭatīti attho. Dhammasaṅgharatanānipi upalakkhaṇato saṅgayhanti. Sese kimeva vattabbanti byatirekattho.</paragraph>
    <paragraph line="228" number="471"><bold>‘‘Tathā’’</bold>ti iminā ‘‘sayaṃ parehi vā kārāpetuṃ bhikkhūnañca bhikkhunīnañca buddhassapī’’ti anantaragāthāya vuttamatidisati. <bold>Kalambaka</bold>nti dvinnaṃ dhanukānamantare olambakadāmaṃ. Yathāha <bold>aṭṭhakathāyaṃ</bold> ‘‘kalambakoti aḍḍhacandanāgadantantare ghaṭikādāmaolambako vutto’’ti (pārā. aṭṭha. 2.431). Ettha ca <bold>ghaṭikādāmaolambako</bold> nāma ante ghaṭikākārayutto yamakadāmaolambako. <bold>Kātu</bold>nti bandhituṃ na vaṭṭatīti yojanā. Ekekapupphadāmaṃ pana nikkhantasuttakoṭiyā pabandhitvā olambituṃ vaṭṭati. Pupphadāmadvayaṃ saṅghaṭitukāmenapi nikkhantasuttakoṭiyāva suttakoṭi saṅghaṭituṃ vaṭṭati. <bold>Aḍḍhacandakameva vā</bold>ti ‘‘aḍḍhacandākārena mālāguṇaparikkhepo’’ti <bold>aṭṭhakathāya</bold> vuttasarūpaṃ vā.</paragraph>
    <paragraph line="229">Ettha ca <bold>aḍḍhacandākārena mālāguṇaparikkhepo</bold> nāma aḍḍhacandākārena mālāguṇassa punappunaṃ haraṇapaccāharaṇavasena pūretvā parikkhipanaṃ. Teneva taṃ pūrime paviṭṭhaṃ. Tasmā etampi <pageBreak edition="Myanmar" number="1.0236" /> aḍḍhacandākāraṃ punappunaṃ haraṇapaccāharaṇavasena pūritaṃ na vaṭṭati, ekavāraṃ pana aḍḍhacandākārena mālāguṇaṃ harituṃ vaṭṭatīti vadanti. Kātuṃ na vaṭṭatīti sambandho. ‘‘Tadubhayampi pūrimeyeva paviṭṭha’’nti (pārā. aṭṭha. 2.431) <bold>aṭṭhakathāyaṃ</bold> vuttaṃ. <bold>Aññehi pūrita</bold>nti aññehi āyataṃ pasāretvā pūritaṃ pupphapaṭaṃ. <bold>Vāyitumpi cā</bold>ti tiriyaṃ ekapupphāvalimpi vāyituṃ ‘‘na vaṭṭatī’’ti imināva sambandho.</paragraph>
    <paragraph line="230" number="472"><bold>Piṭṭhakācamaya</bold>nti <pageBreak edition="Vipassana Research Institut" number="1.0177" /> taṇḍulapiṭṭhādīhi katañceva kācamattikāya ca kataṃ pupphadāmaṃ. <bold>Bheṇḍupupphamayampi cā</bold>ti bheṇḍudaṇḍakehi mallikāsumanacampakādisadisaṃ katvā chiddehi katadāmañca. ‘‘Geṇḍupupphamaya’’ntipi likhanti. <bold>Kharapattamaya</bold>nti ettha <bold>kharapattaṃ</bold> nāma kuṅkuṭṭhakhacitaṃ pupphapaṭanti vadanti. <bold>Kātu</bold>nti ganthanaganthāpanādīni kātuṃ. Bheṇḍukharapattadāmānaṃ paṭikkhittattā celādīhi katadāmampi na vaṭṭati akappiyānulomattāti vadanti.</paragraph>
    <paragraph line="231" number="473"><bold>Hīrādīhī</bold>ti tālanāḷikerahīrādīhi. <bold>Ādi</bold>-saddena tiṇasalākādiṃ saṅgaṇhāti. <bold>Paṭākattha</bold>nti paṭākākārena pūjanatthaṃ. <bold>‘‘Vijjhantassā’’</bold>ti iminā kaṇṭakehi vijjhanaṃ, hīrādīhi āvuṇanañca saṅgahitaṃ.</paragraph>
    <paragraph line="232" number="475"><bold>Asokapiṇḍiādīna</bold>nti asokapupphamañjarikādīnaṃ. <bold>Ādi</bold>-saddena <bold>aṭṭhakathāyaṃ</bold> (pārā. aṭṭha. 2.431) eteheva saddhiṃ dassitaṃ jālavitānaṃ, chiddāni dassetvā katavedikā, nāgadantakaṃ, pupphacaṅkoṭakāpidhānaṃ, tālapaṇṇavalayādiñca saṅgaṇhāti. <bold>Dhammarajjuyā</bold>ti ettha <bold>sāratthadīpaniyaṃ</bold> ‘‘dhammarajju nāma cetiyaṃ vā bodhiṃ vā pupphapavesanattha āvajjitvā baddharajjū’ti <bold>mahāgaṇṭhipade, majjhimagaṇṭhipade</bold> ca vuttaṃ, tasmā tathā baddhāya rajjuyā cetiyassa ca antare pupphāni pavesetuṃ vaṭṭatīti <pageBreak edition="Myanmar" number="1.0237" /> viññāyati. <bold>Gaṇṭhipade</bold> pana <bold>‘dhammarajju</bold>nti sithilavaṭṭitaṃ rajjuṃ katvā bodhiṃ vā cetiyaṃ vā parikkhipitvā dhammāsane vā lambitvā tattha pupphāni pavesentī’ti vuttaṃ, tasmā sithilavaṭṭitāya rajjuyā antarepi pupphāni pavesetuṃ vaṭṭatīti viññāyati, vīmaṃsitvā yuttataraṃ gahetabbaṃ. Ubhayatthāpi panettha nevatthi virodhoti amhākaṃ khantī’’ti (sārattha. ṭī. 2.431) likhitaṃ.</paragraph>
    <paragraph line="233" number="476"><bold>Vijjhantassapī</bold>ti <bold>pi</bold>-saddena dhammāsanavitānādīsu pupphapūjanatthaṃ sayaṃ kaṇṭakahīrādippavesanaṃ saṅgaṇhāti. ‘‘Vitānādīsu pupphapūjanatthaṃ kaṇṭakahīrādippavesanaṃ na vaṭṭatī’ti idaṃ aṭṭhakathācariyappamāṇato gahetabba’’nti <bold>sāratthadīpaniyaṃ</bold> vuttaṃ.</paragraph>
    <paragraph line="234" number="477"><bold>Kappiyavacanaṃ</bold> nāma ‘‘evaṃ jāna, evaṃ kate sobheyya, yathā etāni pupphāni na vikiriyanti, tathā karohī’’tiādi (pārā. aṭṭha. 2.431) <bold>aṭṭhakathā</bold>gataṃ kappiyavacanaṃ. <bold>Vatthupūjane</bold>ti ratanattayapūjane. Nimittādīsu <bold>nimittaṃ</bold> nāma pupphāni ca ganthanavāke <pageBreak edition="Vipassana Research Institut" number="1.0178" /> ca gahetvā ganthituṃ jānantānaṃ samīpe ṭhapanaṃ. <bold>Obhāso</bold> nāma ‘‘tumhehi piḷandhitakusumāni kasmā na vikirantī’’ti vutte ‘‘ganthitattā’’ti ce vadati, nanu pūjanakapupphāni ganthituṃ na vaṭṭatītiādivacanāni. <bold>Pariyāyo</bold> nāma paṇḍitehi pupphāni yathā na vikiriyanti, tathā ganthitvā pūjetuṃ manāpantiādivacanaṃ. <bold>Pakāsitā</bold> aṭṭhakathāyaṃ.</paragraph>
    <paragraph line="235" number="478"> ‘‘Kulāni dūseti pupphena vā’’tiādipāṭhe (pārā. 437) ‘‘vejjikāya vā jaṅghapesanikena vā’’ti (pārā. 437) vuttaṃ vejjakammādiṃ kuladūsanato visuṃ katvā ‘‘na kevalaṃ…pe… kudācana’’nti kasmā vuttanti? Visuṃ kātuṃ na vuttaṃ. Yojanā panettha evaṃ veditabbā <pageBreak edition="Myanmar" number="1.0238" /> ‘‘na kevalamidameva vuttappakāraṃ pupphadānādikuladūsanaṃ kudācanaṃ akattabbaṃ, atha kho vejjakammādi kuladūsanampi kudācanaṃ na kattabba’’nti. <bold>Vejjakammādī</bold>ti ettha <bold>ādi</bold>-saddena vakkhamānaparittodakasuttadānaanāmaṭṭhapiṇḍadānadūteyyajaṅghapesanike saṅgaṇhāti.</paragraph>
    <paragraph line="236" number="479"> ‘‘Kudācanaṃ na kattabba’’nti sāmaññena nisedhetvā idāni <bold>‘‘kattabba’’</bold>miccādinā apavādavidhiṃ dasseti. <bold>Pañcannaṃ sahadhammina</bold>nti bhikkhubhikkhunisikkhamānasāmaṇerasāmaṇerīnaṃ pañcannaṃ saha saddhiṃ caritabbo pabbajjāsāsanadhammo etesaṃ atthīti ‘‘sahadhammikā’’ti saṅkhaṃ gatānaṃ. <bold>Akataviññattiṃ katvāpī</bold>ti aññātakaappavārite bhesajjaṃ yācitvāpi ‘‘vadeyyātha bhante yenattho’’ti evaṃ akataṭṭhāne viññatti <bold>akataviññatti. Attano dhane</bold>ti sasantakavisaye.</paragraph>
    <paragraph line="237" number="480"><bold>‘‘Tathā’’</bold>ti sahadhammikānaṃ vuttamatidisati. <bold>Tadupaṭṭhākajantuno</bold>ti tesaṃ dvinnaṃ mātāpitūnaṃ veyyāvaccakarassa. <bold>Bhaṇḍukassā</bold>ti gihiliṅge ṭhitassāpi pabbajjāpekkhassa. <bold>Attano veyyāvaccakarassapī</bold>ti attano kammakarassapi. Ettakānañca janānaṃ pañcasahadhammikānaṃ viya akataviññattiyāpi bhesajjaṃ kātabbanti vuttaṃ hoti.</paragraph>
    <paragraph line="238" number="481"><bold>Jeṭṭhabhātā</bold>ti attano pubbajo bhātā. <bold>Kaniṭṭho</bold>ti anujo bhātā. <bold>Tathā bhaginiyo duve</bold>ti jeṭṭhakaniṭṭhā dve bhaginiyo. <bold>Cūḷamātā</bold>ti mātu kaniṭṭhā. <bold>Cūḷapitā</bold>ti pitu kaniṭṭho. <bold>Mahāmātā</bold>ti mātu jeṭṭhā. <bold>Mahāpitā</bold> pitu jeṭṭhabhātā.</paragraph>
    <paragraph line="239" number="482"><bold>Pitucchā</bold>ti pitubhaginī jeṭṭhakaniṭṭhā. <bold>Mātulo</bold>ti mātu bhātā. Jeṭṭhakaniṭṭhe dve pitucchā <pageBreak edition="Vipassana Research Institut" number="1.0179" />, dve mātule <pageBreak edition="Myanmar" number="1.0239" /> ca ekato katvā <bold>‘‘dasā’’</bold>ti vuttaṃ. Bhesajjaṃ kātuṃ vaṭṭatīti sambandho.</paragraph>
    <paragraph line="240" number="484"> ‘‘Dassanti me ime’’ti ābhogaṃ katvā vā dātabbanti yojanā.</paragraph>
    <paragraph line="241" number="485"><bold>Etesaṃ</bold> dasannaṃ ñātīnaṃ. <bold>Yāva sattamā kulā</bold>ti ettha kulaparicchedo kathaṃ gahetabboti? ‘‘Saputtadāraṃ bhātu kuṭumbaṃ ekaṃ kulaṃ, evaṃ tassa puttassa vā dhītu vā kuṭumbaṃ ekaṃ kula’’nti evamādinā nayena yāva sattamā kulaparivaṭṭā gahetabbā. ‘‘Saputtapatibhaginiyā kuṭumbaṃ ekaṃ kulaṃ, tathā tassa puttassa vā dhītu vā kuṭumbaṃ ekaṃ kula’’ntiādinā nayena yāva sattamā kulaparivaṭṭā gahetabbā. Cūḷamātādīnampi kulaparamparā iminā niyāmena gahetabbāti vadanti. <bold>Kuladūsanaṃ na rūhatī</bold>ti ‘‘dātuṃ pupphaṃ panaññassa, āgatasseva ñātino’’tiādinā (vi. vi. 443) nayena kathitavidhinā etesu pavattantassa kuladūsanaṃ na ruhatīti vuttaṃ hoti.</paragraph>
    <paragraph line="242" number="486"><bold>Bhātujāyā</bold>ti attano jeṭṭhassa vā kaniṭṭhassa vā bhātu bhariyā. <bold>Bhaginisāmiko</bold>ti attano jeṭṭhāya vā kaniṭṭhāya vā bhaginiyā sāmiko.</paragraph>
    <paragraph line="243" number="487"><bold>Bhātuno</bold>ti jeṭṭhassa, kaniṭṭhassa ca bhātuno. Anu pacchā jātāti <bold>anujā,</bold> kaniṭṭhabhaginī. ‘‘Anujā’’ti upalakkhaṇanti jeṭṭhāyapi saṅgaho. Jeṭṭhakaniṭṭhabhātūnaṃ bhariyā ca jeṭṭhakaniṭṭhabhaginīnaṃ sāmikā ca sace aññātakā hontīti yojanā. <bold>Dethā</bold>ti ettha ‘‘imaṃ bhesajja’’nti pāṭhaseso.</paragraph>
    <paragraph line="244" number="488"><bold>Tesampi</bold><pageBreak edition="Myanmar" number="1.0240" /> bhātubhaginīnaṃ. <bold>‘‘Puttāna’’</bold>nti iminā dhītūnampi saṅgaho. <bold>Katvā</bold>ti vatvā. <bold>Tumhākaṃ mātāpitūnaṃ dethā</bold>ti etthāpi ‘‘imaṃ bhesajja’’nti pakaraṇato labbhati. <bold>Mātāpitūna</bold>nti ubhayasaṅgāhakavacanato ‘‘tuyhaṃ mātu vā, tuyhaṃ pitu vā’’ti yathāsambhavaṃ visuṃ visuñca vattabbaṃ. <bold>Tesa</bold>nti ca <bold>tumhāka</bold>nti ca sāmivacanaṃ. <bold>Puttāna</bold>nti ca <bold>mātāpitūna</bold>nti ca sampadānavacanaṃ.</paragraph>
    <paragraph line="245" number="489"> Bhesajjakaraṇārahānaṃ <pageBreak edition="Vipassana Research Institut" number="1.0180" /> vattabbatāya <bold>‘‘akallako’’</bold>ti idaṃ issarādipadehi paccekaṃ yojetabbaṃ. <bold>Akallako</bold>ti āturo. <bold>Kallaṃ</bold> vuccati sukhaṃ, taṃ etassa atthīti <bold>kallako,</bold> na kallako akallako. <bold>Ñātijanujjhito vā</bold>ti ñātijanena pariccatto vā.</paragraph>
    <paragraph line="246" number="490"><bold>Etesaṃ sabbesa</bold>nti issarādiāturānaṃ sabbesametesaṃ janānaṃ. <bold>‘‘Sādhunā’’</bold>ti vakkhamānattā <bold>apaccāsīsatā satā</bold>ti ettha <bold>satā</bold>ti kiriyāpadaṃ. ‘‘Imasmiṃ kate ime mayhaṃ evarūpaṃ dassantī’’ti attano atthāya paccāsīsanaṃ akarontenāti attho. Bhikkhusaṅghassa upakārataṃ paccāsīsantena kātuṃ vaṭṭati. <bold>Paṭisanthāro</bold>ti āmisapaṭisanthāro, dhammapaṭisanthāroti duvidho paṭisanthāro. Ettha āmisapaṭisanthāro gayhati. Bhesajjaṃ āmisenapi hotīti dhammakathāya saṅgahopi yujjateva. Paṭisantharaṇaṃ paṭisanthāro. Paṭiladdhāmisassa ca dhammassa ca tesu ca attani ca patirūpenākārena samaṃ attharaṇaṃ pavattananti attho.</paragraph>
    <paragraph line="247">Aparo nayo – āmisassa ca dhammassa ca alābhena attano, parassa ca antare sambhavantassa chiddassa vivarassa bhedassa paṭisantharaṇaṃ pidahanaṃ saṅgahaṇaṃ <bold>paṭisanthāro</bold>. Ayañhi lokasannivāso alabbhamānena āmisena ca dhammena <pageBreak edition="Myanmar" number="1.0241" /> cāti dvīhi chiddo, tassa taṃ chiddaṃ yathā na paññāyati, evaṃ pīṭhassa viya paccattharaṇena āmisena, dhammena ca paṭisantharaṇaṃ ‘‘āmisapaṭisanthāro, dhammapaṭisanthāro’’ti vuccatīti. <bold>Sādhunā</bold>ti sāmīcippaṭipannatādiariyadhamme patiṭṭhitukāmena ariyācārena bhikkhunāti attho. <bold>‘‘Adhunā’’</bold>ti idaṃ imissā paṭipattiyā sabbakālaṃ paṭipajjitabbatāyapi pāpajanakaṇhakasaṃgāme imasmiṃ vipannakāle visesena appamattena pavattetabbanti adhippāyena vuttaṃ.</paragraph>
    <paragraph line="248" number="491-2"><bold>Kenacī</bold>ti upalakkhaṇattā upāsakena vā upāsikāya vāti attho. <bold>Hatthenā</bold>ti hatthāvayavā aṅguliyo vuttā samudāye pavattassa vohārassa avayave pavattanato. <bold>Katvā</bold>ti ettha ‘‘paritta’’nti pāṭhaseso, karotissa kiriyāsāmaññe vattanato bhaṇitvāti attho. <bold>Tesameva ca santaka</bold>nti parittaṃ bhaṇāpentānameva santakaṃ suttodakaṃ. Evaṃ vuttattā ‘‘attano suttodakaṃ āharitvā puññatthāya idaṃ hatthena cāletvā, āmasitvā vā parittaṃ bhaṇathā’’ti vutte kenaci parittodakaṃ suttaṃ kātabbaṃ. Kenaci ‘‘parittodakasuttāni dethā’’ti vutte <pageBreak edition="Vipassana Research Institut" number="1.0181" /> bhikkhunā tesameva santakaṃ jalaṃ hatthena cāletvā suttakaṃ madditvā parittaṃ katvā dātabbanti yojanā.</paragraph>
    <paragraph line="249" number="493"><bold>Anāmaṭṭhopī</bold>ti hatthena anāmasitopi, apabbajitassa hatthato laddhā attanā vā aññena vā bhikkhunā agahitaggoti vuttaṃ hoti.</paragraph>
    <paragraph line="250" number="494"><bold>Coradāmarikassa cā</bold>ti gāmavilopakassa corassa ca.</paragraph>
    <paragraph line="251" number="495"><bold>Paṇḍupalāsassā</bold>ti <pageBreak edition="Myanmar" number="1.0242" /> pabbajjāpekkhassa bhaṇḍukassa, paṇḍuvaṇṇo palāso <bold>paṇḍupalāso,</bold> so viyāti paṇḍupalāso, taṃsadise tabbohāro ‘‘sīhoyaṃ māṇavako’’tiādīsu viya. Yathā paṇḍupalāso rukkhā patanābhimukho tiṭṭhati niyatapāto, evamayampi gihiliṅgato apagamābhimukho pabbajjūpagamane niyatova tiṭṭhatīti ‘‘paṇḍupalāsasadiso’’ti veditabbo.</paragraph>
    <paragraph line="252"><bold>Thālakepi cā</bold>ti attano paribhogathālakepi. Idañca nidassanamattaṃ, pattopi gahitoyevāti daṭṭhabbaṃ. <bold>Ṭhapetvā</bold>ti ettha ‘‘piṇḍapāta’’nti upayogavasena sambandhanīyaṃ. <bold>Taṃ panā</bold>ti attano paribhogathālake ṭhapetvā diyyamānaṃ piṇḍapātaṃ. ‘‘Mātāpitūna’’nti (pārā. aṭṭha. 2.436-437) <bold>aṭṭhakathā</bold>vacanato ettha ‘‘pituno’’ti upalakkhaṇanti mātāpitūnampīti attho. Sace ekaseso icchito, ‘‘pitūnampī’’ti pāṭho yujjati.</paragraph>
    <paragraph line="253" number="496"><bold>Jaṅghapesaniya</bold>nti gihīnaṃ dūteyyasāsanaharaṇakammaṃ ‘‘jaṅghapesaniya’’nti vuccati. <bold>Api cā</bold>ti vuttasamuccayo.</paragraph>
    <paragraph line="254" number="497"> Ettāvatā sāmaññavidhiṃ dassetvā idāni apavādavidhiṃ dassetuṃ <bold>‘‘bhaṇḍū’’</bold>tiādi vuttaṃ. <bold>Sāsana</bold>nti sandesaṃ. <bold>Haritu</bold>nti vuttaṭṭhānaṃ netuṃ.</paragraph>
    <paragraph line="255" number="498"><bold>Aṭṭhavidhenapī</bold>ti pupphadānādijaṅghapesaniyāvasānena aṭṭhappakārenapi. <bold>Kuladūsanakammenā</bold>ti kulānaṃ saddhāvināsakena anācārakammena. <bold>Laddha</bold>nti ettha ‘‘bhojana’’nti idaṃ ‘‘bhuñjitu’’nti ca ‘‘ajjhohāresū’’ti ca vuttattā, ‘‘sesesupi ayaṃ nayo’’ti vakkhamānattā <pageBreak edition="Vipassana Research Institut" number="1.0182" /> ca labbhati. Pañcasu sahadhammikesu ekenāpi kuladūsanena kammena uppāditapaccayo <pageBreak edition="Myanmar" number="1.0243" /> sabbesampi na vaṭṭatīti <bold>‘‘pañcannaṃ sahadhammīnaṃ na ca vaṭṭatī’’</bold>ti sabbapaṭisedho kato.</paragraph>
    <paragraph line="256" number="499"><bold>Sabbatthā</bold>ti ‘‘ajjhohāresū’’ti etassa visesanaṃ, sabbesūti attho. ‘‘Ajjhohāre ajjhohāre’’ti <bold>aṭṭhakathā</bold>gataṃ saṅgaṇhāti. <bold>‘‘Ajjhohāresū’’</bold>ti idaṃ paragalaṃ kātabbaṃ āmisaṃ sandhāyāha. Sesapaccaye paṭicca paribhogavaseneva <bold>‘‘sesesū’’</bold>ti āha, anajjhoharaṇīyesu sesapaccayesūti attho. Kiṃ vuttaṃ hoti? Cīvarapaccaye sarīrato mocetvā paribhogagaṇanāya, senāsanapaccaye nibbakose udakapatanaṭṭhānato abbhantaraṃ paviṭṭhavāragaṇanāya, mañcapīṭhādisenāsane nisīdanasayanādiparibhogagaṇanāya, anajjhoharitvā abbhañjanālepanādivasena kātabbabhesajje sarīrato mocetvā vāragaṇanāyāti vuttaṃ hoti. <bold>Ayaṃ nayo</bold>ti ‘‘dukkaṭaṃ paridīpita’’nti vutto nayo.</paragraph>
    <paragraph line="257" number="500"><bold>‘‘Uppannapaccayā’’</bold>ti idaṃ ‘‘abhūtārocanenā’’ti idamapekkhitvā vuttaṃ. <bold>‘‘Katvā rūpiyavohāra’’</bold>nti idamapekkhitvā ‘‘uppāditapaccayā’’ti yojanā kātabbā. Rūpiyavohāravinicchayo nissaggiye āvi bhavissati. Abhūtārocanavinicchayo catutthapārājike vutto. <bold>Samānāti pakāsitā</bold>ti kuladūsanakammena uppāditapaccayehi sadisāti aṭṭhakathāyaṃ vuttāti attho. Iminā tatthāpi vinicchayo ettakoyevāti atidisati.</paragraph>
    <paragraph line="258" number="501"> ‘‘Saṃsāravāso dukkha’’nti ñatvā nibbānādhigame mānasaṃ bandhitvā nibbānagāminiṃ paṭipadaṃ sandhāya sāsanāvatiṇṇena sikkhākāmena kulaputtena sevitakkhaṇeyeva jīvitaharaṇasamatthavisamissapūtimuttaṃ <pageBreak edition="Myanmar" number="1.0244" /> viya vajjanīyaṃ akappiyapaccayaṃ uppādetuṃ kariyamānaṃ akappiyopāyappakāraṃ ekato dassetumāha <bold>‘‘viññattī’’</bold>tiādi. Tattha <bold>viññatti</bold> yācanā. <bold>Anuppadāna</bold>nti piṇḍapaṭipiṇḍadānaṃ. <bold>Vejjakammaṃ</bold> vuttanayameva. <bold>Anesanaṃ</bold> nāma appicchatāya ananurūpena payogena paccayapariyesanaṃ.</paragraph>
    <paragraph line="259"><bold>Pāribhaṭyatā</bold> nāma issare sevituṃ parivāretvā tesaṃ cittarucitaṃ vilapantānaṃ paribhaṭānaṃ sevakajanānaṃ viya lābhatthikassa bhikkhuno paccayadāyakesu pavattīti veditabbo. Pari samantato bhaṭati sevatīti <bold>paribhaṭo,</bold> issarajanānaṃ samīpāvacaro sevakajano, paribhaṭo viyāti <pageBreak edition="Vipassana Research Institut" number="1.0183" /><bold>paribhaṭo,</bold> bhikkhu, paribhaṭassa kammaṃ <bold>pāribhaṭyaṃ,</bold> tassa bhāvo pāribhaṭyatā. Atha vā paribhaṭati dhāti viya kuladārake aṅke karaṇādivasena dhāretīti <bold>paribhaṭo,</bold> paribhaṭassa kammaṃ <bold>pāribhaṭyaṃ,</bold> tassa bhāvo pāribhaṭyatāti lābhāsāya bhikkhuno kuladārakesu ananulomikā pavatti vuccati.</paragraph>
    <paragraph line="260"><bold>Muggasūpatā</bold> nāma pakkamuggā viya pakkāpakkabījamissā lābhāsāya dāyakānaṃ cittārādhanatthāya saccālīkamissakatā. Yathā muggesu paccamānesu kocideva na paccati, bahavo paccanti, evameva yassa dāyakehi saddhiṃ kathentassa kiñcideva saccaṃ hoti, asaccameva bahukaṃ hoti, ayaṃ vuccati muggasūpasadisattā <bold>‘‘muggasūpo’’</bold>ti, tassa kammaṃ <bold>muggasūpaṃ,</bold> tassa bhāvo muggasūpatā. <bold>Vatthuvijjakaṃ</bold> nāma kūpavatthugehavatthuādīnaṃ ācikkhanaṃ. Vatthuvijjāyakānaṃ kataṃ vatthuvijjakaṃ.</paragraph>
    <paragraph line="261" number="502"><bold>Jaṅghapesaniyaṃ, dūtakammañca</bold> vuttanayameva. <bold>Kuladūsana</bold>nti vuttāvasesaṃ. <bold>Abhūtārocanañca</bold> vuttanayameva. <bold>Buddhapaṭikuṭṭha</bold>nti <pageBreak edition="Myanmar" number="1.0245" /> buddhehi paṭikkositaṃ garahitaṃ yathāvuttaṃ micchājīvañca avuttañca aṅgavijjānakkhattavijjāukkāpātadisāḍāhabhūmicālādibhedaṃ micchājīvanūpāyaṃ sabbaṃ. <bold>Vivajjaye</bold>ti visamiva, gūthamuttaṃ viya ca ārakā parivajjeyyāti attho. ‘‘Sikkhākāmo kulaputto’’ti sāmatthiyā labbhati.</paragraph>
    <paragraph line="262" number="503"><bold>Paṭinissajjatopi ta</bold>nti samanubhāsanakammato pubbe vā ñatticatutthāsu kammavācāsu antakammavācāya <bold>yya</bold>-kāraṃ appattāya vā kuladūsanakammaṃ pajahantassāti vuttaṃ hoti. <bold>Saṅghabhedasama</bold>nti paṭhamasaṅghabhedena samanti.</paragraph>
    <centered line="263">Kuladūsanakathāvaṇṇanā.</centered>
    <paragraph line="264" number="504"><bold>‘‘Jāna’’</bold>nti imassa ‘‘bhikkhunā’’ti etassa visesanattā jānatāti gahetabbaṃ. Pāḷiyā likhite <bold>sīhaḷagaṇṭhipade</bold> pana evarūpaṃ āpattiṃ āpannosmīti ñatvāti attho vutto. <bold>Yāvatīha</bold>nti yattakāni ahāni, ‘‘chāditā’’ti iminā sambandho, chādanakiriyāaccantasaṃyoge upayogavacanaṃ. <bold>Chāditā</bold>ti ‘‘ahaṃ itthannāmaṃ āpattiṃ āpanno’’ti sabrahmacārīnaṃ anārocanadivasena <pageBreak edition="Vipassana Research Institut" number="1.0184" /> paṭicchāditā. <bold>Āpattī</bold>ti saṅghādisesāpatti. <bold>Akāmā</bold>ti aruciyāva saṅghādisesaṃ āpajjitvā akatapaṭikammassa saggamokkhānaṃ antarāyakarattāti adhippāyo. <bold>Parivatthabba</bold>nti parivāsaṃ samādāya vatthabbaṃ. Kittakaṃ kālanti āha <bold>‘‘tāvatīha’’</bold>nti, tattakāni ahānīti vuttaṃ hoti. Āpajjitvā yattakāni ahāni paṭicchādeti, tattakāneva ahānīti attho.</paragraph>
    <paragraph line="265" number="505-6"> Āpatti kittakena paṭicchannā hotīti āha <bold>‘‘āpatti cā’’</bold>tiādi. Tattha <bold>āpatti cā</bold>ti saṅghādisesāpatti ca. <bold>Anukkhitto cā</bold>ti ukkhepanīyakammena sayaṃ anissārito <pageBreak edition="Myanmar" number="1.0246" /> ca. <bold>Pahū cā</bold>ti sayaṃ sabrahmacārīnaṃ santikaṃ gantvā ārocetuṃ pahoti ca. <bold>Anantarāyiko cā</bold>ti gamanavibandhakena rājacorādiantarāyena virahito ca. <bold>Catusva pī</bold>ti ettha ‘‘etesū’’ti seso, etesu catūsūti attho. <bold>Taṃsaññī</bold>ti āpattisaññī anukkhittasaññī pahusaññī anantarāyikasaññīti vuttaṃ hoti. <bold>Tassa</bold> evaṃsaññino imesu catūsu tathāsaññino puggalassa. <bold>Chādetukāmatā</bold>ti ācariyādīsu gāravena vā garahādibhayā vā ‘‘na ārocessāmī’’ti paṭicchādetukāmatā ca. <bold>Chādana</bold>nti tathā cintetvā ‘‘ahaṃ itthannāmaṃ āpanno’’ti avatvā paṭicchādanañcāti imehi dasahi aṅgehi. <bold>‘‘Bhikkhunā’’</bold>ti kattuniddesattā <bold>channā</bold>ti ettha chāditāti attho. Kālavidhiṃ dasseti <bold>‘‘aruṇuggamanenā’’</bold>ti, āpattiāpannadivasaṃ khepetvā aruṇuṭṭhānena saddhiṃ channā hotīti attho.</paragraph>
    <centered line="266">Dvebhāṇavāravaṇṇanā niṭṭhitā.</centered>
    <paragraph line="267" number="507"> Evaṃ paṭicchannasaṅghādisesapaṭikammatthaṃ ‘‘akāmā parivatthabba’’nti vihitassa parivāsassa ko bhedo, ko pavattikkamoti āha <bold>‘‘tividho’’</bold>tiādi. So parivāso tividho dīpitoti sambandho. Kenāti āha <bold>‘‘tividhāpetacetasā’’</bold>ti. ‘‘Tisso vidhā, seyyohamasmīti vidhā, sadisohamasmīti vidhā, hīnohamasmīti vidhā’’ti (dī. ni. 3.305) vuttavidhāya mānanāmadheyyato tividhamānato apagatacittena sammāsambuddhenāti attho.</paragraph>
    <paragraph line="268">Paṭicchannā āpatti etassāti <bold>paṭicchanno</bold>. Arisādīnaṃ āgatigaṇattā tattha pakkhipanena a-kārapaccayo daṭṭhabbo. Teneva vakkhati ‘‘paṭicchannāya dātabbo’’tiādi.</paragraph>
    <paragraph line="269"><bold>Suddhanto</bold>ti <pageBreak edition="Myanmar" number="1.0247" /><pageBreak edition="Vipassana Research Institut" number="1.0185" /> ‘‘ubho koṭiyo sodhetvā dātabbaparivāso suddhanto nāmā’’ti <bold>pāḷigaṇṭhipade</bold> vuttattā upasampadākālasaṅkhāto suddho pubbanto, ārocitakālasaṅkhāto suddho aparanto ca parivāsasamādānakāle vā parivasanakāle vā upaparikkhitvā diṭṭhā suddhā antā anāpattikālasaṅkhātā ubho koṭiyo assāti katvā <bold>suddhanta</bold>nāmako parivāso ca. Ettha ca bhedādiṃ vakkhati.</paragraph>
    <paragraph line="270">Sammā divasādīnaṃ odhānaṃ pakkhepo yattha so <bold>samodhāno,</bold> parivāso. Divasesu divase vā āpattīsu āpattiyo vā sabbā nānāvatthukā āpattiyo ekato katvā odhāya dātabbaparivāsoti attho. Etthāpi bhedādiṃ vakkhati.</paragraph>
    <paragraph line="271" number="508"><bold>Tatrā</bold>ti tesu tīsu parivāsesu. ‘‘Yo’’ti seso. <bold>Itī</bold>ti evamattho daṭṭhabbo. Yo paṭicchannaparivāso, ayanti evaṃ pakāsitoti yojanā.</paragraph>
    <paragraph line="272" number="509-10"> Parivāsadānakāle vuccamānāya kammavācāya padhānalakkhaṇaṃ dassetumāha <bold>‘‘vatthugottavasenā’’</bold>tiādi. Tattha <bold>‘‘vatthū’’</bold>ti sukkamocanādiko vītikkamo vuccati. Ayameva sukkavissaṭṭhiādikaṃ gaṃ vācaṃ saññañca tāyati rakkhatīti katvā ‘‘gotta’’nti vuccati. Tañhi sajātiyasādhāraṇavijātiyavinivattanavasena aññattha gantuṃ adatvā vācaṃ saddaṃ, tabbisayaṃ saññañca rakkhati. Idaṃ vatthugottadvayavācakaṃ sukkavissaṭṭhikāyasaṃsaggavisesavacanañca ‘‘nānāvatthukā’’ti sāmaññavacanañcāti iminā vacanadvayenāti vuttaṃ hoti. Vuttañhetaṃ <bold>aṭṭhakathāyaṃ</bold> ‘‘sukkavissaṭṭhiṃ kāyasaṃsagga’ntiādivacanenāpi ‘nānāvatthukāyo’tiādivacanenāpi vatthuceva <pageBreak edition="Myanmar" number="1.0248" /> gottañca saṅgahita’’nti (cūḷava. aṭṭha. 102). <bold>Nāmāpattivasena vā</bold>ti ettha saṅghādisesoti sajātisādhāraṇanāmaṃ, āpattīti sabbasādhāraṇanāmanti dvīhi nāmehi taṃtaṃvītikkamavasena āpajjitabbato tadeva āpattīti evamubhinnaṃ nāmāpattīnaṃ vasena vāti attho.</paragraph>
    <paragraph line="273"><bold>Kammavācā hi kātabbā</bold>ti ‘‘vatthugottavasenāpī’’ti ettha <bold>api</bold>-saddo ‘‘nāmāpattivasena vā’’ti ettha saṅghādisesoti sajātisādhāraṇanāmaṃ, āpattīti sabbasādhāraṇanāmanti dvīhi nāmehīti idaṃ samuccinotīti ubhayaṃ ekato yojetvā kammavācā kātabbāti. ‘‘Nāmāpattivasena <pageBreak edition="Vipassana Research Institut" number="1.0186" /> vā’’ti ettha vikappatthena <bold>vā</bold>-saddena, ‘‘ahaṃ bhante sambahulā saṅghādisesā āpattiyo āpajjiṃ ekāhapaṭicchannāyo’ti evaṃ nāmamattavasena vā yojanā kātabbā’’ti <bold>aṭṭhakathāya</bold> vuttavisesanivattanatthamattasaddavasena ca vatthugottavirahitena kevalena nāmāpattimattena payojetvā kātabbāyevāti vuttaṃ hoti. Kammavācāya karaṇappakāro pana <bold>samuccayakkhandhake</bold> āgatanayena āpannapuggalanāmena ca ekāhapaṭicchannādivacanena ca yojetvā daṭṭhabbo. Tassa dātabboti yojanā. ‘‘Parivāso’’ti pakaraṇato labbhati, paṭicchannāpattikassa puggalassa parivāso dātabboti attho.</paragraph>
    <paragraph line="274"><bold>Tena cā</bold>ti laddhaparivāsena antosīmāya ukkuṭikaṃ nisinnena paggahitañjalinā bhikkhunā ca. <bold>Samādiyitvā</bold>ti etthāpi ‘‘vatta’’nti sāmatthiyā labbhati. ‘‘Samādānepyayaṃ nayo’’ti (vi. vi. 514) vakkhamānattā ‘‘vattaṃ samādiyāmi, parivāsaṃ samādiyāmī’’ti imesaṃ dvinnaṃ aññataraṃ vā dvayameva vā tikkhattuṃ vatvā <bold>pārivāsikakkhandhake</bold> vuttavattapūraṇatthaṃ samādiyitvāti vuttaṃ hoti. Ādito saṅghassa ārocetabbanti yojanā. Tathā <pageBreak edition="Myanmar" number="1.0249" /> vattaṃ samādiyitvā nisinnena paṭhamaṃ <bold>saṅghassa</bold> ‘‘ahaṃ bhante ekaṃ āpattiṃ āpajjiṃ sañcetanikaṃ sukkavissaṭṭhiṃ ekāhapaṭicchannaṃ, sohaṃ saṅghaṃ ekissā āpattiyā sañcetanikāya sukkavissaṭṭhiyā ekāhapaṭicchannāya ekāhaparivāsaṃ yāciṃ, tassa me saṅgho ekissā āpattiyā sañcetanikāya sukkavissaṭṭhiyā ekāhapaṭicchannāya ekāhaparivāsaṃ adāsi, sohaṃ parivasāmi, vedayāmāhaṃ bhante, vedayatīti maṃ saṅgho dhāretū’’ti evaṃ <bold>ārocetabbaṃ</bold>.</paragraph>
    <paragraph line="275">‘‘Imañca panatthaṃ gahetvā yāya kāyaci vācāya ārocetuṃ vaṭṭatiyevā’’ti (cūḷava. aṭṭha. 102) <bold>aṭṭhakathā</bold>vacanato yāya kāyaci bhāsāyapi ārocetuṃ vaṭṭati.</paragraph>
    <paragraph line="276" number="511"><bold>Punappunāgatāna</bold>nti ettha ‘‘bhikkhūna’’nti seso. Pubbe ārocanaṭṭhānaṃ asampattānaṃ āgantukānaṃ bhikkhūnampi. <bold>Ārocentovā</bold>ti ekassa ārocane so ce vuḍḍhataro hoti, ‘‘bhante’’ti vatvā pubbe vuttanayeneva vatvā, navako ce, ‘‘āvuso’’ti vatvā avasāne ‘‘maṃ āyasmā dhāretū’’ti, dve ce honti, ‘‘maṃ āyasmantā dhārentū’’ti, tayo ce, ‘‘maṃ āyasmanto dhārentū’’ti vatvā ārocentova. <bold>Rattiyā chedaṃ akatvā</bold>ti ‘‘pakatattena bhikkhunā saddhiṃ ekacchanne’’tiādinā (cūḷava. 81) nayena vuttaekasenāsane pakatattena bhikkhunā saddhiṃ aruṇuṭṭhāpanavasena <pageBreak edition="Vipassana Research Institut" number="1.0187" /> kariyamānena sahavāsena vā ‘‘pakatattabhikkhūhi vinā ekakena vāso’’ti vuttavippavāsena vā ‘‘āgantukānaṃ ārocanāya akaraṇa’’nti vuttaanārocanena vā sambhavantaṃ ratticchedamakatvā. <bold>Vattabhedaṃ akatvā vā</bold> pārivāsikakkhandhake pārivāsikassa paññattavattato ekampi ahāpetvā ca. <bold>Sadā vase</bold>ti parivāsaṃ vasituṃ <pageBreak edition="Myanmar" number="1.0250" /> parikappitā sabbadivasā yāva khiṇanti, tāva vaseyyāti attho.</paragraph>
    <paragraph line="277" number="512"><bold>Tattha parivāso visodhetuṃ na sakkā ce</bold>ti tassa vihārassa mahantattā āgate āgantukabhikkhū pariyesitvā ārocentena ratticchedaṃ akatvā parivāsaṃ sodhetuṃ na sakkā ce hoti. <bold>Taṃ vattaṃ nikkhipitvānā</bold>ti tathā samādinnaṃ vattaṃ upari vakkhamānanayena nikkhipitvā.</paragraph>
    <paragraph line="278" number="513"> Kattha nikkhipeyyāti āha <bold>‘‘tatthā’’</bold>tiādi. <bold>Tattheva saṅghamajjhe vā</bold>ti attano yasmiṃ vattaṃ samādinnaṃ, tasmiṃyeva saṅghamajjhe vā. <bold>Puggale vā</bold>ti bhikkhūsu uṭṭhāya tattha tattha gatesu antosīmāyayeva ohīne ekabhikkhumhi vā asatiyā bahisīmaṃ gatena saritakkhaṇe attanā saddhiṃ gacchante tassāyeva parisāya parivāsadāne sammukhībhūte puggale vā āgantukabhikkhu ce, tassa vā santike ārocetvā vattaṃ nikkhipitabbanti vuttaṃ hoti. Kathaṃ nikkhipe’ti āha <bold>‘‘nikkhipāmī’’</bold>tiādi. <bold>‘‘Tathā’’</bold>ti iminā ‘‘nikkhipāmī’’ti etaṃ paccāmasati. <bold>Taṃ vatta</bold>nti attanā samādinnaṃ taṃ vattaṃ.</paragraph>
    <paragraph line="279" number="514"><bold>Ayaṃ nayo</bold>ti ‘‘ekapadenāpi dvīhi padehi vā panā’’ti evaṃ anantaroditanayo.</paragraph>
    <paragraph line="280" number="515-20"><bold>Pakatattoti vuccatī</bold>ti saggamokkhāvaraṇābhāvena pakato pubbasarūpeneva ṭhito attā etassāti ‘‘pakatatto’’ti kathīyati. <bold>Paccūsakālasmi</bold>nti aruṇato purimakāle.</paragraph>
    <paragraph line="281"><bold>Parikkhittavihārassā</bold>ti ettha pākārādīhi parikkhittaṃ ekampi senāsanaṃ viharanti asminti katvā tathā vuccati. Dve <pageBreak edition="Myanmar" number="1.0251" /> leḍḍupāte atikkammāti yojanā. Leḍḍupātadvayassa avadhiṃ dasseti <bold>‘‘parikkhepato bahī’’</bold>ti, <bold>‘‘aparikkhittato parikkhepārahaṭṭhānā bahī’’</bold>ti ca.</paragraph>
    <paragraph line="282">Parikkhepārahaṭṭhānaṃ <pageBreak edition="Vipassana Research Institut" number="1.0188" /> nāma katamanti? <bold>Visuddhimagge</bold> (visuddhi. 1.31) dhutaṅganiddese ‘‘majjhimaṭṭhakathāyaṃ pana vihārassāpi gāmasseva upacāraṃ nīharitvā ubhinnaṃ leḍḍupātānaṃ abbhantarā minitabba’nti vuttaṃ. Idametthapamāṇa’’nti vuttattā aparikkhittassa paṭhamaleḍḍupātaṃ hoti, gāme vuttena vidhinā vihārapariyante ṭhitabhattasālagilānasālādisenāsane ce parikkhepo atthi, tattha vā, natthi ce, nibbakosassa udakapātaṭṭhāne ṭhitena mātugāmena chaḍḍitabhājanadhovanodakapatanaṭṭhāne vā senāsanato dūre cetiyaṅgaṇe, bodhiyaṅgaṇe vā ṭhatvā balamajjhimassa purisassa hatthaṃ pasāretvā attano balappamāṇena khittassa muṭṭhiyā gahitapāsāṇassa patanaṭṭhānaṃ vihārūpacāro nāma, tadeva pākārādīhi <bold>parikkhepārahaṭṭhānaṃ</bold> nāma. Tattha ṭhatvā tatheva khittassa pāsāṇassa patanaṭṭhānaṃ eko leḍḍupāto, tatthāpi ṭhatvā tatheva khittassa pāsāṇassa patanaṭṭhānaṃ eko leḍḍupātoti evaṃ dve leḍḍupātā gahetabbā.</paragraph>
    <paragraph line="283"><bold>Maggato okkamitvā</bold>ti maggato apasakkitvā. <bold>Gumbenā</bold>ti rukkhagahanena vā latāgahanena vā. <bold>Vatiyā</bold>ti kaṇṭakasākhādīhi katāya vatiyā.</paragraph>
    <paragraph line="284"><bold>Vattamādāyā</bold>ti pubbe vuttanayena vattaṃ samādiyitvā. <bold>Ārocetvā</bold>ti yathāvuttanayena ārocetvā.</paragraph>
    <paragraph line="285"><bold>Nikkhipitvā</bold>ti pubbe vuttanayena vattaṃ nikkhipitvā. <bold>Bhikkhū</bold>ti attanā saddhiṃ hatthapāsadānatthāya āgato bhikkhu. <bold>Yassa kassacī</bold>ti ettha ‘‘santike’’ti seso.</paragraph>
    <paragraph line="286"><bold>Ārocetvā</bold><pageBreak edition="Myanmar" number="1.0252" /><bold>vā</bold>ti attano navakataro ce, ‘‘āvuso’’ti, vuḍḍho ce, ‘‘bhante’’ti vatvā yathāvuttanayeneva ārocetvā. <bold>Sesa</bold>nti avasesavinicchayaṃ. <bold>Samuccayassā</bold>ti cūḷavaggāgatassa tatiyasamuccayakkhandhakassa. <bold>Aṭṭhakathāyacā</bold>ti ‘‘sace añño koci bhikkhu kenacideva karaṇīyenā’’tiādinā (cūḷava. aṭṭha. 102) <bold>aṭṭhakathā</bold>gatavinicchayenāpi.</paragraph>
    <paragraph line="287"><bold>Vibhāvaye</bold>ti ‘‘sace yaṃ bhikkhuṃ tattha āgataṃ passati, bhāsamānassa saddaṃ suṇāti, tassa ārocetabbaṃ. Tathā akarontassa ratticchedo ca vattabhedo ca hoti dukkaṭaṃ āpajjati. Sace so dvādasaratanabbhantaraṃ patvā tassa ajānantasseva pakkanto hoti, ratticchedova hoti, na vattabhedo <pageBreak edition="Vipassana Research Institut" number="1.0189" />. Sace attanā saddhiṃ āgato kenacideva karaṇīyena gato hoti, vihāraṃ gantvā yaṃ paṭhamaṃ passati, tassa santike ārocetvā vattaṃ nikkhipitabbaṃ. Evaṃ parikappitadivase puṇṇe kukkuccavinodanatthaṃ atireke ca divase vattaṃ pūretvā pariyosāne vatte asamādinne mānattāraho na hotīti saṅghaṃ upasaṅkamma vattaṃ samādiyitvā <bold>khandhake</bold> āgatanayeneva mānattaṃ yācitabbaṃ. Anikkhittavattena caritukāmassa puna vattasamādānaṃ kātabbaṃ na hotī’’ti ettako viseso, imaṃ <bold>aṭṭhakathā</bold>gataṃ vinicchayaṃ pakāseyyāti vuttaṃ hotīti.</paragraph>
    <centered line="288">Paṭicchannaparivāsakathāvaṇṇanā.</centered>
    <paragraph line="289" number="521"><bold>Na jānatī</bold>ti ettha chandavasena rasso kato. <bold>Āpattīnañca rattīnaṃ, paricchedaṃ na jānatī</bold>ti bahū saṅghādisese āpajjitvāpi ‘‘ettakāhaṃ āpattiyo āpanno’’ti attano āpannasaṅghādisesāpattīnaṃ paricchedaṃ <pageBreak edition="Myanmar" number="1.0253" /> na jānāti, ‘‘mayā āpannāpatti ettake divase paṭicchannā’’ti divasaparicchedaṃ na jānāti.</paragraph>
    <paragraph line="290" number="522"> Idāni tassa pabhedaṃ dassetumāha <bold>‘‘esevā’’</bold>tiādi. <bold>Parisuddhehī</bold>ti sakalasaṃkilesappahānena parisuddhasantānehi upālittherādipubbācariyehi. <bold>Esova suddhanto</bold>ti eso yathāvuttasarūpo suddhantaparivāso. <bold>Cūḷasuddhantanāmo cā</bold>ti ‘‘yo upasampadato paṭṭhāya anulomakkamena vā’’tiādinā (cūḷava. aṭṭha. 102) <bold>aṭṭhakathāyaṃ</bold> vuttanayena upasampadamāḷakato paṭṭhāya anulomavasena vā ārocitadivasato paṭṭhāya paṭilomavasena vā sarante ‘‘kittakāni divasāni parisuddhoti sarasī’’ti vinayadharehi pucchite ‘‘ettakaṃ kālaṃ parisuddhosmī’’ti vuttavato tena vuttasuddhadināni pariyantaṃ katvā dinno yāva upasampannadivaso, tāva bahudivasesu netabbaṃ mahāsuddhantaṃ sandhāya itaradinānaṃ pūretabbattā cūḷasuddhanto nāmāti vuttaṃ hoti.</paragraph>
    <paragraph line="291">‘‘Ayañhi suddhantaparivāso nāma uddhampi ārohati, heṭṭhāpi orohati, idamassa lakkhaṇa’’nti (cūḷava. aṭṭha. 102) vuttattā imaṃ parivāsaṃ parivasanato pacchā divasaṃ saranto parikappetvā yojetvā gahitadivasato vaḍḍheti vā hāpeti vā, ubhayatthāpi ‘‘puna parivāsadānakiccaṃ natthī’’ti (cūḷava. aṭṭha. 102) vacanato pubbe dinnaparivāsoyeva pamāṇaṃ <pageBreak edition="Vipassana Research Institut" number="1.0190" />. ‘‘Etassa appaṭicchannaṃ ‘paṭicchannā’ti vā acirapaṭicchannaṃ ‘cirapaṭicchannā’ti vā asambahulampi ‘sambahulā’ti vā viparītato gahetvā vinayakammaṃ karontassa āpattito vuṭṭhānaṃ hoti, paṭicchannaṃ ‘appaṭicchannā’tiādivipariyāyena na hotī’’ti (cūḷava. aṭṭha. 102 atthato samānaṃ) <bold>aṭṭhakathā</bold>gatanayo veditabbo.</paragraph>
    <paragraph line="292"><bold>Mahāsuddhantanāmako</bold>ti <pageBreak edition="Myanmar" number="1.0254" /> ‘‘yo pana yathāvuttena anulomapaṭilomanayena pucchiyamānopi rattipariyantaṃ na jānāti, neva sarati, vematiko vā hoti, tassa dinno suddhantaparivāso mahāsuddhantoti vuccatī’’ti (cūḷava. aṭṭha. 102) <bold>aṭṭhakathāyaṃ</bold> niddiṭṭhasarūpo mahāsuddhanto nāma. ‘‘Ayaṃ uddhaṃ nārohati, heṭṭhā pana orohatī’’ti vuttattā ayaṃ parivāso yāva upasampannadivaso, tāva pūretabbato tato uddhaṃ nārohati. Antarāḷe attano suddhakālaṃ parikappetvā sarati ce, tato paṭṭhāya nivattanato divasahānaṃ pana hoteva.</paragraph>
    <paragraph line="293" number="523"> ‘‘Aññataro bhikkhu sambahulā saṅghādisesā āpattiyo āpanno hoti, so āpattipariyantaṃ na jānāti, rattipariyantaṃ na jānātī’’ti (cūḷava. 156) āgatavatthumhi imassa parivāsassa anuññātattā taṃ vatthuṃ saṅgahetuṃ ‘‘āpattīnaṃ cā’’tiādiṃ vatvāpi ‘‘āpattipariyantaṃ pana ‘ettakā ahaṃ āpattiyo āpanno’ti jānātu vā mā vā, akāraṇameta’’nti (cūḷava. aṭṭha. 102) paṭisedhetvā <bold>aṭṭhakathāyaṃ</bold> padhānabhāvena vuttarattipariyantassa aparijānanamattameva pamāṇanti dassetumāha <bold>‘‘duvidhopī’’</bold>tiādi. <bold>Duvidhopi ayaṃ</bold> suddhantaparivāso ekaccaṃ rattiparicchedaṃ, sakalaṃ vā rattiparicchedaṃ ajānato vā vimatissa vā dātabboti yojanā.</paragraph>
    <centered line="294">Suddhantaparivāsakathāvaṇṇanā.</centered>
    <paragraph line="295" number="524"> Itaropi so samodhānaparivāso tidhā matoti yojanā. Dhātusaddānaṃ anekatthattā ‘‘odhāna’’nti makkhanaṃ vuccati. Tenāha <bold>aṭṭhakathāyaṃ</bold> ‘‘odhunitvā <pageBreak edition="Myanmar" number="1.0255" /> makkhetvā’’ti (cūḷava. aṭṭha. 102). <bold>‘‘Samodhāna’’</bold>nti pakkhepo vuccati. Yathāha <bold>aṭṭhakathāyaṃ</bold> ‘‘samodahitvā’’ti. Odhānañca samodhānañca <bold>odhānasamodhānaṃ,</bold> taṃ yattha so parivāso <bold>‘‘odhānasamodhāno’’</bold>ti veditabbo. Arisādigaṇe antogadhattā hettha, upari ca evarūpe ṭhāne a-kārapaccayo daṭṭhabbo <pageBreak edition="Vipassana Research Institut" number="1.0191" />. Parivutthadivasānaṃ makkhanañca mūlāpattiyaṃ antarāpattīnaṃ pakkhipanañca yasmiṃ so parivāsoti vuttaṃ hoti. Tenevettha ‘‘divase parivutthe tu, odhunitvā padīyate’’ti vakkhati. Yathāha <bold>aṭṭhakathāyaṃ</bold> ‘‘parivutthadivase odhunitvā makkhetvā purimāya āpattiyā mūladivasaparicchede pacchā āpannaṃ āpattiṃ samodahitvā’’ti (cūḷava. aṭṭha. 102).</paragraph>
    <paragraph line="296">Agghapubbako missakapubbako samodhānaparivāsoti yojanā, agghasamodhānaparivāso missakasamodhānaparivāsoti vuttaṃ hoti. Aggho ca missako ca <bold>agghamissakā,</bold> te pubbakā etassāti <bold>agghamissakapubbako,</bold> samodhāno. Agghena samodhānaṃ <bold>agghasamodhānaṃ,</bold> taṃ yattha so <bold>agghasamodhāno,</bold> āpannāsu bahūsu sabbacirapaṭicchannāpattīnaṃ divasagaṇanaggheneva pacchā āpannaāpattīnaṃ pakkhepayuttaparivāsoti attho. Yathāha <bold>aṭṭhakathāyaṃ</bold> ‘‘agghasamodhāno nāma sambahulāsu āpattīsu yā ekā vā dve vā tisso vā sambahulā vā āpattiyo sabbacirapaṭicchannāyo, tāsaṃ agghena samodhāya tāsaṃ rattiparicchedavasena avasesānaṃ ūnatarapaṭicchannānaṃ āpattīnaṃ parivāso diyyati, ayaṃ vuccati agghasamodhāno’’ti (cūḷava. aṭṭha. 102). Missakānaṃ nānāvatthukānaṃ āpattīnaṃ samodhānaṃ <bold>missakasamodhānaṃ,</bold> taṃ yattha so parivāso <bold>missakasamodhāno</bold>. Missakānaṃ nānāvatthukānaṃ āpattīnaṃ ekato pakkhepayutto parivāsoti attho. Yathāha <bold>aṭṭhakathāyaṃ</bold> ‘‘missakasamodhāno <pageBreak edition="Myanmar" number="1.0256" /> nāma yo nānāvatthukā āpattiyo ekato katvā diyyatī’’ti (cūḷava. aṭṭha. 102).</paragraph>
    <paragraph line="297" number="525-7"> Evaṃ tividhe samodhānaparivāse paṭhamaparivāsassa visesanabhūtatāya avayavānaṃ dvinnaṃ odhānasamodhānasaddānaṃ atthānuvādena tadubhayaodhānasamodhānasarūpaṃ vidhātumāha <bold>‘‘āpajjitvā…pe… pakāsito’’</bold>ti. Tattha paṭhamassa odhāna-saddasaṅkhātassa avayavassa atthasarūpānuvādamāha <bold>‘‘āpajjitvā…pe… padīyate’’</bold>ti. Dutiyāvayavasaṅkhātasamodhāna-saddassa atthasarūpānuvādamāha <bold>‘‘purimāpattiyā…pe… bhikkhuno’’</bold>ti. Teneva ubhayatthānuvāde <bold>‘‘bhikkhuno’’</bold>ti padadvayassa, <bold>‘‘padīyate dātabbo’’</bold>ti kiriyāpadadvayassa ca visuṃ visuṃ gahitattā punaruttidosābhāvo veditabbo. Evaṃ avayavatthānuvādena vidhātabbasamudāyaṃ dassetumāha <bold>‘‘esodhānasamodhānaparivāso pakāsito’’</bold>ti. Ettha <bold>chādentassa hī</bold>ti <bold>hi</bold>-saddo hetumhi. <bold>Esodhānasamodhāno</bold>ti ettha eta-saddasambandhena ‘‘yo’’ti labbhati.</paragraph>
    <paragraph line="298">Tatrāyaṃ <pageBreak edition="Vipassana Research Institut" number="1.0192" /> yojanā – āpajjitvā…pe… odhunitvā yo yasmā padīyate, purimāpattiyā…pe… yo yasmā dātabbo, tasmā esodhānasamodhānaparivāso pakāsitoti.</paragraph>
    <paragraph line="299">Tattha <bold>antarāpattiṃ āpajjitvā</bold>ti paṭicchannāpattiyā parivasanto vā mānattāraho vā mānattaṃ caranto vā abbhānāraho vā hutvā kadāci aññaṃ saṅghādisesāpattiṃ āpajjitvā. <bold>Chādentassā</bold>ti paṭhamaṃ āpannāpattiyāpaṭicchāditakālena samaṃ vā ūnaṃ vā kālaṃ paṭicchādentassa. ‘‘Mūlāyapaṭikassanena te parivutthadivase ca mānattaciṇṇadivase <pageBreak edition="Myanmar" number="1.0257" /> ca sabbe odhunitvā’’ti (cūḷava. aṭṭha. 102) <bold>aṭṭhakathā</bold>vacanato ettha <bold>‘‘parivutthe’’</bold>ti upalakkhaṇattā ‘‘mānattaciṇṇe cā’’ti gahetabbaṃ. <bold>Odhunitvā</bold>ti ca mūlāyapaṭikassanavasena makkhetvā, adivase katvāti adhippāyo.</paragraph>
    <paragraph line="300">Yo yasmā padīyate, so parivāso saṭṭhivassāni parivasitvā mānattāraho hutvāpi antarāpattiṃ āpajjitvā ekāhampi paṭicchādite mūlāyapaṭikassanena te divase sabbe makkhetvā tāneva saṭṭhivassāni punapi yasmā padīyateti attho. Yathāha <bold>aṭṭhakathāyaṃ</bold> ‘‘saṭṭhivassāni parivasitvā mānattāraho hutvāpi hi ekadivasaṃ antarāpattiṃ paṭicchādetvā punapi saṭṭhivassāni parivāsāraho hotī’’ti (cūḷava. aṭṭha. 102).</paragraph>
    <paragraph line="301"><bold>Purimāpattiyā</bold>ti tena āpannāsu sambahulāsu āpattīsu sabbāpattīnaṃ puretarameva paṭicchannāya āpattiyā. <bold>Mūladivase</bold>ti paṭhamaṃ vītikkamadivase. <bold>Vinicchite</bold>ti ‘‘asukasaṃvacchare asukamāse asukadivase’’ti niyamite. <bold>Samodhāya</bold> pakkhipitvā dātabboti sambandho. <bold>Vidhānato yācamānassā</bold>ti vidhānato saṅghena dātabboti yojetabbaṃ, <bold>samuccayakkhandhake</bold> vuttena vidhinā yācamānassa tattheva vuttavidhinā saṅghena dātabboti attho. ‘‘Eso odhānasamodhānaparivāso’’ti padacchedo.</paragraph>
    <paragraph line="302" number="528-9"> Tathā vuccatīti sambandho. <bold>Tāsaṃ agghavasena hī</bold>ti <bold>hi</bold>-saddo hetumhi. <bold>‘‘So</bold>ti taṃsaddasambandhena ‘‘yo’’ti labbhati. Tatrāyaṃ yojanā – sambahulā…pe… tāsaṃ agghavasena tato ūnapaṭicchannānaṃ āpattīnaṃ <pageBreak edition="Myanmar" number="1.0258" /> samodhāya yo yasmā padātabbo parivāso, tasmā so yathā avayavatthavasena <pageBreak edition="Vipassana Research Institut" number="1.0193" /> ‘‘odhānasamodhāno’’ti parivāso vutto, tathā ‘‘agghasamodhāno’’ti vuccatīti.</paragraph>
    <paragraph line="303">Tattha <bold>sambahulāsū</bold>ti yāsaṃ āpattīnaṃ parivasitukāmo, tāsu sambahulāsu āpattīsu, niddhāraṇe bhummaṃ. <bold>‘‘Ekā vā’’</bold>tiādi niddhāriyaniddeso. <bold>Tāsaṃ</bold> āpattīnaṃ. <bold>Agghavasenā</bold>ti gaṇanavasena, rattiparicchedavasenāti vuttaṃ hoti. Yathāha <bold>aṭṭhakathāyaṃ</bold> ‘‘tāsaṃ rattiparicchedavasenā’’ti (cūḷava. aṭṭha. 102). ‘‘Padātabbo’’ti iminā sambandho. <bold>Tato</bold>ti cirapaṭicchannāpattito. <bold>Ūnapaṭicchannānaṃ āpattīna</bold>nti ettha upayogatthe sāmivacanaṃ, ūnapaṭicchannāyo āpattiyo samodhāyāti vuttaṃ hoti.</paragraph>
    <paragraph line="304" number="530"> Nānā sukkavissaṭṭhiādīni vatthūni yāsaṃ tā <bold>nānāvatthukā,</bold> nānāvatthukā saññā yāsaṃ āpattīnaṃ tā <bold>nānāvatthukasaññāyo. Sabbā</bold>ti ettha ‘‘yā’’ti seso, sukkavissaṭṭhiādikuladūsanāvasānā yā sabbā terasa saṅghādisesā āpattiyoti attho. <bold>Tā sabbā</bold>ti ettha pi-saddo vattabbo. <bold>Dātabbo</bold>ti ettha ‘‘parivāso’’ti ānetvā sambandhitabbaṃ. Tā sabbāpi ekato katvā dātabbo parivāsoti yojanā. Tassa terasa saṅghādisesāpattiyopi ekato katvāti attho. ‘‘Ahaṃ bhante sambahulā saṅghādisesā āpattiyo āpajjiṃ ekaṃ sukkavissaṭṭhiṃ…pe… ekaṃ kuladūsakaṃ, sohaṃ bhante saṅghaṃ tāsaṃ āpattīnaṃ samodhānaparivāsaṃ yācāmī’’ti tikkhattuṃ yācanāya ca tadanurūpāya ñattiyā ca kammavācāsu ca nāmaṃ <pageBreak edition="Myanmar" number="1.0259" /> vatvā dātabbaparivāso <bold>missako mato</bold> ‘‘missakasamodhānaparivāso’’ti ñāto. Dve, tisso, catasso, atirekā ca āpannassāpi parivāsaṃ dentena iminā niyāmena vatthuṃ, nāmaṃ visesetvā gahetabbaṃ.</paragraph>
    <centered line="305">Samodhānaparivāsakathāvaṇṇanā.</centered>
    <paragraph line="306" number="531"><bold>Parivutthaparivāsassā</bold>ti tividhe parivāse aññatarassa vasena parivutthaparivāsassa. <bold>Uttari cha rattiyo</bold>ti parivāsato uttari cha rattiyo, cha divaseti vuttaṃ hoti, ‘‘caritu’’nti seso, caraṇakiriyāya accantasaṃyoge upayogavacanaṃ. Mānattaṃ deyyanti yojanā, ‘‘saṅghenā’’ti sāmatthiyā <pageBreak edition="Vipassana Research Institut" number="1.0194" /> labbhati. <bold>Samuccayakkhandhake</bold> vuttanayena yojetvā chārattañca dātabbo, bhikkhumānanavidhi bhikkhussa dātabboti attho.</paragraph>
    <paragraph line="307">‘‘Parivutthaparivāsassā’’ti iminā paṭicchannamānattaṃ pakataṃ, tattha pabhede asati kasmā ‘‘paṭicchannāpaṭicchannavasā duve’’ti vuttanti? Pakatabhedamanapekkhitvā chārattamānatte labbhamānavisayabhedaṃ dassetuṃ vuttaṃ. Evañhi sati samodhānamānatte ca ‘‘chārattaṃ mānattaṃ detū’’ti (cūḷava. 128) <bold>pāḷiyaṃ</bold> vuttattā tampi gahetvā ‘‘tidhā’’ti kasmā na vuttanti? Tampi paṭicchannāpattiyā parivutthaparivāsasseva dātabbamānattanti paṭicchannamānattavacaneneva saṅgahitattā visuṃ na vuttaṃ. Teneva catubbidhe mānatte imehi dvīhi vinā dassetabbesu dvīsu mānattesu pakkhamānattamattaṃ ‘‘chādentiyā’’tiādigāthāya dassetvā samodhānamānattaṃ visuṃ na dassitanti daṭṭhabbaṃ.</paragraph>
    <paragraph line="308" number="534-6"><bold>Viniddiṭṭhappakāra</bold>nti ‘‘parikkhittavihārassā’’tiādinā yathāvuttagāthādvayena niddiṭṭhappakāraṃ. <bold>Ādiyitvāna taṃ</bold><pageBreak edition="Myanmar" number="1.0260" /><bold>tesa</bold>nti ettha ‘‘santike’’ti vakkhamānato labbhati. <bold>Tesaṃ</bold> catunnaṃ sammukhā ukkuṭikaṃ nisīditvā añjaliṃ paggahetvā taṃ vattaṃ samādiyitvāti attho. ‘‘Taṃ tesaṃ santike’’ti idaṃ ‘‘ārocetvā’’ti imināpi yujjati. Tesameva sammukhā nisinnena ‘‘ahaṃ bhante ekaṃ āpattiṃ āpajjiṃ sañcetanikaṃ sukkavissaṭṭhi’’ntiādinā nayena <bold>samuccayakkhandhakā</bold>gataṃ ārocanaṃ katvā. Iminā antoaruṇe diṭṭhānaṃ aññesampi ārocanaṃ upalakkhitaṃ.</paragraph>
    <paragraph line="309"><bold>Nikkhipe santike tesaṃ vatta</bold>nti ettha ‘‘aruṇe uṭṭhite’’ti ajjhāharitabbaṃ. Aruṇe uggate tesaṃ bhikkhūnaṃ sammukhā yathāvuttanayeneva nisīditvā ‘‘vattaṃ nikkhipāmi, mānattaṃ nikkhipāmī’’ti imesu dvīsu ekaṃ vā dvayameva vā vatvā vattaṃ nikkhipe.</paragraph>
    <paragraph line="310" number="537"><bold>Tassa</bold> mānattassa. <bold>Ratticchedādiko</bold>ti ettha <bold>ādi</bold>-saddena vattabhedo gahito. Aṭṭhakathāvasena pāḷivasenāti yojanā.</paragraph>
    <paragraph line="311" number="538"> Vīsatiyā <pageBreak edition="Vipassana Research Institut" number="1.0195" /> bhikkhūnaṃ vaggo samūho <bold>vīsativaggo,</bold> so eva <bold>vīsativaggiko. Abbheyyā</bold>ti osāreyya, abbhantaraṃ kareyyāti attho. <bold>Vidhinā</bold>ti samuccayakkhandhakāgatakkamena. <bold>Abbhito</bold>ti saṃvāsena anto kato, <bold>pakatatto</bold>ti pakatisabhāvo, āpattiṃ anāpannakālasadiso hotīti attho.</paragraph>
    <paragraph line="312" number="539"> Āpattiṃ chādentiyā bhikkhuniyāti yojanā, ‘‘āpajjitvā’’ti seso, āpattiṃ āpajjitvā ‘‘āpatti cā’’tiādinā (vi. vi. 505) nayena pubbe dassitehi dasahi aṅgehi paṭicchādentiyā bhikkhuniyā attano āpattiṃ chādentiyā bhikkhuniyā. <bold>Na ca āpattī</bold>ti ettha <bold>‘‘attano’’</bold>ti iminā aññissā <pageBreak edition="Myanmar" number="1.0261" /> āpattiṃ paṭicchādentiyā vajjapaṭicchādikāsaṅkhātapārājikāpattīti dīpitaṃ hoti. <bold>‘‘Bhikkhuniyā’’</bold>ti iminā bhikkhussa dukkaṭāpattibhāvaṃ dīpeti.</paragraph>
    <paragraph line="313" number="541"> Viruddhamatthaṃ nayati pajahatīti <bold>vinayo,</bold> vinicchayo, taṃ vinayapiṭakatthavinicchayavisesavisayaṃ sammohasaṅkhātaṃ viruddhaṃ paccatthikaṃ tadaṅgavasena pajahanato <bold>vinayanaya</bold>saṅkhātaṃ tato eva atibuddhidīpanaṃ, atisayena buddhiṃ dīpetīti <bold>atibuddhidīpanaṃ,</bold> taṃ vinayatthavinicchayakaṃ ñāṇapadīpaṃ visesena jālentaṃ. Vividhehi nayehi yuttatāya <bold>vividhanayayutaṃ. Vinayanaye</bold>ti vinayapiṭakassa parasantānapāpane, vinayavaṇṇanāyanti vuttaṃ hoti.</paragraph>
    <centered line="314">Iti vinayatthasārasandīpaniyā</centered>
    <paragraph line="315">Vinayavinicchayavaṇṇanāya</paragraph>
    <centered line="316">Saṅghādisesakathāvaṇṇanā niṭṭhitā.</centered>
  </content>
</document>