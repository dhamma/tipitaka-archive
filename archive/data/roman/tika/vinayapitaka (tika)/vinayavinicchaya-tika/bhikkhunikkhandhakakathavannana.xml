<?xml version="1.0"?>
<document>
<metadata>
<normativeSource>http://tipitaka.org/romn/cscd/vin11t.nrf31.xml</normativeSource>
<archivePath>roman/tika/vinayapitaka (tika)/vinayavinicchaya-tika/bhikkhunikkhandhakakathavannana.xml</archivePath>
<title>Bhikkhunikkhandhakakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</title>
</metadata>
<body>
<chapter line="1">Bhikkhunikkhandhakakathāvaṇṇanā</chapter>
<paragraph line="2" number="2952"><bold>Vivaritvāna</bold>cīvaraṃ apanetvā.</paragraph>
<paragraph line="3" number="2953"><bold>Yaṃ kiñci sampayojentiyā</bold>ti yaṃ kiñci anācāraṃ karontiyā. <bold>Tato</bold>ti tena anācārasaṅkhātena asaddhammena. <bold>Bhāsantiyā</bold>ti vācāya bhāsantiyā.</paragraph>
<paragraph line="4" number="2954-6"><bold>Dīgha</bold>nti ekaparikkhepato dīghaṃ. <bold>Vilīvena ca paṭṭenā</bold>ti saṇhehipi vilīvehi katapaṭṭena. <bold>Cammapaṭṭenā</bold>ti cammamayapaṭṭena. <bold>Dussapaṭṭenā</bold>ti setavatthena. <bold>Dussaveṇiyā</bold>ti dussena gaṇṭhitaveṇiyā. <bold>Dussavaṭṭiyā</bold>ti dussena katavaṭṭiyā <pageBreak edition="M" number="2.0330" />. <bold>Na phāsukā nametabbā</bold>ti majjhimassa tanubhāvatthāya gāmadārikā viya phāsulikā na nāmetabbā. <bold>Jaghana</bold>nti muttakaraṇappadesaṃ. <bold>Aṭṭhikādinā</bold>ti gojāṇuṭṭhikādinā. <bold>Na ghaṃsāpeyyā</bold>ti na ghaṭṭāpeyya. ‘‘Aṭṭhikādinā’’ti idaṃ ‘‘na ghaṃsāpeyyā’’ti iminā ca ‘‘koṭṭāpetī’’ti iminā kiriyāpadena ca sambandhitabbaṃ.</paragraph>
<paragraph line="5" number="2957"><bold>‘‘Koṭṭāpetī’’</bold>ti idaṃ ‘‘hatthaṃ vā’’tiādīhi upayogantapadehi paccekaṃ yojetabbaṃ. <bold>Hattha</bold>nti aggabāhaṃ. <bold>Hatthakoccha</bold>nti piṭṭhihatthaṃ. <bold>Pāda</bold>nti jaṅghaṃ.</paragraph>
<paragraph line="6" number="2958"><bold>Na mukhaṃ limpitabba</bold>nti chavipasādakarena tilasāsapakakkādinā anekavidhena limpanena <pageBreak edition="V" number="2.0259" />na limpitabbaṃ. <bold>Na cuṇṇetabba</bold>nti mukhacuṇṇalepanaṃ na kātabbaṃ. Manosilāya mukhaṃ lañjantiyā āpatti siyāti yojanā.</paragraph>
<paragraph line="7" number="2959"><bold>Aṅgarāgo na kātabbo</bold>ti haliddikuṅkumādīhi sarīracchavirāgo na kātabbo. <bold>Avaṅgaṃ na ca kātabba</bold>nti añjanaṃ bahi akkhikoṭiyā lekhaṃ ṭhapetvā na añjitabbaṃ. <bold>Na kātabbaṃ visesaka</bold>nti gaṇḍapadese vicitrasaṇṭhānaṃ visesakaṃ vattabhaṅgaṃ na kātabbaṃ.</paragraph>
<paragraph line="8" number="2960"><bold>Olokanakato</bold>ti vātapānato. <bold>Rāgā</bold>ti kāmarāgena. <bold>Oloketu</bold>nti antaravīthiṃ viloketuṃ, sāloke na ca ṭhātabbanti yojanā. Sāloke dvāraṃ vivaritvā upaḍḍhakāyaṃ dassentīhi na ṭhātabbaṃ. <bold>Sanacca</bold>nti naṭasamajjaṃ.</paragraph>
<paragraph line="9" number="2961"><bold>Gaṇikaṃ vuṭṭhāpentiyā</bold>vesiṃ vuṭṭhāpentiyā. <bold>‘‘Vikkiṇantiyā’’</bold>ti idaṃ ‘‘sura’’ntiādīhi upayogantapadehi paccekaṃ yojetabbaṃ.</paragraph>
<paragraph line="10" number="2963"><bold>Na</bold><pageBreak edition="M" number="2.0331" /><bold>cevupaṭṭhāpetabbo</bold>ti attano veyyāvaccaṃ neva kārāpetabbo. Tiracchānagatopi dāso vā dāsī vā tiracchānagatopi kammakaro vā <bold>na ceva upaṭṭhāpetabbo</bold>neva attano veyyāvaccaṃ kārāpetabbo. <bold>Api</bold>-saddena pageva manussabhūtoti dīpeti.</paragraph>
<paragraph line="11" number="2964"><bold>‘‘Sabbanīlādi’’</bold>nti iminā –</paragraph>
<gatha1 line="12">‘‘Sabbanīlakamañjeṭṭha-kaṇhalohitapītake;</gatha1>
<gathalast line="13">Mahānāmamahāraṅga-rattesū’’ti. (vi. vi. 598) –</gathalast>
<unindented line="14">Vuttāni akappiyacīvarāni saṅgahitāni. ‘‘Namatakaṃ nāma eḷakalomehi kataṃ avāyimaṃ cammakhaṇḍaparibhogena paribhuñjitabba’’nti (cūḷava. aṭṭha. 264) <bold>aṭṭhakathāya</bold>vuttattā, <bold>gaṇṭhipade</bold>ca ‘‘santharaṇasadiso pilotikāhi kato parikkhāraviseso’’ti vuttattā ca nipajjāya paribhuñjitabbo parikkhāraviseso <bold>namatakaṃ</bold>nāma.</unindented>
<paragraph line="15" number="2965">Channampi <pageBreak edition="V" number="2.0260" />purisabyañjanaṃ ‘‘etthā’’ti cintetvā rāgacittena olokentiyā dukkaṭaṃ hoti. <bold>Sabba</bold>nti vuttappakāraṃ sabbaṃ.</paragraph>
<paragraph line="16" number="2966">Bhikkhuṃ dūratova passitvā <bold>tassa</bold>bhikkhuno dūrato okkamitvāna maggo dātabboti yojanā.</paragraph>
<paragraph line="17" number="2967">Bhikkhaṃ <bold>carantiyā</bold>bhikkhuniyā bhikkhuṃ passitvā pana yena bhikkhāya carati, <bold>taṃ</bold>pattaṃ <bold>nīharitvā</bold>upari chādetvā ṭhitaṃ saṅghāṭicīvaraṃ apanetvā <bold>ukkujjaṃ</bold>uddhaṃmukhaṃ katvā bhikkhuno dassetabbanti yojanā.</paragraph>
<paragraph line="18" number="2968"><bold>Utunīnaṃ</bold><pageBreak edition="M" number="2.0332" />bhikkhunīnaṃ <bold>utukāle</bold>sañjātapupphe kāle <bold>saṃvellikaṃ kātuṃ</bold>kacchaṃ bandhituṃ mahesinā kaṭisuttakaṃ anuññātanti yojanā, iminā aññasmiṃ kāle kaṭisuttakaṃ bandhituṃ na vaṭṭatīti dīpeti. Yathāha – ‘‘na, bhikkhave, bhikkhuniyā sabbakālaṃ kaṭisuttakaṃ dhāretabbaṃ, yā dhāreyya, āpatti dukkaṭassa. Anujānāmi, bhikkhave, utuniyā kaṭisuttaka’’nti (cūḷava. 422).</paragraph>
<paragraph line="19" number="2969"><bold>Itthiposayuta</bold>nti itthīhi vā purisehi vā itthipurisehi vā yuttaṃ. Itthiposayuttaṃ hatthavaṭṭakameva vā. <bold>Pāṭaṅkī</bold>ti paṭapoṭṭalikaṃ.</paragraph>
<paragraph line="20" number="2970"><bold>Garudhamme</bold>ti saṅghādisese. <bold>Mānatta</bold>nti pakkhamānattaṃ. <bold>Sammannitvā</bold>ti ñattidutiyāya kammavācāya sammannitvā.</paragraph>
<paragraph line="21" number="2971">Yassā itthiyā pabbajitakāle gabbho <bold>vuṭṭhāti</bold>vijāyati yadi, putto ce, <bold>tassāpi</bold>dārakamātu yāva so dārako viññutaṃ pāpuṇāti, yāva khādituṃ, bhuñjituṃ, nahāyituñca attano dhammatāya sakkoti, tāva dutiyā bhikkhunī tathā sammannitvā dātabbāti yojanā.</paragraph>
<paragraph line="22" number="2972"><bold>Sā</bold><pageBreak edition="V" number="2.0261" /><bold>pana mātā</bold>bhikkhunī attano puttaṃ pāyetuṃ, bhojetuṃ, maṇḍetuṃ, ure katvā sayituñca labhatīti yojanā.</paragraph>
<paragraph line="23" number="2973"><bold>Dutiyikāya</bold>bhikkhuniyā dārakena <bold>sahaseyyaṃ</bold>ṭhapetvā yathā aññesu purisesu <bold>vattitabbaṃ</bold>paṭipajjitabbaṃ, tathā eva <bold>tasmiṃ</bold>dārake vattitabbanti yojanā.</paragraph>
<paragraph line="24" number="2974"><bold>Vibbhamenevā</bold>ti attano ruciyā setavatthānaṃ gahaṇeneva. Yathāha – ‘‘yasmā sā vibbhantā attano ruciyā <pageBreak edition="M" number="2.0333" />khantiyā odātāni vatthāni nivatthā, tasmāyeva sā abhikkhunī, na sikkhāpaccakkhānenā’’ti (cūḷava. aṭṭha. 434). <bold>Idhā</bold>ti imasmiṃ sāsane.</paragraph>
<paragraph line="25" number="2975"><bold>Gatāyā</bold>ti ettha ‘‘sakāvāsā’’ti seso. Yathāha – ‘‘yā sā, bhikkhave, bhikkhunī sakāvāsā titthāyatanaṃ saṅkantā, sā āgatā na upasampādetabbā’’ti. Na kevalaṃ na upasampādetabbā, pabbajjampi na labhati. Odātāni gahetvā vibbhantā pana pabbajjāmattaṃ labhati.</paragraph>
<paragraph line="26" number="2976"><bold>Vandana</bold>nti pāde sambāhetvā vandanaṃ. <bold>Sādituṃ vaṭṭatī</bold>ti ‘‘anujānāmi, bhikkhave, sāditu’’nti (cūḷava. 434) anuññātattā vaṭṭati. Tatreke ācariyā ‘‘sace ekato vā ubhato vā avassutā honti sārattā, yathāvatthukamevā’’ti vadanti. Eke ācariyā ‘‘natthi ettha āpattī’’ti vadantīti evaṃ ācariyavādaṃ dassetvā ‘‘idaṃ odissa anuññātaṃ vaṭṭatī’’ti <bold>aṭṭhakathāsu</bold>vuttaṃ, taṃ pamāṇaṃ. ‘‘Anujānāmi, bhikkhave, sāditu’’nti (cūḷava. 434) hi vacaneneva kappiyaṃ.</paragraph>
<paragraph line="27" number="2977">Yāya kāyaci vaccakuṭiyā vacco na kātabbo, heṭṭhā vivaṭe uddhaṃ paṭicchanne pana vaccaṃ kātuṃ vaṭṭati. <bold>Heṭṭhā vivaṭe upari paṭicchanne</bold>ti <bold>aṭṭhakathāyaṃ</bold>‘‘sace kūpo khato hoti, upari pana padaramattameva sabbadisāsu paññāyati, evarūpepi vaṭṭatī’’ti (cūḷava. aṭṭha. 435) vuttaṃ.</paragraph>
<paragraph line="28" number="2978"><bold>Sabbatthā</bold>ti <pageBreak edition="V" number="2.0262" />bhikkhuniupassayaantaragharādisabbaṭṭhānesu. <bold>Gilānāyā</bold>ti yassā vinā pallaṅkaṃ na phāsu hoti. <bold>Aḍḍhapallaṅka</bold>nti ekapādaṃ ābhujitvā katapallaṅkaṃ. So <pageBreak edition="M" number="2.0334" />ekaṃ paṇhiṃ ūrumūlāsannaṃ katvā itaraṃ dūre katvā ābhujitapallaṅko nāma.</paragraph>
<paragraph line="29" number="2979"><bold>Naratitthe</bold>ti purisānaṃ nahānatitthe. Yathāha – ‘‘na, bhikkhave, bhikkhuniyā purisatitthe nahāyitabbaṃ, yā nahāyeyya, āpatti dukkaṭassa. Anujānāmi, bhikkhave, mahilātitthe nahāyitu’’nti (cūḷava. 436).</paragraph>
<paragraph line="30" number="2980">Yā samaṇī gandhacuṇṇena vā <bold>vāsitamattiyā</bold>vāsitakāya mattikāya vā paṭisote vā nhāyeyya, tassā āpatti dukkaṭanti yojanā. <bold>Vāsita</bold>visesanena avāsitā vaṭṭatīti dīpeti. Yathāha – ‘‘anujānāmi, bhikkhave, pakatimattika’’nti (cūḷava. 436).</paragraph>
<paragraph line="31" number="2981"><bold>Abhutvā</bold>ti ettha āmisaaggaṃ gahaṇamattampi akatvā, pattacīvaraṃ katipayadivasānipi aparibhuñjitvāti attho. Sace asappāyaṃ, sabbampi apanetuṃ vaṭṭati.</paragraph>
<paragraph line="32" number="2982">Anupasampanne asante <bold>sabbaṃ</bold>bhikkhūhi paṭiggahitaṃ vā appaṭiggahitaṃ vā sannidhikataṃ vā sabbaṃ ajjhoharaṇīyaṃ bhikkhūhi paṭiggahāpetvā paribhuñjituṃ bhikkhunīnaṃ vaṭṭatīti yojanā. <bold>‘‘Bhikkhunīnaṃ vaṭṭatī’’</bold>ti idaṃ pakaraṇavasena vuttaṃ. Bhikkhunīhipi paṭiggahāpetvā bhikkhūnampi tathāvidhaṃ paribhuñjituṃ vaṭṭati. Yathāha – ‘‘anujānāmi, bhikkhave, bhikkhūnaṃ sannidhiṃ bhikkhunīhi paṭiggāhāpetvā paribhuñjitu’’nti (cūḷava. 421).</paragraph>
<centered line="33">Bhikkhunikkhandhakakathāvaṇṇanā.</centered>
<centered line="34">Iti vinayatthasārasandīpaniyā vinayavinicchayavaṇṇanāya</centered>
<centered line="35">Khandhakakathāvaṇṇanā niṭṭhitā.</centered>
</body>
</document>