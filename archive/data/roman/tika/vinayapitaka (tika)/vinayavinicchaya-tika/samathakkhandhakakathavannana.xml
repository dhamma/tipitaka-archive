<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin11t.nrf27.xml</normativeSource>
    <source>roman/tika/vinayapitaka (tika)/vinayavinicchaya-tika/samathakkhandhakakathavannana.xml</source>
    <script>roman</script>
    <directory>/tika/vinayapitaka (tika)/vinayavinicchaya-tika</directory>
    <basename>samathakkhandhakakathavannana</basename>
    <titlePath>Samathakkhandhakakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">Samathakkhandhakakathāvaṇṇanā</chapter>
    <paragraph line="2" number="2760"> Idāni samathavinicchayaṃ dassetuṃ yesu adhikaraṇesu santesu samathehi bhavitabbaṃ, tāni tāva dassento āha <bold>‘‘vivādādhāratā’’</bold>tiādi. <bold>Vivādādhāratā</bold>ti vivādādhikaraṇaṃ. <bold>Āpattādhāratā</bold>ti etthāpi eseva nayo. <bold>Ādhāratā</bold>ti adhikaraṇapariyāyo. Ādhārīyati abhibhuyyati vūpasammati samathehīti <bold>ādhāro,</bold> vivādo ca so ādhāro cāti <bold>vivādādhāro,</bold> so eva <bold>vivādādhāratā</bold>. Evamādhārādhikaraṇa-saddānaṃ vivādādisaddehi saha kammadhārayasamāso daṭṭhabbo. Adhikarīyati abhibhuyyati vūpasammati samathehīti <bold>adhikaraṇa</bold>nti vivādādicatubbidhameva pāḷiyaṃ dassitaṃ. Ayamattho ‘‘etesaṃ tu catunnampi, samattā samathā matā’’ti vakkhamānena viññāyati.</paragraph>
    <paragraph line="3" number="2761"><bold>Etāni cattāri</bold> adhikaraṇāni ca ‘‘idha pana, bhikkhave, bhikkhū vivadanti ‘dhammo’ti vā ‘adhammo’ti vā’’ti (cūḷava. 215) aṭṭhārasa <bold>bhedakārakavatthūni</bold> ca mahesinā vuttāni. <bold>Tattha</bold> tesu catūsu adhikaraṇesu <bold>vivādo</bold> adhikaraṇasaṅkhāto etāni aṭṭhārasa bhedakaravatthūni <bold>nissito</bold> nissāya pavattoti yojanā.</paragraph>
    <paragraph line="4" number="2762"><bold>Vipattiyo catassovā</bold>ti ‘‘idha pana, bhikkhave, bhikkhū bhikkhuṃ anuvadanti sīlavipattiyā vā ācāravipattiyā vā <pageBreak edition="Myanmar" number="2.0275" /> diṭṭhivipattiyā vā ājīvavipattiyā vā’’ti (cūḷava. 215) vuttā catasso vipattiyo. Diṭṭhādīnaṃ anugantvā sīlavipattiādīhi vadanaṃ codanā <bold>anuvādo. Upāgato</bold>ti nissito, anuvādo catasso vipattiyo nissāya pavattoti attho. ‘‘Tatthā’’ti paṭhamameva niddhāraṇassa vuttattā idha punavacane payojanaṃ na dissati, ‘‘sambhavā’’ti vacanassāpi na koci atthaviseso dissati. Tasmā ‘‘āpattādhāratā tattha, sattaāpattisambhavā’’ti pāṭho na yujjati, <bold>‘‘āpattādhāratā nāma, satta āpattiyo matā’’</bold>ti pāṭho <pageBreak edition="Vipassana Research Institut" number="2.0217" /> yuttataro, <bold>āpattādhāratā nāma</bold> āpattādhikaraṇaṃ nāma <bold>satta āpattiyo matā</bold> satta āpattiyova adhippetāti attho.</paragraph>
    <paragraph line="5" number="2763"><bold>Saṅghakiccāni nissāyā</bold>ti apalokanakammādīni cattāri saṅghakammāni upādāya kiccādhikaraṇābhidhānaṃ siyā, kiccādhikaraṇaṃ nāma cattāri saṅghakammānīti attho. <bold>Etesaṃ tu catunnampī</bold>ti etesaṃ pana catunnampi adhikaraṇānaṃ. <bold>Samattā</bold>ti vūpasamahetuttā. <bold>Samathā matā</bold>ti sammukhāvinayādayo satta adhikaraṇasamathāti adhippetā. Adhikaraṇāni samenti, sammanti vā etehīti <bold>‘‘samathā’’</bold>ti vuccantīti ‘‘samattā samathā matā’’ti iminā <bold>samatha</bold>-saddassa anvatthaṃ dīpeti.</paragraph>
    <paragraph line="6" number="2764-5"> Te sarūpato dassetumāha <bold>‘‘sammukhā’’</bold>tiādi. <bold>‘‘Vinayo’’</bold>ti idaṃ <bold>sammukhā</bold>dipadehi paccekaṃ yojetabbaṃ ‘‘sammukhāvinayo sativinayo amūḷhavinayo’’ti. <bold>‘‘Paṭiññāvinayo’’</bold>ti ca paṭiññātakaraṇaṃ vuttaṃ. <bold>Sattamo vinayo</bold>ti samatho adhippeto. Tiṇavatthārakoti ime satta samathā buddhenādiccabandhunā vuttāti yojanā.</paragraph>
    <paragraph line="7" number="2766"> Catūsu <pageBreak edition="Myanmar" number="2.0276" /> adhikaraṇesu yaṃ adhikaraṇaṃ yattakehi samathehi sammati, te saṅgahetvā dassento āha <bold>‘‘vivādo’’</bold>tiādi.</paragraph>
    <paragraph line="8" number="2767-9"> ‘‘Vivādo’’tiādinā uddiṭṭhamatthaṃ niddisanto āha <bold>‘‘chaṭṭhenā’’</bold>tiādi. <bold>Ettha</bold> etesu catūsu adhikaraṇesu, samathesu ca kiṃ kena sammatīti ce? <bold>Vivādo</bold> vivādādhikaraṇaṃ <bold>chaṭṭhena</bold> yebhuyyasikāya, <bold>paṭhamena</bold> samathena sammukhāvinayena cāti dvīhi samathehi <bold>sammati</bold>. Yassā kiriyāya dhammavādino bahutarā, esā <bold>yebhuyyasikā</bold>. ‘‘Saṅghasammukhatā, dhammasammukhatā, vinayasammukhatā, puggalasammukhatā’’ti (cūḷava. 229, 234, 236, 237, 242) vuttānaṃ saṅghādīnaṃ catunnaṃ sannidhānena vā gaṇapuggalehi samiyamānaṃ vivādādhikaraṇaṃ saṅghasammukhataṃ vinā itarehi tīhi vā sammatīti vuttaṃ hoti.</paragraph>
    <paragraph line="9">Ettha ca kārakasaṅghassa saṅghasāmaggivasena sammukhībhāvo <bold>saṅghasammukhatā,</bold> sametabbassa vatthuno <pageBreak edition="Vipassana Research Institut" number="2.0218" /> bhūtatā <bold>dhammasammukhatā,</bold> yathā taṃ sametabbaṃ, tathevassa samanaṃ <bold>vinayasammukhatā,</bold> yo ca vivadati, yena ca vivadati, tesaṃ ubhinnaṃ atthapaccatthikānaṃ sammukhībhāvo <bold>puggalasammukhatā</bold>.</paragraph>
    <paragraph line="10">‘‘Anuvādo catūhipī’’ti uddiṭṭhaṃ niddisanto āha <bold>‘‘sammukhā’’</bold>tiādi. <bold>Anupubbenā</bold>ti anupaṭipāṭiyā. <bold>Sammukhāvinayādīhi tīhipī</bold>ti sammukhāvinayasativinayaamūḷhavinayehi tīhipi. <bold>Tathevā</bold>ti yathā tīhi, tathā <bold>pañcamena</bold> tassapāpiyasikāsamathenāpi anuvādo sammati, pageva catūhīti attho.</paragraph>
    <paragraph line="11">Yo pāpussannatāya pāpiyo puggalo, tassa kattabbato <bold>‘‘tassapāpiyasikā’’</bold>ti kammaṃ vuccati. Āyasmato dabbassa <pageBreak edition="Myanmar" number="2.0277" /> mallaputtassa viya sativepullappattassa khīṇāsavassa katā amūlikā sīlavipatticodanā sammukhāvinayena, ñatticatutthāya kammavācāya dinnena sativinayena ca sammati. Ummattakassa bhikkhuno katā āpatticodanā sammukhāvinayena ca tatheva dinnena amūḷhavinayena ca sammati. Saṅghamajjhe āpattiyā codiyamānassa avajānitvā paṭijānanādiṃ karontassa pāpabhikkhuno bahulāpatticodanā sammukhāvinayena ceva tatheva pakatena tassapāpiyasikākammena ca vūpasammatīti vuttaṃ hoti.</paragraph>
    <paragraph line="12">‘‘Āpatti pana tīhevā’’ti uddesassa niddesamāha <bold>‘‘sammukhenā’’</bold>tiādi. <bold>Sammukhena</bold> sammukhāvinayena, <bold>paṭiññāya</bold> paṭiññātakaraṇena, tiṇavatthārakena vā imehi tīhi eva samathehi <bold>sā āpatti</bold> āpattādhikaraṇaṃ upasamaṃ yātīti yojanā. Ettha <bold>paṭiññātakaraṇaṃ</bold> nāma āpattiṃ paṭiggaṇhantena ‘‘passasī’’ti vutte āpattiṃ desentena ‘‘āma passāmī’’ti sampaṭicchanaṃ. <bold>Tiṇavatthārakaṃ</bold> pana sayameva vakkhati.</paragraph>
    <paragraph line="13"><bold>Tīheva samathehī</bold>ti ettha garukāpatti sammukhāvinayena, paṭiññātakaraṇena cāti dvīhi, lahukāpattiṃ āpajjitvā saṅghe vā gaṇe vā puggale vā desanāya sammukhāvinayena ceva paṭiññātakaraṇena ca, kosambakānaṃ viggahasadisaṃ mahāviggahaṃ karontehi āpannā anekavidhā āpattiyo sace honti, tāsu vakkhamānasarūpaṃ thullavajjādiṃ ṭhapetvā avasesā sabbā āpattiyo sammukhāvinayena, tiṇavatthārakena ca sammantīti attho.</paragraph>
    <paragraph line="14"><bold>Kiccaṃ</bold><pageBreak edition="Vipassana Research Institut" number="2.0219" /> kiccādhikaraṇaṃ <bold>ekena</bold> sammukhāvinayeneva sammatīti yojanā.</paragraph>
    <paragraph line="15" number="2770"><bold>Yebhuyyasikakamme</bold>ti <pageBreak edition="Myanmar" number="2.0278" /> ettha nimittatthe bhummaṃ. <bold>Salākaṃ gāhaye</bold>ti vinicchayakārake saṅghe dhammavādīnaṃ bahuttaṃ vā appatarattaṃ vā jānituṃ vakkhamānena nayena salākaṃ gāhāpeyya. <bold>Budho</bold>ti ‘‘na chandāgatiṃ gacchati…pe… gahitāgahitañca jānātī’’ti vuttaṃ pañcahi aṅgehi samannāgataṃ puggalaṃ dasseti. <bold>‘‘Gūḷhenā’’</bold>tiādinā salākaggāhappakāro dassito. <bold>Kaṇṇajappenā</bold>ti ettha kaṇṇe jappo yasmiṃ salākaggāhapayogeti viggaho. Ettha <bold>gūḷhasalākaggāho</bold> nāma dhammavādisalākā ca adhammavādisalākā ca visuṃ visuṃ cīvarakaṇṇe pakkhipitvā puggalānaṃ santikaṃ visuṃ visuṃ upasaṅkamitvā salākā visuṃ visuṃ dassetvā ‘‘ito tava ruccanakaṃ gaṇhāhī’’ti raho ṭhatvā gāhāpanaṃ. <bold>Vivaṭakaṃ</bold> nāma dhammavādīnaṃ bahubhāvaṃ ñatvā sabbesu jānantesu puggalānaṃ santikaṃ gāhāpanaṃ. <bold>Kaṇṇajappanaṃ</bold> nāma evameva kaṇṇamūle raho ṭhatvā gāhāpanaṃ.</paragraph>
    <paragraph line="16" number="2771"><bold>Alajjussade</bold>ti ettha ‘‘saṅghe’’ti seso. <bold>Lajjisu bālesū</bold>ti etthāpi ‘‘ussadesū’’ti vattabbaṃ.</paragraph>
    <paragraph line="17" number="2772"><bold>Sakena kammunāyevā</bold>ti attano yaṃ kiccaṃ, tenevāti.</paragraph>
    <paragraph line="18" number="2773-5"><bold>‘‘Āpajjatī’’</bold>tiādi ‘‘alajjī, lajjī, bālo’’ti jānanassa hetubhūtakammadassanaṃ. <bold>Duccintito</bold>ti abhijjhāditividhamanoduccaritavasena duṭṭhu cintento. <bold>Dubbhāsī</bold>ti musāvādādicatubbidhavacīduccaritavasena vacīdvāre paññattānaṃ sikkhāpadānaṃ vītikkamavasena duṭṭhu bhāsanasīlo. <bold>Dukkaṭakāriko</bold>ti pāṇātipātāditividhakāyaduccaritavasena kāyadvāre <pageBreak edition="Myanmar" number="2.0279" /> paññattasikkhāpadānaṃ vītikkamavasena kucchitakammassa karaṇasīlo. <bold>Iti lakkhaṇenevā</bold>ti yathāvuttaṃ alajjīlajjībālalakkhaṇaṃ nigameti.</paragraph>
    <paragraph line="19" number="2776"> ‘‘Yebhuyyasikā’’tiādigāthāhi niddiṭṭhameva atthaṃ nigametumāha <bold>‘‘tidhā’’</bold>tiādi. <bold>Tidhāsalākagāhenā</bold>ti tividhassa salākagāhassa aññatarena. Bahukā dhammavādino yadi siyunti yojanā. <bold>Kātabba</bold>nti ettha ‘‘vivādādhikaraṇavūpasamana’’nti seso.</paragraph>
    <paragraph line="20" number="2777"> Yo <pageBreak edition="Vipassana Research Institut" number="2.0220" /> puggalo alajjī ca hoti sānuvādo ca <bold>kammato</bold> kāyakammato, vacīkammato ca asuci ca sambuddhajigucchanīyoti attho. <bold>So</bold> evaṃvidho pāpa<bold>puggalo</bold> tassa pāpiyasikakammassa yogo hotīti sambandho. <bold>Sānuvādo</bold>ti ettha <bold>anuvādo</bold> nāma codanā, saha anuvādena vattatīti <bold>sānuvādo,</bold> pāpagarahitapuggalehi kātabbacodanāya anurūpoti attho.</paragraph>
    <paragraph line="21" number="2778-9"><bold>Bhaṇḍane</bold>ti kalahassa pubbabhāge. <bold>Kalahe</bold>ti kāyavacīdvārappavatte hatthaparāmasādike kalahe ca. <bold>Vivādamhi anappake</bold>ti bahuvidhe vivāde jāte. <bold>Bahuassāmaṇe ciṇṇe</bold>ti samaṇānaṃ ananucchavike nānappakāre kāyikavācasikavītikkame ca kate. <bold>Anagge</bold>ti anante. <bold>Bhassake</bold>ti kucchite amanāpavacane ciṇṇeti yojanā, <bold>bhāsite</bold>ti attho. <bold>Gavesanta</bold>nti gavesiyamānaṃ, āpattādhikaraṇanti seso. <bold>Vāḷa</bold>nti caṇḍaṃ. <bold>Kakkhaḷa</bold>nti āsajjaṃ. <bold>Kātabba</bold>nti vūpasametabbaṃ.</paragraph>
    <paragraph line="22" number="2780-2"> Yathā ca vūpasammati, tathā tiṇavatthārake suddho hotīti sambandho.</paragraph>
    <paragraph line="23"><bold>Thullavajja</bold>nti <pageBreak edition="Myanmar" number="2.0280" /> pārājikañceva saṅghādisesañca. <bold>Gihīhi paṭisaṃyuta</bold>nti gihīnaṃ jātiādīhi pāḷiyā āgatehi dasahi akkosavatthūhi, aṭṭhakathāgatehi ca tadaññehi akkosavatthūhi khuṃsanavambhanapaccayā ca dhammikapaṭissavassa asaccāpanapaccayā ca āpannāpattiṃ. Esā eva hi āpatti gihipaṭisaṃyuttā nāma <bold>parivāre</bold> ‘‘atthi gihipaṭisaṃyuttā, atthi nagihipaṭisaṃyuttā’’ti dukaṃ nikkhipitvā ‘‘gihipaṭisaṃyuttāti sudhammattherassa āpatti, yā ca dhammikassa paṭissavassa asaccāpane āpatti. Avasesā nagihipaṭisaṃyuttā’’ti (pari. aṭṭha. 321) vacanato.</paragraph>
    <paragraph line="24"><bold>Sudhammattherassa āpattī</bold>ti ca tena cittassa gahapatino jātiṃ paṭicca khuṃsanavambhanapaccayā āpannā omasavādasikkhāpadavibhāgagatā dukkaṭāpatti gahetabbā. Idañca upalakkhaṇamattaṃ, tasmā itarehipi akkosavatthūhi gihiṃ khuṃsentānaṃ vambhentānaṃ itaresaṃ bhikkhūnaṃ sā āpatti gihipaṭisaṃyuttāvāti veditabbaṃ. Tathā āpannaṃ āpattiṃ desāpentena dassanūpacāraṃ avijahāpetvā savanūpacāraṃ jahāpetvā ekaṃse uttarāsaṅgaṃ kārāpetvā ukkuṭikaṃ nisīdāpetvā añjaliṃ paggaṇhāpetvā sā āpatti desāpetabbā.</paragraph>
    <paragraph line="25"><bold>Diṭṭhāvikammika</bold>nti <pageBreak edition="Vipassana Research Institut" number="2.0221" /> diṭṭhāvikamme niyutto diṭṭhāvikammiko, taṃ, <bold>aṭṭhakathāyaṃ</bold> ‘‘ye pana ‘na metaṃ khamatī’ti aññamaññaṃ diṭṭhāvikammaṃ karontī’’ti (cūḷava. aṭṭha. 214) ye puggalā dassitā, tesamaññatarasseva gahaṇaṃ.</paragraph>
    <paragraph line="26"><bold>Yo</bold>ti bhaṇḍanakārakehi bhikkhūhi saddhiṃ mahantaṃ viggahaṃ katvā sambahulā āpattiyo āpanno yo bhikkhu. <bold>Tatthā</bold>ti tasmiṃ tiṇavatthārakasamathakārake bhikkhusamūhe. <bold>Na hotī</bold>ti chandaṃ datvā taṃ bhikkhuparisaṃ anāgatattā na saṃvijjati. Tañca ṭhapetvāti yojanā.</paragraph>
    <paragraph line="27"><bold>Tiṇavatthārake</bold><pageBreak edition="Myanmar" number="2.0281" /> kate sati yāva upasampadamāḷato pabhuti āpannāya <bold>sesāya āpattiyā</bold> nirāpatti hutvā <bold>suddho hoti</bold> saṅghoti yojanā.</paragraph>
    <centered line="28">Samathakkhandhakakathāvaṇṇanā.</centered>
  </content>
</document>