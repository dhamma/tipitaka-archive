<?xml version="1.0"?>
<document>
<metadata>
<normativeSource>http://tipitaka.org/romn/cscd/vin11t.nrf36.xml</normativeSource>
<archivePath>roman/tika/vinayapitaka (tika)/vinayavinicchaya-tika/uttaravinicchaya-tika.xml</archivePath>
<titlePath>Uttaravinicchaya-ṭīkā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">Uttaravinicchaya-ṭīkā</chapter>
<subsubhead line="2">Ganthārambhakathāvaṇṇanā</subsubhead>
<hangnum line="3">(Ka)</hangnum>
<gatha1 line="4"> Devātidevaṃ <pageBreak edition="M" number="2.0401" /><pageBreak edition="V" number="2.0313" /> sugataṃ, devabrhmindavanditaṃ;</gatha1>
<gathalast line="5">Dhammañca vaṭṭupacchedaṃ, natvā vaṭṭātitaṃ gaṇaṃ.</gathalast>
<hangnum line="6">(Kha)</hangnum>
<gatha1 line="7"> Vandanāmayapuññena, kammena ratanattaye;</gatha1>
<gathalast line="8">Chetvā upaddave sabbe, ārabhissaṃ samāhito.</gathalast>
<hangnum line="9">(Ga)</hangnum>
<gatha1 line="10"> Therena <bold>buddhadattena,</bold> racitassa samāsato;</gatha1>
<gathalast line="11"><bold>Saṃvaṇṇana</bold>masaṃkiṇṇaṃ, uttarassa yathābalaṃ.</gathalast>
<paragraph line="12" number="1"> Athāyamācariyo attano viracite vinaye tassupanissaye vinayapiṭake ca bhikkhūnaṃ nānappakārakosallajananatthaṃ parivāraṭṭhakathāyañca āgatavinicchayaṃ saṅgahetvā uttarapakaraṇaṃ vaṇṇayitukāmo <pageBreak edition="V" number="2.0314" /> paṭhamaṃ tāva antarāyanivāraṇena yathādhippetasādhanatthaṃ ratanattayaṃ vandanto āha <bold>‘‘sabbasattuttama’’</bold>ntiādi.</paragraph>
<paragraph line="13">Pakaraṇārambhe ratanattayavandanāpayojanaṃ tattha tatthācariyehi bahudhā papañcitaṃ, amhehi ca vinayavinicchayavaṇṇanāyaṃ samāsato dassitanti na taṃ idha vaṇṇayissāma. Pakaraṇābhidheyya karaṇappakārapayojanānipi <pageBreak edition="M" number="2.0402" /> tattha dassitanayānusārena idhāpi veditabbāni. Sambandhādidassanamukhena anuttānapadavaṇṇanamevettha karissāmi.</paragraph>
<paragraph line="14">Jinaṃ, dhammañca, gaṇañca vanditvā uttaraṃ dāni karissāmīti sambandho. Kiṃvisiṭṭhaṃ jinaṃ, dhammaṃ, gaṇañca vanditvāti āha <bold>‘‘sabbasattuttama’’</bold>ntiādi. Tattha <bold>sabbasattuttama</bold>nti pañcasu kāmaguṇesu sattā āsattā visattā laggitāti <bold>sattā,</bold> paramatthato sattapaññattiyā upādānabhūtā upādānakkhandhā vohārato khandhasantatiṃ upādāya paññattā sammuti ‘‘sattā’’ti vuccanti. Te pana kāmāvacarādibhūmivasena, nirayādipadesavasena, ahetukādipaṭisandhivasenāti evamādīhi anantapabhedā. Tesu khīṇāsavānaṃ yathāvuttanibbacanatthena sattavohāro na labbhati. Tathāpi te bhūtapubbagatiyā vā taṃsadisattā vā ‘‘sattā’’ti vuccanti. Sabbe ca te sattā cā ti <bold>sabbasattā</bold>. Uddhaṭatamattā, uggatatamattā, seṭṭhattā ca <bold>uttamo,</bold> sabbasattānaṃ lokiyalokuttarehi rūpārūpaguṇehi uttamo, sabbasattesu vā uttamo pavaro seṭṭhoti <bold>sabbasattuttamo. ‘‘Jina’’</bold>nti etassa visesanaṃ.</paragraph>
<paragraph line="15">Punapi kiṃvisiṭṭhanti āha <bold>‘‘dhīra’’</bold>nti. <bold>Dhī</bold> vuccati paññā, tāya īrati vattatīti <bold>dhīro,</bold> taṃ. Tādibhāvena indakhīlasineruādayo viya aṭṭhalokadhammasaṅkhātena bhusavātena akampiyaṭṭhena, catuvesārajjavasena sadevake loke kenaci akampanīyaṭṭhena ca <bold>dhīraṃ,</bold> dhitisampannanti attho. Idampi tasseva visesanaṃ.</paragraph>
<paragraph line="16"><bold>Vanditvā</bold>ti kāyavacīmanodvārehi abhivādetvāti attho, yathābhuccaguṇasaṃkittanena thometvā. <bold>Sirasā</bold>ti bhattibhāvanatuttamaṅgena karaṇabhūtena. Iminā visesato <pageBreak edition="M" number="2.0403" /> kāyapaṇāmo dassito, guṇasaṃkittanena vacīpaṇāmo, ubhayapaṇāmehi nānantariyakatāya manopaṇāmopi dassito ca hoti.</paragraph>
<paragraph line="17"><bold>Jina</bold>nti <pageBreak edition="V" number="2.0315" /> devaputtakilesābhisaṅkhāramaccukhandhamārasaṅkhāte pañcavidhe māre balavidhamanasamaucchedapahānasahāyavekallanidānopacchedavisayātikkamavasena pañcahi ākārehi jitavāti <bold>jino,</bold> taṃ.</paragraph>
<paragraph line="18"><bold>‘‘Dhamma’’</bold>nti etassa nibbacanādivasena atthavinicchayo heṭṭhā dassitova. <bold>Adhammaviddhaṃsa</bold>nti dhammasaṅkhātassa kusalassa paṭipakkhattā <bold>adhammo</bold> vuccati akusaladhammo, taṃ akusalasaṅkhātaṃ adhammaṃ viddhaṃseti vināseti pajahati tadaṅgavikkhambhanasamucchedapaṭippassaddhinissaraṇappahānenāti <bold>adhammaviddhaṃso,</bold> sapariyattiko navalokuttaro dhammo. Pariyatti hi pañcannaṃ pahānānaṃ mūlakāraṇattā phalūpacārena tathā vuccati, taṃ adhammaviddhaṃsaṃ. ‘‘Dhamma’’nti etassa visesanaṃ.</paragraph>
<paragraph line="19"><bold>Gaṇa</bold>nti aṭṭhannaṃ ariyapuggalānaṃ samūhaṃ, saṅghanti attho. <bold>Aṅgaṇanāsana</bold>nti attano nissayaṃ aṅganti matthentīti <bold>aṅgaṇā,</bold> kilesā rāgadosamohā, te aṅgaṇe nāseti yathāyogaṃ tadaṅgavikkhambhanasamucchedapaṭippassaddhinissaraṇappahānehi pajahatīti <bold>aṅgaṇanāsano,</bold> taṃ. ‘‘Gaṇa’’nti etassa visesanaṃ.</paragraph>
<paragraph line="20" number="2"> Mayā vinayassa yo sāro vinicchayo racito, <bold>tassa</bold> vinicchayassāti yojanā. Natthi tassa uttaroti <bold>anuttaro,</bold> sabbesu vinicchayesu, sabbesaṃ vā vinicchayānaṃ anuttaro uttamo vinicchayoti <bold>sabbānuttaro,</bold> taṃ. <bold>Uttaraṃ</bold> pakaraṇaṃ idāni karissāmīti yojanā.</paragraph>
<paragraph line="21" number="3"><bold>Bhaṇato</bold>ti bhaṇantassa paguṇaṃ vācuggataṃ karontassa. <bold>Paṭhato</bold>ti paṭhantassa vācuggataṃ sajjhāyantassa. <bold>Payuñjato</bold>ti tattha <pageBreak edition="M" number="2.0404" /> pakārena yuñjantassa, taṃ aññesaṃ vācentassa vā. <bold>Suṇato</bold>ti parehi vuccamānaṃ suṇantassa. <bold>Cintayato</bold>ti yathāsutaṃ atthato, saddato ca cintentassa. ‘‘Abuddhassa buddhivaḍḍhana’’nti vattabbe gāthābandhavasena vibhattilopo. <bold>Abuddhassa</bold> bālassa vinaye appakataññuno bhikkhubhikkhunijanassa. <bold>Buddhivaḍḍhanaṃ</bold> vinayavinicchaye paññāvuddhinipphādakaṃ. Atha vā <bold>buddhassa</bold> vinicchaye kataparicayattā paññavato janassa <bold>buddhivaḍḍhanaṃ</bold> buddhiyā paññāya tikkhavisadabhāvāpādanena bhiyyobhāvasādhakaṃ. <bold>Paramaṃ</bold> uttamaṃ <bold>uttaraṃ</bold> nāma <pageBreak edition="V" number="2.0316" /> pakaraṇaṃ <bold>vadato</bold> kathentassa <bold>me</bold> mama santikā <bold>niratā</bold> vinicchaye, tīsu sikkhāsu vā visesena ratā <bold>nibodhatha</bold> jānātha sutamayañāṇaṃ abhinipphādethāti sotujanaṃ savane niyojeti.</paragraph>
</body>
</document>