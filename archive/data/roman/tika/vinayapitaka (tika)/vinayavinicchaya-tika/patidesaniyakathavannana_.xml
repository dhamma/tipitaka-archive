<?xml version="1.0"?>
<document>
<metadata>
<normativeSource>http://tipitaka.org/romn/cscd/vin11t.nrf14.xml</normativeSource>
<archivePath>roman/tika/vinayapitaka (tika)/vinayavinicchaya-tika/patidesaniyakathavannana_.xml</archivePath>
<title>Pāṭidesanīyakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</title>
</metadata>
<body>
<chapter line="1">Pāṭidesanīyakathāvaṇṇanā</chapter>
<paragraph line="2" number="2432">Evaṃ pācittiyavinicchayaṃ dassetvā idāni pāṭidesanīyaṃ dassetumāha <bold>‘‘agilānā’’</bold>tiādi. Yā pana bhikkhunī <pageBreak edition="M" number="2.0124" />agilānā sayaṃ attanā viññattiyā laddhaṃ sappiṃ sace ‘‘bhuñjissāmī’’ti gaṇhati, tassā evaṃ gahaṇe dukkaṭaṃ paridīpitanti yojanā. Tattha yassā vinā sappinā phāsu hoti, sā <bold>agilānā</bold>nāma. <bold>Sappi</bold>nti pubbe vuttavinicchayaṃ pāḷiāgataṃ gosappiādikameva.</paragraph>
<paragraph line="3" number="2433"><bold>Tipāṭidesanīya</bold>nti agilānā agilānasaññā, vematikā, gilānasaññāti tīsu <pageBreak edition="V" number="2.0102" />vikappesu tīṇi pāṭidesanīyāni. <bold>Gilānā dvikadukkaṭa</bold>nti gilānāya dvikadukkaṭaṃ. Gilānā agilānasaññā, vematikā vāti dvīsu vikappesu dve dukkaṭāni.</paragraph>
<paragraph line="4" number="2434-5">Gilānā hutvā sappiṃ viññāpetvā pacchā vūpasantagelaññā hutvā <bold>sevantiyā</bold>paribhuñjantiyāpi ca gilānāya avasesaṃ paribhuñjantiyā vā <bold>ñātakādito</bold>ñātakapavāritaṭṭhānato viññattaṃ bhuñjantiyā vā aññassatthāya viññattaṃ paribhuñjantiyā vā attano dhanena gahitaṃ bhuñjantiyā vā ummattikāya vā anāpattīti yojanā.</paragraph>
<centered line="5">Paṭhamaṃ.</centered>
<paragraph line="6" number="2436"><bold>Sesesu dutiyādīsū</bold>ti ‘‘yā pana bhikkhunī agilānā telaṃ…pe… madhuṃ…pe… phāṇitaṃ…pe… macchaṃ…pe… maṃsaṃ…pe… khīraṃ…pe… dadhiṃ viññāpetvā bhuñjeyya, paṭidesetabbaṃ tāya bhikkhuniyā gārayhaṃ ayye dhammaṃ āpajjiṃ asappāyaṃ pāṭidesanīyaṃ, taṃ paṭidesemī’’ti (pāci. 1236) evaṃ dutiyādīsu sattasu pāṭidesanīyesu. <bold>Natthi kāci visesatā</bold>ti telādipadāni vinā añño koci viseso natthīti attho.</paragraph>
<paragraph line="7" number="2437">Pāḷiyaṃ <pageBreak edition="M" number="2.0125" />anāgatesu sabbesu sappiādīsu aṭṭhasu aññataraṃ viññāpetvā bhuñjantiyāpi dukkaṭanti yojanā.</paragraph>
<centered line="8">Iti vinayatthasārasandīpaniyā vinayavinicchayavaṇṇanāya</centered>
<centered line="9">Pāṭidesanīyakathāvaṇṇanā niṭṭhitā.</centered>
</body>
</document>