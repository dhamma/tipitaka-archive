<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin11t.nrf8.xml</normativeSource>
    <archivePath>roman/tika/vinayapitaka (tika)/vinayavinicchaya-tika/sekhiyakathavannana.xml</archivePath>
    <baseFileName>sekhiyakathavannana</baseFileName>
    <titlePath>Sekhiyakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Sekhiyakathāvaṇṇanā</chapter>
    <paragraph line="2" number="1870"> Evaṃ pāṭidesanīyavinicchayaṃ dassetvā tadanantaraṃ uddiṭṭhānaṃ sekhiyānaṃ vinicchayaṃ dassetumāha <bold>‘‘yo anādariyenevā’’</bold>tiādi. <bold>Yo</bold>ti thero vā navo vā majjhimo vā. Ettha <bold>anādariyaṃ</bold> nāma sañcicca āpattiāpajjanaṃ, nivāsanādivatthassa uggahaṇe nirussāhañca. <bold>Pacchatopi vā</bold>ti ettha <bold>vā</bold>-saddena ‘‘passatopi vā’’ti idaṃ saṅgaṇhāti. <bold>Tassa cā</bold>ti ettha <bold>ca</bold>-saddo vakkhamānasamuccayo.</paragraph>
    <paragraph line="3" number="1871"> Na kevalaṃ vuttanayena nivāsentasseva hoti, <bold>khandhakā</bold>gatahatthisoṇḍādiākārenāpi nivāsentassa dukkaṭaṃ hotīti āha <bold>‘‘hatthisoṇḍādī’’</bold>tiādi. Hatthisoṇḍādinivāsanaṃ parato <bold>khuddakavatthukkhandhake</bold> (cūḷava. 280) āvi <pageBreak edition="Myanmar" number="2.0009" /> bhavissati. <bold>Parimaṇḍala</bold>nti samantato maṇḍalaṃ katvā. <bold>Vatthabba</bold>nti nivatthabbaṃ nivāsetabbanti attho.</paragraph>
    <paragraph line="4" number="1872"><bold>Jāṇumaṇḍalato</bold><pageBreak edition="Vipassana Research Institut" number="2.0008" /><bold>heṭṭhā</bold>ti ettha ‘‘jaṅghaṭṭhisīsato paṭṭhāyā’’ti seso. <bold>Aṭṭhaṅgulappamāṇaka</bold>nti vaḍḍhakiaṅgulena aṭṭhaṅgulamattanti ācariyā. ‘‘Yo pana sukkhajaṅgho vā mahāpiṇḍikamaṃso vā hoti, tassa sāruppatthāya jāṇumaṇḍalato aṭṭhaṅgulādhikampi otāretvā nivāsetuṃ vaṭṭatī’’ti (pāci. aṭṭha. 576) <bold>aṭṭhakathaṃ</bold> saṅgaṇhitumāha <bold>‘‘tato ūnaṃ na vaṭṭatī’’</bold>ti.</paragraph>
    <paragraph line="5" number="1873"> Asañcicca aparimaṇḍalaṃ nivāsentassa anāpattīti yojanā. Evamuparipi. <bold>Asañciccā</bold>ti ‘‘aparimaṇḍalaṃ nivāsessāmī’’ti evaṃ asañcicca, atha kho ‘‘parimaṇḍalaṃyeva nivāsessāmī’’ti virajjhitvā aparimaṇḍalaṃ nivāsentassa anāpatti. <bold>Asatissāpī</bold>ti aññavihitassāpi tathā nivāsentassa anāpatti. <bold>Ajānantassā</bold>ti kevalaṃ parimaṇḍalaṃ nivāsetuṃ ajānantassa anāpatti. Apica nivāsanavattaṃ uggahetabbaṃ. Uggahitavattopi sace ‘‘āruḷha’’nti vā ‘‘oruḷha’’nti vā na jānāti, tassāpi anāpattiyeva. <bold>Gilānassā</bold>ti yassa jaṅghāya vā pāde vā vaṇo hoti, tassa ukkhipitvā vā otāretvā vā nivāsentassa anāpatti. <bold>Pādo</bold>ti cettha pādasamīpaṃ adhippetaṃ. <bold>Āpadāsū</bold>ti vāḷā vā corā vā anubandhanti, evarūpāsu āpadāsu anāpatti.</paragraph>
    <centered line="6">Parimaṇḍalakathāvaṇṇanā.</centered>
    <paragraph line="7" number="1874"><bold>Ubho koṇe samaṃ katvā</bold>ti pārupanassa ekaṃse katassa piṭṭhipasse, udarapasse ca olambamāne ubho <pageBreak edition="Myanmar" number="2.0010" /> kaṇṇe hatthipiṭṭhe gaṇḍā viya samaṃ katvā. <bold>Parimaṇḍalaṃ katvā</bold>ti etasseva atthapadaṃ. <bold>Sādara</bold>nti bhāvanapuṃsakaniddeso. Sādaraṃ vā pārupitabbanti yojanā, sādaraṃ pārupanaṃ kattabbanti attho. <bold>Evaṃ akarontassā</bold>ti pārupanavatte ādaraṃ janetvā evaṃ apārupantassa.</paragraph>
    <paragraph line="8" number="1875"> ‘‘Parimaṇḍalaṃ nivāsessāmīti sikkhā karaṇīyā’’ti (pāci. 576) vā ‘‘parimaṇḍalaṃ pārupissāmīti sikkhā karaṇīyā’’ti (pāci. 577) vā ‘‘antaraghare’’ti avisesetvā vuttattā āha <bold>‘‘avisesena vutta’’</bold>nti. Idaṃ sikkhāpadadvayaṃ yasmā avisesena vuttaṃ, tasmā ghare, vihāre vā kātabbaṃ parimaṇḍalanti yojanā. <bold>Ghare</bold>ti antaraghare. <bold>Vihāre vā</bold>ti buddhupaṭṭhānādikālaṃ <pageBreak edition="Vipassana Research Institut" number="2.0009" /> sandhāya vuttaṃ. <bold>Parimaṇḍalaṃ kattabba</bold>nti parimaṇḍalameva nivāsetabbaṃ pārupitabbanti attho.</paragraph>
    <centered line="9">Dutiyaṃ.</centered>
    <paragraph line="10" number="1876"> Ubho koṇe samaṃ katvāti sambandho. Gīvameva ca anuvātena chādetvāti yojanā.</paragraph>
    <paragraph line="11" number="1877"><bold>Tathā akatvā</bold>ti yathāvuttavidhānaṃ akatvā. <bold>Jattūnipī</bold>ti ubho aṃsakūṭānipi. <bold>Urampi cā</bold>ti hadayampi. <bold>Vivaritvā</bold>ti appaṭicchādetvā. <bold>Yathākāma</bold>nti icchānurūpaṃ. <bold>Gacchato</bold>ti ettha ‘‘antaraghare’’ti seso. <bold>Antaragharaṃ</bold> nāma gāme vā hotu vihāre vā, pacitvā bhuñjitvā gihīnaṃ vasanaṭṭhānaṃ.</paragraph>
    <centered line="12">Tatiyaṃ.</centered>
    <paragraph line="13" number="1878-9"><bold>‘‘Maṇibandhato’’</bold>ti imināpi ‘‘heṭṭhā’’ti yojetabbaṃ. <bold>Vāsūpagassā</bold>ti ettha ‘‘kāyaṃ vivaritvā nisīdato’’ti <pageBreak edition="Myanmar" number="2.0011" /> seso. <bold>Vāsūpago</bold> nāma rattivāsatthāya upagato, etena vāsatthāya antaragharaṃ upagacchantena suppaṭicchanneneva upagantabbanti dīpitaṃ hoti, eteneva vāsūpagatassa santikaṃ upagatassa yathākāmaṃ gamane na dosoti ca vuttameva hoti. Tenāha <bold>gaṇṭhipade</bold> ‘‘ekadivasampi vāsūpagatassa santikaṃ yathāsukhaṃ gantuṃ vaṭṭati, ko pana vādo catupañcāhaṃ vāsamadhiṭṭhāya vasitabhikkhūnaṃ santika’’nti.</paragraph>
    <centered line="14">Catutthaṃ.</centered>
    <paragraph line="15" number="1880"><bold>Suvinītenā</bold>ti hatthapādānaṃ akīḷāpaneneva suṭṭhu vinītena.</paragraph>
    <centered line="16">Pañcamaṃ.</centered>
    <paragraph line="17" number="1881"> Gāthābandhavasena <bold>‘‘satīmatā’’</bold>ti dīgho kato. <bold>Avikārenā</bold>ti taṃtadavalokāsahitena <pageBreak edition="Vipassana Research Institut" number="2.0010" />. Yugaṃ mattā pamāṇaṃ etassāti <bold>yugamattaṃ,</bold> rathayugaṃ catuhatthappamāṇaṃ, tattakaṃ padesaṃ. <bold>Pekkhinā</bold>ti olokentena. ‘‘Bhikkhunā okkhittacakkhunā’’ti padacchedo.</paragraph>
    <paragraph line="18" number="1882"> Antaraghare yattha katthacipi ekasmimpi ṭhāne ṭhatvāti yojanā. Evaṃ vuttepi tathārūpe antarāye sati gacchatopi oloketuṃ labbhati. <bold>Ekasmiṃ pana ṭhāne ṭhatvā</bold>ti ettha gacchantopi parissayābhāvaṃ oloketuṃ labbhatiyeva. ‘‘Tathā gāme pūja’’nti <bold>gaṇṭhipadesu</bold> vuttaṃ. <bold>Pi</bold>-saddo pana-saddattho, oloketuṃ pana vaṭṭatīti vuttaṃ hoti.</paragraph>
    <paragraph line="19" number="1883"><bold>Olokento tahaṃ taha</bold>nti yo anādariyaṃ paṭicca taṃ taṃ disābhāgaṃ pāsādaṃ kūṭāgāraṃ vīthiṃ olokento.</paragraph>
    <centered line="20">Sattamaṃ.</centered>
    <paragraph line="21" number="1884"><bold>Ekato</bold><pageBreak edition="Myanmar" number="2.0012" /><bold>vāpī</bold>ti ekaaṃsakūṭato vā. <bold>Ubhato vāpī</bold>ti ubhayaṃsakūṭato vā. <bold>Indakhīlakato anto</bold>ti gāmadvārindakhīlato anto, ghareti vuttaṃ hoti.</paragraph>
    <centered line="22">Navamaṃ.</centered>
    <paragraph line="23" number="1885"><bold>Tathā nisinnakālepī</bold>ti indakhīlassa anto nisinnakālepi. Kuṇḍikaṃ nīharantena ca cīvaraṃ <bold>anukkhipitvā dātabbā</bold> kuṇḍikāti yojanā. <bold>Kuṇḍika</bold>nti ca upalakkhaṇamattaṃ. Dhammakaraṇādīsupi eseva nayo.</paragraph>
    <centered line="24">Dasamaṃ.</centered>
    <centered line="25">Paṭhamo vaggo.</centered>
    <paragraph line="26" number="1886"> Gantuñceva nisīdituñca na vaṭṭatīti yojanā. <bold>Ca</bold>-saddo kiriyāsamuccayo. <bold>Hasanīyasmiṃ vatthusmi</bold>nti hāsajanake kāraṇe. <bold>Sitamatta</bold>nti mandahāsaṃ.</paragraph>
    <centered line="27">Paṭhamadutiyāni.</centered>
    <paragraph line="28" number="1887"><bold>Appasaddenā</bold>ti <pageBreak edition="Vipassana Research Institut" number="2.0011" /> ‘‘kittāvatā appasaddo hoti? Dvādasahatthe gehe ādimhi saṅghatthero, majjhe dutiyatthero, ante tatiyattheroti evaṃ nisinnesuyaṃ saṅghatthero dutiyattherena saddhiṃ manteti, dutiyatthero tassa saddañceva suṇāti, kathañca vavatthapeti. Tatiyatthero pana saddameva suṇāti, kathaṃ na vavatthapeti. Ettāvatā appasaddo hotī’’ti (pāci. 588) vuttaappasaddayuttena. Sace <pageBreak edition="Myanmar" number="2.0013" /> pana tatiyatthero kathañca vavatthapeti, mahāsaddo nāma hotīti.</paragraph>
    <centered line="29">Tatiyaṃ.</centered>
    <paragraph line="30" number="1888"><bold>Kāyappacālakaṃ katvā</bold>ti kāyaṃ cāletvā cāletvā. Uparipi eseva nayo. Hatthassa vuttalakkhaṇattā <bold>‘‘bāhū’’</bold>ti maṇibandhato yāva aṃsakūṭā gahetabbā.</paragraph>
    <paragraph line="31" number="1889"><bold>Ujuṃ paggahetvā</bold>ti ujuṃ ṭhapetvā. <bold>Āsitabba</bold>nti nisīditabbaṃ. ‘‘Samena iriyāpathena tū’’ti padacchedo.</paragraph>
    <paragraph line="32" number="1890"> Itthambhūte karaṇavacanaṃ. Gamanapaṭisaṃyuttesu sikkhāpadesu gamanassa asambhavoti āha <bold>‘‘nisīdanena yuttesū’’</bold>ti.</paragraph>
    <centered line="33">Pañcamachaṭṭhasattamaṭṭhamanavamāni.</centered>
    <centered line="34">Dutiyo vaggo.</centered>
    <paragraph line="35" number="1891"><bold>Khambhaṃ katvā</bold>ti kaṭiyā ekapasse vā dvīsu vā passesu kapparasandhito ābhujitvā hatthaṃ ṭhapetvā. Yathāha – ‘‘khambhakato nāma kaṭiyaṃ hatthaṃ ṭhapetvā katakhambho’’ti (pāci. aṭṭha. 596). Ukkuṭikāya vā gacchatoti yojanā. <bold>Ukkuṭikā</bold> vuccati paṇhiyo ukkhipitvā aggapādehi vā aggapāde ukkhipitvā paṇhīhi eva vā bhūmiṃ phusantassa gamanaṃ.</paragraph>
    <paragraph line="36" number="1892"><bold>Dussapallatthikāyā</bold>ti āyogapallatthikāya. Antaraghare nisīdantassa tassa dukkaṭaṃ hotīti yojanā.</paragraph>
    <paragraph line="37" number="1893"><bold>Dutiye</bold><pageBreak edition="Vipassana Research Institut" number="2.0012" /><bold>cā</bold>ti ‘‘na khambhakato antaraghare nisīdissāmī’’ti (pāci. 597) sikkhāpade ca. <bold>Catutthe cā</bold>ti ‘‘na oguṇṭhito <pageBreak edition="Myanmar" number="2.0014" /> antaraghare nisīdissāmī’’ti (pāci. 599) sikkhāpade ca. <bold>Chaṭṭhe</bold>ti ‘‘na pallatthikāya antaraghare’’iccādi (pāci. 601) sikkhāpade ca. <bold>Iti</bold> evaṃ <bold>sāruppā</bold> samaṇācārānucchavikā <bold>chabbīsati</bold> sikkhāpadāni pakāsitāni.</paragraph>
    <centered line="38">Paṭhamadutiyatatiyacatutthapañcamachaṭṭhāni.</centered>
    <paragraph line="39" number="1894"> Viññunā bhikkhunā sakkaccaṃ satiyuttena, pattasaññinā ca hutvā samasūpova piṇḍapāto gahetabboti yojanā. Evaṃ etāya gāthāya sikkhāpadattayaṃ saṅgahitaṃ. <bold>Sakkacca</bold>nti satiṃ upaṭṭhapetvā. <bold>‘‘Satiyuttenā’’</bold>ti idaṃ ‘‘sakkacca’’nti etassa atthapadaṃ. ‘‘Satiṃ upaṭṭhapetvā’’ti (pāci. aṭṭha. 602) hi <bold>aṭṭhakathāyaṃ</bold> vuttaṃ. Patte saññā <bold>pattasaññā,</bold> sā assa atthīti <bold>pattasaññī,</bold> anaññavihitena attano bhājaneyeva upanibaddhasaññināti attho.</paragraph>
    <paragraph line="40" number="1895"><bold>Bhattacatubbhāgo</bold>ti bhattassa catubbhāgappamāṇo. Tato adhikaṃ gaṇhato dukkaṭaṃ.</paragraph>
    <paragraph line="41" number="1896"> ‘‘Rasarase’’ti vattabbe <bold>‘‘raserase’’</bold>ti gāthābandhavasena vuttaṃ. Dve sūpe ṭhapetvā avasesāni oloṇisākasūpeyyamaccharasamaṃsarasādīni rasarasāti veditabbāni. Ettha ca <bold>‘‘oloṇī</bold>ti dadhikataṃ gorasa’’nti keci. ‘‘Ekā byañjanavikatī’’ti apare. ‘‘Yo koci suddho kañjikatakkādiraso’’ti aññe. <bold>Sākasūpeyya</bold>ggahaṇena yā kāci sūpeyyasākehi katā byañjanavikati vuttā. <bold>Maṃsarasādīnī</bold>ti <bold>ādi</bold>-saddena avasesā sabbāpi byañjanavikati saṅgahitāti daṭṭhabbaṃ. <bold>Ñātakādīna</bold>nti ettha ‘‘santakaṃ gaṇhantassā’’ti seso. <bold>Aññatthāyā</bold>ti ettha ‘‘kataṃ gaṇhantassā’’ti seso. <bold>Dhanenā</bold>ti ettha ‘‘attano’’ti ca <pageBreak edition="Myanmar" number="2.0015" /> ‘‘kīta’’nti ca ‘‘gaṇhantassā’’ti ca seso. Ñātakādīnaṃ santakaṃ gaṇhantassa, aññatthāya kataṃ gaṇhantassa, attano dhanena kītaṃ gaṇhantassa anāpattīti attho.</paragraph>
    <centered line="42">Sattamaṭṭhamanavamāni.</centered>
    <paragraph line="43" number="1897"> Adhiṭṭhānūpagassa <pageBreak edition="Vipassana Research Institut" number="2.0013" /> pattassa mukhavaṭṭiyā antolekhāpamāṇena pūritova gahetabboti yojanā.</paragraph>
    <paragraph line="44" number="1898"> Anāpattivisayaṃ dassetvā āpattivisayaṃ dassetumāha <bold>‘‘tatthā’’</bold>tiādi. <bold>Tatthā</bold>ti adhiṭṭhānūpage patte. <bold>Thūpīkataṃ katvā</bold>ti ettha ‘‘diyyamāna’’nti seso. Yathāvuttalekhātikkamo yathā hoti, evaṃ thūpīkataṃ diyyamānaṃ gaṇhato āpatti dukkaṭanti sambandho. Iminā paṭhamaṃ thūpīkatassa adhiṭṭhānūpagapattassa pacchā paṭiggahaṇañca paṭhamapaṭiggahitapatte pacchā bhojanassa thūpīkatassa paṭiggahaṇañca nivāritanti veditabbaṃ.</paragraph>
    <paragraph line="45" number="1899"> Kālikattayameva ca thūpīkataṃ vaṭṭatevāti yojanā. <bold>Sese</bold>ti anadhiṭṭhānūpage patte. <bold>Sabba</bold>nti catubbidhaṃ kālikaṃ thūpīkataṃ vaṭṭatīti yojanā.</paragraph>
    <paragraph line="46" number="1900"><bold>Pesetī</bold>ti ettha ‘‘bhikkhū’’ti seso. Bhikkhu bhikkhūnaṃ yadi pesetīti yojanā. ‘‘Vihāraṃ pesetuṃ vaṭṭatī’’ti (pāci. aṭṭha. 605) <bold>aṭṭhakathāya</bold> adhippāyaṃ dassetuṃ <bold>‘‘bhikkhūna’’</bold>nti vacanena paṭiggahaṇaṃ avijahitvā bhikkhunā eva pesitaṃ gaṇhantānaṃ bhikkhūnaṃ anāpattīti dīpitaṃ hoti. Aññathā ‘‘pūretuṃ vaṭṭatī’’ti ettakameva vattabbanti viññāyati.</paragraph>
    <paragraph line="47" number="1901"><bold>Pakkhippamāna</bold>nti mukhavaṭṭito uccaṃ katvā majjhe pakkhipiyamānaṃ. <bold>Phalādika</bold>nti <bold>ādi</bold>-saddena odanādimpi saṅgaṇhāti. <bold>Heṭṭhā</bold><pageBreak edition="Myanmar" number="2.0016" /><bold>orohatī</bold>ti samantā okāsasambhavato cāliyamānaṃ mukhavaṭṭippamāṇato heṭṭhā bhassati.</paragraph>
    <paragraph line="48" number="1902"><bold>Takkolakādīna</bold>nti ettha <bold>ādi</bold>-saddena pūgaphalādīnaṃ saṅgaho. <bold>Ṭhapetvā</bold>ti bhattamatthake nikkhipitvā. <bold>Vaṭaṃsaka</bold>nti avaṭaṃsakaṃ.</paragraph>
    <paragraph line="49" number="1903"><bold>Pūvassā</bold>ti vikārasambandhe sāmivacanaṃ, pūvavaṭaṃsakanti vuttaṃ hoti. Pūvassa yāvakālikattā āha <bold>‘‘idaṃ thūpīkataṃ siyā’’</bold>ti.</paragraph>
    <paragraph line="50" number="1904"> Paṇṇānaṃ visuṃ bhājanattā āha <bold>‘‘vaṭṭatī’’</bold>ti.</paragraph>
    <paragraph line="51" number="1905"><bold>Assā</bold>ti <pageBreak edition="Vipassana Research Institut" number="2.0014" /> bhikkhussa. <bold>Taṃ tu sabba</bold>nti ‘‘thūpīkatattā na vaṭṭatī’’ti vuttaṃ taṃ pana sabbaṃ. <bold>Gahitaṃ sugahita</bold>nti virādhetvā paṭiggahitaṃ ce, suppaṭiggahitaṃ.</paragraph>
    <centered line="52">Dasamaṃ.</centered>
    <centered line="53">Tatiyo vaggo.</centered>
    <paragraph line="54" number="1906"> ‘‘Upari odhi’’nti padacchedo. <bold>Uparī</bold>ti bhattassa upari. <bold>Odhi</bold>nti paricchedaṃ. <bold>Paṭipāṭiyā</bold>ti attano disāya pariyantato paṭṭhāya anukkamena.</paragraph>
    <paragraph line="55" number="1907"><bold>Aññesa</bold>nti ettha ‘‘dento’’ti seso. Attano bhattaṃ aññesaṃ dento aññassa bhājane <bold>ākiraṃ</bold> ākiranto pana paṭipāṭiṃ vināpi tahiṃ tahiṃ omasati ce, natthi dosoti yojanā. Uttaribhaṅgakaṃ tathā ākiranto tattha tattha omasati, natthi dosoti yojanā <pageBreak edition="Myanmar" number="2.0017" />. Bhuñjanatthāya gaṇhantopi cettha vattabbo. <bold>Uttaribhaṅgaṃ</bold> nāma byañjanaṃ.</paragraph>
    <centered line="56">Tatiyaṃ.</centered>
    <paragraph line="57" number="1908"> Matthakaṃ omadditvā paribhuñjato dosoti yojanā. ‘‘Thūpakatoti matthakato, vemajjhato’’ti (pāci. aṭṭha. 610) <bold>aṭṭhakathā</bold>vacanato <bold>matthaka</bold>nti ettha bhattamatthakamāha. <bold>Omadditvā</bold>ti hatthena bhattaṃ avamadditvā.</paragraph>
    <paragraph line="58" number="1909"><bold>Sesake parittepi cā</bold>ti avasiṭṭhe appakepi ca. <bold>Saṃkaḍḍhitvānā</bold>ti tasmiṃ tasmiṃ ṭhāne ṭhitaṃ saṃharitvā. Ekato pana madditvā bhuñjato anāpattīti yojanā.</paragraph>
    <centered line="59">Pañcamaṃ.</centered>
    <paragraph line="60" number="1910"><bold>Bhiyyokamyatāhetū</bold>ti puna gaṇhitukāmatāhetu. <bold>Sūpaṃ vā</bold>ti muggādisūpaṃ vā. <bold>Byañjanaṃ vā</bold>ti uttaribhaṅgaṃ vā.</paragraph>
    <centered line="61">Chaṭṭhaṃ.</centered>
    <paragraph line="62" number="1911"><bold>Viññattiya</bold>nti <pageBreak edition="Vipassana Research Institut" number="2.0015" /> sūpodanaviññattiyaṃ. ‘‘Ñātakānaṃ vā pavāritānaṃ vā aññassa atthāya vā attano dhanena vā’’ti idaṃ anāpattiyaṃ adhikaṃ. Gilānopi hutvā paresaṃ pattaṃ ujjhānasaññāya olokentassa āpatti hotīti āha <bold>‘‘ujjhāne gilānopi na muccatī’’</bold>ti. <bold>Ujjhāne</bold>ti nimittatthe bhummaṃ.</paragraph>
    <paragraph line="63" number="1912"><bold>Dassāmī</bold>ti imassa bhattaṃ oloketvā ‘‘yaṃ tattha natthi, taṃ dassāmī’’ti vā ‘‘dāpessāmī’’ti vā. Avamaññitvā ujjhāyanacittaṃ <bold>ujjhānaṃ,</bold> ujjhāne saññā <bold>ujjhānasaññā,</bold> sā <pageBreak edition="Myanmar" number="2.0018" /> assa atthīti viggaho. Naujjhānasaññino ca anāpattīti ñātabbanti yojanā.</paragraph>
    <centered line="64">Sattamaṭṭhamāni.</centered>
    <paragraph line="65" number="1913"><bold>‘‘Tesaṃ majjhappamāṇenā’’</bold>ti iminā asāruppavasena khuddakapaṭikkhepo katoti veditabbo. ‘‘Nātimahanta’’nti ca atimahantasseva paṭikkhittattā khuddake āpatti na dissatīti. <bold>Kabaḷo</bold>ti ālopo.</paragraph>
    <paragraph line="66" number="1914"> Mūlakhādanīyādike sabbattha khajjake panāti yojanā. <bold>Phalāphale</bold>ti khuddake, mahante ca phale.</paragraph>
    <centered line="67">Navamaṃ.</centered>
    <paragraph line="68" number="1915"> Dasame natthi kiñci vattabbaṃ.</paragraph>
    <centered line="69">Dasamaṃ.</centered>
    <centered line="70">Catuttho vaggo.</centered>
    <paragraph line="71" number="1916"><bold>‘‘Anāhaṭe’’</bold>ti etassa atthapadaṃ ‘‘mukhadvāraṃ appatte’’ti. Yathāha ‘‘anāhaṭeti anāharite, mukhadvāraṃ asampāpiteti attho’’ti (pāci. aṭṭha. 617). ‘‘Mukhadvāraṃ vivarantassā’’ti ettake vutte <bold>mukhadvāra</bold>-saddassa sambandhisaddattā kassāti apekkhāya ‘‘mukhadvāraṃ vivarissāmī’’ti <pageBreak edition="Vipassana Research Institut" number="2.0016" /> attanopadekavacanena byañjitamevatthaṃ pakāsetuṃ <bold>attano</bold>-gahaṇaṃ katanti veditabbaṃ. <bold>Ca</bold>-saddo evakārattho, appatte vāti yojetabbo, asampatteyevāti attho.</paragraph>
    <centered line="72">Paṭhamaṃ.</centered>
    <paragraph line="73" number="1917"><bold>Sakalaṃ</bold><pageBreak edition="Myanmar" number="2.0019" /><bold>hattha</bold>nti ettha <bold>hattha</bold>-saddo tadekadesesu aṅgulīsu daṭṭhabbo. ‘‘Hatthamuddā’’tiādīsu viya samudāye pavattavohārassa avayavepi pavattanato ekaṅgulimpi mukhe pakkhipituṃ na vaṭṭati.</paragraph>
    <paragraph line="74" number="1918"><bold>Assā</bold>ti bhikkhuno. <bold>Byāharantassā</bold>ti kathentassa.</paragraph>
    <centered line="75">Dutiyatatiyāni.</centered>
    <paragraph line="76" number="1920"><bold>Piṇḍukkhepaka</bold>nti piṇḍaṃ ukkhipitvā ukkhipitvā. Idhāpi khajjakaphalāphalesu anāpatti. <bold>Kabaḷacchedakampi vā</bold>ti kabaḷaṃ chinditvā. Idha khajjakaphalāphalehi saddhiṃ uttaribhaṅgepi anāpatti. <bold>Gaṇḍe katvā</bold>ti ettha phalāphalamatteyeva anāpatti.</paragraph>
    <centered line="77">Catutthapañcamachaṭṭhāni.</centered>
    <paragraph line="78" number="1921-2"><bold>Hatthaṃ niddhunitvānā</bold>ti hatthaṃ niddhunitvā bhattaṃ bhuñjatoti ca sambandho. <bold>Sitthāvakāraka</bold>nti sitthāni avakiritvā avakiritvā. <bold>Jivhānicchārakaṃ vāpī</bold>ti jivhaṃ nicchāretvā nicchāretvā. <bold>Capu capūti vā</bold>ti ‘‘capu capū’’ti evaṃ saddaṃ katvā. <bold>Sattame</bold>ti ‘‘na hatthaniddhunaka’’nti sikkhāpade. <bold>Aṭṭhame</bold>ti ‘‘na sitthāvakāraka’’nti sikkhāpade. <bold>Kacavarujjhane</bold>ti kacavarāpanayane.</paragraph>
    <centered line="79">Sattamaṭṭhamanavamadasamāni.</centered>
    <centered line="80">Pañcamo vaggo.</centered>
    <paragraph line="81" number="1923"> ‘‘Suru <pageBreak edition="Vipassana Research Institut" number="2.0017" /> surū’’ti evaṃ saddaṃ katvā na bhottabbanti yojanā. <bold>Hatthanillehakaṃ vāpī</bold>ti hatthaṃ nillehitvā nillehitvā.</paragraph>
    <paragraph line="82" number="1924"> Phāṇitaṃ <pageBreak edition="Myanmar" number="2.0020" />, ghanayāguṃ vā aṅgulīhi gahetvā aṅguliyo mukhe pavesetvāpi taṃ bhottuṃ vaṭṭatīti yojanā.</paragraph>
    <paragraph line="83" number="1925"> Ekāya aṅgulikāyapi patto na lehitabbova. Jivhāya ekaoṭṭhopi na nillehitabbakoti yojanā. Bahi oṭṭhañca jivhāya na lehitabbaṃ. Oṭṭhe laggaṃ sitthādiṃ yaṃ kiñci ubhohi oṭṭhamaṃsehiyeva gahetvā anto kātuṃ vaṭṭati.</paragraph>
    <centered line="84">Paṭhamadutiyatatiyacatutthāni.</centered>
    <paragraph line="85" number="1926-8"><bold>Na</bold> ca gahetabbaṃ, paṭikkūlavasena paṭikkhittanti yojanā. <bold>Hi</bold>-iti ‘‘yasmā’’ti etassa atthe, teneva vakkhati ‘‘tasmā’’ti. <bold>‘‘Pānīyathālaka’’</bold>nti idaṃ upalakkhaṇamattaṃ saṅkhādīnampi tathā nagahetabbattā. <bold>Sarāvaṃ vā</bold>ti taṭṭakaṃ vā.</paragraph>
    <centered line="86"><bold>Anāmisena hatthenā</bold>ti āmisarahitena hatthekadesena. Yathāha ‘‘sace pana hatthassa</centered>
    <paragraph line="87">Ekadeso āmisamakkhito na hoti, tena padesena gahetuṃ vaṭṭatī’’ti (pāci. aṭṭha. 631). Āmisamakkhiteneva hatthena ‘‘dhovissāmī’’ti vā ‘‘dhovāpessāmī’’ti vā gaṇhantassa pana anāpatti.</paragraph>
    <centered line="88">Pañcamaṃ.</centered>
    <paragraph line="89" number="1929"><bold>Uddharitvā</bold>ti sasitthakā pattadhovanā sitthakāni uddharitvā taṃ pattadhovanodakaṃ gharā bahi antaraghare chaḍḍentassa anāpatti. <bold>Bhinditvā</bold>ti sasitthake pattadhovane sitthakāni madditvā udakena sambhinditvā udakagatikāneva katvā taṃ udakaṃ gharā bahi antaraghare chaḍḍentassa anāpatti. <bold>Gahetvā</bold>ti sasitthakaṃ pattadhovanodakaṃ gahetvā paṭiggahe chaḍḍentassa anāpatti. Sasitthakaṃ pattadhovanodakaṃ gharā <pageBreak edition="Myanmar" number="2.0021" /> bahi nīharitvā antaraghare chaḍḍentassa anāpattīti ajjhāhārayojanā <pageBreak edition="Vipassana Research Institut" number="2.0018" /> veditabbā. Ettha <bold>paṭiggaho</bold> nāma kheḷamallādiko ucchiṭṭhahatthadhovanabhājanaviseso.</paragraph>
    <centered line="90">Chaṭṭhaṃ.</centered>
    <paragraph line="91" number="1930"><bold>Chattaṃ yaṃ kiñcī</bold>ti ‘‘chattaṃ nāma tīṇi chattāni setacchattaṃ kilañjacchattaṃ paṇṇacchattaṃ maṇḍalabaddhaṃ salākabaddha’’nti (pāci. 634) vuttesu tīsu chattesu aññataraṃ. Ettha ca <bold>setacchatta</bold>nti vatthapaliguṇṭhitaṃ paṇḍaracchattaṃ. <bold>Kilañjacchatta</bold>nti vilīvacchattaṃ. <bold>Paṇṇacchatta</bold>nti tālapaṇṇādīhi yehi kehici kataṃ. <bold>‘‘Maṇḍalabaddhaṃ salākabaddha’’</bold>nti idaṃ pana tiṇṇampi chattānaṃ pañjaradassanatthaṃ vuttaṃ. Tāni hi maṇḍalabaddhāni ceva honti salākabaddhāni ca. <bold>‘‘Yaṃ kiñcī’’</bold>ti anavasesapariggahavacanena ‘‘yampi ca tatthajātadaṇḍena kataṃ ekapaṇṇacchattaṃ hoti, tampi chattamevā’’ti (pāci. aṭṭha. 634) <bold>aṭṭhakathāya</bold> vuttaṃ chattavisesaṃ gaṇhāti. <bold>Hatthenā</bold>ti ettha ‘‘amuñcitvā’’ti seso. <bold>Sarīrāvayavenā</bold>ti ettha ‘‘gahetvā’’ti seso. <bold>Vā</bold>-saddo api-saddattho. Aṃsakūṭādisarīrāvayavena gahetvāpi hatthena amuñcitvā dhārentassāti attho.</paragraph>
    <centered line="92">Sace panassa añño chattaṃ dhāreti, chattapādukāya vā ṭhitaṃ hoti, passe vā ṭhitaṃ hoti,</centered>
    <paragraph line="93">Hatthato apagatamatte chattapāṇi nāma na hoti, tassa dhammaṃ desetuṃ vaṭṭati. ‘‘Na chattapāṇissa agilānassā’’ti vacanato, idha ‘‘sabbattha agilānassā’’ti vakkhamānattā ca ettha ‘‘agilānassā’’ti labbhati. Dhammaparicchedo cettha padasodhamme vuttanayeneva veditabbo. Evamuparipi.</paragraph>
    <centered line="94">Sattamaṃ.</centered>
    <paragraph line="95" number="1931"><bold>Daṇḍapāṇimhī</bold>ti <pageBreak edition="Myanmar" number="2.0022" /> ettha daṇḍo pāṇimhi assāti viggaho. Kittakappamāṇo daṇḍoti āha <bold>‘‘catuhatthappamāṇo’’</bold>tiādi. <bold>Majjhimahatthato</bold>ti pamāṇamajjhimassa purisassa hatthato, yo ‘‘vaḍḍhakihattho’’ti vuccati.</paragraph>
    <centered line="96">Aṭṭhamaṃ.</centered>
    <paragraph line="97" number="1932"><bold>Satthapāṇissā</bold>ti <pageBreak edition="Vipassana Research Institut" number="2.0019" /> etthāpi viggaho vuttanayova. Vakkhamānaṃ sakalaṃ dhanuvikatiṃ, saravikatiñca ṭhapetvā avasesaṃ khaggādi <bold>satthaṃ</bold> nāma. Khaggaṃ sannahitvā ṭhitopi satthapāṇi nu khoti āsaṅkāya nivattanatthamāha <bold>‘‘satthapāṇī’’</bold>tiādi. ‘‘Na hoti asi’’nti padacchedo.</paragraph>
    <centered line="98">Navamaṃ.</centered>
    <paragraph line="99" number="1933-5"> Sarena saddhiṃ dhanuṃ vā suddhadhanuṃ vā suddhasaraṃ vā sajiyaṃ dhanudaṇḍaṃ vā nijiyaṃ dhanudaṇḍaṃ vā gahetvā ṭhitassāpi vā nisinnassāpi vā nipannassāpi vā sace yo tathā padasodhamme vuttalakkhaṇaṃ saddhammaṃ deseti, tassa āpatti dukkaṭaṃ hotīti yojanā. Sace panassa dhanu khandhe paṭimukkaṃ hoti, yāva na gaṇhāti, tāva vaṭṭati. Jiyāya saha vattatīti <bold>sajiyaṃ</bold>.</paragraph>
    <centered line="100">Dasamaṃ.</centered>
    <centered line="101">Chaṭṭho vaggo.</centered>
    <paragraph line="102" number="1936"><bold>Pādukāruḷhakassā</bold>ti pādukaṃ āruḷho <bold>pādukāruḷho,</bold> soyeva pādukāruḷhako, tassa. Kathaṃ āruḷhassāti āha <bold>‘‘akkamitvā’’</bold>tiādi. <bold>Akkamitvā ṭhitassā</bold>ti <pageBreak edition="Myanmar" number="2.0023" /> chattadaṇḍake aṅgulantaraṃ appavesetvā kevalaṃ pādukaṃ akkamitvā ṭhitassa. <bold>Paṭimukkassa vā</bold>ti paṭimuñcitvā ṭhitassa. Etaṃ dvayampi ‘‘pādukāruḷhakassā’’ti etassa atthapadaṃ. Yathāha ‘‘na pādukāruḷhassa agilānassa dhammo desetabbo. Yo anādariyaṃ paṭicca akkantassa vā paṭimukkassa vā omukkassa vā agilānassa dhammaṃ deseti, āpatti dukkaṭassā’’ti (pāci. 638).</paragraph>
    <centered line="103">Paṭhamaṃ.</centered>
    <paragraph line="104" number="1937-40"><bold>Upāhanagatassāpī</bold>ti akkantādiākārena upāhanāruḷhassa ca. Yathāha ‘‘akkantassa vā paṭimukkassa vā’’ti. <bold>Sabbatthā</bold>ti chattapāṇiādīsu sabbasikkhāpadesu. <bold>Agilānassā</bold>ti idaṃ yojetabbanti seso. Yāne vā gatassa agilānassa dhammaṃ deseti, dukkaṭanti yojanā. Tattha <bold>yāne vā gatassā</bold>ti sace dvīhi janehi hatthasaṅghātena gahito, sāṭake <pageBreak edition="Vipassana Research Institut" number="2.0020" /> vā ṭhapetvā vaṃsena vayhati, ayutte vā vayhādike yāne, visaṅkharitvā vā ṭhapite cakkamattepi nisinno hoti, yānagatotveva saṅkhyaṃ gacchati.</paragraph>
    <paragraph line="105">Sayanepi vā antamaso kaṭasārake vā chamāya vā nipannassāpi agilānassāti yojanā. Yathāha ‘‘sayanagatassāti antamaso kaṭasārakepi pakatibhūmiyampi nipannassā’’ti (pāci. aṭṭha. 641). Ucce pīṭhe vā ucce mañcepi vā nisinnena, ṭhitena vā nipannassa desetuṃ na vaṭṭatīti yojanā. <bold>‘‘Ṭhatvā’’</bold>ti iminā ‘‘nisīditvā’’ti idañca saṅgahitameva. Sayanesu gatassa ca desentena sayanesu gatenāpi samāne vāpi ucce vā nipanneneva vaṭṭatīti yojanā.</paragraph>
    <paragraph line="106" number="1941"><bold>‘‘Tatheva</bold><pageBreak edition="Myanmar" number="2.0024" /><bold>cā’’</bold>ti iminā ‘‘vaṭṭatī’’ti idaṃ gahitaṃ.</paragraph>
    <centered line="107">Dutiyatatiyacatutthāni.</centered>
    <paragraph line="108" number="1942"> ‘‘Pallatthikāya nisinnassā’’ti vattabbe gāthābandhavasena yakārassa lopaṃ katvā <bold>‘‘pallatthikā nisinnassā’’</bold>ti vuttaṃ, āyogapallatthikāya vā hatthapallatthikāya vā dussapallatthikāya vā yāya kāyaci pallatthikāya nisinnassāti attho. <bold>Veṭhitasīsassā</bold>ti dussaveṭhanena vā moliādīhi vā yathā kesanto na dissati, evaṃ veṭhitasīsassa.</paragraph>
    <paragraph line="109" number="1943"> Yadi kesantaṃ vivarāpetvā deseti, vaṭṭatīti yojanā. <bold>‘‘Ayameva vinicchayo’’</bold>ti iminā ‘‘sīsaṃ vivarāpetvā deseti, vaṭṭatī’’ti anāpattivāropi vutto hoti.</paragraph>
    <centered line="110">Pañcamachaṭṭhasattamāni.</centered>
    <paragraph line="111" number="1944-5"> Aṭṭhame ‘‘āsane nisinnassāti antamaso vatthampi tiṇānipi santharitvā nisinnassā’’ti (pāci. aṭṭha. 645) idañca navame ‘‘ucce āsaneti antamaso bhūmippadesepi unnate ṭhāne nisinnassa desetuṃ na vaṭṭatī’’ti (pāci. aṭṭha. 647) idañca dasame ‘‘sacepī’’tiādinā vakkhamānavinicchayañca ṭhapetvā vattabbavisesābhāvā āha <bold>‘‘aṭṭhame navame</bold><pageBreak edition="Vipassana Research Institut" number="2.0021" /><bold>vāpi, dasame natthi kiñcipī’’</bold>ti. Ettha ‘‘vattabba’’nti seso. Therupaṭṭhānaṃ gantvāna ṭhitaṃ daharaṃ āsane nisinno thero ce pañhaṃ pucchatīti ajjhāhārayojanā. Kathetabbamupāyaṃ dassetumāha <bold>‘‘tassa passe panaññassa, kathetabbaṃ vijānatā’’</bold>ti. Ettha ‘‘ṭhitassā’’ti seso <pageBreak edition="Myanmar" number="2.0025" />. Tassa samīpavattino kassaci abhāve sajjhāyaṃ adhiṭṭhahitvāpi vattuṃ vaṭṭati.</paragraph>
    <centered line="112">Aṭṭhamanavamadasamāni.</centered>
    <centered line="113">Sattamo vaggo.</centered>
    <paragraph line="114" number="1946"><bold>Gacchato purato</bold>ti ettha ‘‘pacchato gacchantenā’’ti seso. Pacchato gacchantena purato gacchato pañhaṃ na vattabbanti yojanā. Sace purato gacchanto pañhaṃ pucchati, kiṃ kātabbanti āha <bold>‘‘pacchimassā’’</bold>tiādi.</paragraph>
    <paragraph line="115" number="1947"> Uggahitaṃ dhammaṃ purato gacchantena saddhiṃ pacchato gacchanto sajjhāyati, vaṭṭatīti yojanā. Samameva gacchato yugaggāhaṃ kathetuṃ vaṭṭatīti yojanā. <bold>Yugaggāha</bold>nti aññamaññaṃ. Aññamañña-saddapariyāyo hi <bold>yugaggāha</bold>-saddo.</paragraph>
    <centered line="116">Paṭhamaṃ.</centered>
    <paragraph line="117" number="1948"> Sakaṭamagge ekekassa cakkassa pathena gacchanto ekekassa cakkassa pathena samaṃ gacchato dhammaṃ desetuṃ vaṭṭati. Uppathenāpi gacchanto uppathena samaṃ gacchantassa dhammaṃ desetuṃ vaṭṭatīti ajjhāhārayojanā. <bold>Uppathenā</bold>ti amaggena. Evaṃ anāpattivisaye dassite tabbipariyāyato āpattivisayo dassitoyevāti veditabbo.</paragraph>
    <centered line="118">Dutiyaṃ.</centered>
    <paragraph line="119" number="1949"><bold>Tatiye natthi vattabba</bold>nti ‘‘na ṭhito agilāno uccāraṃ vā passāvaṃ vā karissāmī’’ti (pāci. 651) etassa vinicchayo yathārutavasena <pageBreak edition="Myanmar" number="2.0026" /> suviññeyyoti katvā vuttaṃ. Sace paṭicchannaṃ ṭhānaṃ gacchantassa sahasā uccāro vā passāvo vā nikkhamati, asañcicca <pageBreak edition="Vipassana Research Institut" number="2.0022" /> kato nāma, anāpatti. Ayamettha viseso daṭṭhabbo. Siṅghāṇikāya kheḷeneva saṅgahitattepi bāttiṃsakoṭṭhāsesu visuṃyeva dassito eko koṭṭhāsoti sikkhāpadesu avuttampi saṅgahetvā āha <bold>‘‘uccārādicatukka’’</bold>nti.</paragraph>
    <paragraph line="120" number="1950"> Ettha haritaṃ nāma idanti dassetumāha <bold>‘‘jīvarukkhassā’’</bold>tiādi. <bold>Rukkhassā</bold>ti upalakkhaṇaṃ jīvamānakatiṇalatādīnampi hariteyeva saṅgahitattā. <bold>‘‘Dissamānaṃ gacchatī’’</bold>ti vacaneneva adissamānagataṃ aharitanti byatirekato viññāyati. Sākhā vā bhūmilaggā dissamānā gacchati, taṃ sabbaṃ haritamevāti yojanā.</paragraph>
    <paragraph line="121" number="1951"> Sahasā vaccaṃ nikkhamatevāti sambandho. <bold>Assa</bold> bhikkhuno. <bold>Vacca</bold>nti upalakkhaṇaṃ passāvādīnampi dassitattā. <bold>Vaṭṭatī</bold>ti ettha ‘‘gilānaṭṭhāne ṭhitattā’’ti seso.</paragraph>
    <paragraph line="122" number="1952"><bold>Palālaṇḍupake vāpī</bold>ti palālacumbaṭakepi. Ettha ‘‘appaharitaṃ alabhantenā’’ti seso. <bold>Kismiñcī</bold>ti sukkhatiṇādimhi kismiñci. <bold>Taṃ</bold> vaccaṃ pacchā haritaṃ ottharati, vaṭṭatīti yojanā.</paragraph>
    <paragraph line="123" number="1953"><bold>Etī</bold>ti pavisati. <bold>Etthā</bold>ti imasmiṃ sikkhāpade. ‘‘Kheḷena eva cā’’ti padacchedo.</paragraph>
    <centered line="124">Tatiyacatutthāni.</centered>
    <paragraph line="125" number="1954"><bold>Vaccakuṭisamuddādiudakesū</bold>ti ettha <bold>ādi</bold>-saddena sabbaṃ aparibhogajalaṃ saṅgaṇhāti. Teneva <bold>‘‘tesaṃ aparibhogattā’’</bold>ti aparibhogattameva kāraṇamāha.</paragraph>
    <paragraph line="126" number="1955"><bold>Udakoghe</bold>ti <pageBreak edition="Myanmar" number="2.0027" /> ettha ‘‘jāte’’ti seso. <bold>Ajala</bold>nti ajalaṭṭhānaṃ. <bold>Jale</bold>ti paribhogārahajale. Idhāpi thalakato udakaṃ ottharati, anāpatti.</paragraph>
    <centered line="127">Pañcamaṃ.</centered>
    <centered line="128">Aṭṭhamo vaggo.</centered>
    <paragraph line="129" number="1956-7"> Pakiṇṇakavinicchayaṃ <pageBreak edition="Vipassana Research Institut" number="2.0023" /> dassetumāha <bold>‘‘samuṭṭhānādayo’’</bold>tiādi. <bold>Ñeyyā</bold>ti vakkhamānanayena veditabbā. <bold>Etthā</bold>ti etesu sekhiyesu. Ujjagghikā ādi yesanti viggaho, tagguṇasaṃviññāṇoyaṃ bāhiratthasamāso, ujjagghikāappasaddapaṭisaṃyuttāni cattāri sikkhāpadānīti attho. Chamā ca nīcāsanañca ṭhānañca pacchā ca uppatho ca <bold>chamānīcāsanaṭṭhānapacchāuppathā,</bold> te saddā etesaṃ sikkhāpadānaṃ atthīti tappaṭisaṃyuttāni sikkhāpadāni <bold>chamā…pe… uppathavā,</bold> chamādipadavantāni pañca sikkhāpadānīti attho. Ettha <bold>ṭhāna</bold>-saddena ṭhā-dhātusseva rūpattā sikkhāpadāgato ṭhita-saddo gahito. ‘‘Dasasū’’ti vattabbe vaṇṇalopena, vibhattivipallāsena vā <bold>‘‘dasā’’</bold>ti vuttaṃ. Samanubhāsane samuṭṭhānādīhi etesu dasasu sikkhāpadesu samuṭṭhānādayo tulyā vuttāti yojanā.</paragraph>
    <paragraph line="130">Kiṃ vuttaṃ hoti? Imāni dasa sikkhāpadāni samanubhāsanasamuṭṭhānāni, ekekamettha kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti vuttaṃ hoti.</paragraph>
    <paragraph line="131" number="1958-9"><bold>‘‘Chatta’’</bold>ntiādīni sikkhāpadānaṃ upalakkhaṇapadāni. Etāni ekādasa sikkhāpadāni samuṭṭhānādinā pana dhammadesanena <bold>tulyāva</bold> sadisā evāti yojanā. Idaṃ vuttaṃ <pageBreak edition="Myanmar" number="2.0028" /> hoti – imāni ekādasa sikkhāpadāni dhammadesanāsamuṭṭhānāni, kiriyākiriyāni, saññāvimokkhāni, sacittakāni, lokavajjāni, vacīkammāni, akusalacittāni, dukkhavedanānīti.</paragraph>
    <paragraph line="132"><bold>Sūpodanena viññattī</bold>ti <bold>sūpodana</bold>-saddena lakkhitaṃ viññattisikkhāpadaṃ. Viññattisikkhāpadānaṃ bahuttā idameva visesitaṃ. <bold>Theyyasatthasamaṃ mata</bold>nti samuṭṭhānādīhi theyyasatthasikkhāpadena samānaṃ matanti attho. Idaṃ vuttaṃ hoti – sūpodanaviññattisikkhāpadaṃ theyyasatthasamuṭṭhānaṃ, kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <paragraph line="133" number="1960"><bold>Avasesā tipaññāsā</bold>ti avasesāni tepaññāsasikkhāpadāni. <bold>Samānā paṭhamena tū</bold>ti paṭhamena pārājikena samuṭṭhānādito samānānīti attho, paṭhamapārājikasadisasamuṭṭhānānīti <pageBreak edition="Vipassana Research Institut" number="2.0024" /> vuttaṃ hoti. ‘‘Anāpatti āpadāsū’’ti padacchedo. Parimaṇḍalaṃ nivāsetvā, pārupitvā carantānaṃ corupaddavādi <bold>āpadā</bold> nāma. <bold>Api</bold>-saddena nadisantaraṇādiṃ saṅgaṇhāti. <bold>Sekhiyesu sabbesū</bold>ti yebhuyyavasena vuttaṃ.</paragraph>
    <paragraph line="134" number="1961"> ‘‘Na ujjhānasaññī paresaṃ pattaṃ olokessāmī’’tiādīnaṃ (pāci. 614) imassa anāpattivārassa asambhavato na panāgatoti <bold>pāḷiyaṃ</bold> na vutto. Tassāpi yathāvatthukāva āpattiyo daṭṭhabbā.</paragraph>
    <centered line="135">Iti vinayatthasārasandīpaniyā</centered>
    <paragraph line="136">Vinayavinicchayavaṇṇanāya</paragraph>
    <centered line="137">Sekhiyakathāvaṇṇanā niṭṭhitā.</centered>
    <paragraph line="138" number="1962"> Yo <pageBreak edition="Myanmar" number="2.0029" /> imaṃ vinicchayaṃ viditvā ṭhito, so <bold>hi</bold> yasmā vinaye visārado hoti, vinītamānaso ca hoti, parehi duppadhaṃsiyo ca hoti, <bold>tato</bold> tasmā kāraṇā samāhito satataṃ imaṃ vinayavinicchayaṃ sikkheyyāti yojanā.</paragraph>
    <paragraph line="139">Tattha <bold>imaṃ vinicchayaṃ viditvā</bold>ti sabbalokiyalokuttaraguṇasampattinidānaṃ imaṃ vinayavinicchayaṃ atthato, ganthato, vinicchayato ca sakkaccaṃ ñatvā. <bold>Visārado</bold>ti sārajjanaṃ <bold>sārado,</bold> vigato sārado assāti visārado, vinayapariyattiyā, āpattādivibhāge ca nibbhayo nirāsaṅkoti vuttaṃ hoti. Na kevalaṃ imassa jānane esova ānisaṃso, atha kho <bold>vinītamānaso ca hoti,</bold> saṃyatacitto hotīti attho. <bold>So</bold>ti imaṃ vinicchayaṃ sakkaccaṃ viditvā ṭhito bhikkhu. <bold>Parehī</bold>ti imaṃ ajānantehi aññehi. <bold>Duppadhaṃsiyo ca hotī</bold>ti anabhibhavanīyo ca hoti.</paragraph>
    <paragraph line="140"><bold>Tato</bold>ti tasmā vinaye visāradatādisabbaguṇasampannahetuttā. <bold>Hī</bold>ti yasmāti attho. <bold>Sikkhe</bold>ti sajjhāyanasavanādivasena sikkheyya, uggaṇheyyāti attho. <bold>‘‘Satata’’</bold>nti iminā sabbatthakakammaṭṭhāne viya etthāpi satatābhiyogo kātabboti dasseti. Vikkhittassa yathābhūtapaṭivedhābhāvato tappaṭipakkhāya ekaggatāya niyojento āha <bold>‘‘samāhito’’</bold>ti, sammā vinayavinicchaye <pageBreak edition="Vipassana Research Institut" number="2.0025" /> āhito patiṭṭhito ekaggacittoti vuttaṃ hoti. Yathāha ‘‘avikkhittassāyaṃ dhammo, nāyaṃ dhammo vikkhittassā’’ti.</paragraph>
    <paragraph line="141" number="1963"> Evaṃ imāya gāthāya vuttamevatthaṃ pakārantarenāpi dassetumāha <bold>‘‘ima’’</bold>ntiādi. <bold>Te</bold>ti apekkhitvā ‘‘ye’’ti <pageBreak edition="Myanmar" number="2.0030" /> labbhati. Ye therā vā navā vā majjhimā vā. <bold>Parama</bold>nti amatamahānibbānappattiyā mūlakāraṇassa sīlassa pakāsanato uttamaṃ. <bold>Asaṃkara</bold>nti nikāyantaraladdhīhi asammissaṃ. <bold>Saṃkara</bold>nti vuttappakāraguṇopetattā kāyacittasukhakāraṇaṃ sammukhaṃ karotīti saṃkaraṃ. <bold>Savanāmata</bold>nti saddarasādiyogena kaṇṇarasāyanaṃ. <bold>Amata</bold>nti tatoyeva amataṃ sumadhuraṃ. Amatamahānibbānāvahattā vā phalūpacārena <bold>amataṃ. Imaṃ</bold> vinayavinicchayaṃ. <bold>Aveccā</bold>ti sakkaccaṃ viditvā. <bold>Adhike</bold>ti adhisīlādisikkhattayappakāsanena ukkaṭṭhe. <bold>Hite</bold>ti lokiyalokuttarasukhahetuttena hite. Hinoti attano phalanti <bold>‘‘hita’’</bold>nti sukhahetu vuccati. <bold>Kalisāsane</bold>ti lobhādikilesaviddhaṃsane. <bold>Sāsane</bold>ti vinayapariyattisaṅkhātasāsanekadese. <bold>Paṭutta</bold>nti byattabhāvaṃ. <bold>Na yanti</bold> na gacchanti. <bold>Ke te</bold>ti katame te. ‘‘Na keci santi cā’’ti <bold>nissandehe</bold> imissā gāthāya attho likhito.</paragraph>
    <paragraph line="142">Evaṃ ettha atthayojanā veditabbā – <bold>paramaṃ</bold> uttamaṃ <bold>asaṃkaraṃ</bold> nikāyantaraladdhīhi asammissaṃ <bold>saṃkaraṃ</bold> sakalalokiyalokuttarasukhābhinipphādakaṃ <bold>savanāmataṃ</bold> sotarasāyanaṃ <bold>imaṃ</bold> vinicchayappakaraṇaṃ <bold>avecca</bold> sakkaccaṃ viditvā <bold>adhike</bold> adhisīlādisikkhattayappakāsanena ukkaṭṭhe <bold>hite</bold> lokiyalokuttarasukhahetubhūte <bold>kalisāsane</bold> sakalasaṃkilesaviddhaṃsake <bold>sāsane</bold> vinayapiṭakasaṅkhāte pariyattisāsane ye paṭuttaṃ na yanti, te ke nāmāti yojanā, ye imaṃ pakaraṇaṃ avecca viditvā ṭhitā, te ekaṃsato vinayapiṭake paṭuttaṃ pāpuṇanti yevāti adhippāyo.</paragraph>
    <centered line="143">Iti vinayatthasārasandīpaniyā</centered>
    <paragraph line="144">Vinayavinicchayavaṇṇanāya</paragraph>
    <centered line="145">Bhikkhuvibhaṅgakathāvaṇṇanā niṭṭhitā.</centered>
  </content>
</document>