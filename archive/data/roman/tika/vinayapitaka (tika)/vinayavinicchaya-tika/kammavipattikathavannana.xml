<?xml version="1.0"?>
<document>
<metadata>
<normativeSource>http://tipitaka.org/romn/cscd/vin11t.nrf33.xml</normativeSource>
<archivePath>roman/tika/vinayapitaka (tika)/vinayavinicchaya-tika/kammavipattikathavannana.xml</archivePath>
<titlePath>Kammavipattikathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">Kammavipattikathāvaṇṇanā</chapter>
<paragraph line="2" number="3014"> Kammānaṃ <pageBreak edition="V" number="2.0269" /> vipattiyā dassitāya sampattipi byatirekato viññāyatīti kammavipattiṃ tāva dassetumāha <bold>‘‘vatthuto’’</bold>tiādi. Vasati ettha kammasaṅkhātaṃ phalaṃ tadāyattavuttitāyāti <bold>vatthu,</bold> kammassa padhānakāraṇaṃ, tato <bold>vatthuto</bold> ca. <bold>Anussāvanasīmato</bold>ti anussāvanato, sīmato ca. <bold>Pañcevā</bold>ti <bold>eva</bold>kārena kammadosānaṃ etaṃparamataṃ dasseti.</paragraph>
<paragraph line="3" number="3015"> Yathānikkhittakammadosamātikānukkame kammavipattiṃ vibhajitvā dassetumāha <bold>‘‘sammukhā’’</bold>tiādi. Saṅghadhammavinayapuggalasammukhāsaṅkhātaṃ catubbidhaṃ sammukhāvinayaṃ upanetvā kātabbaṃ kammaṃ <bold>sammukhākaraṇīyaṃ</bold> nāma.</paragraph>
<paragraph line="4">Tattha yāvatikā bhikkhū kammapattā, te āgatā honti, chandārahānaṃ chando āhaṭo hoti, sammukhībhūtā na paṭikkosanti, ayaṃ <bold>saṅghasammukhatā</bold>. Yena dhammena yena vinayena yena satthusāsanena saṅgho taṃ kammaṃ karoti, ayaṃ <bold>dhammasammukhatā, vinayasammukhatā</bold>. Tattha <bold>dhammo</bold>ti bhūtaṃ vatthu. <bold>Vinayo</bold>ti codanā ceva sāraṇā ca. <bold>Satthusāsanaṃ</bold> nāma ñattisampadā ceva anussāvanasampadā ca. Yassa saṅgho <pageBreak edition="M" number="2.0344" /> taṃ kammaṃ karoti, tassa sammukhabhāvo <bold>puggalasammukhatā</bold>. Evaṃ catubbidhena sammukhāvinayena yaṃ saṅghakammaṃ ‘‘karaṇīya’’nti vuttaṃ, <bold>taṃ asammukhā karoti</bold> catubbidhalakkhaṇato ekampi parihāpetvā karoti, taṃ kammaṃ <bold>vatthuvipannaṃ</bold> sammukhāvinayasaṅkhātena vatthunā vekallaṃ ‘‘adhammakamma’’nti pavuccatīti yojanā.</paragraph>
<paragraph line="5" number="3016-8"> Evaṃ sammukhākaraṇīye vatthuto kammavipattiṃ dassetvā asammukhākaraṇīyaṃ vibhajitvā dassetumāha <bold>‘‘asammukhā’’</bold>tiādi.</paragraph>
<paragraph line="6">Devadattassa kataṃ <bold>pakāsanīyakammañca</bold>. Sekkhasammuti ummattakasammutīti yojanā. Avandiyakammaṃ puggalasīsena <bold>‘‘avandiyo’’</bold>ti vuttaṃ. Aḍḍhakāsiyā gaṇikāya anuññātā dūtena upasampadā <bold>dūtūpasampadā</bold>. Iti imāni aṭṭha kammāni ṭhapetvāna sesāni pana <bold>sabbaso</bold> sabbāni kammāni ‘‘sammukhākaraṇīyānī’’ti sobhanagamanādīhi <bold>sugato</bold> satthā <bold>abrvi</bold> kathesīti yojanā.</paragraph>
<paragraph line="7" number="3019-20"> Evaṃ <pageBreak edition="V" number="2.0270" /> vatthuto kammavipattiṃ dassetvā ñattito dassetumāha <bold>‘‘ñattito’’</bold>tiādi. <bold>Vipajjananayā</bold>ti vinayavipajjanakkamā. <bold>Vatthuṃ na parāmasatī</bold>ti yassa upasampadādikammaṃ karoti, taṃ na parāmasati tassa nāmaṃ na gaṇhāti. ‘‘Suṇātu me, bhante saṅgho, ayaṃ dhammarakkhito āyasmato buddharakkhitassa upasampadāpekkho’’ti vattabbe ‘‘suṇātu me, bhante saṅgho, āyasmato buddharakkhitassa upasampadāpekkho’’ti vadati. Evaṃ vatthuṃ na parāmasati.</paragraph>
<paragraph line="8"><bold>Saṅghaṃ na parāmasatī</bold>ti saṅghassa nāmaṃ na parāmasati tassa nāmaṃ na gaṇhāti. ‘‘Suṇātu me, bhante saṅgho, ayaṃ dhammarakkhito’’ti vattabbe ‘‘suṇātu me, bhante, ayaṃ dhammarakkhito’’ti vadati. Evaṃ saṅghaṃ na parāmasati.</paragraph>
<paragraph line="9"><bold>Puggalaṃ</bold><pageBreak edition="M" number="2.0345" /><bold>na parāmasatī</bold>ti yo upasampadāpekkhassa upajjhāyo, taṃ na parāmasati tassa nāmaṃ na gaṇhāti. ‘‘Suṇātu me, bhante saṅgho, ayaṃ dhammarakkhito āyasmato buddharakkhitassa upasampadāpekkho’’ti vattabbe ‘‘suṇātu me, bhante saṅgho, ayaṃ dhammarakkhito upasampadāpekkho’’ti vadati. Evaṃ puggalaṃ na parāmasati.</paragraph>
<paragraph line="10"><bold>Ñattiṃ na parāmasatī</bold>ti sabbena sabbaṃ ñattiṃ na parāmasati, ñattidutiyakamme ñattiṃ aṭṭhapetvā dvikkhattuṃ kammavācāya eva anussāvanakammaṃ karoti, ñatticatutthakammepi ñattiṃ aṭṭhapetvā catukkhattuṃ kammavācāya eva anussāvanakammaṃ karoti. Evaṃ ñattiṃ na parāmasati.</paragraph>
<paragraph line="11"><bold>Pacchā vā ñattiṃ ṭhapetī</bold>ti paṭhamaṃ kammavācāya anussāvanakammaṃ katvā ‘‘esā ñattī’’ti vatvā ‘‘khamati saṅghassa, tasmā tuṇhī, evametaṃ dhārayāmī’’ti vadati. Evaṃ pacchā ñattiṃ ṭhapeti. <bold>Pañcahetehī</bold>ti etehi pañcahi kāraṇehi.</paragraph>
<paragraph line="12" number="3021-2"> Evaṃ ñattito kammavipattiṃ dassetvā idāni anussāvanato dassetumāha <bold>‘‘anussāvanato’’</bold>tiādi. Anussāvanato kammadosā pañca pakāsitāti yojanā. <bold>‘‘Na parāmasati vatthuṃ vā’’</bold>tiādīsu vatthuādīni vuttanayeneva veditabbāni. Evaṃ pana nesaṃ aparāmasanaṃ hoti (pari. aṭṭha. 485) – ‘‘suṇātu me, bhante saṅgho’’ti paṭhamānussāvane vā <pageBreak edition="V" number="2.0271" /> ‘‘dutiyampi etamatthaṃ vadāmi… tatiyampi etamatthaṃ vadāmi, ‘‘suṇātu me bhante saṅgho’’ti dutiyatatiyānussāvanesu vā ‘‘ayaṃ dhammarakkhito āyasmato buddharakkhitassa upasampadāpekkho’’ti vattabbe ‘‘suṇātu me, bhante saṅgho, āyasmato buddharakkhitassā’’ti vadanto vatthuṃ na parāmasati nāma.</paragraph>
<paragraph line="13">‘‘Suṇātu <pageBreak edition="M" number="2.0346" /> me, bhante saṅgho, ayaṃ dhammarakkhito’’ti vattabbe ‘‘suṇātu me, bhante, ayaṃ dhammarakkhito’’ti vadanto saṅghaṃ na parāmasati nāma.</paragraph>
<paragraph line="14">‘‘Suṇātu me, bhante saṅgho, ayaṃ dhammarakkhito āyasmato buddharakkhitassā’’ti vattabbe ‘‘suṇātu me, bhante saṅgho, ayaṃ dhammarakkhito upasampadāpekkho’’ti vadanto puggalaṃ na parāmasati nāma.</paragraph>
<paragraph line="15"><bold>Sāvanaṃ hāpetī</bold>ti sabbena sabbaṃ kammavācāya anussāvanaṃ na karoti, ñattidutiyakamme dvikkhattuṃ ñattimeva ṭhapeti, ñatticatutthakamme catukkhattuṃ ñattimeva ṭhapeti. Evaṃ anussāvanaṃ hāpeti. Yopi ñattidutiyakamme ekaṃ ñattiṃ ṭhapetvā ekaṃ kammavācaṃ anussāvento akkharaṃ vā chaḍḍeti, padaṃ vā duruttaṃ karoti, ayampi anussāvanaṃ hāpetiyeva. Ñatticatutthakamme pana ekaṃ ñattiṃ ṭhapetvā sakimeva vā dvikkhattuṃ vā kammavācāya anussāvanaṃ karontopi akkharaṃ vā padaṃ vā chaḍḍentopi duruttaṃ karontopi anussāvanaṃ hāpetiyevāti veditabbo.</paragraph>
<paragraph line="16"><bold>Duruttaṃ karotī</bold>ti ettha pana ayaṃ vinicchayo (pari. aṭṭha. 485) – yo hi aññasmiṃ akkhare vattabbe aññaṃ vadati, ayaṃ duruttaṃ karoti nāma. Tasmā kammavācaṃ karontena bhikkhunā yvāyaṃ –</paragraph>
<gatha1 line="17">‘‘Sithilaṃ dhanitañca dīgharassaṃ;</gatha1>
<gatha2 line="18">Garukaṃ lahukañca niggahitaṃ;</gatha2>
<gatha3 line="19">Sambandhaṃ vavatthitaṃ vimuttaṃ;</gatha3>
<gathalast line="20">Dasadhā byañjanabuddhiyā pabhedo’’ti. (pari. aṭṭha. 485) –</gathalast>
<unindented line="21">Vutto <pageBreak edition="V" number="2.0272" />, ayaṃ suṭṭhu upalakkhetabbo.</unindented>
<paragraph line="22">Ettha hi <bold>sithilaṃ</bold> nāma pañcasu vaggesu paṭhamatatiyaṃ. <bold>Dhanitaṃ</bold> nāma tesveva dutiyacatutthaṃ. <bold>Dīgha</bold>nti dīghena kālena vattabbaṃ ākārādi <pageBreak edition="M" number="2.0347" />. <bold>Rassa</bold>nti tato upaḍḍhakālena vattabbaṃ akārādi. <bold>Garuka</bold>nti dīghameva, yaṃ vā ‘‘āyasmato buddharakkhitattherassa, yassa nakkhamatī’’ti evaṃ saṃyogaparaṃ katvā vuccati. <bold>Lahuka</bold>nti rassameva, yaṃ vā ‘‘āyasmato buddharakkhitatherassa, yassa na khamatī’’ti evaṃ asaṃyogaparaṃ katvā vuccati. <bold>Niggahita</bold>nti yaṃ karaṇāni niggahetvā avissajjetvā avivaṭena mukhena anunāsikaṃ katvā vattabbaṃ. <bold>Sambandha</bold>nti yaṃ parapadena sambandhitvā ‘‘tuṇhassā’’ti vā ‘‘tuṇhissā’’ti vā vuccati. <bold>Vavatthita</bold>nti yaṃ parapadena asambandhaṃ katvā vicchinditvā ‘‘tuṇhī assā’’ti vā ‘‘tuṇha assā’’ti vā vuccati. <bold>Vimutta</bold>nti yaṃ karaṇāni aniggahetvā vissajjetvā vivaṭena mukhena anunāsikaṃ akatvā vuccati.</paragraph>
<paragraph line="23">Tattha ‘‘suṇātu me’’ti vattabbe ta-kārassa tha-kāraṃ katvā ‘‘suṇāthu me’’ti vacanaṃ <bold>sithilassa dhanitakaraṇaṃ</bold> nāma, tathā ‘‘pattakallaṃ, esā ñattī’’ti vattabbe ‘‘patthakallaṃ, esā ñatthī’’tiādivacanañca. ‘‘Bhante saṅgho’’ti vattabbe bhakāraghakārānaṃ bakāragakāre katvā ‘‘bante saṃgo’’ti vacanaṃ <bold>dhanitassa sithilakaraṇaṃ</bold> nāma. ‘‘Suṇātu me’’ti vivaṭena mukhena vattabbe pana ‘‘suṇaṃtu me’’ti vā ‘‘esā ñattī’’ti vattabbe ‘‘esaṃ ñattī’’ti vā avivaṭena mukhena anunāsikaṃ katvā vacanaṃ <bold>vimuttassa niggahitavacanaṃ</bold> nāma. ‘‘Pattakalla’’nti avivaṭena mukhena anunāsikaṃ katvā vattabbe ‘‘pattakallā’’ti vivaṭena mukhena anunāsikaṃ akatvā vacanaṃ <bold>niggahitassa vimuttavacanaṃ</bold> nāma. Iti sithile kattabbe dhanitaṃ, dhanite kattabbe sithilaṃ, vimutte kattabbe niggahitaṃ, niggahite kattabbe vimuttanti imāni cattāri byañjanāni antokammavācāya kammaṃ dūsenti. Evaṃ vadanto hi aññasmiṃ akkhare vattabbe aññaṃ vadati, duruttaṃ karotīti vuccati.</paragraph>
<paragraph line="24">Itaresu <pageBreak edition="M" number="2.0348" /> pana dīgharassādīsu chasu byañjanesu dīghaṭṭhāne dīghameva, rassaṭṭhāne ca rassamevāti evaṃ yathāṭhāne taṃ tadeva akkharaṃ bhāsantena anukkamāgataṃ paveṇiṃ avināsentena kammavācā kātabbā. Sace pana evaṃ akatvā dīghe vattabbe rassaṃ, rasse vā vattabbe dīghaṃ vadati <pageBreak edition="V" number="2.0273" />, tathā garuke vattabbe lahukaṃ, lahuke vā vattabbe garukaṃ vadati, sambandhe vā pana vattabbe vavatthitaṃ, vavatthite vā vattabbe sambandhaṃ vadati, evaṃ vuttepi kammavācā na kuppati. Imāni hi cha byañjanāni kammaṃ na kopenti.</paragraph>
<paragraph line="25">Yaṃ pana suttantikattherā ‘‘da-kāro ta-kāramāpajjati, ta-kāro da-kāramāpajjati, ca-kāro ja-kāramāpajjati, ja-kāro ca-kāramāpajjati, ya-kāro ka-kāramāpajjati, ka-kāro ya-kāramāpajjati, tasmā da-kārādīsu vattabbesu ta-kārādivacanaṃ na virujjhatī’’ti vadanti, taṃ kammavācaṃ patvā na vaṭṭati. Tasmā vinayadharena neva da-kāro ta-kāro kātabbo…pe… na ka-kāro ya-kāro. Yathāpāḷiyā niruttiṃ sodhetvā dasavidhāya byañjananiruttiyā vuttadose pariharantena kammavācā kātabbā. Itarathā hi sāvanaṃ hāpeti nāma.</paragraph>
<paragraph line="26"><bold>Asamaye sāvetī</bold>ti sāvanāya akāle anavakāse ñattiṃ aṭṭhapetvā paṭhamaṃyeva anussāvanakammaṃ katvā pacchā ñattiṃ ṭhapeti. Iti imehi pañcahākārehi anussāvanato kammāni vipajjanti. Tenāha – <bold>‘‘evaṃ pana vipajjanti, anussāvanatopi cā’’</bold>ti.</paragraph>
<paragraph line="27" number="3023"> Evaṃ anussāvanato kammavipattiṃ dassetvā sīmato kammavipatti uposathakkhandhakakathāya vuttanayā evāti tameva atidisanto āha <bold>‘‘ekādasahi…pe… mayā’’</bold>ti. Kammadosoyeva <bold>kammadosatā. Tāva</bold> paṭhamaṃ.</paragraph>
<paragraph line="28" number="3024-7"> Evaṃ <pageBreak edition="M" number="2.0349" /> sīmato kammavipattiṃ atidesato dassetvā idāni parisavasena dassetumāha <bold>‘‘catuvaggenā’’</bold>tiādi. <bold>Kammapattā</bold>ti ettha ‘‘cattāro pakatattā’’ti seso. Yathāha – ‘‘catuvaggakaraṇe kamme cattāro bhikkhū pakatattā kammapattā’’ti (pari. 497). Ettha ca <bold>pakatattā</bold> nāma anukkhittā anissāritā parisuddhasīlā cattāro bhikkhū. <bold>Kammapattā</bold> kammassa arahā anucchavikā sāmino. Na tehi vinā taṃ kammaṃ karīyati, na tesaṃ chando vā pārisuddhi vā eti. <bold>Anāgatā</bold>ti parisāya hatthapāsaṃ anāgatā. <bold>Chando</bold>ti ettha ‘‘chandārahāna’’nti seso. Yathāha ‘‘avasesā pakatattā chandārahā’’ti. Iminā ayamattho dīpito hoti – ‘‘avasesā pana sacepi sahassamattā honti, sace samānasaṃvāsakā, sabbe chandārahāva <pageBreak edition="V" number="2.0274" /> honti, chandapārisuddhiṃ datvā āgacchantu vā mā vā, kammaṃ pana tiṭṭhatī’’ti. <bold>Sammukhā</bold>ti sammukhībhūtā.</paragraph>
<paragraph line="29"><bold>Tivaṅgiko</bold>ti kammapattānāgamanachandānāharaṇapaṭikkosanasaṅkhātaaṅgattayayutto. <bold>Doso</bold> kammavipattilakkhaṇo. <bold>Parisāya vasā siyā</bold>ti parisavasena hoti.</paragraph>
<paragraph line="30"><bold>Paṭisedhentī</bold>ti paṭikkosanti. <bold>Dutiye catuvaggike</bold> kamme duvaṅgiko doso parisāya vasā siyāti yojanā.</paragraph>
<paragraph line="31"><bold>Ettha</bold> etasmiṃ tatiye catuvaggike <bold>paṭikkosova atthi,</bold> na itare parisadosāti ekaṅgiko doso parisāya vasā siyāti yojanā. Duvaṅga yuttaparisādosassa dutiyaṃ desitattā duvaṅga yuttaparisādoso ‘‘dutiyo’’ti <pageBreak edition="M" number="2.0350" /> vutto. Tathā tatiyaṃ desitattā ekaṅgayutto tatiyo veditabbo. Imameva nayaṃ pañcavaggādisaṅghattayassa atidisanto āha <bold>‘‘evaṃ…pe… tividhesupī’’</bold>ti. <bold>Ādi</bold>-saddena dasavaggavīsativaggasaṅghānaṃ gahaṇaṃ.</paragraph>
<paragraph line="32" number="3028"> Evaṃ catūsu saṅghesu catunnaṃ tikānaṃ vasena parisato kammavipattiyā dvādasavidhataṃ dassetumāha <bold>‘‘catutthikā’’</bold>ti. Anuvādena <bold>‘‘dasa dve siyu’’</bold>nti vidhīyati. Parisāvasā catutthikā dosā <bold>dasa dve</bold> dvādasa siyunti yojanā. <bold>Etthā</bold>ti etesu ‘‘vatthuto’’tiādinā vuttesu pañcasu kammadosesu, niddhāraṇe bhummaṃ. <bold>‘‘Parisāvasā’’</bold>ti idaṃ niddhāretabbaṃ. <bold>Kammānī</bold>ti apalokanādīni cattāri. Ettha ca catuvaggādikaraṇīyesu kammesu pakatattena kammavācaṃ sāvetvā katameva kammaṃ kammapattena kataṃ hoti. Kammapatte pakatatte ṭhapetvā apakatattena kenaci, kevaleneva kammavācaṃ sāvetvā kataṃ apakatattakammapattalakkhaṇābhāvā, kammapattena ca kammavācāya assāvitattā anussāvanadosena vipannaṃ hotīti veditabbaṃ. Teneva porāṇakavinayadharattherā kammavipattisaṅkāparihāratthaṃ dvīhi tīhi ekato kammavācaṃ sāvayanti. Ayamettha saṅkhepo, vitthāro pana parivārāvasāne <bold>pāḷiyā</bold> (pari. 482 ādayo) vā <bold>aṭṭhakathāya</bold> (pari. aṭṭha. 482 ādayo) ca gahetabbo.</paragraph>
<centered line="33">Kammavipattikathāvaṇṇanā.</centered>
</body>
</document>