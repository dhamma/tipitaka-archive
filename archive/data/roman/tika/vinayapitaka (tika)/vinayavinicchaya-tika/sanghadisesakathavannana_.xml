<?xml version="1.0"?>
<document>
<metadata>
<normativeSource>http://tipitaka.org/romn/cscd/vin11t.nrf11.xml</normativeSource>
<archivePath>roman/tika/vinayapitaka (tika)/vinayavinicchaya-tika/sanghadisesakathavannana_.xml</archivePath>
<titlePath>Saṅghādisesakathāvaṇṇanā - Vinayavinicchaya-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">Saṅghādisesakathāvaṇṇanā</chapter>
<paragraph line="2" number="2011"> Evaṃ <pageBreak edition="V" number="2.0033" /> bhikkhunivibhaṅge āgataṃ pārājikavinicchayaṃ vatvā idāni tadanantaruddiṭṭhaṃ saṅghādisesavinicchayaṃ dassetumāha <bold>‘‘yā pana bhikkhunī’’</bold>tiādi. <bold>Ussayavādā</bold>ti kodhussayamānussayavasena vivadamānā. Tatoyeva aṭṭaṃ karoti sīlenāti <bold>aṭṭakārī</bold>. Ettha ca <bold>‘‘aṭṭo’’</bold>ti vohārikavinicchayo vuccati, yaṃ pabbajitā ‘‘adhikaraṇa’’ntipi vadanti. Sabbattha vattabbe mukhamassā atthīti <bold>mukharī,</bold> bahubhāṇīti attho. <bold>Yena kenaci narena saddhi</bold>nti ‘‘gahapatinā vā gahapatiputtena vā’’tiādinā (pāci. 679) dassitena yena kenaci manussena saddhiṃ. <bold>Idhā</bold>ti imasmiṃ sāsane. <bold>Kirā</bold>ti padapūraṇe, anussavane vā.</paragraph>
<paragraph line="3" number="2012"><bold>Sakkhiṃ</bold><pageBreak edition="M" number="2.0040" /><bold>vā</bold>ti paccakkhato jānanakaṃ vā. Aṭṭaṃ kātuṃ gacchantiyā pade pade tathā dukkaṭanti yojanā.</paragraph>
<paragraph line="4" number="2013"><bold>Vohārike</bold>ti vinicchayāmacce.</paragraph>
<paragraph line="5" number="2014"><bold>Anantara</bold>nti tassa vacanānantaraṃ.</paragraph>
<paragraph line="6" number="2015"><bold>Itaro</bold>ti aṭṭakārako. <bold>Pubbasadisova vinicchayo</bold>ti paṭhamārocane dukkaṭaṃ, dutiyārocane thullaccayanti vuttaṃ hoti.</paragraph>
<paragraph line="7" number="2016"> ‘‘Tava, mamāpi ca kathaṃ tuvameva ārocehī’’ti itarena <bold>vuttā</bold> bhikkhunīti yojanā. <bold>Yathākāma</bold>nti tassā ca attano ca vacane yaṃ paṭhamaṃ vattumicchati, taṃ icchānurūpaṃ ārocetu.</paragraph>
<paragraph line="8" number="2018-9"> Ubhinnampi yathā tathā ārocitakathaṃ sutvāti yojanā. <bold>Yathā tathā</bold>ti pubbe vuttanayena kenaci pakārena. <bold>Tehī</bold>ti vohārikehi. <bold>Aṭṭe pana ca niṭṭhite</bold>ti aṭṭakārakesu ekasmiṃ pakkhe parājite. Yathāha ‘‘parājite aṭṭakārake aṭṭapariyosānaṃ nāma hotī’’ti. <bold>Aṭṭassa pariyosāne</bold>ti ettha ‘‘tassā’’ti seso. Tassa aṭṭassa pariyosāneti yojanā.</paragraph>
<paragraph line="9" number="2020-23"> Anāpattivisayaṃ <pageBreak edition="V" number="2.0034" /> dassetumāha <bold>‘‘dūtaṃ vāpī’’</bold>tiādi. Paccatthikamanussehi dūtaṃ vāpi pahiṇitvā sayampi vā āgantvā yā pana ākaḍḍhīyatīti yojanā. <bold>Aññehī</bold>ti gāmadārakādīhi aññehi. Kiñci paraṃ anodissāti yojanā. Imissā odissa vutte tehi gahitadaṇḍe tassā ca gīvāti sūcitaṃ hoti. Yā rakkhaṃ yācati <pageBreak edition="M" number="2.0041" />, <bold>tattha</bold> tasmiṃ rakkhāyācane tassā anāpatti pakāsitāti yojanā. Aññato sutvāti yojanā. <bold>Ummattikādīna</bold>nti ettha <bold>ādi</bold>-saddena ādikammikā gahitā.</paragraph>
<paragraph line="10">Samuṭṭhānaṃ kathinena tulyanti yojanā. Sesaṃ dassetumāha <bold>‘‘sakiriyaṃ ida’’</bold>nti. <bold>Idaṃ</bold> sikkhāpadaṃ. Kiriyāya saha vattatīti <bold>sakiriyaṃ</bold> aṭṭakaraṇena āpajjanato. <bold>‘‘Samuṭṭhāna’’</bold>nti iminā ca samuṭṭhānādivinicchayo upalakkhitoti daṭṭhabbo.</paragraph>
<centered line="11">Aṭṭakārikākathāvaṇṇanā.</centered>
<paragraph line="12" number="2024-5"><bold>Jānantī</bold>ti ‘‘sāmaṃ vā jānāti, aññe vā tassā ārocentī’’ti (pāci. 684) vuttanayena jānantī. <bold>Cori</bold>nti yāya pañcamāsagghanakato paṭṭhāya yaṃ kiñci parasantakaṃ avaharitaṃ, ayaṃ corī nāma. <bold>Vajjhaṃ vidita</bold>nti ‘‘tena kammena vadhārahā aya’’nti evaṃ viditaṃ. <bold>Saṅgha</bold>nti bhikkhunisaṅghaṃ. <bold>Anapaloketvā</bold>ti anāpucchā. <bold>Rājānaṃ vā</bold>ti raññā anusāsitabbaṭṭhāne taṃ rājānaṃ vā. Yathāha ‘‘rājā nāma yattha rājā anusāsati, rājā apaloketabbo’’ti. <bold>Gaṇameva vā</bold>ti ‘‘tumheva tattha anusāsathā’’ti rājūhi dinnaṃ gāmanigamamallagaṇādikaṃ gaṇaṃ vā. <bold>Mallagaṇaṃ</bold> nāma pānīyaṭṭhapanapokkharaṇikhaṇanādipuññakammaniyutto janasamūho. Eteneva evameva dinnagāmavarā pūgā ca seniyo ca saṅgahitā. <bold>Vuṭṭhāpeyyā</bold>ti upasampādeyya. <bold>Kappa</bold>nti ca vakkhamānalakkhaṇaṃ kappaṃ. Sā corivuṭṭhāpananti sambandho. Upajjhāyā hutvā yā coriṃ upasampādeti, sā bhikkhunīti attho. Upajjhāyassa bhikkhussa dukkaṭaṃ.</paragraph>
<paragraph line="13" number="2026"><bold>Pañcamāsagghana</bold>nti ettha pañcamāsañca pañcamāsagghanakañca pañcamāsagghananti ekadesasarūpekasesanayena pañcamāsassāpi <pageBreak edition="M" number="2.0042" /> gahaṇaṃ. <bold>Atirekagghanaṃ vāpī</bold>ti etthāpi eseva nayo.</paragraph>
<paragraph line="14" number="2027"> Pabbajitaṃ <pageBreak edition="V" number="2.0035" /> pubbaṃ yāya sā <bold>pabbajitapubbā</bold>. Vuttappakāraṃ corakammaṃ katvāpi titthāyatanādīsu yā paṭhamaṃ pabbajitāti attho.</paragraph>
<paragraph line="15" number="2028-30"> Idāni pubbapayogadukkaṭādiāpattivibhāgaṃ dassetumāha <bold>‘‘vuṭṭhāpeti ca yā cori’’</bold>ntiādi. Idha ‘‘upajjhāyā hutvā’’ti seso. Idaṃ kappaṃ ṭhapetvāti yojanā. <bold>Sīmaṃ sammannati cā</bold>ti abhinavaṃ sīmaṃ sammannati, bandhatīti vuttaṃ hoti. <bold>Assā</bold>ti bhaveyya. ‘‘Dukkaṭa’’nti iminā ca ‘‘thullaccayaṃ dvaya’’nti iminā ca yojetabbaṃ.</paragraph>
<paragraph line="16"><bold>Kammante</bold>ti upasampadakammassa pariyosāne, tatiyāya kammavācāya yyakārappattāyāti vuttaṃ hoti.</paragraph>
<paragraph line="17" number="2031"><bold>Ajānantī</bold>ti coriṃ ajānantī. (Idaṃ sikkhāpadaṃ.)</paragraph>
<paragraph line="18" number="2032"><bold>Corivuṭṭhāpanaṃ nāmā</bold>ti idaṃ sikkhāpadaṃ corivuṭṭhāpanasamuṭṭhānaṃ nāma. <bold>Vācacittato</bold>ti khaṇḍasīmaṃ agantvā karontiyā vācācittehi. <bold>Kāyavācādito cevā</bold>ti gantvā karontiyā kāyavācācittato ca samuṭṭhāti. Yathāha ‘‘kenacideva karaṇīyena pakkantāsu bhikkhunīsu agantvā khaṇḍasīmaṃ vā nadiṃ vā yathānisinnaṭṭhāneyeva attano nissitakaparisāya saddhiṃ vuṭṭhāpentiyā vācācittato samuṭṭhāti, khaṇḍasīmaṃ vā nadiṃ vā gantvā vuṭṭhāpentiyā <pageBreak edition="M" number="2.0043" /> kāyavācācittato samuṭṭhātī’’ti (pāci. aṭṭha. 683). <bold>Kriyākriya</bold>nti anāpucchāvuṭṭhāpanavasena kiriyākiriyaṃ.</paragraph>
<centered line="19">Corivuṭṭhāpanakathāvaṇṇanā.</centered>
<paragraph line="20" number="2033-4"><bold>Gāmantara</bold>nti aññaṃ gāmaṃ. Yā ekā sace gaccheyyāti sambandho. <bold>Nadīpāra</bold>nti etthāpi eseva nayo. Nadiyā pāraṃ <bold>nadīpāraṃ. ‘‘Ekā vā’’</bold>ti uparipi yojetabbaṃ. <bold>Ohīyeyyā</bold>ti vinā bhaveyya. Idha ‘‘araññe’’ti seso. Araññalakkhaṇaṃ ‘‘indakhīla’’iccādinā vakkhati. ‘‘Ekā vā rattiṃ vippavaseyya, ekā vā gaṇamhā ohīyeyyā’’ti sikkhāpadakkamo, evaṃ santepi gāthābandhavasena <bold>‘‘rattiṃ vippavaseyyā’’</bold>ti ante vuttaṃ <pageBreak edition="V" number="2.0036" />. Teneva vibhāgavinicchaye desanāruḷhakkameneva ‘‘pureruṇodayāyevā’’tiādiṃ vakkhati. Sā paṭhamāpattikaṃ garukaṃ dhammaṃ āpannā siyāti yojanā. Paṭhamaṃ āpatti etassāti <bold>paṭhamāpattiko,</bold> vītikkamakkhaṇeyeva āpajjitabboti attho. ‘‘Garukaṃ dhamma’’nti iminā sambandho. <bold>Sakagāmā nikkhamantiyā</bold>ti bhikkhuniyā attano vasanagāmato nikkhamantiyā.</paragraph>
<paragraph line="21" number="2035"><bold>Tato</bold> sakagāmato.</paragraph>
<paragraph line="22" number="2036-7"> Ekena padavārena itarassa gāmassa parikkhepe atikkante, upacārokkame vā thullaccayanti yojanā. <bold>Atikkante okkante</bold>ti ettha ‘‘parikkhepe upacāre’’ti adhikārato labbhati.</paragraph>
<paragraph line="23" number="2038-9"><bold>Nikkhamitvā</bold>ti attano paviṭṭhagāmato nikkhamitvā. <bold>Ayameva nayo</bold>ti ‘‘ekena padavārena thullaccayaṃ, dutiyena garukāpattī’’ti ayaṃ nayo.</paragraph>
<paragraph line="24">Vaticchiddena <pageBreak edition="M" number="2.0044" /> vā khaṇḍapākārena vāti yojanā. <bold>‘‘Tathā’’</bold>ti iminā ‘‘pākārenā’’ti etthāpi <bold>vā</bold>-saddassa sambandhanīyataṃ dasseti. ‘‘Bhikkhuvihārassa bhūmi tāsamakappiyā’’ti vakkhamānattā <bold>vihārassa bhūmi</bold>nti bhikkhunivihārabhūmi gahitā. <bold>‘‘Kappiyanti paviṭṭhattā’’</bold>ti iminā vakkhamānassa kāraṇaṃ dasseti. <bold>Koci doso</bold>ti thullaccayasaṅghādiseso vuccamāno yo koci doso.</paragraph>
<paragraph line="25" number="2040"><bold>Tāsa</bold>nti bhikkhunīnaṃ. <bold>‘‘Akappiyā’’</bold>ti iminā tatthāpi paviṭṭhāya gāmantarapaccayā āpattisambhavamāha.</paragraph>
<paragraph line="26" number="2041"> ‘‘Paṭhamaṃ pādaṃ atikkāmentiyā’’ti (pāci. 692) vuttattā <bold>‘‘hatthi…pe… anāpatti siyāpatti, padasā gamane panā’’</bold>ti vuttaṃ.</paragraph>
<paragraph line="27" number="2042"><bold>‘‘Yaṃ kiñci…pe… āpatti pavisantiyā’’</bold>ti vuttassevatthassa upasaṃhārattā na punaruttidoso.</paragraph>
<paragraph line="28" number="2043-4"><bold>Lakkhaṇenupapannāyā</bold>ti <pageBreak edition="V" number="2.0037" /> ‘‘nadī nāma timaṇḍalaṃ paṭicchādetvā yattha katthaci uttarantiyā bhikkhuniyā antaravāsako temiyatī’’ti (pāci. 692) vuttalakkhaṇena samannāgatāya nadiyā. Yā pāraṃ tīraṃ gacchatīti yojanā.</paragraph>
<paragraph line="29"><bold>Paṭhamaṃ pādaṃ uddharitvāna tīre ṭhapentiyā</bold>ti ‘‘idāni padavārena atikkamatī’’ti vattabbakāle paṭhamaṃ pādaṃ ukkhipitvā paratīre ṭhapentiyā. ‘‘Dutiyapāduddhāre saṅghādiseso’’ti (pāci. aṭṭha. 692) <bold>aṭṭhakathā</bold>vacanato <bold>‘‘atikkame’’</bold>ti iminā uddhāro gahito.</paragraph>
<paragraph line="30" number="2045"><bold>Antaranadiya</bold>nti nadivemajjhe. <bold>Bhaṇḍitvā</bold>ti kalahaṃ katvā. <bold>Orimaṃ tīra</bold>nti āgatadisāya tīraṃ. Tathā paṭhame thullaccayaṃ <pageBreak edition="M" number="2.0045" />, dutiye garu hotīti attho. Iminā sakalena vacanena ‘‘itarissā pana ayaṃ pakkantaṭṭhāne ṭhitā hoti, tasmā paratīraṃ gacchantiyāpi anāpattī’’ti <bold>aṭṭhakathāpi</bold> ulliṅgitā.</paragraph>
<paragraph line="31" number="2046"><bold>Rajjuyā</bold>ti valliādikāya yāya kāyaci rajjuyā.</paragraph>
<paragraph line="32" number="2047"><bold>Pivitu</bold>nti ettha ‘‘pānīya’’nti pakaraṇato labbhati. Avuttasamuccayatthena <bold>api</bold>-saddena bhaṇḍadhovanādiṃ saṅgaṇhāti. <bold>Athā</bold>ti vākyārambhe nipāto. ‘‘Nahānādikiccaṃ sampādetvā orimameva tīraṃ āgamissāmī’’ti ālayassa vijjamānattā āha <bold>‘‘vaṭṭatī’’</bold>ti.</paragraph>
<paragraph line="33" number="2048"> Padasānadiṃ otaritvānāti yojanā. Setuṃ ārohitvā tathā padasā uttarantiyā anāpattīti yojanā.</paragraph>
<paragraph line="34" number="2049"><bold>Gantvānā</bold>ti ettha ‘‘nadi’’nti seso. Uttaraṇakāle padasā yātīti yojanā.</paragraph>
<paragraph line="35" number="2050"><bold>Vegenā</bold>ti ekeneva vegena, antarā anivattitvāti attho.</paragraph>
<paragraph line="36" number="2051"><bold>‘‘Nisīditvā’’</bold>ti idaṃ ‘‘khandhe vā’’tiādīhipi yojetabbaṃ. Khandhādayo cettha sabhāgānameva gahetabbā. <bold>Hatthasaṅghātane vā</bold>ti ubhohi baddhahatthavalaye vā.</paragraph>
<paragraph line="37" number="2052-3"><bold>Pāsa</bold>nti <pageBreak edition="V" number="2.0038" /> hatthapāsaṃ. <bold>‘‘Ābhogaṃ vinā’’</bold>ti iminā ‘‘gamissāmī’’ti ābhoge kate ajānantiyā aruṇe <pageBreak edition="M" number="2.0046" /> uṭṭhitepi anāpattīti dīpitaṃ hoti. Yathāha ‘‘sace sajjhāyaṃ vā savanaṃ vā aññaṃ vā kiñci kammaṃ kurumānā ‘purearuṇeyeva dutiyikāya santikaṃ gamissāmī’ti ābhogaṃ karoti, ajānantiyā eva cassā aruṇo uggacchati, anāpattī’’ti (pāci. aṭṭha. 692). Nānāgabbhe vattabbameva natthīti dassetumāha <bold>‘‘ekagabbhepi vā’’</bold>ti. Ekagabbhepi vā dutiyikāya hatthapāsaṃ atikkamma aruṇaṃ uṭṭhapentiyā bhikkhuniyā āpatti siyāti yojanā.</paragraph>
<paragraph line="38" number="2054"><bold>Dutiyāpāsa</bold>nti dutiyikāya hatthapāsaṃ. ‘‘Gamissāmī’’ti ābhogaṃ katvā gacchantiyā sace aruṇaṃ uṭṭheti, na dosoti yojanā.</paragraph>
<paragraph line="39" number="2055-6"> Aññattha pañcadhanusatikassa (pārā. 654) pacchimassa āraññakasenāsanassa vuttattā tato nivattetumāha <bold>‘‘indakhīlamatikkammā’’</bold>tiādi. <bold>Etthā</bold>ti imasmiṃ sikkhāpade. <bold>Dīpita</bold>nti <bold>aṭṭhakathāya</bold> ‘‘araññeti ettha nikkhamitvā bahi indakhīlā sabbametaṃ arañña’’nti (pāci. aṭṭha. 692) evaṃ vuttalakkhaṇameva <bold>araññaṃ</bold> dassitanti attho.</paragraph>
<paragraph line="40">Dutiyikāya dassanūpacāraṃ vijahantiyā tassāti yojanā. <bold>‘‘Jahite’’</bold>ti idaṃ apekkhitvā ‘‘upacāre’’ti vibhattivipariṇāmo kātabbo.</paragraph>
<paragraph line="41" number="2057"><bold>Sāṇipākārapākārataruantarite</bold> ṭhāne asati dassanūpacāre satipi savanūpacāre āpatti hotīti yojanā.</paragraph>
<paragraph line="42" number="2058-60"><bold>Ettha katha</bold>nti yattha dūrepi dassanaṃ hoti, evarūpe ajjhokāse āpattiniyamo kathaṃ kātabboti <pageBreak edition="M" number="2.0047" /> attho. Anekesu ṭhānesu ‘‘savanūpacārātikkame’’ti vuccamānattā tattha lakkhaṇaṃ ṭhapetumāha <bold>‘‘magga…pe… evarūpake’’</bold>ti. Ettha ‘‘ṭhāne’’ti seso. <bold>Kūjantiyā</bold>ti yathāvaṇṇavavatthānaṃ na hoti, evaṃ abyattasaddaṃ karontiyā.</paragraph>
<paragraph line="43">Evarūpake ṭhāne dhammassavanārocane viya ca maggamūḷhassa saddena viya ca ‘‘ayye’’ti kūjantiyā <pageBreak edition="V" number="2.0039" /> tassā saddassa savanātikkame bhikkhuniyā garukā āpatti hotīti yojanā. <bold>‘‘Bhikkhuniyā garukā hotī’’</bold>ti idaṃ ‘‘dutiyikaṃ na pāpuṇissāmī’’ti nirussāhavasena veditabbaṃ. Teneva vakkhati ‘‘ohīyitvātha gacchantī’’tiādi. <bold>Etthā</bold>ti ‘‘gaṇamhā ohīyeyyā’’ti imasmiṃ.</paragraph>
<paragraph line="44" number="2061"> Atha gacchantī ohīyitvāti yojanā. ‘‘Idāni ahaṃ pāpuṇissāmi’’ iti evaṃ saussāhā anubandhati, vaṭṭati, dutiyopacārātikkamepi anāpattīti vuttaṃ hoti.</paragraph>
<paragraph line="45" number="2062"> ‘‘Gacchatu ayaṃ’’ iti ussāhassacchedaṃ katvā ohīnā ce, tassā āpattīti ajjhāhārayojanā.</paragraph>
<paragraph line="46" number="2063"><bold>Itarāpī</bold>ti gantuṃ samatthāpi. <bold>Ohīyatu ayanti cā</bold>ti nirussāhappakāro sandassito. Vuttatthameva samatthayitumāha <bold>‘‘saussāhā na hoti ce’’</bold>ti.</paragraph>
<paragraph line="47" number="2064-5"> Purimā ekakaṃ maggaṃ yātīti yojanā. Ekameva <bold>ekakaṃ. Tasmā</bold>ti yasmā ekissā itarā pakkantaṭṭhāne tiṭṭhati, tasmā. <bold>Tatthā</bold>ti tasmiṃ gaṇamhāohīyane. <bold>Pi</bold>-saddo evakārattho. Anāpatti eva pakāsitāti yojanā.</paragraph>
<paragraph line="48" number="2066-7"><bold>Gāmantaragatāyā</bold>ti gāmasīmagatāya. ‘‘Nadiyā’’ti iminā sambandho. <bold>Āpattiyocatassopī</bold>ti rattivippavāsa gāmantaragamana nadipāragamana gaṇamhāohīyana saṅkhātā catasso <pageBreak edition="M" number="2.0048" /> saṅghādisesāpattiyo. Gaṇamhāohīyanamūlakāpattiyā gāmato bahi āpajjitabbattepi gāmantarokkamanamūlakāpattiyā antogāme āpajjitabbattepi <bold>ekakkhaṇe</bold>ti gāmūpacāraṃ sandhāyāha.</paragraph>
<paragraph line="49" number="2068-9"> Yā saddhiṃ yātā dutiyikā, sā ca pakkantā vā sace hoti, vibbhantā vā hoti, petānaṃ lokaṃ yātā vā hoti, kālakatā vā hotīti adhippāyo, pakkhasaṅkantā vā hoti, titthāyatanasaṅkantā vā hotīti adhippāyo, naṭṭhā vā hoti, pārājikāpannā vā hotīti <pageBreak edition="V" number="2.0040" /> adhippāyo. Evarūpe kāle gāmantarokkamanādīni…pe… anāpattīti ñātabbanti yojanā. Ummattikāyapi evaṃ cattāripi karontiyā anāpattīti yojanā.</paragraph>
<paragraph line="50" number="2070"><bold>‘‘Agāmake araññe’’</bold>ti idaṃ gāmābhāvena vuttaṃ, na viñjhāṭavisadisatāya.</paragraph>
<paragraph line="51" number="2071"> Gāmabhāvato nadipāragamanagaṇamhāohīyanāpatti na sambhavati, tassāpi sakagāmattā gāmantaragamanamūlikāpatti ca divasabhāgattā rattivippavāsamūlikāpatti ca na sambhavatīti āha <bold>‘‘sakagāme…pe… na vijjare’’</bold>ti. <bold>Yathākāma</bold>nti yathicchitaṃ, dutiyikāya asantiyāpīti attho.</paragraph>
<paragraph line="52" number="2072"> Samuṭṭhānādayo paṭhamantimavatthunā tulyāti yojanā.</paragraph>
<centered line="53">Gāmantaragamanakathāvaṇṇanā.</centered>
<paragraph line="54" number="2073"><bold>Sīmāsammutiyā cevā</bold>ti ‘‘samaggena saṅghena dhammena vinayena ukkhittaṃ bhikkhuniṃ kārakasaṅghaṃ anāpucchā tasseva kārakasaṅghassa chandaṃ ajānitvā osāressāmī’’ti navasīmāsammannane ca. Dvīhi kammavācāhi duve thullaccayā hontīti yojanā.</paragraph>
<paragraph line="55" number="2074"><bold>Kammassa</bold><pageBreak edition="M" number="2.0049" /><bold>pariyosāne</bold>ti osāraṇakammassa avasāne. <bold>Tikasaṅghādisesa</bold>nti ‘‘dhammakamme dhammakammasaññā osāreti, āpatti saṅghādisesassa. Dhammakamme vematikā, dhammakamme adhammakammasaññā osāreti, āpatti saṅghādisesassā’’ti (pāci. 697) tikasaṅghādisesaṃ vuttaṃ. <bold>Kamma</bold>nti ca ukkhepanīyakammaṃ. <bold>Adhamme tikadukkaṭa</bold>nti ‘‘adhammakamme dhammakammasaññā osāreti, āpatti dukkaṭassa. Adhammakamme vematikā, adhammakammasaññā osāreti, āpatti dukkaṭassā’’ti tikadukkaṭaṃ vuttaṃ.</paragraph>
<paragraph line="56" number="2075"><bold>Gaṇassā</bold>ti tasseva kārakagaṇassa. <bold>Vatte vā pana vattanti</bold>nti tecattālīsappabhede nettāravatte vattamānaṃ. Tecattālīsappabhedaṃ pana <bold>vattakkhandhake</bold> (cūḷava. 376) āvi bhavissati. <bold>Nettāravatte</bold>ti kammato nittharaṇassa hetubhūte vatte.</paragraph>
<paragraph line="57" number="2077"> Osāraṇaṃ <pageBreak edition="V" number="2.0041" /><bold>kriyaṃ</bold>. Anāpucchanaṃ <bold>akriyaṃ</bold>.</paragraph>
<centered line="58">Catutthaṃ.</centered>
<paragraph line="59" number="2078-9"><bold>Avassutā</bold>ti methunarāgena tintā. Evamuparipi. <bold>‘‘Manussapuggalassā’’</bold>ti iminā yakkhādīnaṃ paṭikkhepo. ‘‘Udake…pe… dukkaṭa’’nti vakkhamānattā <bold>āmisa</bold>nti aññatra dantaponā ajjhoharaṇīyassa gahaṇaṃ. <bold>Payogato</bold>ti payogagaṇanāya.</paragraph>
<paragraph line="60" number="2080"><bold>Ekatovassute</bold>ti pumitthiyā sāmaññena pulliṅganiddeso. Kathametaṃ viññāyatīti? ‘‘Ekatoavassuteti ettha bhikkhuniyā avassutabhāvo daṭṭhabboti mahāpaccariyaṃ vuttaṃ. Mahāaṭṭhakathāyaṃ panetaṃ na vuttaṃ, taṃ <pageBreak edition="M" number="2.0050" /> pāḷiyā sametī’’ti (pāci. aṭṭha. 701) vuttattā viññāyati. Ettha ca <bold>etaṃ na vutta</bold>nti ‘‘bhikkhuniyā avassutabhāvo daṭṭhabbo’’ti etaṃ niyamanaṃ na vuttaṃ. <bold>Ta</bold>nti taṃ niyametvā avacanaṃ. <bold>Pāḷiyā sametī</bold>ti ‘‘ekatoavassute’’ti (pāci. 701-702) avisesetvā vuttapāḷiyā, ‘‘anavassutoti jānantī paṭiggaṇhātī’’ti (pāci. 703) imāya ca pāḷiyā sameti. Yadi hi puggalassa avassutabhāvo nappamāṇaṃ, kiṃ ‘‘anavassutoti jānantī’’ti iminā vacanena. ‘‘Anāpatti ubho anavassutā honti, anavassutā paṭiggaṇhātī’’ti ettakameva vattabbaṃ siyā. <bold>Ajjhohārapayogesu</bold> bahūsu <bold>thullaccayacayo</bold> thullaccayānaṃ samūho siyā, payogagaṇanāya bahūni thullaccayāni hontīti adhippāyo.</paragraph>
<paragraph line="61" number="2081"> Sambhave, byabhicāre ca visesanaṃ sātthakaṃ bhavatīti <bold>‘‘manussaviggahāna’’</bold>nti idaṃ visesanaṃ yakkhapetatiracchānapadehi yojetabbaṃ. Ubhatoavassute sati manussaviggahānaṃ yakkhapetatiracchānānaṃ hatthato ca paṇḍakānaṃ hatthato ca tathāti yojanā. <bold>Tathā</bold>-saddenettha ‘‘yaṃ kiñci āmisaṃ paṭiggaṇhāti, dukkaṭaṃ. Ajjhohārapayogesu thullaccayacayo siyā’’ti yathāvuttamatidisati.</paragraph>
<paragraph line="62" number="2082"><bold>Etthā</bold>ti imesu yakkhādīsu. Ekatoavassute sati āmisaṃ paṭiggaṇhantiyā dukkaṭaṃ. <bold>Sabbatthā</bold>ti sabbesu manussāmanussesu ekato, ubhato vā anavassutesu. <bold>Udake dantakaṭṭhake</bold>ti <pageBreak edition="V" number="2.0042" /> udakassa, dantakaṭṭhassa ca gahaṇe. <bold>Paribhoge cā</bold>ti paṭiggahaṇe ceva paribhoge ca.</paragraph>
<paragraph line="63" number="2083-4"><bold>Ubhayāvassutābhāve</bold>ti bhikkhuniyā, puggalassa ca ubhinnaṃ avassutatte asati yadi āmisaṃ paṭiggaṇhāti <pageBreak edition="M" number="2.0051" />, na dosoti yojanā. <bold>Ayaṃ</bold> purisapuggalo. <bold>Na ca avassuto</bold>ti neva avassutoti ñatvā. Yā pana āmisaṃ paṭiggaṇhāti, tassā ca ummattikādīnañca anāpatti pakāsitāti yojanā. ‘‘Yā gaṇhāti, tassā anāpattī’’ti vuttepi paribhuñjantiyāva anāpattibhāvo daṭṭhabbo.</paragraph>
<centered line="64">Pañcamaṃ.</centered>
<paragraph line="65" number="2085"><bold>Uyyojane</bold>ti ‘‘kiṃ te ayye eso purisapuggalo karissati avassuto vā anavassuto vā, yato tvaṃ anavassutā, iṅgha ayye yaṃ te eso purisapuggalo deti khādanīyaṃ vā bhojanīyaṃ vā, taṃ tvaṃ sahatthā paṭiggahetvā khāda vā bhuñja vā’’ti (pāci. 705) vuttanayena niyojane. <bold>Ekissā</bold>ti uyyojikāya. <bold>Itarissā</bold>ti uyyojitāya. <bold>Paṭiggahe</bold>ti avassutassa hatthato āmisapaṭiggahaṇe. <bold>Dukkaṭāni cā</bold>ti uyyojikāya dukkaṭāni. <bold>Bhogesū</bold>ti uyyojitāya tathā paṭiggahitassa āmisassa paribhogesu. <bold>Thullaccayagaṇo siyā</bold>ti uyyojikāya thullaccayasamūho siyāti attho.</paragraph>
<paragraph line="66" number="2086-7"><bold>Bhojanassāvasānasmi</bold>nti uyyojitāya bhojanapariyante. <bold>Saṅghādisesatā</bold>ti uyyojikāya saṅghādisesāpatti hoti.</paragraph>
<paragraph line="67"><bold>Yakkhādīna</bold>nti ettha <bold>ādi</bold>-saddena petapaṇḍakatiracchānagatā gahitā. <bold>Tatheva purisassa cā</bold>ti avassutassa manussapurisassa. ‘‘Gahaṇe uyyojane’’ti padacchedo. <bold>Gahaṇe</bold>ti uyyojitāya gahaṇe. <bold>Uyyojane</bold>ti uyyojikāya attano uyyojane. <bold>Tesa</bold>nti udakadantaponānaṃ. <bold>Paribhoge</bold>ti uyyojitāya paribhuñjane. <bold>Dukkaṭaṃ parikittita</bold>nti uyyojikāya dukkaṭaṃ vuttaṃ.</paragraph>
<paragraph line="68" number="2088"><bold>Sesassā</bold>ti <pageBreak edition="M" number="2.0052" /><pageBreak edition="V" number="2.0043" /> udakadantaponato aññassa paribhuñjitabbāmisassa. <bold>‘‘Gahaṇuyyojane’’</bold>tiādi vuttanayameva.</paragraph>
<paragraph line="69" number="2089-90"><bold>Yā pana</bold> bhikkhunī ‘‘anavassuto’’ti ñatvā uyyojeti, ‘‘kupitā vā na paṭiggaṇhatī’’ti uyyojeti, ‘‘kulānuddayatā vāpi na paṭiggaṇhatī’’ti uyyojeti, tassā ca ummattikādīnañca anāpatti pakāsitāti yojanā. Yathāha ‘‘anāpatti ‘anavassuto’ti jānantī uyyojeti, ‘kupitā na paṭiggaṇhatī’ti uyyojeti, ‘kulānuddayatāya na paṭiggaṇhatī’ti uyyojetī’’tiādi (pāci. 708).</paragraph>
<centered line="70">Chaṭṭhaṃ.</centered>
<paragraph line="71" number="2091"><bold>Sattama</bold>nti ‘‘yā pana bhikkhunī kupitā anattamanā evaṃ vadeyya buddhaṃ paccakkhāmī’’tiādinayappavattaṃ (pāci. 710) sattamasikkhāpadañca. <bold>Aṭṭhama</bold>nti ‘‘yā pana bhikkhunī kismiñcideva adhikaraṇe paccākatā’’tiādinayappavattaṃ (pāci. 716) aṭṭhamasikkhāpadañca.</paragraph>
<centered line="72">Sattamaṭṭhamāni.</centered>
<paragraph line="73" number="2092"><bold>Navame</bold>ti ‘‘bhikkhuniyo paneva saṃsaṭṭhā viharantī’’tiādisikkhāpade (pāci. 722) ca. <bold>Dasame</bold>ti ‘‘yā pana bhikkhunī evaṃ vadeyya saṃsaṭṭhāva ayye tumhe viharatha, mā tumhe nānā viharitthā’’tiādisikkhāpade (pāci. 728) ca.</paragraph>
<centered line="74">Navamadasamāni.</centered>
<paragraph line="75" number="2093"> Tena mahāvibhaṅgāgatena <bold>duṭṭhadosadvayena</bold> ca tattheva āgatena tena sañcarittasikkhāpadena cāti imehi tīhi saddhiṃ idhāgatāni cha sikkhāpadānīti evaṃ nava paṭhamāpattikā <pageBreak edition="M" number="2.0053" />. <bold>Ito</bold> bhikkhunivibhaṅgato <bold>cattāri</bold> yāvatatiyakāni <bold>tato</bold> mahāvibhaṅgato <bold>cattāri</bold> yāvatatiyakānīti <pageBreak edition="V" number="2.0044" /> evaṃ <bold>aṭṭha</bold> yāvatatiyakāni, purimāni nava cāti sattarasa saṅghādisesasikkhāpadāni mayā cettha dassitānīti adhippāyo.</paragraph>
<centered line="76">Iti vinayatthasārasandīpaniyā vinayavinicchayavaṇṇanāya</centered>
<centered line="77">Saṅghādisesakathāvaṇṇanā niṭṭhitā.</centered>
</body>
</document>