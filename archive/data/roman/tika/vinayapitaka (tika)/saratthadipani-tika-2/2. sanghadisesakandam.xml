<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin01t2.tik1.xml</normativeSource>
    <archivePath>roman/tika/vinayapitaka (tika)/saratthadipani-tika-2/2. sanghadisesakandam.xml</archivePath>
    <baseFileName>2. sanghadisesakandam</baseFileName>
    <titlePath>2. Saṅghādisesakaṇḍaṃ - Sāratthadīpanī-ṭīkā-2 - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">2. Saṅghādisesakaṇḍaṃ</chapter>
    <subhead line="2">1. Sukkavissaṭṭhisikkhāpadavaṇṇanā</subhead>
    <paragraph line="3">Idāni <pageBreak edition="Myanmar" number="2.0300" /><pageBreak edition="Vipassana Research Institut" number="2.0266" /> pārājikasaṃvaṇṇanāsamanantarā yā terasakādisaṃvaṇṇanā samāraddhā, tassāpi –</paragraph>
    <gatha1 line="4">Anākulā asandehā, paripuṇṇavinicchayā;</gatha1>
    <gathalast line="5">Atthabyañjanasampannā, hoti <bold>sāratthadīpanī</bold>.</gathalast>
    <paragraph line="6"><bold>Terasakassā</bold>ti terasa sikkhāpadāni parimāṇāni assa kaṇḍassāti terasakaṃ, tassa terasakassa kaṇḍassāti attho.</paragraph>
    <paragraph line="7" number="234"><bold>Anabhirato</bold>ti aññattha gihibhāvaṃ patthayamāno vuccati, idha pana kāmarāgavasena ukkaṇṭhitatāya vikkhittacittatāya samannāgato adhippetoti āha <bold>vikkhittacitto</bold>tiādi.</paragraph>
    <paragraph line="8" number="236-237"><bold>Sañcetanikā</bold>ti ettha <bold>saṃ</bold>-saddo vijjamānatthatāya sātthakoti dassento āha <bold>saṃvijjati cetanā assā</bold>ti. Tattha <bold>cetanā</bold>ti vītikkamavasappavattā pubbabhāgacetanā. <bold>Assā</bold>ti sukkavissaṭṭhiyā. Imasmiṃ vikappe <bold>ika</bold>-saddassa visuṃ attho natthīti āha <bold>sañcetanāva sañcetanikā</bold>ti. Idāni <bold>saṃ</bold>-saddassa atthaṃ anapekkhitvā <bold>ika</bold>-saddova assatthiatthaṃ pakāsetīti dassento <bold>sañcetanā vā assā atthīti sañcetanikā</bold>ti dutiyavikappamāha. Saṃvijjati cetanā assāti padabhājane vattabbe byañjane ādaraṃ akatvā <bold>jānanto</bold>tiādi vuttaṃ. <bold>Upakkamāmīti jānanto</bold>ti mocanatthaṃ upakkamāmīti jānanto.</paragraph>
    <paragraph line="9"><bold>Āsayabhedato</bold>ti pittādiāsayabhedato. Buddhapaccekabuddhānampi hi raññopi cakkavattissa pittasemhapubbalohitāsayesu <pageBreak edition="Vipassana Research Institut" number="2.0267" /> catūsu aññataro āsayo hotiyeva, mandapaññānaṃ pana cattāropi āsayā honti. <bold>Dhātunānattato</bold>ti pathavīdhātuādīnaṃ catunnaṃ dhātūnaṃ, cakkhādīnaṃ vā aṭṭhārasannaṃ dhātūnaṃ, rasasoṇitādīnaṃ vā dhātūnaṃ nānattato.</paragraph>
    <paragraph line="10"><bold>Vatthisīsa</bold>nti <pageBreak edition="Myanmar" number="2.0301" /> vatthipuṭassa abbhantare matthakapassaṃ. <bold>‘‘Rāga…pe… asakkonto’’</bold>ti rāgapariyuṭṭhānaṃ sandhāya vuttaṃ. Rājā pana ‘‘sambhavassa sakalakāyo ṭhāna’’nti sutapubbattā vīmaṃsanatthaṃ evamakāsīti vadanti. <bold>Dakasota</bold>nti muttamaggaṃ, aṅgajātappadesanti vuttaṃ hoti. Dakasotorohaṇato paṭṭhāya pana upādinnato vinimuttatāya sambhave utusamuṭṭhānameva rūpaṃ avasissati, sesaṃ tisamuṭṭhānaṃ natthīti veditabbaṃ. Āpodhātuyā santānavasena pavattamānāya avatthāviseso sambhavo, so catusamuṭṭhāniko aṭṭhakathāyaṃ catusamuṭṭhānikesu sambhavassa vuttattā. So pana soḷasavassakāle uppajjati, tassa rāgavasena ṭhānācāvanaṃ hotīti vadanti, tasmā yaṃ vuttaṃ <bold>kathāvatthuaṭṭhakathāyaṃ</bold> ‘‘sukkavissaṭṭhi nāma rāgasamuṭṭhānā hotī’’ti, taṃ sambhavassa ṭhānācāvanaṃ sandhāya vuttanti veditabbaṃ, na pana sambhavo cittasamuṭṭhānoyevāti dīpetuṃ, teneva tattha vissaṭṭhiggahaṇaṃ kataṃ. ‘‘Khīṇāsavānaṃ pana brahmānañca sambhavo natthī’’ti <bold>ācariyadhammapālattherena</bold> vuttaṃ, tasmā yaṃ vuttaṃ <bold>kathāvatthuaṭṭhakathāyaṃ</bold> (kathā. aṭṭha. 307) ‘‘tāsaṃ devatānaṃ sukkavissaṭṭhi nāma natthī’’ti, tampi ṭhānācāvanaṃ sandhāya vuttanti gahetabbaṃ, na pana devatānaṃ sabbaso sambhavassa abhāvaṃ sandhāya. Channampi pana kāmāvacaradevatānaṃ kāmā pākatikāyeva. Manussā viya hi te dvayaṃdvayasamāpattivaseneva methunaṃ paṭisevanti, kevalaṃ pana nissandābhāvo tesaṃ vattabbo. Taṅkhaṇikapariḷāhavūpasamāvahaṃ samphassasukhameva hi tesaṃ kāmakiccaṃ. Keci pana ‘‘cātumahārājikatāvatiṃsānaṃyeva dvayaṃdvayasamāpattiyā kāmakiccaṃ ijjhati, yāmānaṃ aññamaññaṃ āliṅganamattena, tusitānaṃ hatthāmasanamattena, nimmānaratīnaṃ hasitamattena, paranimmitavasavattīnaṃ olokitamattena kāmakiccaṃ ijjhatī’’ti vadanti, taṃ aṭṭhakathāyaṃ paṭikkhittaṃ tādisassa kāmesu virajjanassa tesu abhāvato kāmānañca uttaruttari paṇītatarapaṇītatamabhāvato.</paragraph>
    <paragraph line="11"><bold>Tathevā</bold>ti ‘‘mocanassādena nimitte upakkamato’’tiādiṃ atidisati. ‘‘Vissaṭṭhīti ṭhānato cāvanā vuccatī’’ti vuttattā <bold>dakasotaṃ otiṇṇamatte</bold>ti kasmā vuttanti āha <bold>dakasotorohaṇañcetthā</bold>tiādi. <bold>Etthā</bold>ti tīsupi vādesu. <bold>Adhivāsetvā</bold>ti nimitte upakkamitvā <pageBreak edition="Myanmar" number="2.0302" /> puna vippaṭisāre uppanne adhivāsetvā. <bold>Antarā nivāretu</bold>nti ṭhānato cutaṃ dakasotaṃ otarituṃ adatvā antarā nivāretuṃ. Tenāha – <bold>ṭhānā cutañhi avassaṃ dakasotaṃ otaratī</bold>ti <pageBreak edition="Vipassana Research Institut" number="2.0268" />. <bold>Ṭhānācāvanamattenevā</bold>ti dakasotaṃ anotiṇṇepīti adhippāyo. Ettha ca ‘‘sakalo kāyo ṭhāna’’nti vāde ṭhānācāvanaṃ vadantena sakalasarīrato cutassapi dakasotorohaṇato pubbe appamattakassa antarāḷassa sambhavato vuttaṃ. Sakalasarīre vā tasmiṃ tasmiṃ padese ṭhitassa ṭhānā cutaṃ sandhāya ‘‘ṭhānācāvanamattenevā’’ti vuttaṃ. <bold>Nimitte upakkamantassevā</bold>ti mocanassādena upakkamantassa. Hatthaparikammādīsu satipi mocanassāde nimitte upakkamābhāvato natthi āpattīti āha <bold>‘‘hattaparikamma…pe… anāpattī’’</bold>ti. <bold>Ayaṃ sabbācariyasādhāraṇavinicchayo</bold>ti ‘‘dakasotorohaṇañcetthā’’tiādinā vutto tiṇṇampi ācariyānaṃ sādhāraṇo vinicchayo.</paragraph>
    <paragraph line="12"><bold>Khobhakaraṇapaccayo</bold> nāma visabhāgabhesajjasenāsanāhārādipaccayo. <bold>Atthakāmatāya vā anatthakāmatāya vā</bold>ti pasannā atthakāmatāya, kuddhā anatthakāmatāya. <bold>Atthāya vā anatthāya vā</bold>ti sabhāvato bhavitabbāya atthāya vā anatthāya vā. <bold>Upasaṃharantī</bold>ti attano devānubhāvena upanenti. <bold>Bodhisattamātā viya puttapaṭilābhanimitta</bold>nti tadā kira pure puṇṇamāya sattamadivasato paṭṭhāya vigatasurāpānaṃ mālāgandhādivibhūtisampannaṃ nakkhattakīḷaṃ anubhavamānā bodhisattamātā sattame divase pātova uṭṭhāya gandhodakena nhāyitvā sabbālaṅkāravibhūsitā varabhojanaṃ bhuñjitvā uposathaṅgāni adhiṭṭhāya sirigabbhaṃ pavisitvā sirisayane nipannā niddaṃ okkamamānā imaṃ supinaṃ addasa – cattāro kira naṃ mahārājāno sayaneneva saddhiṃ ukkhipitvā anotattadahaṃ netvā nhāpetvā dibbavatthaṃ nivāsetvā dibbagandhehi vilimpetvā dibbapupphāni piḷandhitvā tato avidūre rajatapabbato, tassa anto kanakavimānaṃ atthi, tasmiṃ pācīnato sīsaṃ katvā nipajjāpesuṃ. Atha bodhisatto setavaravāraṇo hutvā tato avidūre eko suvaṇṇapabbato, tattha caritvā tato oruyha rajatapabbataṃ abhiruhitvā kanakavimānaṃ pavisitvā mātaraṃ padakkhiṇaṃ katvā dakkhiṇapassaṃ phāletvā kucchiṃ paviṭṭhasadiso ahosi. Imaṃ supinaṃ sandhāya etaṃ vuttaṃ ‘‘bodhisattamātā viya puttapaṭilābhanimitta’’nti.</paragraph>
    <paragraph line="13"><bold>Pañca</bold><pageBreak edition="Myanmar" number="2.0303" /><bold>mahāsupine</bold>ti (a. ni. aṭṭha. 3.5.196) mahantehi purisehi passitabbato mahantānañca atthānaṃ nimittabhāvato mahāsupine. Te pana pañca mahāsupine neva lokiyamahājano passati, na mahārājāno, na cakkavattirājāno, na aggasāvakā, na paccekabuddhā, na sammāsambuddhā, eko sabbaññubodhisattoyeva passati. Tena vuttaṃ ‘‘bodhisatto viya pañca mahāsupine’’ti. Amhākañca pana bodhisatto kadā te supine passīti? ‘‘Sve buddho bhavissāmī’’ti cātuddasiyaṃ pakkhassa rattivibhāyanakāle passi. Kālavasena hi divā diṭṭho <pageBreak edition="Vipassana Research Institut" number="2.0269" /> supino na sameti, tathā paṭhamayāme majjhimayāme ca. Pacchimayāme balavapaccūse pana asitapītasāyite sammāpariṇāmagate kāyasmiṃ ojāya patiṭṭhitāya aruṇe uggacchamāne diṭṭhasupino sameti. Iṭṭhanimittaṃ supinaṃ passanto iṭṭhaṃ paṭilabhati, aniṭṭhanimittaṃ passanto aniṭṭhaṃ, tasmā bodhisattopi supinaṃ passanto rattivibhāyanakāle passi.</paragraph>
    <paragraph line="14">Ke pana te pañca mahāsupināti? Tathāgatassa arahato sammāsambuddhassa pubbeva sambodhā anabhisambuddhassa bodhisattasseva sato pañca mahāsupinā pāturahesuṃ (a. ni. 5.196) – ayaṃ mahāpathavī mahāsayanaṃ ahosi, himavā pabbatarājā bimbohanaṃ ahosi, puratthime samudde vāmahattho ohito ahosi, pacchime samudde dakkhiṇahattho ohito ahosi, dakkhiṇasamudde ubho pādā ohitā ahesuṃ, ayaṃ paṭhamo mahāsupino pāturahosi.</paragraph>
    <paragraph line="15">Puna caparaṃ dabbatiṇasaṅkhātā tiriyā nāma tiṇajāti naṅgalamattena rattadaṇḍena nābhito uggantvā tassa passantasseva vidatthimattaṃ ratanamattaṃ byāmamattaṃ yaṭṭhimattaṃ gāvutamattaṃ aḍḍhayojanamattaṃ yojanamattanti evaṃ uggantvā anekayojanasahassaṃ nabhaṃ āhacca ṭhitā ahosi, ayaṃ dutiyo mahāsupino pāturahosi.</paragraph>
    <paragraph line="16">Puna caparaṃ setā kimī kaṇhasīsā pādehi ussakkitvā yāva jāṇumaṇḍalā paṭicchādesuṃ, ayaṃ tatiyo mahāsupino pāturahosi.</paragraph>
    <paragraph line="17">Puna caparaṃ cattāro sakuṇā nānāvaṇṇā catūhi disāhi āgantvā pādamūle nipatitvā sabbasetā sampajjiṃsu, ayaṃ catuttho mahāsupino pāturahosi.</paragraph>
    <paragraph line="18">Puna <pageBreak edition="Myanmar" number="2.0304" /> caparaṃ bodhisatto mahato mīḷhapabbatassa uparūpari caṅkamati alippamāno mīḷhena, ayaṃ pañcamo mahāsupino pāturahosi. Ime pañca mahāsupinā.</paragraph>
    <paragraph line="19">Tattha paṭhamo anuttarāya sammāsambodhiyā pubbanimittaṃ, dutiyo ariyassa aṭṭhaṅgikassa maggassa devamanussesu suppakāsitabhāvassa pubbanimittaṃ, tatiyo bahūnaṃ odātavasanānaṃ gihīnaṃ bhagavantaṃ upasaṅkamitvā saraṇagamanassa pubbanimittaṃ, catuttho khattiyādīnaṃ catunnaṃ vaṇṇānaṃ tathāgatappavedite dhammavinaye agārasmā anagāriyaṃ pabbajitvā anuttaravimuttisacchikiriyāya pubbanimittaṃ, pañcamo catunnaṃ paccayānaṃ lābhitāya tesu ca anupalittabhāvassa pubbanimittaṃ.</paragraph>
    <paragraph line="20">Apica <pageBreak edition="Vipassana Research Institut" number="2.0270" /> yaṃ so cakkavāḷamahāpathaviṃ sirisayanabhūtaṃ addasa, taṃ buddhabhāvassa pubbanimittaṃ. Yaṃ himavantaṃ pabbatarājānaṃ bimbohanaṃ addasa, taṃ sabbaññutaññāṇabimbohanassa pubbanimittaṃ. Yaṃ cattāro hatthapāde samuddassa uparūparibhāgena gantvā cakkavāḷamatthake ṭhite addasa, taṃ dhammacakkassa appaṭivattiyabhāve pubbanimittaṃ. Yaṃ attānaṃ uttānakaṃ nipannaṃ addasa, taṃ tīsu bhavesu avakujjānaṃ sattānaṃ uttānamukhabhāvassa pubbanimittaṃ. Yaṃ akkhīni ummīletvā passanto viya ahosi, taṃ dibbacakkhupaṭilābhassa pubbanimittaṃ. Yaṃ yāva bhavaggā ekālokaṃ ahosi, taṃ anāvaraṇañāṇassa pubbanimittaṃ. Sesaṃ vuttanayameva. Iti taṃtaṃvisesādhigamanimittabhūte pañca mahāsupine passi. Tena vuttaṃ ‘‘bodhisatto viya pañca mahāsupine’’ti.</paragraph>
    <paragraph line="21"><bold>Kosalarājā viya soḷasa supine</bold>ti –</paragraph>
    <gatha1 line="22">‘‘Usabhā rukkhā gāviyo gavā ca,</gatha1>
    <gatha2 line="23">Asso kaṃso siṅgālī ca kumbho;</gatha2>
    <gatha3 line="24">Pokkharaṇī ca apākacandanaṃ,</gatha3>
    <gathalast line="25">Lābūni sīdanti silā plavanti.</gathalast>
    <gatha1 line="26">‘‘Maṇḍūkiyo kaṇhasappe gilanti,</gatha1>
    <gatha2 line="27">Kākaṃ suvaṇṇā parivārayanti;</gatha2>
    <gathalast line="28">Tasā vakā eḷakānaṃ bhayā hī’’ti. (jā. 1.1.77) –</gathalast>
    <unindented line="29">Ime soḷasa supine passanto kosalarājā viya.</unindented>
    <paragraph line="30" number="1"> Ekadivasaṃ <pageBreak edition="Myanmar" number="2.0305" /> kira kosalarājā rattiṃ niddūpagato pacchimayāme soḷasa supine passi (jā. aṭṭha. 1.1.mahāsupinajātakavaṇṇanā). Tattha cattāro añjanavaṇṇā kāḷausabhā ‘‘yujjhissāmā’’ti catūhi disāhi rājaṅgaṇaṃ āgantvā ‘‘usabhayuddhaṃ passissāmā’’ti mahājane sannipatite yujjhanākāraṃ dassetvā naditvā gajjitvā ayujjhitvāva paṭikkantā. Imaṃ paṭhamaṃ supinaṃ addasa.</paragraph>
    <paragraph line="31" number="2"> Khuddakā <pageBreak edition="Vipassana Research Institut" number="2.0271" /> rukkhā ceva gacchā ca pathaviṃ bhinditvā vidatthimattampi ratanamattampi anuggantvāva pupphanti ceva phalanti ca. Imaṃ dutiyaṃ addasa.</paragraph>
    <paragraph line="32" number="3"> Gāviyo tadahujātānaṃ vacchānaṃ khīraṃ pivantiyo addasa. Ayaṃ tatiyo supino.</paragraph>
    <paragraph line="33" number="4"> Dhuravāhe ārohapariṇāhasampanne mahāgoṇe yugaparamparāya ayojetvā taruṇe godamme dhure yojente addasa, te dhuraṃ vahituṃ asakkontā chaḍḍetvā aṭṭhaṃsu, sakaṭāni nappavattiṃsu. Ayaṃ catuttho supino.</paragraph>
    <paragraph line="34" number="5"> Ekaṃ ubhatomukhaṃ assaṃ addasa, tassa ubhosu passesu yavasīsaṃ denti, so dvīhipi mukhehi khādati. Ayaṃ pañcamo supino.</paragraph>
    <paragraph line="35" number="6"> Mahājano satasahassagghanakaṃ suvaṇṇapātiṃ sammajjitvā ‘‘idha passāvaṃ karohī’’ti ekassa jarasiṅgālassa upanāmesi, taṃ tattha passāvaṃ karontaṃ addasa. Ayaṃ chaṭṭho supino.</paragraph>
    <paragraph line="36" number="7"> Eko puriso rajjuṃ vaṭṭetvā pādamūle nikkhipati, tena nisinnapīṭhassa heṭṭhā sayitā chātasiṅgālī tassa ajānantasseva taṃ khādati. Imaṃ sattamaṃ supinaṃ addasa.</paragraph>
    <paragraph line="37" number="8"> Rājadvāre bahūhi tucchakumbhehi parivāretvā ṭhapitaṃ ekaṃ mahantaṃ pūritakumbhaṃ addasa, cattāropi pana vaṇṇā catūhi disāhi catūhi anudisāhi ca ghaṭehi udakaṃ āharitvā pūritakumbhameva pūrenti, pūritapūritaṃ udakaṃ uttaritvā palāyati, tepi punappunaṃ tattheva udakaṃ āsiñcanti, tucchakumbhe olokentāpi natthi. Ayaṃ aṭṭhamo supino.</paragraph>
    <paragraph line="38" number="9"> Ekaṃ <pageBreak edition="Myanmar" number="2.0306" /> pañcapadumasañchannaṃ gambhīraṃ sabbatotitthaṃ pokkharaṇiṃ addasa, samantato dvipadacatuppadā otaritvā tattha pānīyaṃ pivanti, tassā majjhe gambhīraṭṭhāne udakaṃ āvilaṃ, tīrappadese dvipadacatuppadānaṃ akkamanaṭṭhāne acchaṃ vippasannaṃ anāvilaṃ. Ayaṃ navamo supino.</paragraph>
    <paragraph line="39" number="10"> Ekissāyeva ca kumbhiyā paccamānaṃ odanaṃ apākaṃ addasa, ‘‘apāka’’nti vicāretvā vibhajitvā ṭhapitaṃ viya tīhākārehi paccamānaṃ ekasmiṃ passe atikilinno hoti, ekasmiṃ uttaṇḍulo, ekasmiṃ supakkoti. Ayaṃ dasamo supino.</paragraph>
    <paragraph line="40" number="11"> Satasahassagghanakaṃ <pageBreak edition="Vipassana Research Institut" number="2.0272" /> candanasāraṃ pūtitakkena vikkiṇante addasa. Ayaṃ ekādasamo supino.</paragraph>
    <paragraph line="41" number="12"> Tucchalābūni udake sīdantāni addasa. Ayaṃ dvādasamo supino.</paragraph>
    <paragraph line="42" number="13"> Mahantamahantā kūṭāgārappamāṇā ghanasilā nāvā viya udake plavamānā addasa. Ayaṃ terasamo supino.</paragraph>
    <paragraph line="43" number="14"> Khuddakamadhukapupphappamāṇā maṇḍūkiyo mahante kaṇhasappe vegena anubandhitvā uppalanāḷe viya chinditvā maṃsaṃ khāditvā gilantiyo addasa. Ayaṃ cuddasamo supino.</paragraph>
    <paragraph line="44" number="15"> Dasahi asaddhammehi samannāgataṃ gāmagocaraṃ kākaṃ kañcanavaṇṇavaṇṇatāya ‘‘suvaṇṇā’’ti laddhanāme suvaṇṇarājahaṃse parivārente addasa. Ayaṃ pannarasamo supino.</paragraph>
    <paragraph line="45" number="16"> Pubbe dīpino eḷake khādanti, te pana eḷake dīpino anubandhitvā murāmurāti khādante addasa, athaññe tasā vakā eḷake dūratova disvā tasitā tāsappattā hutvā eḷakānaṃ bhayā palāyitvā gumbagahanāni pavisitvā nilīyiṃsu. Ayaṃ soḷasamo supino.</paragraph>
    <paragraph line="46" number="1"> Tattha adhammikānaṃ rājūnaṃ adhammikānañca manussānaṃ kāle loke viparivattamāne kusale osanne akusale ussanne lokassa parihīnakāle <pageBreak edition="Myanmar" number="2.0307" /> devo na sammā vassissati, meghapādā chijjissanti, sassāni milāyissanti, dubbhikkhaṃ bhavissati, vassitukāmā viya catūhi disāhi meghā uṭṭhahitvā itthikāhi ātape patthaṭānaṃ vīhiādīnaṃ temanabhayena anto pavesitakāle purisesu kudālapiṭake ādāya āḷibandhanatthāya nikkhantesu vassanākāraṃ dassetvā gajjitvā vijjulatā nicchāretvā usabhā viya ayujjhitvā avassitvāva palāyissanti. Ayaṃ paṭhamassa vipāko.</paragraph>
    <paragraph line="47" number="2"> Lokassa parihīnakāle manussānaṃ parittāyukakāle sattā tibbarāgā bhavissanti, asampattavayāva kumāriyo purisantaraṃ gantvā utuniyo ceva gabbhiniyo ca hutvā puttadhītāhi vaḍḍhissanti. Khuddakarukkhānaṃ pupphaṃ viya hi tāsaṃ utunibhāvo, phalaṃ viya ca puttadhītaro bhavissanti. Ayaṃ dutiyassa vipāko.</paragraph>
    <paragraph line="48" number="3"> Manussānaṃ <pageBreak edition="Vipassana Research Institut" number="2.0273" /> jeṭṭhāpacāyikakammassa naṭṭhakāle sattā mātāpitūsu vā sassusasuresu vā lajjaṃ anupaṭṭhapetvā sayameva kuṭumbaṃ saṃvidahantāva ghāsacchādanamattampi mahallakānaṃ dātukāmā dassanti, adātukāmā na dassanti, mahallakā anāthā hutvā asayaṃvasī dārake ārādhetvā jīvissanti tadahujātānaṃ vacchānaṃ khīraṃ pivantiyo mahāgāviyo viya. Ayaṃ tatiyassa vipāko.</paragraph>
    <paragraph line="49" number="4"> Adhammikarājūnaṃ kāle adhammikarājāno paṇḍitānaṃ paveṇikusalānaṃ kammanittharaṇasamatthānaṃ mahāmattānaṃ yasaṃ na dassanti, dhammasabhāyaṃ vinicchayaṭṭhānepi paṇḍite vohārakusale mahallake amacce na ṭhapessanti. Tabbiparītānaṃ pana taruṇataruṇānaṃ yasaṃ dassanti, tathārūpe eva ca vinicchayaṭṭhāne ṭhapessanti, te rājakammāni ceva yuttāyuttañca ajānantā neva taṃ yasaṃ ukkhipituṃ sakkhissanti, na rājakammāni nittharituṃ, te asakkontā kammadhuraṃ chaḍḍessanti, mahallakāpi paṇḍitā amaccā yasaṃ alabhantā kiccāni nittharituṃ samatthāpi ‘‘kiṃ amhākaṃ etehi, mayaṃ bāhirakā jātā, abbhantarikā taruṇadārakā jānissantī’’ti uppannāni kammāni na karissanti, evaṃ sabbathāpi tesaṃ rājūnaṃ hāniyeva bhavissati, dhuraṃ vahituṃ asamatthānaṃ vacchadammānaṃ dhure yojitakālo viya, dhuravāhānañca <pageBreak edition="Myanmar" number="2.0308" /> mahāgoṇānaṃ yugaparamparāya ayojitakālo viya bhavissati. Ayaṃ catutthassa vipāko.</paragraph>
    <paragraph line="50" number="5"> Adhammikarājakāleyeva adhammikabālarājāno adhammike lolamanusse vinicchaye ṭhapessanti, te pāpapuññesu anādarā bālā sabhāyaṃ nisīditvā vinicchayaṃ dentā ubhinnampi atthapaccatthikānaṃ hatthato lañjaṃ gahetvā khādissanti asso viya dvīhi mukhehi yavasīsaṃ. Ayaṃ pañcamassa vipāko.</paragraph>
    <paragraph line="51" number="6"> Adhammikāyeva vijātirājāno jātisampannānaṃ kulaputtānaṃ āsaṅkāya yasaṃ na dassanti, akulīne vaḍḍhessanti, evaṃ mahākulāni duggatāni bhavissanti, lāmakakulāni issarāni. Te ca kulīnā purisā jīvituṃ asakkontā ‘‘ime nissāya jīvissāmā’’ti akulīnānaṃ dhītaro dassanti, iti tāsaṃ kuladhītānaṃ akulīnehi saddhiṃ saṃvāso jarasiṅgālassa suvaṇṇapātiyaṃ passāvakaraṇasadiso bhavissati. Ayaṃ chaṭṭhassa vipāko.</paragraph>
    <paragraph line="52" number="7"> Gacchante gacchante kāle itthiyo purisalolā surālolā alaṅkāralolā visikhālolā āmisalolā bhavissanti dussīlā durācārā. Tā sāmikehi kasigorakkhādīni kammāni katvā <pageBreak edition="Vipassana Research Institut" number="2.0274" /> kicchena kasirena sambhataṃ dhanaṃ jārehi saddhiṃ suraṃ pivantiyo mālāgandhavilepanaṃ dhārayamānā antogehe accāyikampi kiccaṃ anoloketvā gehaparikkhepassa uparibhāgenapi chiddaṭṭhānehipi jāre upadhārayamānā sve vapitabbayuttakaṃ bījampi koṭṭetvā yāgubhattakhajjakāni sajjetvā khādamānā vilumpissanti heṭṭhāpīṭhakanipannakachātakasiṅgālī viya vaṭṭetvā vaṭṭetvā pādamūle nikkhittarajjuṃ. Ayaṃ sattamassa vipāko.</paragraph>
    <paragraph line="53" number="8"> Gacchante gacchante kāle loko parihāyissati, raṭṭhaṃ nirojaṃ bhavissati, rājāno duggatā kapaṇā bhavissanti. Yo issaro bhavissati, tassa bhaṇḍāgāre satasahassamattā kahāpaṇā bhavissanti, te evaṃ duggatā sabbe janapade attano kammaṃ kārayissanti, upaddutā manussā sake kammante chaḍḍetvā rājūnaṃyeva atthāya pubbaṇṇāparaṇṇāni vapantā <pageBreak edition="Myanmar" number="2.0309" /> rakkhantā lāyantā maddantā pavesentā ucchukhettāni karontā yantāni vāhentā phāṇitādīni pacantā pupphārāme phalārāme ca karontā tattha tattha nipphannāni pupphaphalādīni āharitvā rañño koṭṭhāgārameva pūressanti, attano gehesu tucchakoṭṭhe olokentāpi na bhavissanti, tucchatucchakumbhe anoloketvā pūritakumbhapūraṇasadisameva bhavissati. Ayaṃ aṭṭhamassa vipāko.</paragraph>
    <paragraph line="54" number="9"> Gacchante gacchante kāle rājāno adhammikā bhavissanti, chandādivasena agatiṃ gacchantā rajjaṃ kāressanti, dhammena vinicchayaṃ nāma na dassanti, lañjavittakā bhavissanti dhanalolā, raṭṭhavāsikesu tesaṃ khantimettānuddayaṃ nāma na bhavissati, kakkhaḷā pharusā ucchuyante ucchugaṇṭhikā viya manusse pīḷentā nānappakāraṃ baliṃ uppādetvā dhanaṃ gaṇhissanti, manussā balipīḷitā kiñci dātuṃ asakkontā gāmanigamādayo chaḍḍetvā paccantaṃ gantvā vāsaṃ kappessanti, majjhimajanapado suñño bhavissati, paccanto ghanavāso seyyathāpi pokkharaṇiyā majjhe udakaṃ āvilaṃ pariyante vippasannaṃ. Ayaṃ navamassa vipāko.</paragraph>
    <paragraph line="55" number="10"> Gacchante gacchante kāle rājāno adhammikā bhavissanti, tesu adhammikesu rājayuttāpi brāhmaṇagahapatikāpi negamajānapadāpīti samaṇabrāhmaṇe upādāya sabbe manussā adhammikā bhavissanti, tato tesaṃ ārakkhadevatā balipaṭiggāhikadevatā rukkhadevatā ākāsaṭṭhakadevatāti evaṃ devatāpi adhammikā bhavissanti, adhammikarājūnaṃ rajje vātā visamā kharā vāyissanti, te ākāsaṭṭhakavimānāni kampessanti, tesu kampitesu devatā kupitā devaṃ vassituṃ na dassanti, vassamānopi sakalaraṭṭhe ekappahāreneva na vassissati, vassamānopi sabbattha kasikammassa vā vappakammassa vā upakāro hutvā na vassissati. Yathā <pageBreak edition="Vipassana Research Institut" number="2.0275" /> ca raṭṭhe, evaṃ janapadepi gāmepi ekataḷākassarepi ekappahāreneva na vassissati, taḷākassa uparibhāge vassanto heṭṭhābhāge na vassissati, heṭṭhā vassanto upari na vassissati, ekasmiṃ bhāge sassaṃ ativassena nassissati, ekasmiṃ avassanto milāyissati, ekasmiṃ sammā vassamāno sampādessati, evaṃ ekassa rañño rajje vuttā <pageBreak edition="Myanmar" number="2.0310" /> sassā tippakārā bhavissanti ekakumbhiyā odano viya. Ayaṃ dasamassa vipāko.</paragraph>
    <paragraph line="56" number="11"> Gacchante gacchante kāle sāsane parihāyante paccayalolā alajjikā bahū bhikkhū bhavissanti, te bhagavatā paccayaloluppaṃ nimmathetvā kathitadhammadesanaṃ cīvarādicatupaccayahetu paresaṃ desessanti, paccayehi mucchitvā niratthakapakkhe ṭhitā nibbānābhimukhaṃ katvā desetuṃ na sakkhissanti, kevalaṃ ‘‘padabyañjanasampattiñceva madhurasaddañca sutvā mahagghāni cīvarāni dassanti’’iccevaṃ desessanti. Apare antaravīthicatukkarājadvārādīsu nisīditvā kahāpaṇaaḍḍhakahāpaṇapādamāsakarūpādīnipi nissāya desessanti. Iti bhagavatā nibbānagghanakaṃ katvā desitaṃ dhammaṃ catupaccayatthāya ceva kahāpaṇaaḍḍhakahāpaṇādiatthāya ca vikkiṇitvā desentā satasahassagghanakaṃ candanasāraṃ pūtitakkena vikkiṇantā viya bhavissanti. Ayaṃ ekādasamassa vipāko.</paragraph>
    <paragraph line="57" number="12"> Adhammikarājakāle loke viparivattanteyeva rājāno jātisampannānaṃ kulaputtānaṃ yasaṃ na dassanti, akulīnānaññeva dassanti, te issarā bhavissanti, itare daliddā. Rājasammukhepi rājadvārepi amaccasammukhepi vinicchayaṭṭhānepi tucchalābusadisānaṃ akulīnānaṃyeva kathā osīditvā ṭhitā viya niccalā suppatiṭṭhitā bhavissati, saṅghasannipātepi saṅghakammagaṇakammaṭṭhānesu ceva pattacīvarapariveṇādivinicchayaṭṭhānesu ca dussīlānaṃ pāpapuggalānaṃyeva kathā niyyānikā bhavissati, na lajjibhikkhūnanti evaṃ sabbathāpi tucchalābūnaṃ sīdanakālo viya bhavissati. Ayaṃ dvādasamassa vipāko.</paragraph>
    <paragraph line="58" number="13"> Tādiseyeva kāle adhammikarājāno akulīnānaṃ yasaṃ dassanti, te issarā bhavissanti, kulīnā duggatā. Tesu na keci gāravaṃ karissanti, itaresuyeva karissanti, rājasammukhe vā amaccasammukhe vā vinicchayaṭṭhāne vā vinicchayakusalānaṃ ghanasilāsadisānaṃ kulaputtānaṃ kathā na ogāhitvā patiṭṭhahissati. Tesu kathentesu ‘‘kiṃ ime kathentī’’ti itare parihāsameva karissanti, bhikkhusannipātepi vuttappakāresu ṭhānesu neva pesale bhikkhū garukātabbe maññissanti, nāpi nesaṃ <pageBreak edition="Myanmar" number="2.0311" /><pageBreak edition="Vipassana Research Institut" number="2.0276" /> kathā pariyogāhitvā patiṭṭhahissati, silānaṃ plavakālo viya bhavissati. Ayaṃ terasamassa vipāko.</paragraph>
    <paragraph line="59" number="14"> Loke parihāyanteyeva manussā tibbarāgādijātikā kilesānuvattakā hutvā taruṇataruṇānaṃ attano bhariyānaṃ vase vattissanti, gehe dāsakammakarādayopi gomahiṃsādayopi hiraññasuvaṇṇampi sabbaṃ tāsaṃyeva āyattaṃ bhavissati, ‘‘asukahiraññasuvaṇṇaṃ vā paricchedādijātaṃ vā kaha’’nti vutte ‘‘yattha vā tattha vā hotu, kiṃ tuyhiminā byāpārena, tvaṃ mayhaṃ ghare santaṃ vā asantaṃ vā jānitukāmo jāto’’ti vatvā nānappakārehi akkositvā mukhasattīhi koṭṭetvā dāsaceṭakaṃ viya vase katvā attano issariyaṃ pavattessanti, evaṃ madhukapupphappamāṇamaṇḍūkapotikānaṃ āsīvise kaṇhasappe gilanakālo viya bhavissati. Ayaṃ cuddasamassa vipāko.</paragraph>
    <paragraph line="60" number="15"> Dubbalarājakāle rājāno hatthisippādīsu akusalā yuddhesu avisāradā bhavissanti, te attano rājādhipaccaṃ āsaṅkamānā samānajātikānaṃ kulaputtānaṃ issariyaṃ adatvā attano pādamūlikanhāpakakappakādīnaṃ dassanti, jātigottasampannā kulaputtā rājakule patiṭṭhaṃ alabhamānā jīvikaṃ kappetuṃ asamatthā hutvā issariyaṭṭhāne jātigottahīne akulīne upaṭṭhahantā vicarissanti, suvaṇṇarājahaṃsehi kākassa parivāritakālo viya bhavissati. Ayaṃ pannarasamassa vipāko.</paragraph>
    <paragraph line="61" number="16"> Adhammikarājakāleyeva ca akulīnāva rājavallabhā issarā bhavissanti, kulīnā appaññātā duggatā. Te rājavallabhā rājānaṃ attano kathaṃ gāhāpetvā vinicchayaṭṭhānādīsu balavanto hutvā dubbalānaṃ paveṇiāgatāni khettavatthuādīni ‘‘amhākaṃ santakāni etānī’’ti abhiyuñjitvā te ‘‘na tumhākaṃ, amhāka’’nti āgantvā vinicchayaṭṭhānādīsu vivadante vettalatādīhi pahārāpetvā gīvāyaṃ gahetvā apakaḍḍhāpetvā ‘‘attano pamāṇaṃ na jānātha, amhehi saddhiṃ vivadatha, idāni vo rañño kathetvā hatthapādacchedādīni kāressāmā’’ti santajjessanti, te tesaṃ bhayena attano santakāni khettavatthūni ‘‘tumhākaṃyeva <pageBreak edition="Myanmar" number="2.0312" /> tāni, gaṇhathā’’ti niyyātetvā attano gehāni pavisitvā bhītā nipajjissanti. Pāpabhikkhūpi pesale bhikkhū yathāruci viheṭhessanti, pesalā bhikkhū paṭisaraṇaṃ alabhamānā araññaṃ pavisitvā gahanaṭṭhānesu nilīyissanti, evaṃ hīnajaccehi ceva pāpabhikkhūhi ca upaddutānaṃ jātimantakulaputtānañceva pesalabhikkhūnañca eḷakānaṃ bhayena tasavakānaṃ palāyanakālo viya bhavissati <pageBreak edition="Vipassana Research Institut" number="2.0277" />. Ayaṃ soḷasamassa vipāko. Evaṃ tassa tassa atthassa pubbanimittabhūte soḷasa supine passi. Tena vuttaṃ – ‘‘kosalarājā viya soḷasa supine’’ti. Ettha ca pubbanimittato attano atthānatthanimittaṃ supinaṃ passanto attano kammānubhāvena passati, kosalarājā viya lokassa atthānatthanimittaṃ supinaṃ passanto pana sabbasattasādhāraṇakammānubhāvena passatīti veditabbaṃ.</paragraph>
    <paragraph line="62"><bold>Kuddhā hi devatā</bold>ti nāgamahāvihāre mahātherassa kuddhā devatā viya. Rohaṇe kira nāgamahāvihāre mahāthero bhikkhusaṅghaṃ anapaloketvāva ekaṃ nāgarukkhaṃ chindāpesi. Rukkhe adhivatthā devatā therassa kuddhā paṭhamameva naṃ saccasupinena palobhetvā pacchā ‘‘ito te sattadivasamatthake upaṭṭhāko rājā marissatī’’ti supine ārocesi. Thero taṃ kathaṃ āharitvā rājorodhānaṃ ācikkhi. Tā ekappahāreneva mahāviravaṃ viraviṃsu. Rājā ‘‘kiṃ eta’’nti pucchi. Tā ‘evaṃ therena vutta’’nti ārocayiṃsu. Rājā divase gaṇāpetvā sattāhe vītivatte therassa hatthapāde chindāpesi. <bold>Ekantasaccameva hotī</bold>ti phalassa saccabhāvato vuttaṃ, dassanaṃ pana vipallatthameva. Teneva pahīnavipallāsā pubbanimittabhūtampi supinaṃ na passanti, dvīhi tīhi vā kāraṇehi kadāci supinaṃ passantīti āha <bold>‘‘saṃsaggabhedato’’</bold>ti. ‘‘Asekkhā na passanti pahīnavipallāsattā’’ti vacanato catunnampi kāraṇānaṃ vipallāso eva mūlakāraṇanti daṭṭhabbaṃ.</paragraph>
    <paragraph line="63"><bold>Ta</bold>nti supinakāle pavattaṃ bhavaṅgacittaṃ. <bold>Rūpanimittādiārammaṇa</bold>nti kammanimittagatinimittato aññaṃ rūpanimittādiārammaṇaṃ na hoti. <bold>Īdisānī</bold>ti paccakkhato anubhūtapubbaparikappitarūpādiārammaṇāni ceva rāgādisampayuttāni ca. <bold>Sabbohārikacittenā</bold>ti pakaticittena. <bold>Dvīhi antehi mutto</bold>ti <pageBreak edition="Myanmar" number="2.0313" /> kusalākusalasaṅkhātehi dvīhi antehi mutto. <bold>Āvajjanatadārammaṇakkhaṇe</bold>ti idaṃ yāva tadārammaṇuppatti, tāva pavattaṃ cittavāraṃ sandhāya vuttaṃ. ‘‘Supineneva diṭṭhaṃ viya me, sutaṃ viya meti kathanakāle pana abyākatoyeva āvajjanamattasseva uppajjanato’’ti vadanti. Evaṃ vadantehi pañcadvāre dutiyamoghavāre viya manodvārepi āvajjanaṃ dvattikkhattuṃ uppajjitvā javanaṭṭhāne ṭhatvā bhavaṅgaṃ otaratīti adhippetanti daṭṭhabbaṃ ekacittakkhaṇikassa āvajjanassa uppattiyaṃ ‘‘diṭṭhaṃ viya me, sutaṃ viya me’’ti kappanāya asambhavato.</paragraph>
    <paragraph line="64">Ettha ca ‘‘supinantepi tadārammaṇavacanato paccuppannavasena vā atītavasena vā sabhāvadhammāpi supinante ārammaṇaṃ hontī’’ti vadanti. ‘‘Yadipi supinante vibhūtaṃ hutvā upaṭṭhite <pageBreak edition="Vipassana Research Institut" number="2.0278" /> rūpādivatthumhi tadārammaṇaṃ vuttaṃ, tathāpi supinante upaṭṭhitanimittassa parikappavasena gahetabbatāya dubbalabhāvato dubbalavatthukattāti vutta’’nti tīsupi <bold>gaṇṭhipadesu</bold> vuttaṃ. Keci pana ‘‘karajakāyassa nirussāhasantabhāvappattito tannissitaṃ hadayavatthu na suppasannaṃ hoti, tato tannissitāpi cittuppatti na suppasannā asuppasannavaṭṭinissitadīpappabhā viya, tasmā <bold>dubbalavatthukattā</bold>ti ettha dubbalahadayavatthukattā’’ti atthaṃ vadanti, vīmaṃsitvā yuttataraṃ gahetabbaṃ.</paragraph>
    <paragraph line="65"><bold>Supinantacetanā</bold>ti manodvārikajavanavasena pavattā supinante cetanā. Supinañhi passanto manodvārikeneva javanena passati, na pañcadvārikena. Paṭibujjhanto ca manodvārikeneva paṭibujjhati, na pañcadvārikena. Niddāyantassa hi mahāvaṭṭiṃ jāletvā dīpe cakkhusamīpaṃ upanīte paṭhamaṃ cakkhudvārikaṃ āvajjanaṃ bhavaṅgaṃ na āvaṭṭeti, manodvārikameva āvaṭṭeti, atha javanaṃ javitvā bhavaṅgaṃ otarati. Dutiyavāre cakkhudvārikaṃ āvajjanaṃ bhavaṅgaṃ āvaṭṭeti, tato cakkhuviññāṇādīni javanapariyosānāni pavattanti, tadanantaraṃ bhavaṅgaṃ pavattati. Tatiyavāre manodvārikaāvajjanena bhavaṅge āvaṭṭite manodvārikajavanaṃ javati, tena cittena ‘‘kiṃ ayaṃ imasmiṃ ṭhāne āloko’’ti jānāti. Tathā niddāyantassa kaṇṇasamīpe tūriyesu paggahitesu ghānasamīpe sugandhesu vā duggandhesu vā pupphesu upanītesu mukhe sappimhi vā phāṇite vā pakkhitte piṭṭhiyaṃ pāṇinā pahāre dinne paṭhamaṃ sotadvārikādīni āvajjanāni bhavaṅgaṃ na āvaṭṭenti <pageBreak edition="Myanmar" number="2.0314" />, manodvārikameva āvaṭṭeti, atha javanaṃ javitvā bhavaṅgaṃ otarati. Dutiyavāre sotadvārikādīni āvajjanāni bhavaṅgaṃ āvaṭṭenti, tato sotaghānajivhākāyaviññāṇādīni javanapariyosānāni pavattanti, tadanantaraṃ bhavaṅgaṃ pavattati. Tatiyavāre manodvārikaāvajjanena bhavaṅge āvaṭṭite manodvārikajavanaṃ javati, tena cittena ñatvā ‘‘kiṃ ayaṃ imasmiṃ ṭhāne saddo, saṅkhasaddo bherisaddo’’ti vā ‘‘kiṃ ayaṃ imasmiṃ ṭhāne gandho, mūlagandho sāragandho’’ti vā ‘‘kiṃ idaṃ mayhaṃ mukhe pakkhittaṃ, sappi phāṇita’’nti vā ‘‘kenamhi piṭṭhiyaṃ pahaṭo, atithaddho me pahāro’’ti vā vattā hoti, evaṃ manodvārikajavaneneva paṭibujjhati, na pañcadvārikena. Supinampi teneva passati, na pañcadvārikena.</paragraph>
    <paragraph line="66"><bold>Assā</bold>ti assa āpattinikāyassa. Nanu ca ayuttoyaṃ niddeso ‘‘saṅgho ādimhi ceva sese ca icchitabbo assā’’ti. Na hi āpattinikāyassa ādimhi ceva sese ca saṅgho icchito, kiñcarahi vuṭṭhānassāti imaṃ codanaṃ manasi sannidhāya yathā na virujjhati, tathā adhippāyaṃ vivaranto <bold>‘‘kiṃ vuttaṃ hotī’’</bold>tiādimāha. Āpattito vuṭṭhānassa ādimhi ceva sese <pageBreak edition="Vipassana Research Institut" number="2.0279" /> ca icchito saṅgho āpattiyāva icchito nāma hotīti ayamettha adhippāyo. <bold>Āpattivuṭṭhāna</bold>nti āpattito vuṭṭhānaṃ, anāpattikabhāvūpagamananti attho. <bold>Vacanakāraṇa</bold>nti ‘‘saṅghādiseso’’ti evaṃ vacane kāraṇaṃ. Samudāye niruḷho nikāya-saddo tadekadese pavattamānopi tāya eva ruḷhiyā pavattatīti āha <bold>ruḷīsaddenā</bold>ti. Atha vā kiñci nimittaṃ gahetvā satipi aññasmiṃ taṃnimittayutte kismiñcideva visaye sammutiyā cirakālatāvasena nimittavirahepi pavattaniruḷho ruḷhī nāma. Yathā mahiyaṃ setīti mahiṃso, gacchatīti goti, evaṃ nikāya-saddassapi ruḷhibhāvo veditabbo. Ekasmimpi visiṭṭhe satipi sāmaññā viya samudāye pavattavohāro avayavepi pavattatīti āha <bold>avayave samūhavohārena vā</bold>ti. <bold>Navamassa adhippāyassā</bold>ti vīmaṃsādhippāyassa.</paragraph>
    <paragraph line="67" number="238-239"> Lomā etesaṃ santīti <bold>lomasā,</bold> bahulomāti vuttaṃ hoti. <bold>Arogo bhavissāmī</bold>ti rāgapariḷāhavūpasamato nirogo bhavissāmi. <bold>Mocanenā</bold>ti mocanatthāya upakkamakaraṇena. Upakkamakaraṇañhettha mocananti adhippetaṃ moceti etenāti katvā. <bold>Bījaṃ bhavissatī</bold>ti coḷaggahaṇādikammaṃ sandhāya vuttaṃ.</paragraph>
    <paragraph line="68" number="240"><bold>Dve</bold><pageBreak edition="Myanmar" number="2.0315" /><bold>āpattisahassānī</bold>ti khaṇḍacakkādibhedaṃ anāmasitvā vuttaṃ, icchantena pana khaṇḍacakkādibhedenapi āpattigaṇanā kātabbā. <bold>Missakacakka</bold>nti ubhatovaḍḍhanakaṃ sandhāya vuttaṃ. Ettha ca nīlañca pītakañcātiādinā ekakkhaṇe anekavaṇṇānaṃ mocanādhippāyavacanaṃ yathādhippāyena mocanaṃ bhavatu vā mā vā, imināpi adhippāyena upakkamitvā mocentassa āpatti hotīti dassanatthaṃ. Na hi ekasmiṃ khaṇe nīlādīnaṃ sabbesampi mutti sambhavati. <bold>Aññaṃ vadatī</bold>ti attano dosaṃ ujuṃ vattuṃ asakkonto puna puṭṭho aññaṃ bhaṇati.</paragraph>
    <paragraph line="69"><bold>Mocanassādo</bold>ti mocanassa pubbabhāge pavattaassādo. Teneva ‘‘mocetuṃ assādo mocanassādo’’ti vuttaṃ. <bold>Gehassitapema</bold>nti ettha <bold>geha</bold>-saddena gehe ṭhitā mātubhaginīādayo ajjhattikañātakā gahitā. Tesu mātupemādivasena uppanno sineho gehassitapemaṃ, aññattha pana gehassitapemanti pañcakāmaguṇikarāgo vuccati. <bold>Sampayuttaassādasīsenā</bold>ti rāgasampayuttasukhavedanāmukhena. <bold>Ekena padenā</bold>ti gehassitapema-padena.</paragraph>
    <paragraph line="70"><bold>Tathevā</bold>ti mocanassādacetanāya eva. Pubbabhāge mocanassādavasena katappayogaṃ avijahitvāva sayitattā <bold>‘‘sace pana…pe… saṅghādiseso’’</bold>ti vuttaṃ. Puna suddhacitte uppanne tassa <pageBreak edition="Vipassana Research Institut" number="2.0280" /> payogassa paṭippassaddhattā <bold>‘‘suddhacitto…pe… anāpattī’’</bold>ti vuttaṃ. <bold>Jagganatthāyā</bold>ti dhovanatthāya. <bold>Anokāsa</bold>nti aṅgajātappadesaṃ.</paragraph>
    <paragraph line="71" number="263-264"><bold>Gehassitakāmavitakka</bold>nti pañcakāmaguṇasannissitaṃ kāmavitakkaṃ. <bold>Vatthiṃ daḷhaṃ gahetvā</bold>ti aṅgajātassa agge passāvaniggamanaṭṭhāne cammaṃ daḷhaṃ gahetvā. Nimitte upakkamābhāvato ‘‘mocanassādādhippāyassapi mutte anāpattī’’ti vuttaṃ.</paragraph>
    <paragraph line="72" number="265"> ‘‘Ehi me tvaṃ, āvuso, sāmaṇerāti āṇattiyā aññena katopi payogo attanāva kato nāma hotīti katvā āpatti vuttā. Yadi pana anāṇatto sayameva karoti, aṅgapāripūriyā abhāvato anāpattī’’ti vadanti. <bold>Suttasāmaṇeravatthusmiṃ</bold> asucimhi muttepi aṅgajātassa gahaṇapaccayā dukkaṭaṃ vuttaṃ, na pana muttapaccayā.</paragraph>
    <paragraph line="73" number="266"><bold>Kāyatthambhanavatthusmiṃ</bold><pageBreak edition="Myanmar" number="2.0316" /> calanavasena yathā aṅgajātepi upakkamo sambhavati, tathāpi vijambhitattā āpatti vuttā. ‘‘Pacchato vā’’ti vacanato ubhosu passesu kaṭiyaṃ ūruppadesopi gahitoyevāti daṭṭhabbaṃ, tasmā ubhosupi passesu ṭhatvā imasmiṃ okāse nimittanti upanijjhāyantassapi āpattiyeva. ‘‘Aṅgajāta’’nti vacanato <bold>nimitta</bold>nti passāvamaggova vutto. <bold>Ummīlananimīlanavasena pana na kāretabbo</bold>ti ummīlananimīlanappayogavasaena āpattibhedo na kāretabboti attho. Anekakkhattumpi ummīletvā nimīletvā upanijjhāyantassa ekameva dukkaṭanti vuttaṃ hoti. Akkhīni avipphandetvā abhimukhaṃ sampattassa mātugāmassa nimittolokanepi āpattiyevāti daṭṭhabbaṃ. ‘‘Dārudhītalikalepacittānaṃ aṅgajātupanijjhānepi dukkaṭa’’nti vadanti.</paragraph>
    <paragraph line="74" number="267"><bold>Pupphāvalī</bold>ti kīḷāvisesassādhivacanaṃ. Taṃ kīḷantā nadīādīsu chinnataṭaṃ udakena cikkhallaṃ katvā tattha ubho pāde pasāretvā nisinnā papatanti. ‘‘Pupphāvaliya’’ntipi pāṭho. <bold>Pavesentassā</bold>ti dvikammakattā vālikaṃ aṅgajātanti ubhayatthāpi upayogavacanaṃ kataṃ. <bold>Vālika</bold>nti vālikāyāti attho. Cetanā, upakkamo, muccananti imānettha tīṇi aṅgāni veditabbāni.</paragraph>
    <centered line="75">Sukkavissaṭṭhisikkhāpadavaṇṇanā niṭṭhitā.</centered>
    <subhead line="76">2. Kāyasaṃsaggasikkhāpadavaṇṇanā</subhead>
    <paragraph line="77" number="269"> Dutiye <pageBreak edition="Vipassana Research Institut" number="2.0281" /><bold>yesu vivaṭesu andhakāro hoti, tāni vivaranto</bold>ti brāhmaṇiyā saddhiṃ kāyasaṃsaggaṃ samāpajjitukāmo evamakāsi. Tena katassapi vippakārassa attani katattā <bold>‘‘attano vippakāra’’</bold>nti vuttaṃ. <bold>Uḷārattatā</bold>ti uḷāracittatā, paṇītādhimuttatāti vuttaṃ hoti.</paragraph>
    <paragraph line="78" number="270"><bold>Otiṇṇo</bold>ti idaṃ kammasādhanaṃ kattusādhanaṃ vā hotīti tadubhayavasena atthaṃ dassento <bold>‘‘yakkhādīhi viya sattā’’</bold>tiādimāha. <bold>Asamapekkhitvā</bold>ti yathāsabhāvaṃ anupaparikkhitvā, yathā te ratijanakā rūpādayo <pageBreak edition="Myanmar" number="2.0317" /> visayā aniccadukkhāsubhānattākārena avatthitā, tathā apassitvāti vuttaṃ hoti.</paragraph>
    <paragraph line="79" number="271"><bold>Saññamavela</bold>nti sīlamariyādaṃ. <bold>Ācāro</bold>ti ācaraṇaṃ hatthagahaṇādikiriyā. <bold>Assā</bold>ti ‘‘kāyasaṃsaggaṃ samāpajjeyyā’’ti padassa.</paragraph>
    <paragraph line="80" number="273"><bold>Etesaṃ padānaṃ vasenā</bold>ti āmasanādipadānaṃ vasena. <bold>Ito cito ca…pe… sañcopetī</bold>ti attano hatthaṃ vā kāyaṃ vā tiriyaṃ ito cito ca sañcāreti. <bold>‘‘Kāyato amocetvāvā</bold>ti vacanato matthakato paṭṭhāya hatthaṃ otārentassa kāyato mocetvā nivatthasāṭakūpari omasantassa thullaccayaṃ, sāṭakato otāretvā jaṅghato paṭṭhāya kāyaṃ omasantassa puna saṅghādiseso’’ti vadanti.</paragraph>
    <paragraph line="81">Dvādasasupi āmasanādippayogesu ekekasmiṃ payoge kāyato amocite ekekāva āpatti hotīti āha <bold>‘‘mūlaggahaṇameva pamāṇa’’</bold>nti. Idañca ekena hatthena kāyaṃ gahetvā itarena hatthena kāyaparāmasanaṃ sandhāya vuttaṃ. Ekena pana hatthena kāyapaṭibaddhaṃ gahetvā itarena tattha tattha kāyaṃ parāmasato payogagaṇanāya āpatti. Ayaṃ pana saṅghādiseso na kevalaṃ vatthuvaseneva, apica saññāvasenapīti āha <bold>‘‘itthiyā itthisaññissa saṅghādiseso’’</bold>ti. Pāḷiyaṃ <bold>tiracchānagato ca hotī</bold>ti ettha tiracchānagatitthiyā tiracchānagatapurisassa ca gahaṇaṃ veditabbaṃ.</paragraph>
    <paragraph line="82"><bold>Samasārāgo</bold>ti kāyasaṃsaggarāgena ekasadisarāgo. <bold>Purimanayenevā</bold>ti rajjuvatthādīhi parikkhipitvā gahaṇe vuttanayena. Puna <bold>purimanayenevā</bold>ti samasārāgo vutto. <bold>Anantaranayenevā</bold>ti kāyapaṭibaddhaāmasananayena <pageBreak edition="Vipassana Research Institut" number="2.0282" />. Veṇiggahaṇena lomānampi saṅgahitattā lomānaṃ phusanepi saṅghādiseso vutto. Idāni vuttamevatthaṃ pakāsetukāmo <bold>‘‘upādinnakena hī’’</bold>tiādimāha.</paragraph>
    <paragraph line="83"><bold>Yathāniddiṭṭhaniddese</bold>ti yathāvuttakāyasaṃsagganiddese. <bold>Tenā</bold>ti tena yathāvuttakāraṇena. <bold>Saññāya virāgitamhī</bold>ti saññāya viraddhāya. Liṅgabyattayena ‘‘virāgitamhī’’ti vuttaṃ. <bold>Imaṃ nāma vatthu</bold>nti imasmiṃ sikkhāpade āgataṃ <pageBreak edition="Myanmar" number="2.0318" /> sandhāya vadati. Aññampi yaṃ kiñci vatthuṃ sandhāya vadatītipi keci. <bold>Sāratta</bold>nti kāyasaṃsaggarāgena sārattaṃ. <bold>Viratta</bold>nti kāyasaṃsaggarāgarahitaṃ mātubhaginīādiṃ sandhāya vadati. <bold>‘‘Virattaṃ gaṇhissāmī’’ti virattaṃ gaṇhi, dukkaṭa</bold>nti mātupemādivasena gahaṇe dukkaṭaṃ vuttaṃ.</paragraph>
    <paragraph line="84">Imāya pāḷiyā sametīti sambandho. Kathaṃ sametīti ce? Yadi hi ‘‘itthiyā kāyapaṭibaddhaṃ gaṇhissāmī’’ti citte uppanne itthisaññā virāgitā bhaveyya, kāyapaṭibaddhaggahaṇe thullaccayaṃ vadantena bhagavatā ‘‘itthī ca hoti itthisaññī cā’’ti na vattabbaṃ siyā, vuttañca, tasmā ‘‘itthiyā kāyapaṭibaddhaṃ gaṇhissāmī’’ti kāyaṃ gaṇhantassa itthisaññā virāgitā nāma na hotīti ‘‘kāyapaṭibaddhaṃ gaṇhissāmīti kāyaṃ gaṇhanto yathāvatthukameva āpajjatī’’ti <bold>mahāsumattherena</bold> vuttavādo imāya pāḷiyā sameti. Yo panettha ‘‘satipi itthisaññāya kāyapaṭibaddhaṃ gaṇhantassa gahaṇasamaye ‘kāyapaṭibaddhaṃ gaṇhissāmī’ti saññaṃ ṭhapetvā ‘itthiṃ gaṇhāmī’ti saññāya abhāvato vatthusaññānaṃ bhinnattā ayutta’’nti vadeyya, so pucchitabbo ‘‘kiṃ kāyapaṭibaddhaṃ vatthādiṃ gaṇhanto itthiyā rāgena gaṇhāti, udāhu vatthādīsu rāgenā’’ti. Yadi ‘‘vatthādīsu rāgena gaṇhātī’’ti vadeyya, itthiyā kāyapaṭibaddhaṃ ahutvā aññattha ṭhitaṃ vatthādiṃ gaṇhantassapi thullaccayaṃ siyā, tasmā itthī itthisaññā sārattabhāvo gahaṇañcāti aṅgapāripūrisabbhāvato <bold>mahāsumattheravādova</bold> yuttavādo. <bold>Aṭṭhakathāvinicchayehi ca sametī</bold>ti etthāpi ayamadhippāyo – yadi saññāvirāgena virāgitaṃ nāma siyā, ‘‘sambahulā itthiyo bāhāhi parikkhipitvā gaṇhāmī’’ti evaṃsaññissa ‘‘majjhagatitthiyo kāyapaṭibaddhena gaṇhāmī’’ti evarūpāya saññāya abhāvato majjhagatānaṃ vasena thullaccayaṃ na siyā, evaṃ santepi aṭṭhakathāya thullaccayassa vuttattā saññāvirāgena virāgitaṃ nāma na hotīti ayamattho siddhoyevāti. Nīlena duviññeyyasabhāvato kāḷitthī vuttā.</paragraph>
    <paragraph line="85" number="279"><bold>Sevanādhippāyo</bold>ti phassasukhasevanādhippāyo. Itthiyā kāyena bhikkhussa kāyapaṭibaddhāmasanavārepi <pageBreak edition="Vipassana Research Institut" number="2.0283" /><bold>phassaṃ paṭivijānātī</bold>ti idaṃ attano kāyapaṭibaddhāmasanepi kāyasambandhasabhāvato vuttaṃ. <bold>Etthā</bold>ti nissaggiyena nissaggiyavāre. <bold>Mokkhādhippāyo</bold>ti ettha paṭhamaṃ kāyasaṃsaggarāge satipi pacchā mokkhādhippāyassa anāpatti.</paragraph>
    <paragraph line="86" number="281"><bold>Pāripanthikā</bold>ti <pageBreak edition="Myanmar" number="2.0319" /> vilumpanikā, antarāyikāti vuttaṃ hoti. <bold>Nadīsotena vuyhamānaṃ mātara</bold>nti ukkaṭṭhaparicchedadassanatthaṃ vuttaṃ, aññāsupi pana itthīsu kāruññādhippāyena mātari vuttanayena paṭipajjantassa nevatthi dosoti vadanti. ‘‘Mātara’’nti vuttattā aññāsaṃ na vaṭṭatīti vadantāpi atthi. <bold>Tiṇaṇḍupaka</bold>nti hirīverādimūlehi katacumbaṭakaṃ. <bold>Tālapaṇṇamuddika</bold>nti tālapaṇṇehi kataaṅgulimuddikaṃ. <bold>Parivattetvā</bold>ti attano nivāsanapārupanabhāvato apanetvā, cīvaratthāya apanāmetvāti vuttaṃ hoti. <bold>Cīvaratthāya pādamūle ṭhapeti, vaṭṭatī</bold>ti idaṃ nidassanamattaṃ, paccattharaṇavitānādiatthampi vaṭṭatiyeva, pūjādiatthaṃ tāvakālikampi gahetuṃ vaṭṭati.</paragraph>
    <paragraph line="87"><bold>Itthisaṇṭhānena kata</bold>nti ettha heṭṭhimaparicchedato pārājikavatthubhūtatiracchānagatitthīnampi anāmāsabhāvato tādisaṃ itthisaṇṭhānena kataṃ tiracchānagatarūpampi anāmāsanti daṭṭhabbaṃ. ‘‘Bhikkhunīhi paṭimārūpaṃ āmasituṃ vaṭṭatī’’ti vadanti ācariyā. Itthirūpāni dassetvā kataṃ vatthañca paccattharaṇañca bhittiñca itthirūpaṃ anāmasitvā gaṇhituṃ vaṭṭati. <bold>Bhinditvā</bold>ti ettha hatthena aggahetvāva kenacideva daṇḍādinā bhinditabbaṃ. Ettha ca ‘‘anāmāsampi hatthena aparāmasitvā daṇḍādinā kenaci bhindituṃ vaṭṭatī’’ti idha vuttattā ‘‘paṃsukūlaṃ gaṇhantena mātugāmasarīrepi satthādīhi vaṇaṃ katvā gahetabba’’nti vuttattā ca gahitamaṇḍūkasappiniṃ daṇḍādīhi nippīḷetvā maṇḍūkaṃ vissajjāpetuṃ vaṭṭati.</paragraph>
    <paragraph line="88"><bold>Maggaṃ adhiṭṭhāyā</bold>ti magge gacchāmīti evaṃ maggasaññī hutvāti attho. <bold>Kīḷantenā</bold>ti idaṃ gihisantakaṃ sandhāya vuttaṃ, bhikkhusantakaṃ pana yena kenaci adhippāyena anāmasitabbameva durupaciṇṇabhāvato. <bold>Tālapanasādīnī</bold>ti cettha <bold>ādi</bold>-saddena nāḷikeralabujatipusaalābukumbhaṇḍapussaphalaeḷālukaphalānaṃ saṅgaho daṭṭhabbo. ‘‘Yathāvuttaphalānaṃyeva cettha kīḷādhippāyena āmasanaṃ na vaṭṭatī’’ti vuttattā pāsāṇasakkharādīni kīḷādhippāyenapi āmasituṃ vaṭṭati.</paragraph>
    <paragraph line="89"><bold>Muttā</bold>ti hatthikumbhajādikā aṭṭhavidhā muttā. Tathā hi hatthikumbhaṃ, varāhadāṭhaṃ, bhujaṅgasīsaṃ, valāhakaṃ, veḷu, macchasiro, saṅkho, sippīti aṭṭha muttāyoniyo. Tattha <bold>hatthikumbhajā</bold><pageBreak edition="Vipassana Research Institut" number="2.0284" /> pītavaṇṇā pabhāvihīnā. <bold>Varāhadāṭhajā</bold><pageBreak edition="Myanmar" number="2.0320" /> varāhadāṭhavaṇṇāva. <bold>Bhujaṅgasīsajā</bold> nīlādivaṇṇā suvisuddhā vaṭṭalā. <bold>Valāhakajā</bold> ābhāsūrā dubbibhāgarūpā rattibhāge andhakāraṃ viddhamantiyo tiṭṭhanti, devūpabhogā eva ca honti. <bold>Veḷujā</bold> karakaphalasamānavaṇṇā na ābhāsūrā, te ca veḷū amanussagocare eva padese jāyanti. <bold>Macchasirajā</bold> pāṭhīnapiṭṭhisamaānavaṇṇā vaṭṭalā laghavo ca honti pabhāvihīnā ca, te ca macchā samuddamajjheyeva jāyanti. <bold>Saṅkhajā</bold> saṅkhaudaracchavivaṇṇā kolaphalappamāṇāpi honti pabhāvihīnāva. <bold>Sippijā</bold> pabhāvisesayuttā honti nānāsaṇṭhānā. Evaṃ jātito aṭṭhavidhāsu muttāsu yā macchasaṅkhasippijā, tā sāmuddikā. Bhujaṅgajāpi kāci sāmuddikā honti, itarā asāmuddikā. Yasmā bahulaṃ sāmuddikāva muttā loke dissanti, tatthāpi sappijāva, itarā kadāci kāci, tasmā <bold>sammohavinodaniyaṃ</bold> ‘‘muttāti sāmuddikā muttā’’ti vuttaṃ.</paragraph>
    <paragraph line="90"><bold>Maṇī</bold>ti ṭhapetvā veḷuriyādike seso jotirasādibhedo sabbopi maṇi. <bold>Veḷuriyo</bold>ti vaṃsavaṇṇamaṇi. <bold>Saṅkho</bold>ti sāmuddikasaṅkho. <bold>Silā</bold>ti kāḷasilāpaṇḍusilāsetasilādibhedā sabbāpi silā. <bold>Rajata</bold>nti kahāpaṇādikaṃ vuttāvasesaṃ ratanasammataṃ. <bold>Jātarūpa</bold>nti suvaṇṇaṃ. <bold>Lohitaṅko</bold>ti rattamaṇi. <bold>Masāragalla</bold>nti kabaramaṇi. <bold>Bhaṇḍamūlatthāyā</bold>ti pattacīvarādibhaṇḍamūlatthāya. <bold>Kuṭṭharogassā</bold>ti nidassanamattaṃ, tāya vūpasametabbassa yassa kassaci rogassatthāyapi vaṭṭatiyeva. ‘‘Bhesajjatthañca adhiṭṭhāyeva muttā vaṭṭatī’’ti tīsupi <bold>gaṇṭhipadesu</bold> vuttaṃ. <bold>Ākaramutto</bold>ti ākarato muttamatto. ‘‘Bhaṇḍamūlatthāya sampaṭicchituṃ vaṭṭatī’’ti iminā ca āmasitumpi vaṭṭatīti dasseti. <bold>Pacitvā kato</bold>ti kācakārehi pacitvā kato.</paragraph>
    <paragraph line="91"><bold>Dhotaviddho ca ratanamisso</bold>ti alaṅkāratthaṃ kañcanalatādiṃ dassetvā kato ratanakhacito dhotaviddho anāmāso. Dhotaviddho ca ratanamisso cāti visuṃ vā padaṃ sambandhitabbaṃ. <bold>Pānīyasaṅkho</bold>ti iminā ca saṅkhena katapānīyabhājanapidhānādisamaṇaparikkhāropi āmasituṃ vaṭṭatīti siddhaṃ. <bold>Sesa</bold>nti ratanamissaṃ ṭhapetvā avasesaṃ. Muggavaṇṇaṃyeva ratanasammissaṃ <pageBreak edition="Myanmar" number="2.0321" /> karonti, na aññanti āha <bold>‘‘muggavaṇṇāvā’’</bold>ti, muggavaṇṇā ratanamissāva na vaṭṭatīti vuttaṃ hoti. <bold>Sesā</bold>ti ratanasammissaṃ ṭhapetvā avasesā muggavaṇṇā nīlasilā.</paragraph>
    <paragraph line="92"><bold>Bījato paṭṭhāyā</bold>ti dhātupāsāṇato paṭṭhāya. <bold>Suvaṇṇacetiya</bold>nti dhātukaraṇḍakaṃ. <bold>Paṭikkhipī</bold>ti ‘‘dhātuṭṭhapanatthāya gaṇhathā’’ti avatvā ‘‘tumhākaṃ gaṇhathā’’ti pesitattā paṭikkhipi. <bold>Suvaṇṇabubbuḷaka</bold>nti suvaṇṇatārakaṃ. <bold>‘‘Keḷāpayitu</bold>nti ito cito ca sañcārantehi āmasituṃ vaṭṭatī’’ti <pageBreak edition="Vipassana Research Institut" number="2.0285" /><bold>mahāaṭṭhakathāyaṃ</bold> vuttaṃ. <bold>Kacavarameva harituṃ vaṭṭatī</bold>ti cetiyagopakā vā bhikkhū hontu aññe vā, hatthenapi puñchitvā kacavaraṃ apanetuṃ vaṭṭati, malampi pamajjituṃ vaṭṭatiyeva.</paragraph>
    <paragraph line="93"><bold>Ārakūṭaloha</bold>nti kittimalohaṃ. Tīṇi hi kittimalohāni kaṃsalohaṃ, vaṭṭalohaṃ, ārakūṭanti. Tattha tiputambe missetvā kataṃ <bold>kaṃsalohaṃ,</bold> sīsatambe missetvā kataṃ <bold>vaṭṭalohaṃ,</bold> pakatirasatambe missetvā kataṃ <bold>ārakūṭaṃ</bold>. Teneva taṃkaraṇena nibbattattā ‘‘kittimaloha’’nti vuccati. ‘‘Jātarūpagatikamevāti vuttattā ārakūṭaṃ suvaṇṇasadisameva āmasituṃ na vaṭṭati, aññaṃ pana vaṭṭatī’’ti tīsupi <bold>gaṇṭhipadesu</bold> vuttaṃ. Keci pana ‘‘ārakūṭaṃ anāmasitabbato jātarūpagatikamevāti vuttaṃ, tasmā ubhayampi jātarūpaṃ viya āmasituṃ na vaṭṭatī’’ti vadanti. Paṭhamaṃ vuttoyeva ca attho <bold>gaṇṭhipadakārehi</bold> adhippeto. <bold>Paṭijaggituṃ vaṭṭatī</bold>ti senāsanapaṭibaddhattā vuttaṃ.</paragraph>
    <paragraph line="94"><bold>Sāmikānaṃ pesetabba</bold>nti sāmikānaṃ sāsanaṃ pesetabbaṃ. <bold>Bhinditvā</bold>ti hatthena aggahetvā aññena yena kenaci bhinditvā. <bold>Bherisaṅghāṭo</bold>ti saṅghaṭitacammabherī. <bold>Vīṇāsaṅghāṭo</bold>ti saṅghaṭitacammavīṇā. Cammavinaddhānaṃ bherivīṇānametaṃ adhivacanaṃ. <bold>Tucchapokkhara</bold>nti avinaddhacammaṃ bheripokkharaṃ vīṇāpokkharañca. <bold>Āropitacamma</bold>nti bheriādīnaṃ vinaddhanatthāya mukhavaṭṭiyaṃ āropitacammaṃ tato uddharitvā visuṃ ṭhapitacammañca. <bold>Onahituṃ vā</bold>ti bheripokkharādīni cammaṃ āropetvā vinandhituṃ. <bold>Onahāpetuṃ vā</bold>ti tatheva aññehi vinandhāpetuṃ. <bold>Pārājikappahonakakāle</bold>ti akuthitakāle.</paragraph>
    <paragraph line="95" number="282"> Saṅkamādi <pageBreak edition="Myanmar" number="2.0322" /> bhūmigatikattā na kāyapaṭibaddhaṭṭhāniyanti dukkaṭaṃ vuttaṃ. <bold>Ekapadikasaṅkamo</bold>ti khuddakasetu. <bold>Sakaṭamaggasaṅkamo</bold>ti sakaṭamaggabhūto mahāsetu. <bold>Ṭhānā cāletu</bold>nti rajjuṃ ṭhānā cāletuṃ. <bold>Paṭicchādetabbā</bold>ti apanetabbā. Manussitthī, itthisaññitā, kāyasaṃsaggarāgo, tena rāgena vāyāmo, hatthaggāhādisamāpajjananti imānettha pañca aṅgāni.</paragraph>
    <centered line="96">Kāyasaṃsaggasikkhāpadavaṇṇanā niṭṭhitā.</centered>
    <subhead line="97">3. Duṭṭhullavācāsikkhāpadavaṇṇanā</subhead>
    <paragraph line="98" number="283"> Tatiye <pageBreak edition="Vipassana Research Institut" number="2.0286" /> uttarapadalopena chinnaottappā ‘‘chinnikā’’ti vuttāti āha <bold>‘‘chinnikāti chinnaotappā’’</bold>ti.</paragraph>
    <paragraph line="99" number="285"><bold>Yathā yuvā yuvati</bold>nti etena obhāsane nirāsaṅkabhāvaṃ dasseti. <bold>Methunupasañhitāhī</bold>ti idaṃ duṭṭhullavācāya sikhāppattalakkhaṇadassanaṃ. <bold>Itthilakkhaṇenā</bold>ti vuttamatthaṃ vivarituṃ <bold>‘‘subhalakkhaṇenā’’</bold>ti vuttaṃ. <bold>Na tāva sīsaṃ etī</bold>ti ‘‘itthilakkhaṇena samannāgatāsī’’tiādinā vaṇṇabhaṇanaṃ saṅghādisesāpattijanakaṃ hutvā matthakaṃ na pāpuṇāti. Vaṇṇabhaṇanañhi yenākārena bhaṇantassa saṅghādiseso hoti, tenākārena bhaṇantassa sikhāppattaṃ nāma hoti. ‘‘Itthilakkhaṇena samannāgatāsītiādikaṃ pana duṭṭhullavācassādarāgavasena bhaṇantassa dukkaṭa’’nti <bold>gaṇṭhipadesu</bold> vuttaṃ.</paragraph>
    <paragraph line="100"><bold>Ekādasahi padehi aghaṭite sīsaṃ na etī</bold>ti ‘‘animittāsī’’tiādīhi ekādasahi padehi aghaṭite avaṇṇabhaṇanaṃ sīsaṃ na eti, avaṇṇabhaṇanaṃ nāma na hotīti vuttaṃ hoti. <bold>Ghaṭitepī</bold>ti ekādasahi padehi avaṇṇabhaṇane ghaṭitepi. <bold>Imehi tīhi ghaṭiteyeva saṅghādiseso</bold>ti ‘‘sikharaṇī’’tiādīhi tīhiyeva padehi avaṇṇabhaṇane ghaṭiteyeva saṅghādiseso passāvamaggassa niyatavacanattā accoḷārikattā ca. <bold>Animittāsī</bold>tiādīhi pana aṭṭhahi padehi ghaṭite kevalaṃ avaṇṇabhaṇanameva <pageBreak edition="Myanmar" number="2.0323" /> sampajjati, na saṅghādiseso, tasmā tāni thullaccayavatthūnīti keci. Akkosanamattattā dukkaṭavatthūnīti apare. Paribbājikāvatthusmiṃ viya thullaccayamevettha yuttataraṃ dissati. <bold>Kuñcikapaṇālimatta</bold>nti kuñcikāchiddamattaṃ.</paragraph>
    <paragraph line="101" number="286-287"><bold>Garukāpatti</bold>nti bhikkhuniyā kāyasaṃsagge pārājikāpattiṃ sandhāya vadati. <bold>Hasanto hasanto</bold>ti sabhāvadassanatthaṃ vuttaṃ. Ahasantopi vācassādarāgena punappunaṃ vadati, āpattiyeva. <bold>Kāyacittato</bold>ti hatthamuddāya obhāsantassa kāyacittato samuṭṭhāti.</paragraph>
    <paragraph line="102" number="288"><bold>Tasmā dukkaṭa</bold>nti appaṭivijānanahetu dukkaṭaṃ, paṭivijānantiyā pana akhettapadattā thullaccayena bhavitabbaṃ. Teneva paribbājikāvatthusmiṃ paṭivijānantiyā thullaccayaṃ vakkhati.</paragraph>
    <paragraph line="103" number="289"><bold>Asaddhammaṃ</bold><pageBreak edition="Vipassana Research Institut" number="2.0287" /><bold>sandhāyāhā</bold>ti ‘‘vāpita’’nti imassa bījanikkhepavacanattā vuttaṃ. <bold>Saṃsīdatī</bold>ti vahati pavattati. Atha vā <bold>saṃsīdatī</bold>ti saṃsīdissati. Manussitthī, itthisaññitā, duṭṭhullavācassādarāgo, tena rāgena obhāsanaṃ, taṅkhaṇavijānananti imānettha pañca aṅgāni.</paragraph>
    <centered line="104">Duṭṭhullavācāsikkhāpadavaṇṇanā niṭṭhitā.</centered>
    <subhead line="105">4. Attakāmapāricariyasikkhāpadavaṇṇanā</subhead>
    <paragraph line="106" number="290"> Catutthe <bold>cīvara</bold>nti nivāsanādi yaṃ kiñci cīvaraṃ. <bold>Piṇḍapāta</bold>nti yo koci āhāro. So hi piṇḍolyena bhikkhuno patte patanato tattha tattha laddhabhikkhānaṃ piṇḍānaṃ pāto sannipātoti vā piṇḍapātoti vuccati. <bold>Senāsana</bold>nti sayanañca āsanañca. Yattha hi vihārādike seti nipajjati āsati nisīdati, taṃ senāsanaṃ. Pati eti etasmāti paccayoti āha <bold>‘‘patikaraṇaṭṭhena paccayo’’</bold>ti. Rogassa patiayanaṭṭhena vā paccayo, paccanīkagamanaṭṭhenāti attho, vūpasamanatthenāti vuttaṃ hoti. Dhātukkhobhalakkhaṇassa hi taṃhetukadukkhavedanālakkhaṇassa vā rogassa paṭipakkhabhāvo patiayanaṭṭho. <bold>Yassa kassacī</bold>ti sappiādīsu yassa kassaci. <bold>Sappāyassā</bold>ti hitassa vikāravūpasamenāti <pageBreak edition="Myanmar" number="2.0324" /> adhippāyo. Bhisakkassa kammaṃ tena vidhātabbato, tenāha <bold>‘‘anuññātattā’’</bold>ti. <bold>Nagaraparikkhārehī</bold>ti nagaraṃ parivāretvā rakkhaṇakehi. Āvāṭaparikkhepo parikhā uddāpo pākāro esikā paligho pākāramatthakamaṇḍalanti satta nagaraparikkhārāti vadanti. <bold>Setaparikkhāro</bold>ti suvisuddhasīlālaṅkāro. Ariyamaggo hi idha ‘‘ratho’’ti adhippeto. Tassa ca sammāvācādayo alaṅkāraṭṭhena ‘‘parikkhāro’’ti vuttā. <bold>Cakkavīriyo</bold>ti vīriyacakko. <bold>Jīvitaparikkhārā</bold>ti jīvitassa pavattikāraṇāni. <bold>Samudānetabbā</bold>ti sammā uddhaṃ uddhaṃ ānetabbā pariyesitabbā. Parivāropi hoti antarāyānaṃ parito vāraṇato, tenāha – <bold>‘‘jīvita…pe… rakkhaṇato’’</bold>ti. Tattha <bold>antara</bold>nti vivaraṃ, okāsoti attho. <bold>Rakkhaṇato</bold>ti verikānaṃ antaraṃ adatvā attano sāmīnaṃ parivāretvā ṭhitasevakā viya rakkhaṇato. <bold>Assā</bold>ti jīvitassa. <bold>Kāraṇabhāvato</bold>ti cirappavattiyā kāraṇabhāvato. Rasāyanabhūtañhi bhesajjaṃ sucirampi kālaṃ jīvitaṃ pavattetiyeva.</paragraph>
    <paragraph line="107" number="291"><bold>Upacāre</bold>ti yattha ṭhito viññāpetuṃ sakkoti, tādise. Kāmo ceva hetu ca pāricariyā ca attho. <bold>Sesaṃ byañjana</bold>ntiādīsu pāḷiyaṃ ‘‘attakāma’’nti padaṃ uddharitvā attano <pageBreak edition="Vipassana Research Institut" number="2.0288" /> kāmaṃ, attano hetuṃ, attano adhippāyaṃ, attano pāricariyanti cattāro atthā padabhājane vuttā. Tesu paṭhame atthavikappe kāmo ca hetu ca pāricariyā ca attho, sesaṃ adhippāyapadamekaṃ byañjanaṃ paṭhamaviggahe tadatthassa asambhavabhāvato niratthakattā. Dutiye pana atthavikappe adhippāyo ca pāricariyā ca attho, kāmo ca hetu cāti sesaṃ padadvayaṃ byañjanaṃ tesaṃ tattha atthābhāvatoti evaṃ cattāri padāni dvinnaṃ viggahānaṃ vasena yojitānīti keci vadanti. <bold>Gaṇṭhipade</bold> ca ayamevattho vutto. <bold>Cūḷamajjhimamahāgaṇṭhipadesu</bold> pana ‘‘paṭhamasmiṃ atthavikappe kāmo ca hetu ca pāricariyā ca adhippāyattho, sesaṃ methunadhammasaṅkhātena kāmenātiādi viggahavākyaṃ akkharavivaraṇamattato byañjanamattaṃ. Dutiye atthavikappe adhippāyo ca pāricariyā ca adhippāyattho, sesaṃ attanā kāmitā icchitātiādi viggahavākyaṃ akkharavivaraṇamattato byañjanamatta’’nti evamattho vutto <pageBreak edition="Myanmar" number="2.0325" />. ‘‘Byañjane ādaraṃ akatvā’’ti vacanato ayamevattho idha yuttataroti viññāyati. <bold>Byañjane ādaraṃ akatvā</bold>ti iminā hi aṭṭhakathāyaṃ vuttaviggahavasena byañjane ādaraṃ akatvāti ayamattho dīpito.</paragraph>
    <paragraph line="108">Idāni yathāvuttamevatthaṃ padabhājanena saṃsanditvā dassetuṃ <bold>‘‘attano kāmaṃ attano hetuṃ attano pāricariyanti hi vutte jānissanti paṇḍitā’’</bold>tiādi āraddhaṃ. Idaṃ vuttaṃ hoti – ‘‘attano hetu’’nti vutte attano atthāyāti ayamattho viññāyati. ‘‘Attano kāmaṃ attano pāricariya’’nti ca vutte kāmena pāricariyāti ayamattho viññāyati. Tasmā attano kāmaṃ attano hetuṃ attano pāricariyanti imehi tīhi padehi attano atthāya kāmena pāricariyā attakāmapāricariyāti ayamatthavikappo vuttoti viññū jānissanti. ‘‘Attano adhippāya’’nti vutte pana adhippāyasaddassa kāmitasaddena samānatthabhāvato attano pāricariyanti imassa ca ubhayaviggahasāmaññato attano icchitakāmitaṭṭhena attakāmapāricariyāti ayamatthavikappo dvīhi padehi dassitoti viññū jānissantīti.</paragraph>
    <paragraph line="109"><bold>Etadagga</bold>nti esā aggā. Duṭṭhullavācāsikkhāpade kiñcāpi methunayācanaṃ āgataṃ, tathāpi taṃ duṭṭhullavācassādarāgavasena vuttaṃ, idha pana attano methunassādarāgavasenāti ayaṃ viseso. <bold>Vinītavatthūsu</bold> ‘‘tena hi bhagini aggadānaṃ dehī’’ti idaṃ attano atthāya vuttanti veditabbaṃ. Manussitthī, itthisaññitā, attakāmapāricariyāya rāgo, tena rāgena vaṇṇabhaṇanaṃ, taṅkhaṇavijānananti imānettha pañca aṅgāni.</paragraph>
    <centered line="110">Attakāmapāricariyasikkhāpadavaṇṇanā niṭṭhitā.</centered>
    <subhead line="111">5. Sañcarittasikkhāpadavaṇṇanā</subhead>
    <paragraph line="112" number="296"> Pañcame <pageBreak edition="Vipassana Research Institut" number="2.0289" /> paṇḍitassa bhāvo <bold>paṇḍiccaṃ,</bold> ñāṇassetaṃ adhivacanaṃ. <bold>Gatimantā</bold>ti ñāṇagatiyā samannāgatā. <bold>Paṇḍitā</bold>ti iminā sabhāvañāṇena samannāgatatā vuttā, <bold>byattā</bold>ti iminā itthikattabbesu visāradapaññāya. Tenāha <bold>‘‘upāyaññū visāradā’’</bold>ti. <bold>Medhāvinī</bold>ti ṭhānuppattipaññāsaṅkhātāya tasmiṃ tasmiṃ atthakicce upaṭṭhite ṭhānaso taṅkhaṇe eva <pageBreak edition="Myanmar" number="2.0326" /> uppajjanapaññāya samannāgatā. Tenāha <bold>‘‘diṭṭhaṃ diṭṭhaṃ karotī’’</bold>ti. <bold>Chekā</bold>ti yāgubhattasampādanādīsu nipuṇā. <bold>Uṭṭhānavīriyasampannā</bold>ti kāyikena vīriyena samannāgatā, yathā aññā kusītā nisinnaṭṭhāne nisinnāva honti, ṭhitaṭṭhāne ṭhitāva, evaṃ ahutvā vipphārikena cittena sabbakiccaṃ nipphādetīti vuttaṃ hoti. <bold>Kumārikāyā</bold>ti nimittatthe bhummaṃ, hetumhi vā karaṇavacanaṃ. Tenāha <bold>‘‘kumārikāya kāraṇā’’</bold>ti. Āvahanaṃ <bold>āvāho,</bold> pariggahabhāvena dārikāya gaṇhāpanaṃ, tathā dāpanaṃ <bold>vivāho</bold>. Tenāha <bold>‘‘dārakassā’’</bold>tiādi.</paragraph>
    <paragraph line="113" number="297-298"> Bhattapācanaṃ sandhāya <bold>randhāpanaṃ</bold> vuttaṃ, yassa kassaci pācanaṃ sandhāya <bold>pacāpanaṃ</bold> vuttaṃ. Duṭṭhuṃ kulaṃ gatā duggatāti imamatthaṃ dassento <bold>‘‘yattha vā gatā’’</bold>tiādimāha. Āharaṇaṃ <bold>āhāro</bold>. <bold>Na upāhaṭa</bold>nti na dinnaṃ. <bold>Kayo</bold> gahaṇaṃ, <bold>vikkayo</bold> dānaṃ. Tadubhayaṃ saṅgaṇhitvā <bold>‘‘vohāro’’</bold>ti vuttaṃ. <bold>Maṇḍitapasādhito</bold>ti ettha bāhirupakaraṇena alaṅkaraṇaṃ <bold>maṇḍanaṃ,</bold> ajjhattikānaṃ kesādīnaṃyeva saṇṭhapanaṃ <bold>pasādhanaṃ</bold>.</paragraph>
    <paragraph line="114" number="300"> ‘‘Abbhutaṃ kātuṃ na vaṭṭatī’’ti iminā dukkaṭaṃ hotīti dīpeti. <bold>‘‘Parājitena dātabba’’</bold>nti vuttattā adento dhuranikkhepena kāretabbo. Acirakāle adhikāro etassa atthīti <bold>acirakālādhikārikaṃ,</bold> sañcarittaṃ. ‘‘Acirakālācārika’’nti vā pāṭho, acirakāle ācāro ajjhācāro etassāti <bold>acirakālācārikaṃ</bold>.</paragraph>
    <paragraph line="115">Kiñcāpi ehibhikkhūpasampannā ceva saraṇagamanūpasampannā ca sañcarittādipaṇṇattivajjaṃ āpattiṃ āpajjanti, tesaṃ pana na sabbakālikattā te vajjetvā sabbakālānurūpaṃ tantiṃ ṭhapento bhagavā idhāpi ñatticatuttheneva kammena upasampannaṃ bhikkhuṃ dassetuṃ <bold>‘‘tatra yvāyaṃ bhikkhu…pe… ayaṃ imasmiṃ atthe adhippeto bhikkhū’’</bold>ti padabhājanaṃ āha, na pana nesaṃ sañcarittādiāpajjane abhabbabhāvato. Khīṇāsavāpi hi appassutā kiñcāpi lokavajjaṃ nāpajjanti, paṇṇattiyaṃ pana akovidattā vihārakāraṃ kuṭikāraṃ sahāgāraṃ sahaseyyanti evarūpā <pageBreak edition="Vipassana Research Institut" number="2.0290" /> kāyadvāre āpattiyo āpajjanti, sañcarittaṃ padasodhammaṃ uttarichappañcavācaṃ bhūtārocananti evarūpā vacīdvāre <pageBreak edition="Myanmar" number="2.0327" /> āpattiyo āpajjanti, upanikkhittasādiyanavasena manodvāre rūpiyapaṭiggahaṇāpattiṃ āpajjanti.</paragraph>
    <paragraph line="116" number="301"> Sañcaraṇaṃ sañcaro, so etassa atthīti sañcarī, tassa bhāvo <bold>sañcarittaṃ</bold>. Tenāha <bold>‘‘sañcaraṇabhāva’’</bold>nti, itthipurisānaṃ antare sañcaraṇabhāvanti attho. <bold>Jāyattane jārattane</bold>ti ca nimittatthe bhummaṃ, jāyabhāvatthaṃ jārabhāvatthanti vuttaṃ hoti. <bold>Jāyabhāve</bold>ti bhariyabhāvāya. <bold>Jārabhāve</bold>ti sāmikabhāvāya. Kiñcāpi imassa padabhājane ‘‘jārī bhavissasī’’ti itthiliṅgavasena padabhājanaṃ vuttaṃ, jārattaneti pana niddesassa ubhayaliṅgasādhāraṇattā purisaliṅgavasenapi yojetvā atthaṃ dassento <bold>‘‘itthiyā matiṃ purisassa ārocento jārattane ārocetī’’</bold>tiādimāha. Ettha hi ‘‘jāro bhavissasī’’ti itthiyā matiṃ purisassa ārocento jārattane āroceti nāma. Pāḷiyaṃ pana itthiliṅgavaseneva yojanā katā, tadanusārena purisaliṅgavasenapi sakkā yojetunti.</paragraph>
    <paragraph line="117">Idāni pāḷiyaṃ vuttanayenapi atthaṃ dassento <bold>‘‘apicā’’</bold>tiādimāha. <bold>Pati bhavissasī</bold>ti vuttamevatthaṃ ‘‘sāmiko bhavissasī’’ti pariyāyavacanena visesetvā dasseti. Idañca jārattaneti niddesassa ubhayaliṅgasādhāraṇattā vuttaṃ. <bold>Muhuttikā bhavissasī</bold>ti asāmikaṃ sandhāya vuttaṃ, <bold>jārī bhavissasī</bold>ti sasāmikaṃ sandhāya. <bold>Antamaso taṅkhaṇikāyapī</bold>ti idaṃ nidassanamattanti āha <bold>‘‘etenevupāyenā’’</bold>tiādi.</paragraph>
    <paragraph line="118" number="303"><bold>Serivihāra</bold>nti sacchandacāraṃ. <bold>Attano vasa</bold>nti attano āṇaṃ. <bold>Gotta</bold>nti gotamagottādikaṃ gottaṃ. <bold>Dhammo</bold>ti paṇḍaraṅgaparibbājakādīnaṃ, tesaṃ tesaṃ vā kulānaṃ dhammo. Gottavantesu gottasaddo, dhammacārīsu ca dhammasaddo vattatīti āha <bold>‘‘sagottehī’’</bold>tiādi. Tattha <bold>sagottehī</bold>ti samānagottehi, ekavaṃsajātehīti attho. <bold>Sahadhammikehī</bold>ti ekassa satthusāsane sahacaritabbadhammehi, samānakuladhammehi vā. Tenevāha <bold>‘‘ekaṃ satthāra’’</bold>ntiādi. Tattha ‘‘ekaṃ satthāraṃ uddissa pabbajitehī’’ti iminā paṇḍaraṅgaparibbājakādayo vuttā, <bold>ekagaṇapariyāpannehī</bold>ti mālākārādiekagaṇapariyāpannehi.</paragraph>
    <paragraph line="119">Sasāmikā <pageBreak edition="Myanmar" number="2.0328" /><bold>sārakkhā</bold>. Yassā gamane raññā daṇḍo ṭhapito, sā <bold>saparidaṇḍā</bold>. <bold>Pacchimānaṃ dvinna</bold>nti sārakkhasaparidaṇḍānaṃ micchācāro hoti tāsaṃ sasāmikabhāvato. <bold>Na itarāsa</bold>nti itarāsaṃ <pageBreak edition="Vipassana Research Institut" number="2.0291" /> māturakkhitādīnaṃ aṭṭhannaṃ purisantaragamane natthi micchācāro tāsaṃ asāmikabhāvato. Yā hi sāmikassa santakaṃ phassaṃ thenetvā paresaṃ abhiratiṃ uppādenti, tāsaṃ micchācāro, na ca mātādayo tāsaṃ phasse issarā. Mātādayo hi na attanā phassānubhavanatthaṃ tā rakkhanti, kevalaṃ anācāraṃ nisedhentā purisantaragamanaṃ tāsaṃ vārenti. Purisassa pana etāsu aṭṭhasupi hotiyeva micchācāro mātādīhi yathā purisena saddhiṃ saṃvāsaṃ na kappeti, tathā rakkhitattā paresaṃ rakkhitagopitaṃ phassaṃ thenetvā phuṭṭhabhāvato.</paragraph>
    <paragraph line="120"><bold>Dhanena kītā</bold>ti bhariyabhāvatthaṃ dhanena kītā. Tenāha <bold>‘‘yasmā panā’’</bold>tiādi. <bold>Bhogenā</bold>ti bhogahetu. Bhogatthañhi vasantī ‘‘bhogavāsinī’’ti vuccati. <bold>Labhitvā</bold>ti yo naṃ vāseti, tassa hatthato labhitvā. Udakapattaṃ āmasitvā gahitā <bold>odapattakinī</bold>. Tenāha <bold>‘‘ubhinna’’</bold>ntiādi. <bold>Dhajena āhaṭā</bold>ti ettha dhajayogato senāva dhajasaddena vuttā, ussitaddhajāya senāya āhaṭāti vuttaṃ hoti. Tenāha <bold>‘‘ussitaddhajāyā’’</bold>tiādi.</paragraph>
    <paragraph line="121" number="305"><bold>Bahiddhā vimaṭṭhaṃ nāma hotī</bold>ti aññattha ārocitaṃ nāma hoti. <bold>Taṃ kiriyaṃ sampādessatī</bold>ti tassā ārocetvā taṃ kiccaṃ sampādetu vā mā vā, taṃkiriyāsampādane yogyataṃ sandhāya vuttaṃ. Dārakaṃ dārikañca ajānāpetvā tesaṃ mātāpituādīhi mātāpituādīnaṃyeva santikaṃ sāsane pesitepi haraṇavīmaṃsanapaccāharaṇasaṅkhātāya tivaṅgasampattiyā saṅghādiseso hotiyevāti daṭṭhabbaṃ. Yaṃ uddissa sāsanaṃ pesitaṃ, taṃyeva sandhāya tassā mātuādīnaṃ ārocite vatthuno ekattā mātuādayopi khettamevāti khettameva otiṇṇabhāvaṃ dassetuṃ <bold>‘‘buddhaṃ paccakkhāmī’’</bold>tiādi udāhaṭaṃ. <bold>Iminā sametī</bold>ti etthāyamadhippāyo – yathā sayaṃ anārocetvā aññena antevāsiādinā ārocāpentassa visaṅketo natthi, evaṃ tassā sayaṃ <pageBreak edition="Myanmar" number="2.0329" /> anārocetvā ārocanatthaṃ mātuādīnaṃ vadantassapi natthi visaṅketoti. Gharaṃ nayatīti <bold>gharaṇī</bold>. <bold>Mūlaṭṭhānañca vasenā</bold>ti ettha purisassa mātuādayo sāsanapesane mūlabhūtattā ‘‘mūlaṭṭhā’’ti vuccanti. <bold>Māturakkhitāya mātā bhikkhuṃ pahiṇatī</bold>ti ettha attano vā dhītu santikaṃ ‘‘itthannāmassa bhariyā hotū’’ti bhikkhuṃ pahiṇati, purisassa vā santikaṃ ‘‘mama dhītā itthannāmassa bhariyā hotū’’ti pahiṇatīti gahetabbaṃ. Esa nayo sesesupi. <bold>Pubbe vuttanayattā</bold>ti paṭhamasaṅghādisese vuttanayattā.</paragraph>
    <paragraph line="122" number="338"><bold>Ettova pakkamatī</bold>ti puna āgantvā āṇāpakassa anārocetvā tatoyeva pakkamati. <bold>Aññena karaṇīyenā</bold>ti gamanahetuvisuddhidassanatthaṃ vuttaṃ. Teneva pana karaṇīyena gantvāpi <pageBreak edition="Vipassana Research Institut" number="2.0292" /> kiñci anārocento <bold>na vīmaṃsati</bold> nāma. <bold>Anabhinanditvā</bold>ti idaṃ tathā paṭipajjamānaṃ sandhāya vuttaṃ, satipi abhinandane sāsanaṃ anārocento pana <bold>na vīmaṃsati</bold> nāma. <bold>Tatiyapade vuttanayenā</bold>ti ‘‘so tassā vacanaṃ anabhinanditvā’’tiādinā vuttanayena. <bold>Vatthugaṇanāyā</bold>ti sambahulānaṃ itthipurisānaṃ samabhāve sati dvinnaṃ dvinnaṃ itthipurisavatthūnaṃ gaṇanāya. Sace pana ekato adhikā honti, adhikānaṃ gaṇanāya āpattibhedo veditabbo.</paragraph>
    <paragraph line="123" number="339-340"> Pāḷiyaṃ catutthavāre asatipi ‘‘gacchanto na sampādeti, āgacchanto visaṃvādeti, anāpattī’’ti idaṃ atthato āpannamevāti katvā vuttaṃ <bold>‘‘catutthe anāpattī’’</bold>ti. <bold>Kārukāna</bold>nti vaḍḍhakīādīnaṃ. Tacchakaayokāratantavāyarajakanhāpitakā pañca kāravo ‘‘kārukā’’ti vuccanti. <bold>Evarūpena…pe… anāpattī</bold>ti tādisaṃ gihiveyyāvaccampi na hotīti katvā vuttaṃ.</paragraph>
    <paragraph line="124"><bold>Kāyato samuṭṭhātī</bold>ti paṇṇattiṃ vā alaṃvacanīyabhāvaṃ vā ajānantassa kāyato samuṭṭhāti. <bold>Vācato samuṭṭhātī</bold>ti etthāpi eseva nayo. <bold>Kāyavācato samuṭṭhātī</bold>ti paṇṇattiṃ jānitvā alaṃvacanīyabhāvaṃ ajānantassapi kāyavācato samuṭṭhātīti veditabbaṃ. <bold>Alaṃvacanīyā hontī</bold>ti desacārittavasena paṇṇadānādinā pariccattā honti. <bold>Paṇṇattiṃ</bold><pageBreak edition="Myanmar" number="2.0330" /><bold>pana jānitvā</bold>ti ettha alaṃvacanīyabhāvaṃ vāti ca daṭṭhabbaṃ. Teneva <bold>mātikāṭṭhakathāyaṃ</bold> (kaṅkhā. aṭṭha. sañcarittasikkhāpadavaṇṇanā) ‘‘tadubhayaṃ pana jānitvā eteheva tīhi nayehi samāpajjantassa tāneva tīṇi tadubhayajānanacittena sacittakāni hontī’’ti vuttaṃ. Tasmā <bold>paṇṇattijānanacittenā</bold>ti etthāpi tadubhayajānanaṃ vattabbaṃ. Bhikkhuṃ ajānāpetvā attano adhippāyaṃ paṇṇe likhitvā dinnaṃ harantassapi āpatti hoti, imassa sikkhāpadassa acittakattāti na gahetabbaṃ. Pāḷiyaṃ pana ‘‘ārocetī’’ti vuttattā aṭṭhakathāyañca tattha tattha ārocanasseva dassitattā kāyena vā vācāya vā ārocentasseva āpatti hotīti gahetabbaṃ.</paragraph>
    <paragraph line="125" number="341"><bold>Duṭṭhullādīsupī</bold>ti <bold>ādi</bold>-saddena sañcarittampi saṅgaṇhāti. Ettha pana kiñcāpi itthī nāma manussitthī, na yakkhī, na petī, na tiracchānagatā, puriso nāma manussapuriso, na yakkhotiādi na vuttaṃ, tathāpi manussajātikāva itthipurisā idha adhippetā. Tasmā yesu sañcarittaṃ samāpajjati, tesaṃ manussajātikatā, na nālaṃvacanīyatā, paṭiggaṇhanavīmaṃsanapaccāharaṇānīti imānettha pañcaṅgāni.</paragraph>
    <centered line="126">Sañcarittasikkhāpadavaṇṇanā niṭṭhitā.</centered>
    <subhead line="127">6. Kuṭikārasikkhāpadavaṇṇanā</subhead>
    <paragraph line="128" number="342"> Chaṭṭhe <pageBreak edition="Vipassana Research Institut" number="2.0293" /><bold>ettakenā</bold>ti ettakena dāruādinā. <bold>Aparicchinnappamāṇāyo</bold>ti aparicchinnadāruādippamāṇāyo. <bold>Mūlacchejjāya purisaṃ yācituṃ na vaṭṭatī</bold>ti parasantakabhāvato mocetvā attanoyeva santakaṃ katvā yācituṃ na vaṭṭati. Evaṃ mūlacchejjāya aññātakaappavāritaṭṭhānato yācantassa aññātakaviññattiyā dukkaṭaṃ. Dāsaṃ attano atthāya sādiyantassapi dukkaṭameva ‘‘dāsidāsapaṭiggahaṇā paṭivirato hotī’’ti (dī. ni. 1.10, 194) vacanato. Ñātakapavāritaṭṭhānato pana dāsaṃ mūlacchejjāya yācantassa sādiyanavasena dukkaṭaṃ. <bold>Sakakammaṃ na yācitabbā</bold>ti pāṇātipātasikkhāpadarakkhaṇatthaṃ vuttaṃ. <bold>Aniyametvāpi na yācitabbā</bold>ti manussānaṃ aññathā gāhassapi sambhavato vuttaṃ, suddhacittena pana hatthakammaṃ yācantassa āpatti nāma natthi.</paragraph>
    <paragraph line="129"><bold>Sabbakappiyabhāvadīpanattha</bold>nti <pageBreak edition="Myanmar" number="2.0331" /> sabbaso kappiyabhāvadīpanatthaṃ. <bold>Mūlaṃ dethāti vattuṃ vaṭṭatī</bold>ti yasmā mūlaṃ dassāmāti tehi paṭhamaṃ vuttattā viññatti na hoti, yasmā ca mūlanti bhaṇitaṃ sāmaññavacanato akappiyavacanaṃ na hoti, tasmā mūlaṃ dethāti vattuṃ vaṭṭati. <bold>Anajjhāvutthaka</bold>nti apariggahitaṃ. <bold>Akappiyakahāpaṇādi na dātabba</bold>nti kiñcāpi akappiyakahāpaṇādiṃ asādiyantena kappiyavohārato dātuṃ vaṭṭati, tathāpi sāruppaṃ na hoti. Manussā ca etassa santakaṃ kiñci atthīti viheṭhetabbaṃ maññantīti akappiyakahāpaṇādidānaṃ paṭikkhittaṃ. <bold>Tatheva pācetvā</bold>ti hatthakammavaseneva pācetvā. ‘‘Kiṃ, bhante’’ti ettakepi pucchite yadatthāya paviṭṭho, taṃ kathetuṃ vaṭṭati pucchitapañhattā.</paragraph>
    <paragraph line="130"><bold>Vatta</bold>nti cārittaṃ, āpatti pana na hotīti adhippāyo. <bold>Kappiyaṃ kārāpetvā paṭiggahetabbānī</bold>ti sākhāya laggarajasmiṃ patte patitepi sākhaṃ chinditvā khāditukāmatāyapi sati sukhaparibhogatthaṃ vuttaṃ. <bold>‘‘Nadiṃ vā…pe… āharā’’ti vatthuṃ vaṭṭatī</bold>ti apariggahitattā vuttaṃ. <bold>Gehato…pe… paribhuñjitabba</bold>nti pariggahitaudakattā viññattiyā dukkaṭaṃ hotīti adhippāyo. <bold>Alajjīhi…pe… na kāretabba</bold>nti idaṃ uttaribhaṅgādhikārattā ajjhoharaṇīyaṃ sandhāya vuttaṃ. Bāhiraparibhogesu pana alajjīhipi hatthakammaṃ kāretuṃ vaṭṭatīti.</paragraph>
    <paragraph line="131"><bold>Goṇaṃ pana…pe… āharāpetuṃ na vaṭṭatī</bold>ti attano atthāya mūlacchejjavasena āharāpetuṃ na vaṭṭati. <bold>Āharāpentassa dukkaṭa</bold>nti aññātakaviññattiyā dukkaṭaṃ. Attano atthāya sādiyanepi <pageBreak edition="Vipassana Research Institut" number="2.0294" /> dukkaṭameva ‘‘hatthigavāssavaḷavapaṭiggahaṇā paṭivirato hotī’’ti (dī. ni. 1.10, 194) vuttattā. Tenevāha <bold>‘‘ñātakapavāritaṭṭhānatopi mūlacchejjāya yācituṃ na vaṭṭatī’’</bold>ti. <bold>Rakkhitvā</bold>ti yathā corā na haranti, evaṃ rakkhitvā. <bold>Jaggitvā</bold>ti tiṇadānādīhi jaggitvā. <bold>Na sampaṭicchitabba</bold>nti attano atthāya goṇe sādiyanassa paṭikkhittattā vuttaṃ.</paragraph>
    <paragraph line="132"><bold>Sakaṭaṃ dethāti…pe… vaṭṭatī</bold>ti mūlacchejjavasena sakaṭaṃ dethāti vattuṃ na vaṭṭati. <bold>Tāvakālikaṃ vaṭṭatī</bold>ti tāvakālikaṃ katvā sabbattha yācituṃ vaṭṭati. Valliādīsu ca parapariggahitesu eseva nayoti yojetabbaṃ <pageBreak edition="Myanmar" number="2.0332" />. <bold>Garubhaṇḍappahonakesuyeva ca valliādīsū</bold>ti ettha <bold>ādi</bold>-saddena veḷumuñjapabbajatiṇamattikānaṃ saṅgaho daṭṭhabbo. Yaṃ pana vatthuvasena appaṃ hutvā agghavasena mahantaṃ haritālahiṅgulakādi, taṃ garubhaṇḍaṃ appahontampi yācituṃ na vaṭṭatīti vadanti.</paragraph>
    <paragraph line="133"><bold>Sā</bold>ti viññattiṃ parāmasati. Sā ca idha parikathādinā yena kenaci adhippāyaviññāpanaṃ viññattīti gahetabbā. Tenāha <bold>‘‘sabbena sabba’’</bold>nti, sabbappakārenāti attho. Tena ‘‘parikathādivasenapi viññāpanaṃ na vaṭṭatī’’ti dīpeti. Parikathobhāsanimittakammampi hi cīvarapiṇḍapātesu dvīsu paccayesu na vaṭṭati. Idāni senāsanapaccaye adhippetaṃ viññattiṃ parikathādīhi visesetvā dassento <bold>‘‘āhara dehīti viññattimattameva na vaṭṭatī’’</bold>ti āha. <bold>Parikathobhāsanimittakammāni vaṭṭantī</bold>ti ettha <bold>parikathā</bold> nāma pariyāyena kathanaṃ bhikkhusaṅghassa senāsanaṃ sambādhantiādivacanaṃ. <bold>Obhāso</bold> nāma ujukameva akathetvā yathā adhippāyo vibhūto hoti, evaṃ obhāsanaṃ, upāsakā, tumhe kuhiṃ vasathāti? Pāsāde, bhanteti. Bhikkhūnaṃ pana, upāsakā, pāsādo na vaṭṭatītiādivacanaṃ. <bold>Nimittakammaṃ</bold> nāma paccaye uddissa yathā adhippāyo viññāyati, evaṃ nimittakammaṃ, senāsanatthaṃ bhūmiparikammādīni karontassa ‘‘kiṃ, bhante, karosi, ko kārāpetī’’ti vutte ‘‘na kocī’’tiādivacanaṃ.</paragraph>
    <paragraph line="134">Idāni gilānapaccaye viññattiādikaṃ sabbampi vaṭṭatīti dassento āha <bold>‘‘gilānapaccaye panā’’</bold>tiādi. Tathā uppannaṃ pana bhesajjaṃ roge vūpasante paribhuñjituṃ vaṭṭati, na vaṭṭatīti? Tattha vinayadharā ‘‘bhagavatā rogasīsena paribhogassa dvāraṃ dinnaṃ, tasmā arogakālepi paribhuñjituṃ vaṭṭati, āpatti na hotī’’ti vadanti. Suttantikā pana ‘‘kiñcāpi <pageBreak edition="Vipassana Research Institut" number="2.0295" /> āpatti na hoti, ājīvaṃ pana kopeti, tasmā sallekhappaṭipattiyaṃ ṭhitassa na vaṭṭati, sallekhaṃ kopetī’’ti vadanti. <bold>Ukkamantī</bold>ti apagacchanti.</paragraph>
    <paragraph line="135" number="344"> Maṇi kaṇṭhe assāti <bold>maṇikaṇṭho,</bold> maṇinā upalakkhito vā kaṇṭho assāti <bold>maṇikaṇṭho</bold>ti majjhapadalopīsamāso daṭṭhabbo. <bold>Devavaṇṇa</bold>nti devattabhāvaṃ. <bold>Pasannākāra</bold>nti pasannehi kātabbakiccaṃ, kāyaveyyāvaccasaṅkhātaṃ upaṭṭhānanti vuttaṃ hoti. Maṇiyācanāya tassa anāgamanena <pageBreak edition="Myanmar" number="2.0333" /> attano vaḍḍhi hotīti vuttaṃ ‘‘maṇinā me attho’’ti, mantapadanīhārena vā tathā vuttanti daṭṭhabbaṃ.</paragraph>
    <paragraph line="136" number="345"><bold>Vattamānasamīpe</bold>ti vattamānassa samīpe atīte. <bold>Evaṃ vattuṃ labbhatī</bold>ti ‘‘āgatosī’’ti vattabbe vattamānasamīpattā ‘‘āgacchasī’’ti evaṃ vattamānavohārena vattuṃ labbhati. Lakkhaṇaṃ panettha saddasatthānusārato veditabbaṃ. <bold>So eva nayo</bold>ti ‘‘āgatomhī’’ti vattabbe ‘‘āgacchāmī’’ti ayampi vattamānasamīpe vattamānavohāroti dasseti.</paragraph>
    <paragraph line="137" number="348-349"> Yasmā pana na sakkā kevalaṃ yācanāya kiñci kātuṃ, tasmā ‘‘sayaṃ yācitakehi upakaraṇehī’’ti adhippāyattho vutto. Uddhaṃmukhaṃ littā <bold>ullittā,</bold> adhomukhaṃ littā <bold>avalittā</bold>. Yasmā pana uddhaṃmukhaṃ limpantā yebhuyyena anto limpanti, adhomukhaṃ limpantā ca bahi, tasmā vuttaṃ <bold>‘‘ullittāti antolittā, avalittāti bahilittā’’</bold>ti. Tattha <bold>ullittā</bold> nāma ṭhapetvā tulāpiṭṭhasaṅghātavātapānadhūmachiddādibhedaṃ alepokāsaṃ avasese lepokāse kuṭṭehi saddhiṃ ghaṭetvā chadanassa anto sudhāya vā mattikāya vā littā. <bold>Avalittā</bold> nāma vuttanayeneva chadanassa bahi littā. <bold>Ullittāvalittā</bold> nāma tatheva chadanassa anto ca bahi ca littā.</paragraph>
    <paragraph line="138"><bold>Byañjanaṃ sametī</bold>ti ‘‘kārayamānenā’’ti hetukattuvasena uddiṭṭhapadassa ‘‘kārāpentenā’’ti hetukattuvaseneva niddesassa katattā byañjanaṃ sameti. Yadi evaṃ ‘‘karonto vā kārāpento vā’’ti kasmā tassa padabhājanaṃ vuttanti āha <bold>‘‘yasmā panā’’</bold>tiādi. ‘‘Attanā vippakataṃ parehi pariyosāpetī’’tiādivacanato <bold>‘‘karontenapi idha vuttanayeneva paṭipajjitabba’’</bold>nti vuttaṃ. Tattha <bold>idha vuttanayenevā</bold>ti imasmiṃ sikkhāpade vuttanayeneva. <bold>Ubhopete</bold>ti kārakakārāpakā. <bold>Kārayamānenāti imināva padena saṅgahitā</bold>ti kathaṃ saṅgahitā. Na hi kārayamāno karonto nāma hoti, evaṃ panettha adhippāyo veditabbo – yasmā karontenapi kārayamānenapi idha vuttanayeneva paṭipajjitabbaṃ, tasmā kārayamānena evaṃ paṭipajjitabbanti vutte pageva karontenāti idaṃ atthato <pageBreak edition="Vipassana Research Institut" number="2.0296" /> āgatamevāti ‘‘kārayamānenā’’ti bhagavatā vuttaṃ. Tato ‘‘kārayamānenā’’ti vutte sāmatthiyato labbhamānopi attho teneva saṅgahito nāma hotīti. <bold>Byañjanaṃ</bold><pageBreak edition="Myanmar" number="2.0334" /><bold>vilomitaṃ bhaveyyā</bold>ti yasmā ‘‘kārayamānenā’’ti imassa ‘‘karontenā’’ti idaṃ pariyāyavacanaṃ na hoti, tasmā karontena vā kārāpentena vāti padatthavasena niddese kate byañjanaṃ viruddhaṃ bhaveyyāti adhippāyo. <bold>Atthamattamevā</bold>ti padatthato sāmatthiyato ca labbhamānaṃ atthamattameva.</paragraph>
    <paragraph line="139"><bold>Uddeso</bold>ti uddisitabbo. <bold>Abbohārika</bold>nti appamāṇaṃ. ‘‘Āyāmato ca vitthārato cā’’ti avatvā vikappatthassa <bold>vā</bold>-saddassa vuttattā ekatobhāgena vaḍḍhitepi āpattiyevāti dassento <bold>‘‘yo panā’’</bold>tiādimāha. <bold>Tihatthā</bold>ti vaḍḍhakīhatthena tihatthā. <bold>Pamāṇayutto mañco</bold>ti pakatividatthiyā navavidatthippamāṇo mañco. <bold>Pamāṇikā kāretabbā</bold>ti ukkaṭṭhappamāṇaṃ sandhāya vuttattā ukkaṭṭhappamāṇayuttāva kuṭi adesitavatthukā na vaṭṭati, pamāṇato pana ūnatarā adesitavatthukāpi vaṭṭatīti kassaci sandeho siyāti taṃnivattanatthaṃ <bold>‘‘pamāṇato ūnatarampī’’</bold>tiādi vuttaṃ. Tattha <bold>pamāṇato ūnatara</bold>nti pāḷiyaṃ vuttappamāṇato ūnataraṃ. Pacchimena pamāṇena catuhatthato ūnatarā kuṭi nāma na hotīti catuhatthato paṭṭhāya kuṭilakkhaṇappattaṃ kuṭiṃ dassetuṃ <bold>‘‘catuhatthaṃ pañcahatthampī’’</bold>ti vuttaṃ. <bold>Kalalalepo</bold>ti kenaci silesena katalepo, tambamattikādikalalalepo vā. <bold>Alepo evā</bold>ti abbohārikāyevāti adhippāyo. <bold>Piṭṭhasaṅghāṭo</bold> dvārabāhā. <bold>Oloketvāpī</bold>ti apaloketvāpi, apalokanakammavasenapi kātuṃ vaṭṭatīti adhippāyo.</paragraph>
    <paragraph line="140" number="353"> Yathā sīhādīnaṃ gocarāya pakkamantānaṃ nibaddhagamanamaggo na vaṭṭati, evaṃ hatthīnampi nibaddhagamanamaggo na vaṭṭati. <bold>Etesa</bold>nti sīhādīnaṃ. <bold>Cāribhūmī</bold>ti gocarabhūmi. <bold>Na gahitā</bold>ti na vāritāti adhippāyo. <bold>Ārogyatthāyā</bold>ti nirupaddavatthāya. <bold>Sesānī</bold>ti pubbaṇṇanissitādīni. <bold>Pubbaṇṇanissita</bold>nti ettha pubbaṇṇaviruhanaṭṭhānaṃ pubbaṇṇa-saddena gahitaṃ. Tenāha – <bold>‘‘sattannaṃ dhaññānaṃ…pe… ṭhita’’</bold>nti. Abhihananti etthāti <bold>abbhāghātaṃ</bold>. ‘‘Verighara’’nti vuttamevatthaṃ vibhāvetuṃ <bold>‘‘corānaṃ māraṇatthāya kata’’</bold>nti vuttaṃ. <bold>Dhammagandhikā</bold>ti hatthapādādichindanagandhikā.</paragraph>
    <paragraph line="141"><bold>Āvijjituṃ</bold><pageBreak edition="Myanmar" number="2.0335" /><bold>na sakkā hotī</bold>ti chindataṭādisambhavato na sakkā hoti āvijjituṃ. <bold>Pācina</bold>nti kuṭivatthusāmantā cinitabbaadhiṭṭhānaṃ. Kiñcāpi idha pubbapayogasahapayogānaṃ adinnādāne viya viseso natthi, tathāpi tesaṃ vibhāgena dassanaṃ chinditvā puna kātabbāti ettha <pageBreak edition="Vipassana Research Institut" number="2.0297" /> kuṭiyā bhedanaparicchedadassanatthaṃ kataṃ. <bold>Tadatthāyā</bold>ti tacchanatthāya. <bold>Evaṃ kata</bold>nti adesitavatthuṃ pamāṇātikkantaṃ vā kataṃ. Dārunā kataṃ kuṭṭaṃ etthāti <bold>dārukuṭṭikā,</bold> kuṭi. <bold>Silākuṭṭika</bold>ntiādīsupi eseva nayo. <bold>Paṇṇasāla</bold>nti bahi paṇṇehi chādetabbaṃ ullittāvalittaṃ kuṭimeva vadati. Tenevāha <bold>‘‘sabhitticchadanaṃ limpissāmī’’</bold>ti.</paragraph>
    <paragraph line="142">Antolepeneva niṭṭhāpetukāmaṃ sandhāya <bold>‘‘antolepe vā’’</bold>tiādi vuttaṃ. <bold>Bahilepe vā</bold>ti etthāpi eseva nayo. Tasmiṃ dvārabaddhe vā vātapāne vā ṭhapiteti yojetabbaṃ. <bold>Tassokāsa</bold>nti tassa dvārabaddhassa vā vātapānassa vā okāsaṃ. <bold>Puna vaḍḍhetvā vā</bold>ti pubbeva ṭhapitokāsaṃ khuddakaṃ ce, bhedanena puna vaḍḍhetvā. <bold>Lepo na ghaṭiyatī</bold>ti pubbe dinnalepo dvārabaddhena vā vātapānena vā saddhiṃ na ghaṭiyati, ekābaddhaṃ hutvā na tiṭṭhatīti vuttaṃ hoti. <bold>Ta</bold>nti dvārabaddhaṃ vā vātapānaṃ vā. <bold>Paṭhamameva saṅghādiseso</bold>ti lepakiccassa niṭṭhitattā dvārabaddhaṃ vā vātapānaṃ vā ṭhapanato pubbeyeva saṅghādiseso. <bold>Aṭṭhaṅgulamattena appattacchadanaṃ katvā</bold>ti ettha evaṃ me āpatti na siyāti bhittiyaṃ vā chadane vā ekaṅgulamattampi okāsaṃ lepena aghaṭetvā ṭhapeti, vaṭṭatīti vadanti. Mattikākuṭṭameva mattikālepasaṅkhyaṃ gacchatīti āha – <bold>‘‘sace mattikāya kuṭṭaṃ karoti, chadanalepena saddhiṃ ghaṭane āpattī’’</bold>ti. <bold>Ubhinnaṃ anāpattī</bold>ti purimassa lepassa aghaṭitattā dutiyassa attuddesikatāsambhavato ubhinnaṃ anāpatti, tasmā vināpi vattasīsena tena anāṇatto tassa karomīti karoti, ubhinnaṃ anāpattiyeva. Sace tena āṇatto karoti, mūlaṭṭhasseva āpatti.</paragraph>
    <paragraph line="143" number="354"><bold>Chattiṃsa catukkāni</bold> nāma ‘‘bhikkhu kuṭiṃ karotī’’tiādimhi paṭhamavāre adesitavatthukacatukkaṃ desitavatthukacatukkaṃ pamāṇātikkantacatukkaṃ pamāṇikacatukkaṃ adesitavatthukappamāṇātikkantacatukkaṃ desitavatthukappamāṇikacatukkanti <pageBreak edition="Myanmar" number="2.0336" /> cha catukkāni, evaṃ samādisativārādīsupi pañcasūti chattiṃsa. <bold>Āpattibhedadassanatthaṃ vuttānī</bold>ti ‘‘sārambhe ce bhikkhu vatthusmiṃ aparikkamane’’ti avisesena mātikāya vuttattā sārambhaaparikkamanesupi saṅghādisesova siyāti micchāgāhanivattanatthaṃ sārambhe aparikkamane ca dukkaṭaṃ, adesitavatthukatāya pamāṇātikkantatāya ca saṅghādisesoti evaṃ āpattibhedadassanatthaṃ vuttāni.</paragraph>
    <paragraph line="144" number="355-361"> ‘‘Dvīhi saṅghādisesehī’’ti vattabbe vibhattibyattayena ca vacanabyattayena ca <bold>dvinnaṃ saṅghādisesenā</bold>ti vuttanti āha <bold>‘‘dvīhi saṅghādisesehi…pe… attho veditabbo’’</bold>ti. ‘‘Aññassa vā dātabbā’’ti vuttattā vippakataṃ kuṭiṃ labhitvā attano atthāya karontassapi ādito <pageBreak edition="Vipassana Research Institut" number="2.0298" /> paṭṭhāya akatattā anāpattiyevāti vadanti. <bold>Apacinitabbā</bold>ti viddhaṃsetabbā. <bold>Bhūmisamaṃ katvā</bold>ti kuṭivatthusamaṃ katvā.</paragraph>
    <paragraph line="145" number="364"><bold>Na hettha lepo ghaṭiyatī</bold>ti chadanalepassa abhāvato vuttaṃ, visuṃyeva anuññātattā pana sacepi leṇassa anto uparibhāge cittakammādikaraṇatthaṃ lepaṃ denti, vaṭṭatiyeva. Lepadānavasena akatā iṭṭhakādiguhā guhā nāmāti <bold>gaṇṭhipadesu</bold> vuttaṃ. <bold>Tiṇehi vā paṇṇehi vā chāditakuṭikāva vuttā</bold>ti ‘‘kukkuṭacchikagehaṃ vaṭṭatī’’ti vatvā ‘‘chadanaṃ daṇḍakehī’’tiādinā puna taṃ dassentehi tiṇapaṇṇacchadanā kuṭikāva vuttā. <bold>Chadanaṃ daṇḍakehi jālabandhaṃ katvā</bold>ti chadanaṃ dīghato tiriyato ca ṭhapitadaṇḍakehi jālaṃ viya bandhitvā. <bold>Ogumphetvā</bold>ti tiṇādiṃ viddhaṃsetvā. <bold>Bhittilepena saddhiṃ lepe ghaṭite</bold>ti ettha ullittāvalittabhāvassa chadanaṃ sandhāya vuttattā sacepi bhittilepena anatthiko hoti, chadanalepe samantato bhittiyā appamattakenapi ghaṭite bhittilepena vināpi āpattiyevāti vadanti. Upacikāmocanatthameva heṭṭhā pāsāṇakuṭṭaṃ katvā taṃ alimpitvā upari limpati, lepo na ghaṭiyati nāma, <bold>anāpattiyevā</bold>ti iminā aṭṭhakathāvacanena taṃ na sameti. Tattha keci vadanti ‘‘bhittiṃ alimpitukāmatāya abhāvato chadanalepe pāsāṇakuṭṭena saddhiṃ ghaṭitepi tattha anāpatti vuttā’’ti, tampi na yuttaṃ. ‘‘Upacikāmocanatthamevā’’ti hi vuttattā pāsāṇakuṭṭe puna limpitukāmatāya abhāvoyeva viññāyati, teneva ‘‘taṃ alimpitvā’’ti <pageBreak edition="Myanmar" number="2.0337" /> vuttaṃ. Tasmā ‘‘ullittādibhāvo…pe… chadanameva sandhāya vutto’’ti idaṃ satipi bhittilepe chadanalepena vinā āpatti na hotīti chadanalepassa padhānabhāvadassanatthaṃ vuttaṃ, na pana bhittilepena vināpi āpatti hotīti dassanatthanti vadanti, idameva cettha yuttataranti amhākaṃ khanti. <bold>Etthā</bold>ti tiṇakuṭikāya.</paragraph>
    <paragraph line="146">Ettha ca tiṇakuṭikāya eva sabbathā anāpattibhāvassa dassanaṃ <bold>parivārapāḷiṃ</bold> ānetvā tiṇakuṭikāya sārambhādipaccayāpi anāpattibhāvo sukhena sakkā sādhetunti kataṃ. Tiṇakuṭikāya ca sabbathā anāpattibhāve sādhite teneva nayena leṇaguhādīsupi sārambhādipaccayāpi anāpattibhāvo sakkā viññātunti. Teneva <bold>‘‘yaṃ panā’’</bold>tiādi vuttaṃ. Tathā hi tiṇakuṭikāya sārambhādipaccayāpi anāpattibhāve sādhite teneva nayena aññassatthāya karontassapi sārambhādipaccayāpi anāpattibhāvo atthato dassitoyeva hoti. Evañca sati bhikkhu samādisitvā pakkamati ‘‘kuṭiṃ me karothā’’ti, samādisati ca desitavatthukā ca hotu anārambhā ca saparikkamanā cāti, tassa kuṭiṃ karonti adesitavatthukaṃ sārambhaṃ aparikkamanaṃ. ‘‘Āpatti kārukānaṃ tiṇṇaṃ dukkaṭāna’’nti pāḷiyaṃ aññassatthāya <pageBreak edition="Vipassana Research Institut" number="2.0299" /> karontassapi sārambhādipaccayāpi dukkaṭaṃ kasmā vuttanti imaṃ codanaṃ manasi nidhāya <bold>‘‘yaṃ pana…pe… akaraṇapaccayā vutta’’</bold>nti idaṃ vuttaṃ. Ayañhettha adhippāyo – aññassatthāya karontassapi sārambhādipaccayāpi anāpattiyeva. ‘‘Āpatti kārukānaṃ tiṇṇaṃ dukkaṭāna’’nti idaṃ pana aññassatthāya karontassa na sārambhādipaccayā āpattidassanatthaṃ vuttaṃ, kiñcarahi yathāsamādiṭṭhāya akaraṇapaccayā āpattidassanatthanti. Yasmā bahūsu potthakesu satasodhitasammate ca purāṇapotthake ayameva pāṭhakkamo dissati, tasmā yathādiṭṭhapāṭhānukkamenevettha attho pakāsito. Katthaci potthake pana ‘‘kuṭilakkhaṇappattampi kuṭiṃ…pe… anāpattī’’ti imassānantaraṃ ‘‘yaṃ panā’’tiādipāṭhaṃ likhanti, evañca sati tattha adhippāyo pākaṭoyeva. <bold>Anāpattīti vatvā</bold>ti uposathāgārañca bhavissati, ahañca vasissāmītiādīsu vāsāgāratthāya eva aniyamitattā anāpattīti vatvā.</paragraph>
    <paragraph line="147">Pamāṇātikkantakuṭikaraṇalakkhaṇā <pageBreak edition="Myanmar" number="2.0338" /> kiriyāyeva, adesitavatthumūlikāyapi āpattiyā aṅgaṃ hoti pamāṇātikkantamūlikāyapi, tadubhayaṃ ekato katvā ‘‘kiriyākiriyato’’ti vuttaṃ. Vatthuṃ adesāpetvā pamāṇayuttaṃ kuṭiṃ karontassapi vatthuṃ desāpetvā akiriyāya kuṭikaraṇakiriyāya ca samuṭṭhānato kiriyākiriyatova samuṭṭhātīti veditabbaṃ. <bold>Acittaka</bold>nti paṇṇattiajānanacittena acittakaṃ. Ullittādīnaṃ aññataratā, heṭṭhimappamāṇasambhavo, adesitavatthutā, pamāṇātikkantatā, attuddesikatā, vāsāgāratā, lepaghaṭṭanāti imānettha cha vā satta vā aṅgāni.</paragraph>
    <centered line="148">Kuṭikārasikkhāpadavaṇṇanā niṭṭhitā.</centered>
    <subhead line="149">7. Vihārakārasikkhāpadavaṇṇanā</subhead>
    <paragraph line="150" number="365"> Sattame <bold>evaṃnāmake nagare</bold>ti kosambīnāmake. Tassa kira nagarassa ārāmapokkharaṇīādīsu tesu tesu ṭhānesu kosambarukkhāva ussannā ahesuṃ, tasmā kosambīti saṅkhyaṃ agamāsi. Kusumbassa nāma isino assamato avidūre māpitattāti eke. Idaṃ vuttaṃ hoti – kusumbassa isino nivāsabhūmi kosambī, tassa ca avidūre bhavattā nagaraṃ kosambīti saṅkhyaṃ gatanti. <bold>Ghositanāmakena kira seṭṭhinā so kārito</bold>ti ettha ko ghositaseṭṭhi, kathañcānena so ārāmo kāritoti? Pubbe kira addilaraṭṭhaṃ nāma ahosi. Tato kotūhalako nāma daliddo chātakabhayena saputtadāro subhikkhaṃ raṭṭhaṃ gacchanto puttaṃ <pageBreak edition="Vipassana Research Institut" number="2.0300" /> vahituṃ asakkonto chaḍḍetvā agamāsi. Mātā nivattitvā taṃ gahetvā gatā. Te ekaṃ gopālakagāmaṃ pavisiṃsu. Gopālakānañca tadā bahupāyāso paṭiyatto hoti, tato pāyāsaṃ labhitvā bhuñjiṃsu. Atha so puriso bahutaraṃ pāyāsaṃ bhutto jīrāpetuṃ asakkonto rattibhāge kālaṃ katvā tattheva sunakhiyā kucchismiṃ paṭisandhiṃ gahetvā kukkuro jāto, so gopālakassa piyo ahosi. Gopālako ca paccekabuddhaṃ upaṭṭhāti. Paccekabuddhopi bhattakiccakāle kukkurassa ekaṃ piṇḍaṃ deti. So paccekabuddhe sinehaṃ uppādetvā gopālakena saddhiṃ paṇṇasālampi gacchati, gopālake <pageBreak edition="Myanmar" number="2.0339" /> asannihite bhattavelāyaṃ sayameva gantvā kālārocanatthaṃ paṇṇasāladvāre bhussati, antarāmaggepi caṇḍamige disvā bhussitvā palāpeti. So paccekabuddhe mudukena cittena kālaṃ katvā devaloke nibbatti. Tatrāssa ‘‘ghosakadevaputto’’tveva nāmaṃ ahosi.</paragraph>
    <paragraph line="151">So devalokato cavitvā kosambiyaṃ ekasmiṃ kulaghare nibbatti. Taṃ aputtako kira seṭṭhi tassa mātāpitūnaṃ dhanaṃ datvā puttaṃ katvā aggahesi. Atha attano putte jāte sattakkhattuṃ ghātāpetuṃ upakkami. So puññavantatāya sattasupi ṭhānesu maraṇaṃ appatvā avasāne ekāya seṭṭhidhītāya veyyattiyena laddhajīviko aparabhāge pitu accayena seṭṭhiṭṭhānaṃ patvā ghositaseṭṭhi nāma jāto. Aññepi kosambiyaṃ kukkuṭaseṭṭhi, pāvāriyaseṭṭhīti dve seṭṭhino atthi, iminā saddhiṃ tayo ahesuṃ.</paragraph>
    <paragraph line="152">Tena ca samayena tesaṃ sahāyakānaṃ seṭṭhīnaṃ kulūpakā pañcasatā isayo pabbatapāde vasiṃsu. Te kālena kālaṃ loṇambilasevanatthaṃ manussapathaṃ āgacchanti. Athekasmiṃ vāre gimhasamaye manussapathaṃ āgacchantā nirudakaṃ mahākantāraṃ atikkamitvā kantārapariyosāne mahantaṃ nigrodharukkhaṃ disvā cintesuṃ ‘‘yādiso ayaṃ rukkho, addhā ettha mahesakkhāya devatāya bhavitabbaṃ, sādhu vatassa, sace no pānīyaṃ vā paribhojanīyaṃ vā dadeyyā’’ti. Devatā isīnaṃ ajjhāsayaṃ viditvā ‘‘imesaṃ saṅgahaṃ karissāmī’’ti attano ānubhāvena viṭapantarato naṅgalasīsamattaṃ udakadhāraṃ pavattesi. Isigaṇo rajatakkhandhasadisaṃ udakavaṭṭiṃ disvā attano bhājanehi udakaṃ gahetvā paribhogaṃ katvā cintesi ‘‘devatāya amhākaṃ paribhogudakaṃ dinnaṃ, idaṃ pana agāmakaṃ mahāraññaṃ, sādhu vatassa, sace no āhārampi dadeyyā’’ti. Devatā isīnaṃ upakappanavasena dibbāni yāgukhajjakādīni datvā santappesi.</paragraph>
    <paragraph line="153">Isayo cintayiṃsu ‘‘devatāya amhākaṃ paribhogudakampi bhojanampi sabbaṃ dinnaṃ, sādhu vatassa <pageBreak edition="Vipassana Research Institut" number="2.0301" />, sace no attānaṃ dasseyyā’’ti. Devatā tesaṃ ajjhāsayaṃ viditvā upaḍḍhakāyaṃ dassesi. Devate mahatī te sampatti, kiṃ kammaṃ katvā imaṃ sampattiṃ adhigatāsīti. Nātimahantaṃ parittakaṃ kammaṃ katvāti. Upaḍḍhuposathakammaṃ nissāya hi devatāya sampatti laddhā. Anāthapiṇḍikassa <pageBreak edition="Myanmar" number="2.0340" /> kira gehe ayaṃ devaputto kammakāro ahosi. Seṭṭhissa hi gehe uposathadivasesu antamaso dāsakammakāre upādāya sabbo jano uposathiko hoti. Ekadivasaṃ ayaṃ kammakāro ekakova pāto uṭṭhāya kammantaṃ gato. Mahāseṭṭhi nivāpaṃ labhamānamanusse sallakkhento etassevekassa araññaṃ gatabhāvaṃ ñatvā assa sāyamāsatthāya nivāpaṃ adāsi. Bhattakāradāsī ekasseva bhattaṃ pacitvā araññato āgatassa bhattaṃ vaḍḍhetvā adāsi. Kammakāro cintayi ‘‘aññesu divasesu imasmiṃ kāle gehaṃ ekasaddaṃ ahosi, ajja ativiya sannisinnaṃ, kiṃ nu kho eta’’nti. Tassa sā ācikkhi ‘‘ajja imasmiṃ gehe sabbe manussā uposathikā, mahāseṭṭhi tuyhevekassa nivāpaṃ adāsī’’ti. Evaṃ ammāti. Āma sāmīti. ‘‘Imasmiṃ kāle uposathaṃ samādinnassa uposathakammaṃ hoti, na hotī’’ti mahāseṭṭhiṃ puccha ammāti. Tāya gantvā pucchito mahāseṭṭhi āha – ‘‘sakalauposathakammaṃ na hoti, upaḍḍhakammaṃ pana hoti, uposathiko hotī’’ti. Kammakāro bhattaṃ abhuñjitvā mukhaṃ vikkhāletvā uposathiko hutvā vasanaṭṭhānaṃ gahetvā nipajji. Tassa āhāraparikkhīṇakāyassa rattiṃ vāto kuppi. So paccūsasamaye kālaṃ katvā upaḍḍhuposathakammanissandena mahāvattaniaṭavidvāre nigrodharukkhadevaputto hutvā nibbatti.</paragraph>
    <paragraph line="154">So taṃ pavattiṃ isīnaṃ ārocesi. Isayo pucchiṃsu ‘‘tumhehi mayaṃ ‘buddho dhammo saṅgho’ti assutapubbaṃ sāvitā, uppanno nu kho loke buddho’’ti. Āma, bhante, uppannoti. Idāni kuhiṃ vasatīti. Sāvatthiyaṃ nissāya jetavane, bhanteti. Isayo ‘‘tiṭṭhatha tumhe, mayaṃ satthāraṃ passissāmā’’ti haṭṭhatuṭṭhā nikkhamitvā anupubbena kosambīnagaraṃ sampāpuṇiṃsu. Mahāseṭṭhino ‘‘isayo āgatā’’ti paccuggamanaṃ katvā ‘‘sve amhākaṃ bhikkhaṃ gaṇhatha, bhante’’ti nimantetvā punadivase isigaṇassa mahādānaṃ adaṃsu. Isayo ‘‘bhutvāva gacchāmā’’ti āpucchiṃsu. Bhante, tumhe aññasmiṃ kāle ekampi māsaṃ dvepi tayopi cattāropi māse vasitvā gacchatha, imasmiṃ pana vāre hiyyo āgantvā ‘‘ajjeva gacchāmā’’ti vadatha, kiṃ idanti. Āma gahapatayo buddho loke uppanno, na kho pana sakkā jīvitantarāyo jānituṃ, tena mayaṃ turitā gacchāmāti <pageBreak edition="Myanmar" number="2.0341" />. Tena hi, bhante, mayampi āgacchāma, amhehi saddhiṃyeva gacchathāti. ‘‘Tumhe agāriyā nāma mahājaṭā, tiṭṭhatha tumhe, mayaṃ puretaraṃ gamissāmā’’ti nikkhamitvā <pageBreak edition="Vipassana Research Institut" number="2.0302" /> ekaṭṭhāne dve divasāni avasitvā turitagamanena sāvatthiṃ patvā jetavanavihāre satthu santikameva agamaṃsu. Tattha madhuradhammakathaṃ sutvā sabbeva pabbajitvā arahattaṃ pāpuṇiṃsu.</paragraph>
    <paragraph line="155">Tepi tayo seṭṭhino pañcahi pañcahi sakaṭasatehi sappimadhuphāṇitādīni ceva paṭṭuṇṇadukūlādīni ca ādāya kosambito nikkhamitvā anupubbena sāvatthiṃ patvā jetavanasāmante khandhāvāraṃ bandhitvā satthu santikaṃ gantvā vanditvā paṭisanthāraṃ katvā ekamantaṃ nisīdiṃsu. Satthā tiṇṇampi sahāyānaṃ madhuradhammakathaṃ kathesi. Te balavasomanassajātā satthāraṃ nimantetvā punadivase mahādānaṃ adaṃsu, puna nimantetvā punadivaseti evaṃ aḍḍhamāsaṃ dānaṃ datvā ‘‘bhante, amhākaṃ janapadaṃ āgamanāya paṭiññaṃ dethā’’ti pādamūle nipajjiṃsu. Bhagavā ‘‘suññāgāre kho gahapatayo tathāgatā abhiramantī’’ti āha. ‘‘Ettāvatā paṭiññā dinnā nāma hotī’’ti gahapatayo sallakkhetvā ‘‘dinnā no bhagavatā paṭiññā’’ti pādamūle nipajjitvā dasabalaṃ vanditvā nikkhamitvā antarāmagge yojane yojane vihāraṃ kāretvā anupubbena kosambiṃ patvā ‘‘loke buddho uppanno’’ti kathayiṃsu. Tayo janā attano attano ārāme mahantaṃ dhanapariccāgaṃ katvā bhagavato vihāre kārāpesuṃ. Tattha kukkuṭaseṭṭhinā kārito <bold>kukkuṭārāmo</bold> nāma ahosi. Pāvārikaseṭṭhinā ambavane kārito <bold>pāvārikambavanaṃ</bold> nāma. Ghositena kārito <bold>ghositārāmo</bold> nāma ahosi. Taṃ sandhāya vuttaṃ ‘‘ghositanāmakena kira seṭṭhinā so kārito’’ti.</paragraph>
    <paragraph line="156">Yo abhinikkhamanakāle saddhiṃ nikkhanto, yassa ca satthārā parinibbānakāle brahmadaṇḍo āṇatto, taṃ sandhāyāha <bold>‘‘bodhisattakāle upaṭṭhākachannassā’’</bold>ti. Iminā ca yo <bold>majjhimanikāye channovādasutte</bold> (ma. ni. 3.389 ādayo) gilāno hutvā dhammasenāpatinā ovadiyamānopi māraṇantikavedanaṃ adhivāsetuṃ asakkonto tiṇhena satthena kaṇṭhanāḷiṃ chinditvā maraṇabhaye uppanne gatinimitte ca upaṭṭhite attano puthujjanabhāvaṃ ñatvā saṃviggo vipassanaṃ paṭṭhapetvā saṅkhāre pariggaṇhanto arahattaṃ <pageBreak edition="Myanmar" number="2.0342" /> patvā samasīsī hutvā parinibbāyi, ayaṃ so na hotīti dasseti. Pūjāvacanappayoge kattari sāmivacanassapi icchitattā āha <bold>‘‘gāmassa vā pūjita’’</bold>nti. Lakkhaṇaṃ panettha saddasatthānusārato veditabbaṃ. <bold>Ekeko koṭṭhāso</bold>ti ekeko bhāgo.</paragraph>
    <paragraph line="157" number="366"><bold>Kiriyato samuṭṭhānabhāvo</bold>ti kevalaṃ kiriyāmattato samuṭṭhānabhāvaṃ paṭikkhipati, vatthuno pana adesanāya kuṭikaraṇakiriyāya ca samuṭṭhānato kiriyākiriyato samuṭṭhātīti veditabbaṃ <pageBreak edition="Vipassana Research Institut" number="2.0303" />. Imasmiṃ sikkhāpade <bold>bhikkhū vā anabhineyyā</bold>ti ettha <bold>vā</bold>-saddo ‘‘ayaṃ vā so mahānāgo’’tiādīsu viya avadhāraṇatthoti daṭṭhabbo.</paragraph>
    <centered line="158">Vihārakārasikkhāpadavaṇṇanā niṭṭhitā.</centered>
    <subhead line="159">8. Paṭhamaduṭṭhadosasikkhāpadavaṇṇanā</subhead>
    <paragraph line="160" number="380"> Aṭṭhame pākārena parikkhittanti sambandho. <bold>Gopuraṭṭālakayutta</bold>nti dvārapāsādena ca tattha tattha pākāramatthake patiṭṭhāpitaaṭṭālakehi ca yuttaṃ. Veḷūhi parikkhittattā abbhantare pupphūpagaphalūpagarukkhasañchannattā ca <bold>nīlobhāsaṃ</bold>. Chāyūdakasampattiyā bhūmibhāgasampattiyā ca <bold>manoramaṃ</bold>. <bold>Kāḷakavesenā</bold>ti kalandakarūpena. <bold>Nivāpa</bold>nti bhojanaṃ. <bold>Ta</bold>nti uyyānaṃ. <bold>Dabboti tassa therassa nāma</bold>nti dabbatthambhe patitattā dabboti tassa therassa nāmaṃ ahosi.</paragraph>
    <paragraph line="161">Kassapadasabalassa sāsanosakkanakāle kira satta bhikkhū ekacittā hutvā aññe sāsane agāravaṃ karonte disvā ‘‘idha kiṃ karoma, ekamante samaṇadhammaṃ katvā dukkhassantaṃ karissāmā’’ti nisseṇiṃ bandhitvā uccaṃ pabbatasikharaṃ abhiruhitvā attano cittabalaṃ jānantā ‘‘nisseṇiṃ pātentu, jīvite sālayā otarantu, mā pacchānutappino ahuvatthā’’ti vatvā sabbe ekacittā hutvā nisseṇiṃ pātetvā ‘‘appamattā hotha, āvuso’’ti aññamaññaṃ ovaditvā cittaruciyesu ṭhānesu nisīditvā samaṇadhammaṃ kātuṃ ārabhiṃsu.</paragraph>
    <paragraph line="162">Tatreko <pageBreak edition="Myanmar" number="2.0343" /> thero pañcame divase arahattaṃ patvā ‘‘mama kiccaṃ nipphannaṃ, ahaṃ imasmiṃ ṭhāne kiṃ karissāmī’’ti iddhiyā uttarakuruto piṇḍapātaṃ āharitvā āha – ‘‘āvuso, imaṃ piṇḍapātaṃ paribhuñjatha, bhikkhācārakiccaṃ mamāyattaṃ hotu, tumhe attano kammaṃ karothā’’ti. Kiṃ nu mayaṃ, āvuso, nisseṇiṃ pātentā evaṃ avacumha ‘‘yo paṭhamaṃ dhammaṃ sacchikaroti, so bhikkhaṃ āharatu, tenābhataṃ sesā paribhuñjitvā samaṇadhammaṃ karissantī’’ti. Natthi, āvusoti. Tumhe attano pubbahetunāva labhittha, mayampi sakkontā vaṭṭassantaṃ karissāma, gacchatha tumheti. Thero te saññāpetuṃ asakkonto phāsukaṭṭhāne piṇḍapātaṃ paribhuñjitvā gato. Aparopi thero sattame divase anāgāmiphalaṃ patvā tato cuto suddhāvāsabrahmaloke nibbatto, itare therā ekaṃ buddhantaraṃ devamanussesu saṃsaritvā tesu tesu kulesu nibbattā. Eko gandhāraraṭṭhe takkasilanagare rājagehe nibbatto, eko paccantimaraṭṭhe <pageBreak edition="Vipassana Research Institut" number="2.0304" /> paribbājikāya kucchimhi nibbatto, eko bāhiyaraṭṭhe kuṭumbiyagehe nibbatto, eko rājagahe kuṭumbiyagehe nibbatto.</paragraph>
    <paragraph line="163">Ayaṃ pana dabbatthero mallaraṭṭhe anupiyanagare ekassa mallarañño gehe paṭisandhiṃ gaṇhi. Tassa mātā upavijaññā kālamakāsi. Matasarīraṃ susānaṃ netvā dārucitakaṃ āropetvā aggiṃ adaṃsu. Aggivegasantattaṃ udarapaṭalaṃ dvedhā ahosi. Dārako attano puññabalena uppatitvā ekasmiṃ dabbatthambhe nipati, taṃ dārakaṃ gahetvā ayyikāya adaṃsu. Sā tassa nāmaṃ gaṇhantī dabbatthambhe patitvā laddhajīvikattā ‘‘dabbo’’ti tassa nāmaṃ akāsi. Tena vuttaṃ ‘‘dabboti tassa therassa nāma’’nti.</paragraph>
    <paragraph line="164">Tassa sattavassikakāle satthā bhikkhusaṅghaparivuto mallaraṭṭhe cārikaṃ caramāno anupiyanigamaṃ patvā anupiyambavane viharati. Dabbakumāro satthāraṃ disvā saha dassaneneva pasīditvā pabbajitukāmo hutvā ‘‘ahaṃ dasabalassa santike pabbajissāmī’’ti ayyikaṃ āpucchi. Sā ‘‘sādhu tātā’’ti dabbakumāraṃ ādāya satthu santikaṃ gantvā ‘‘bhante, imaṃ kumāraṃ pabbājethā’’ti āha. Satthā aññatarassa bhikkhuno saññaṃ adāsi ‘‘bhikkhu imaṃ dārakaṃ pabbājehī’’ti. So thero satthu vacanaṃ sutvā dabbakumāraṃ pabbājento tacapañcakakammaṭṭhānaṃ ācikkhi. Pubbahetusampanno katābhinīhāro <pageBreak edition="Myanmar" number="2.0344" /> paṭhamakesavaṭṭiyā voropanakkhaṇeyeva sotāpattiphale patiṭṭhāsi, dutiyāya kesavaṭṭiyā oropiyamānāya sakadāgāmiphale, tatiyāya anāgāmiphale, sabbakesānaṃ pana oropanañca arahattaphalasacchikiriyā ca apacchā apure ahosi. Taṃ sandhāya vuttaṃ <bold>‘‘thero kira sattavassikova saṃvegaṃ labhitvā pabbajito khuraggeyeva arahattaṃ pāpuṇīti veditabbo’’</bold>ti.</paragraph>
    <paragraph line="165"><bold>Sāvakena pattabba</bold>nti yathupanissayaṃ tena tena sāvakena pattabbaṃ. <bold>Tisso vijjā</bold>tiādi yathāsambhavavasena vuttaṃ. <bold>Guṇajāta</bold>nti ‘‘yañca kiñci sāvakena pattabba’’nti napuṃsakaliṅgasambandhadassanatthaṃ vuttaṃ. <bold>Catūsu saccesu catūhi maggehi soḷasavidhassa kiccassa katattā</bold>ti dukkhasamudayanirodhamaggasaṅkhātesu catūsu saccesu dukkhapariññā samudayappahānaṃ nirodhasacchikiriyā maggabhāvanāti ekekassa maggassa catunnaṃ catunnaṃ kiccānaṃ vasena soḷasavidhassa kiccassa katattā. <bold>Tato tato paṭikkamitvā</bold>ti tato tato kiccato ārammaṇato ca paṭivattitvā. <bold>Silāpaṭṭake</bold>ti pāsāṇaphalake. <bold>Terasāpī</bold>ti bhattuddesakasenāsanaggāhāpakabhaṇḍāgārikacīvarapaṭiggāhakacīvarabhājanakayāgubhājanakaphalabhājanakakhajjabhājanakaappamattakavissajjakasāṭiyaggāhāpakapattaggāhāpakaārāmikapesakasāmaṇerapesakasammutīnaṃ <pageBreak edition="Vipassana Research Institut" number="2.0305" /> vasena terasāpi sammutiyo dātuṃ vaṭṭanti.</paragraph>
    <paragraph line="166" number="382"><bold>Apisū</bold>ti ettha <bold>sū</bold>ti nipātamattaṃ, <bold>api</bold>-saddo aṭṭhānappayutto ‘‘vikāle’’ti imassa anantaraṃ daṭṭhabbo, vikālepi āgacchantīti attho. <bold>Jānantā</bold>ti dūrabhāvaṃ jānantā. <bold>Evaṃ sabbapadesū</bold>ti ettha katikasaṇṭhānādīnaṃ nānappakārattā tasmiṃ tasmiṃ vihāre katikavattādīni visuṃ visuṃ kathāpetīti veditabbaṃ. Sabbavihāresu ca gamanamagge samappamāṇe katvā adhiṭṭhātīti vadanti. <bold>Ayañhi nimmitānaṃ dhammatā</bold>ti aniyametvā nimmitānaṃ ayaṃ ‘‘ekasmiṃ bhāsamānasmi’’ntiādi dhammatā. Tathā hi ye vaṇṇavayasarīrāvayavaparikkhārakiriyāvisesādīhi niyamaṃ akatvā nimmitā honti, te aniyametvā nimmitattā iddhimatā sadisāva honti. Ṭhānanisajjādīsu bhāsitatuṇhībhāvādīsu vā yaṃ yaṃ iddhimā karoti, taṃ tadeva karonti. Sace pana nānappakāre kātukāmo hoti, keci paṭhamavaye, keci majjhimavaye, keci pacchimavaye, tathā dīghakese, upaḍḍhamuṇḍe <pageBreak edition="Myanmar" number="2.0345" />, missakakese, upaḍḍharattacīvare, paṇḍukacīvare, padabhāṇadhammakathāsarabhaññapañhapucchanapañhavissajjanacīvarasibbanadhovanādīni karonte, aparepi vā nānappakārake kātukāmo hoti, tena pādakajjhānato vuṭṭhāya ‘‘ettakā bhikkhū paṭhamavayā hontū’’tiādinā nayena parikammaṃ katvā puna samāpajjitvā vuṭṭhāya adhiṭṭhite adhiṭṭhānacittena saddhiṃ icchiticchitappakārāyeva honti. <bold>Avatthukavacanaṃ na hotī</bold>ti nimmitānaṃ ‘‘ayaṃ mañco’’tiādivacanaṃ avatthukaṃ na hoti sabbattha mañcapīṭhānaṃ sambhavato.</paragraph>
    <paragraph line="167" number="383"><bold>Ekacārikabhatta</bold>nti atimanāpattā visuṃ ṭhitikāya pāpetabbaṃ bhattaṃ. <bold>Taddhitavohārenā</bold>ti cattāri parimāṇamassa catukkanti evaṃ taddhitavohārena. Odanassa pucchāya sādhakatamattā āha – <bold>‘‘karaṇattheyeva karaṇavacana’’</bold>nti, odanena karaṇabhūtena pucchantīti vuttaṃ hoti. Ye ca odanena karaṇabhūtena pucchanti, tesaṃ pucchanākāradassanatthaṃ <bold>‘‘kiṃ, bhante, odanaṃ demāti pucchantī’’</bold>ti vuttaṃ.</paragraph>
    <paragraph line="168"><bold>Bhavo</bold>ti bhavitabbo. <bold>Asamannāharitvā</bold>ti ābhogaṃ akatvā. <bold>Rattiṃ sammantayamānā</bold>ti kañci kālaṃ supitvā vuṭṭhāya sammantayamānā. Rattiyañhi paṭhamayāmamajjhimayāmesu supitvā pabuddhānaṃ ajjatanakālepi anajjatanābhimāno hoti, tasmā te ‘‘hiyyo’’ti āhaṃsu. Ye pana rattiyaṃ kammappasutā jāgariyamanuyuttā honti, tesaṃ ajjatanābhimānoyeva, tasmā te ‘‘ajja’’icceva voharanti, na ‘‘hiyyo’’ti. <bold>Padhūpāyantā</bold>ti punappunaṃ uppajjanakakodhavasena padhūpāyantā.</paragraph>
    <paragraph line="169" number="384"><bold>Dabba</bold><pageBreak edition="Vipassana Research Institut" number="2.0306" /><bold>dabbā</bold>ti dutiyo <bold>dabba</bold>-saddo paṇḍitādhivacanoti āha <bold>‘‘dabbā paṇḍitā’’</bold>ti. Evaṃ na nibbeṭhentīti sambandho. <bold>Nibbeṭhentī</bold>ti attānaṃ dosato mocenti. <bold>Vuṭṭhānalakkhaṇaṃ maññamānā</bold>ti vuṭṭhānalakkhaṇanti maññamānā. <bold>Na ghaṭiyatī</bold>ti therassa susīlapaṭiññāya tassā dussīlapaṭiññāvacanaṃ na ghaṭiyatīti adhippāyo. Ettha yaṃ vattabbaṃ, taṃ parato āvi bhavissati. <bold>Nāsethā</bold>ti setakaṃ datvā gihibhāvaṃ pāpethāti attho. Liṅganāsanā hettha adhippetā. Imameva ca dassetuṃ <bold>‘‘tisso nāsanā’’</bold>tiādi vuttaṃ. Ekakammādisaṃvāsassa akaraṇaṃ <bold>saṃvāsanāsanā</bold>. <bold>Daṇḍakammanāsanā</bold> nāma vālukādīni okiritvā yāva khamāpeti, tāva daṇḍakammavasena <pageBreak edition="Myanmar" number="2.0346" /> nikkaḍḍhanaṃ. <bold>Cara pire vinassā</bold>ti nikkaḍḍhanākāradassanaṃ. Tattha <bold>carā</bold>ti gaccha, apehīti vuttaṃ hoti. <bold>Pire</bold>ti para amāmaka, amhākaṃ anajjhattikabhūtāti attho. <bold>Pire</bold>ti hi para-saddena samānatthaṃ sambodhanavacanaṃ. Atha vā <bold>pire</bold>ti ‘‘parato’’ti iminā samānatthaṃ nipātapadaṃ, tasmā <bold>cara pire</bold>ti parato gaccha, mā idha tiṭṭhāti attho. <bold>Vinassā</bold>ti adassanaṃ gaccha.</paragraph>
    <paragraph line="170">Yasmā te bhikkhū attānaṃ appakāsetvā ṭhitā, tasmā <bold>anuyuñjathā</bold>ti imassa <bold>gavesatha jānāthā</bold>ti attho vutto. <bold>Kārako hotī</bold>ti ‘‘ayyenamhi dūsitā’’ti paṭiññātattā tāya paṭiññāya yadi nāsitā, thero kārako hoti, sadosoti attho. <bold>Akārako hotī</bold>ti tāya katapaṭiññaṃ anapekkhitvā yadi bhagavatā pakatidussīlabhāvaṃyeva sandhāya sā nāsitā, thero akārako hotīti adhippāyo. ‘‘Sakāya paṭiññāya nāsethā’’ti vutte ‘‘ayyenamhi dūsitā’’ti tāya katapaṭiññāya bhūtatā āpajjatīti āha – <bold>‘‘bhante, tumhākaṃ vāde thero kārako hoti sadoso’’</bold>ti. <bold>Bhikkhuniṃ anuddhaṃseti, dukkaṭa</bold>nti iminā mahāaṭṭhakathāvādo dassito. <bold>Musāvāde pācittiyanti vutta</bold>nti bhikkhuniṃ anuddhaṃsentassa musāvāde pācittiyanti vuttaṃ.</paragraph>
    <paragraph line="171"><bold>Tatrā</bold>ti tesu dukkaṭapācittiyesu. Ito paṭṭhāya ‘‘tasmā pācittiyameva yujjatī’’ti vacanapariyantaṃ dvīsupi aṭṭhakathāsu adhippāyavibhāvanaṃ. Tattha <bold>purimanaye</bold>ti ‘‘bhikkhuniṃ anuddhaṃseti, dukkaṭa’’nti vuttaaṭṭhakathānaye. Dukkaṭameva yujjatīti kasmā vuttanti ce? Tattha kāraṇaṃ dassento <bold>‘‘yathā’’</bold>tiādimāha. <bold>Bhikkhuno bhikkhusmiṃ saṅghādiseso</bold>ti bhikkhuṃ amūlakena antimavatthunā anuddhaṃsentassa bhikkhuno saṅghādisesoti attho. Pacchimanayepi ‘‘bhikkhuniṃ anuddhaṃsentassa musāvāde pācittiya’’nti vuttaṃ. <bold>Kurundī</bold>nayepi <bold>musāvādattā pācittiyameva yujjatī</bold>ti visaṃvādapurekkhatāya pācittiyameva yujjatīti adhippāyo. Yadi evaṃ bhikkhuṃ amūlakena <pageBreak edition="Vipassana Research Institut" number="2.0307" /> antimavatthunā anuddhaṃsentassa akkosantassa ca musāvādattā pācittiyeneva bhavitabbanti ce? Tattha satipi musāvāde vacanappamāṇato saṅghādisesaomasavādapācittiyeheva bhavitabbaṃ, na sampajānamusāvādapācittiyenāti dassetuṃ <bold>‘‘vacanappamāṇato’’</bold>tiādimāha. Tattha <bold>vacanappamāṇato</bold>ti <pageBreak edition="Myanmar" number="2.0347" /> bhagavatā vuttapāḷivacanappamāṇato. Idāni taṃ vacanaṃ dassetuṃ <bold>‘‘anuddhaṃsanādhippāyenā’’</bold>tiādi vuttaṃ. <bold>Bhikkhussa pana bhikkhuniyā dukkaṭanti vacanaṃ natthī</bold>ti bhikkhuniyā anuddhaṃsane bhikkhuno dukkaṭanti vacanaṃ natthi tathā pāḷiyaṃ anāgatattā. <bold>Sampajānamusāvāde pācittiyanti vacanamatthī</bold>ti sāmaññato vuttaṃ sampajānamusāvādasikkhāpadaṃ dasseti.</paragraph>
    <paragraph line="172">Idāni dvīsupi aṭṭhakathāvādesu adhippāyaṃ vibhāvetvā tesu pacchimavāde dosaṃ dassetvā purimavādaṃ patiṭṭhapetukāmo ācariyo <bold>‘‘tatra panā’’</bold>tiādimāha. <bold>Tatrā</bold>ti ‘‘pācittiyameva yujjatī’’ti vuttavāde. <bold>Anuddhaṃsanādhippāye asati pācittiya</bold>nti iminā sampajānamusāvāde pācittiyassa okāsaṃ dasseti. <bold>Visuṃ pācittiyaṃ vutta</bold>nti sampajānamusāvāde pācittiyato visuṃ aññameva pācittiyaṃ vuttaṃ. <bold>Etehi nāsanā natthī</bold>ti sāmaññato vuttaṃ, imissā pana dukkaṭena nāsanā natthīti adhippāyo. Yadi evaṃ kasmā naṃ bhagavā nāsetīti āha <bold>‘‘yasmā panā’’</bold>tiādi.</paragraph>
    <paragraph line="173" number="385-386"><bold>Dūsito</bold>ti duṭṭhasaddassa kammasādhanataṃ dasseti. Dūsayati paraṃ vināsetīti <bold>dūsako</bold>. Iminā ‘‘dūsayatīti doso’’ti dosasaddassa kattusādhanatā vuttā. <bold>Pakatibhāvaṃ jahāpito</bold>ti dusasaddassa vikatiyaṃ paṭhitattā vuttaṃ, pakatiyā sommabhāvaṃ jahāpitoti attho, vikāramāpāditoti vuttaṃ hoti. <bold>Ākāranānattenā</bold>ti dūsitākārassa dūsakākārassa ca nānattena. <bold>Anabhiraddho</bold>ti atuṭṭho. Yo pana atuṭṭho, so sukhito nāma na hotīti āha <bold>‘‘na sukhito’’</bold>ti. ‘‘Ārādhito rājā’’tiādīsu pasāditoti atthasambhavato <bold>‘‘na vā pasādito’’</bold>ti vuttaṃ. Khīlasaddo thaddhabhāvavacano kacavarapariyāyo ca hotīti āha – <bold>‘‘cittathaddhabhāvacittakacavarasaṅkhātaṃ paṭighakhīla’’</bold>nti. Khīlayati tena cittaṃ thaddhabhāvaṃ āpajjatīti khīlaṃ, cittassa thaddhabhāvo. So ca atthato paṭighoyeva. Cittassa thaddhabhāvalakkhaṇo hi paṭigho, tasmiñca uppanne cittaṃ uklāpajātaṭṭhānaṃ viya amanuññaṃ hoti, tasmā kacavarasadisattāpi paṭighova ‘‘khīla’’nti vutto. Tenāha <bold>‘‘paṭighakhīla’’</bold>nti. Cittassa thaddhabhāvattā kacavarasadisattā ca paṭighoyeva khīlaṃ <bold>paṭighakhīlaṃ</bold>. <bold>Nappatīto</bold>ti pītisukhādīhi na abhigato na anugato, na upetoti attho. Yo ca pītisukhādīhi anupagato, so tehi <pageBreak edition="Vipassana Research Institut" number="2.0308" /> vajjito <pageBreak edition="Myanmar" number="2.0348" /> nāma hotīti āha <bold>‘‘pītisukhādīhi vajjito’’</bold>ti. Yo ca tehi vajjito, na so tena abhisaṭo nāma hotīti āha <bold>‘‘na abhisaṭo’’</bold>ti, pītisukhādīhi na patthaṭoti attho.</paragraph>
    <paragraph line="174"><bold>Yenā</bold>ti yena kopena. <bold>Duṭṭho</bold>ti mātikāya āgatapadaṃ dasseti, <bold>kupito</bold>ti padabhājane āgatapadaṃ. Atthato ekattepi ubhinnaṃ padānaṃ vasena <bold>‘‘ubhayampī’’</bold>ti vuttaṃ. Evaṃ ‘‘tena ca kopena tena ca dosenā’’ti imesaṃ padānaṃ vasena <bold>‘‘dvīhī’’</bold>ti vuttaṃ, atthato pana dosoyeva. So ca saṅkhārakkhandhapariyāpannoti āha <bold>‘‘imehi dvīhi saṅkhārakkhandhameva dassetī’’</bold>ti. ‘‘Anattamanatā anabhiraddhī’’ti vacanehi domanassavedanāva vuttāti āha <bold>‘‘imehi dvīhi vedanākkhandhaṃ dassetī’’</bold>ti.</paragraph>
    <paragraph line="175">Yadā pana codakena adiṭṭhaṃ asutaṃ aparisaṅkitaṃ vā hoti, tadā amūlakaṃ nāma hotīti āha <bold>‘‘taṃ panassa…pe… codakavasena adhippeta’’</bold>nti. Yadi cuditakavasena adhippetaṃ siyā, amūlakaṃ nāma anajjhāpannanti padabhājanaṃ vadeyyāti adhippāyo. <bold>Yaṃ pārājika</bold>nti bhikkhuno anurūpesu ekūnavīsatiyā pārājikesu aññataraṃ. Padabhājane pana pāḷiyaṃ āgatāneva gahetvā ‘‘catunnaṃ aññatarenā’’ti vuttaṃ. <bold>Eta</bold>nti cuditakassa āpannānāpannattaṃ. <bold>Idhā</bold>ti imasmiṃ sikkhāpade.</paragraph>
    <paragraph line="176"><bold>Tathevā</bold>ti pasādasotena dibbasotena vāti imamatthaṃ atidisati. Sutvāva jānitabbato <bold>‘‘sutaṭṭhāneyeva tiṭṭhatī’’</bold>ti vuttaṃ. Parisaṅkanaṃ parisaṅkitaṃ, diṭṭhānugataṃ parisaṅkitaṃ <bold>diṭṭhaparisaṅkitaṃ</bold>. Evaṃ sesesupi. <bold>Imesa</bold>nti kattuatthe sāmivacanaṃ, imehīti attho. <bold>Karissanti vā</bold>ti ettha vibhattipariṇāmaṃ katvā imeti yojetabbaṃ. <bold>Diṭṭhaṃ atthi samūlakaṃ, atthi amūlaka</bold>nti idaṃ ajjhācārassa sabbhāvāsabbhāvaṃ sandhāya vuttaṃ. <bold>Atthi saññāsamūlakaṃ, atthi saññāamūlaka</bold>nti idaṃ pana diṭṭhasaññāya sabbhāvāsabbhāvaṃ sandhāya.</paragraph>
    <paragraph line="177"><bold>Samīpe ṭhatvā</bold>ti dvādasahatthabbhantare samīpe ṭhatvāti vadantīti tīsupi <bold>gaṇṭhipadesu</bold> vuttaṃ. Parato pana ‘‘dūtaṃ vā paṇṇaṃ vā sāsanaṃ pesetvā codentassa sīsaṃ na etī’’ti parammukhācodanāya eva anāpattiyā vuttattā ‘‘samīpe ṭhatvā’’ti idaṃ sammukhabhāvamattadassanatthaṃ vuttanti amhākaṃ khanti <pageBreak edition="Myanmar" number="2.0349" />. Teneva <bold>mātikāṭṭhakathāyaṃ</bold> (kaṅkhā. aṭṭha. duṭṭhadosasikkhāpadavaṇṇanā) aṅgaṃ dassentena ‘‘cāvanādhippāyena sammukhācodanā’’ti vuttaṃ, na ca sammukhabhāvo dvādasahatthabbhantareyevāti <pageBreak edition="Vipassana Research Institut" number="2.0309" /> niyamo sakkā vatthuṃ. Vinayavinicchayañca patvā garukeyeva ṭhātabbanti vuttaṃ, tasmā upaparikkhitvā yuttataraṃ gahetabbaṃ. <bold>Codāpakasseva vācāya vācāya saṅghādiseso</bold>ti āṇattassa vācāya vācāya codāpakassa saṅghādiseso. <bold>Mayāpi diṭṭhaṃ sutaṃ atthī</bold>ti idaṃ āṇattassapi codakabhāvadassanatthaṃ vuttaṃ, evaṃ pana avatvāpi ‘‘pārājikaṃ dhammaṃ ajjhāpannosī’’ti idameva vacanaṃ parassa vacanaṃ viya akatvā anuddhaṃsanādhippāyena vadantassa saṅghādisesoyeva. Satipi pana anuddhaṃsanādhippāye ‘‘asukena evaṃ vutta’’nti dassetvā vadantassa natthi saṅghādisesoti vadanti.</paragraph>
    <paragraph line="178"><bold>Sambahulā sambahule sambahulehi vatthūhi codentī</bold>ti ettha <bold>sambahule</bold>ti bahuttaniddese kāraṇaṃ na dissati. Vatthucodakānaṃyeva hi ekānekavasena idaṃ catukkamāgataṃ, na cuditakassapi ekānekavasena. Tathā hi ekasseva cuditakassa vasena ekavatthuekacodakaekavatthunānācodakanānāvatthuekacodakanānāvatthunānācodakappabhedaṃ idaṃ catukkamāgataṃ, teneva catutthacodanaṃ dassentenapi <bold>‘‘imissā codanāya nānāvatthūni nānācodakā’’</bold>ti vuttaṃ, na pana ‘‘nānācuditakā’’ti, tasmā ‘‘sambahule’’ti bahuttaniddese kāraṇaṃ na dissati. Atha vā paṭhamaṃ tīsupi codanāsu ekattena cuditakaṃ niddisitvāpi idha bahuttena niddeso ‘‘na kevalaṃ ekasmiṃyeva cuditake codanā sambhavati, atha kho sambahulesupī’’ti imamatthaṃ dassetuṃ kato.</paragraph>
    <paragraph line="179"><bold>Codetuṃ pana ko labhati, ko na labhatī</bold>tiādi anuddhaṃsanādhippāyaṃ vināpi codanālakkhaṇaṃ dassetuṃ vuttaṃ. <bold>Sīlasampanno</bold>ti idaṃ dussīlassa vacanaṃ appamāṇanti adhippāyena vuttaṃ. Bhikkhunīnaṃ pana bhikkhuṃ codetuṃ anissarattā <bold>‘‘bhikkhunimevā’’</bold>ti vuttaṃ. Satipi bhikkhunīnaṃ bhikkhūsu anissarabhāve tāhi katacodanāpi codanāruhattā codanāyevāti adhippāyena <bold>‘‘pañcapi sahadhammikā labhantī’’</bold>ti vuttaṃ. <bold>Bhikkhussa sutvā codetī</bold>tiādinā codako yesaṃ sutvā codeti, tesampi vacanaṃ pamāṇamevāti sampaṭicchitattā tesaṃ codanāpi ruhatevāti dassetuṃ thero suttaṃ nidassesi.</paragraph>
    <paragraph line="180"><bold>Dūtaṃ</bold><pageBreak edition="Myanmar" number="2.0350" /><bold>vā paṇṇaṃ vā sāsanaṃ vā pesetvā</bold>ti ‘‘tvaṃyeva gantvā codehī’’ti dūtaṃ vā pesetvā yo taṃ codetuṃ sakkoti, tassa mukhasāsanaṃ vā paṇṇaṃ vā pesetvā. <bold>Sīsaṃ na etī</bold>ti saṅghādiseso na hotīti adhippāyo. Kiñcāpi pāḷiyaṃ ‘‘codeti vā codāpeti vā’’ti sāmaññato vuttattā dūtasāsanādīhi codāpentassapi āpattiyevāti paññāyati, ‘‘sīsaṃ na etī’’ti <pageBreak edition="Vipassana Research Institut" number="2.0310" /> idaṃ pana aṭṭhakathācariyappamāṇena gahetabbaṃ. <bold>Samayenā</bold>ti pakatiyā saddaṃ sutvā atthavijānanasamayena.</paragraph>
    <paragraph line="181"><bold>Garukānaṃ dvinna</bold>nti pārājikasaṅghādisesānaṃ. <bold>Avasesānaṃ vasenā</bold>ti pañcalahukāpattīnaṃ vasena. ‘‘Natthi dinna’’ntiādi dasavatthukā <bold>micchādiṭṭhi</bold>. ‘‘Antavā loko, anantavā loko’’tiādinayappavattā diṭṭhi sassatucchedasaṅkhātaṃ antaṃ gaṇhātīti <bold>antaggāhikā</bold>. <bold>Ājīvahetu paññattānaṃ channaṃ sikkhāpadānaṃ vasenā</bold>ti ājīvahetu ājīvakāraṇā pāpiccho icchāpakato asantaṃ abhūtaṃ uttarimanussadhammaṃ ullapati, āpatti pārājikassa, ājīvahetu ājīvakāraṇā sañcarittaṃ samāpajjati, āpatti saṅghādisesassa, ājīvahetu ājīvakāraṇā yo te vihāre vasati, so bhikkhu arahāti bhaṇati, paṭivijānantassa āpatti thullaccayassa, ājīvahetu ājīvakāraṇā bhikkhu paṇītabhojanāni agilāno attano atthāya viññāpetvā bhuñjati, āpatti pācittiyassa, ājīvahetu ājīvakāraṇā bhikkhunī paṇītabhojanāni agilānā attano atthāya viññāpetvā bhuñjati, āpatti pāṭidesanīyassa, ājīvahetu ājīvakāraṇā bhikkhu sūpaṃ vā odanaṃ vā agilāno attano atthāya viññāpetvā bhuñjati, āpatti dukkaṭassa, ājīvavipattipaccayā imā cha āpattiyo āpajjatīti evaṃ <bold>parivārapāḷiyaṃ</bold> (pari. 287) dassitānaṃ channaṃ sikkhāpadānaṃ vasena. Diṭṭhivipattiājīvavipattīhi codentopi tammūlikāya āpattiyā eva codeti.</paragraph>
    <paragraph line="182">‘‘Kasmā maṃ na vandasī’’ti pucchite ‘‘assamaṇosi asakyaputtiyosī’’ti avandanakāraṇassa vuttattā antimavatthuṃ ajjhāpanno na vanditabboti vadanti. Codetukāmatāya eva avanditvā attanā vattabbassa vuttamatthaṃ ṭhapetvā avandiyabhāve taṃ kāraṇaṃ na hotīti <bold>cūḷagaṇṭhipade majjhimagaṇṭhipade</bold><pageBreak edition="Myanmar" number="2.0351" /> ca vuttaṃ. Antimavatthuṃ ajjhāpannassa avandanīyesu avuttattā tena saddhiṃ sayantassa sahaseyyāpattiyā abhāvato tassa ca paṭiggahaṇassa ruhanato tadeva yuttataranti viññāyati. Kiñcāpi yāva so bhikkhubhāvaṃ paṭijānāti, tāva vanditabbo. Yadā pana ‘‘assamaṇomhī’’ti paṭijānāti, tadā na vanditabboti ayamettha viseso veditabbo. Antimavatthuṃ ajjhāpannassa hi bhikkhubhāvaṃ paṭijānantasseva bhikkhubhāvo, na tato paraṃ. Bhikkhubhāvaṃ appaṭijānanto hi anupasampannapakkhaṃ bhajati. Yasmā āmisaṃ dento attano icchitaṭṭhāneyeva deti, tasmā paṭipāṭiyā nisinnānaṃ yāgubhattādīni dentena ekassa codetukāmatāya adinnepi codanā nāma na hotīti āha <bold>‘‘na tāvatā codanā hotī’’</bold>ti.</paragraph>
    <paragraph line="183"><bold>Tiṃsānī</bold>ti <pageBreak edition="Vipassana Research Institut" number="2.0311" /> tiṃsa etesamatthīti tiṃsāni, tiṃsavantānīti attho, tiṃsādhikānīti vuttaṃ hoti. Guṇavacanattā taddhitalopaṃ katvā ‘‘tiṃsānī’’ti vuttaṃ. Atha vā tiṃsa codanā adhikā etesūti tiṃsāni. Tasmiṃ adhikamiti ḍakārapaccaye sati rūpamidaṃ daṭṭhabbaṃ. <bold>Navutānī</bold>ti etthāpi eseva nayo.</paragraph>
    <paragraph line="184"><bold>Ubbāhikāya taṃ adhikaraṇaṃ vinicchinitabba</bold>nti ubbāhikāya sammatehi taṃ adhikaraṇaṃ vinicchinitabbaṃ. Alajjussannāya hi parisāya dasahaṅgehi samannāgato bhikkhu ubbāhikāya sammannitabbo. ‘‘Sīlavā hoti pātimokkhasaṃvarasaṃvuto viharati ācāragocarasampanno’’tiādinā <bold>samathakkhandhake</bold> (cūḷava. 231) vuttadasaṅgasampattiyā samannāgatā dve tayo bhikkhū uccinitvā tattheva vuttāya ñattidutiyakammavācāya sammannitabbā. Evaṃ sammatehi pana tehi bhikkhūhi visuṃ vā nisīditvā tassāyeva vā parisāya ‘‘aññehi na kiñci kathetabba’’nti sāvetvā taṃ adhikaraṇaṃ vinicchinitabbaṃ. <bold>Tumhāka</bold>nti cuditakacodake sandhāya vuttaṃ.</paragraph>
    <paragraph line="185"><bold>Kimhī</bold>ti kismiṃ vatthusmiṃ. <bold>Kimhi nampi na jānāsī</bold>ti kimhi nanti vacanampi na jānāsi. <bold>Nāssa anuyogo dātabbo</bold>ti nāssa pucchā paṭipucchā dātabbā. ‘‘Dummaṅkūnaṃ puggalānaṃ niggahāyā’’tiādivacanato <bold>‘‘alajjīniggahatthāya…pe… paññatta’’</bold>nti vuttaṃ. <bold>Ehitī</bold>ti āgamissati. <bold>Diṭṭhasantānenā</bold>ti diṭṭhasambandhena, diṭṭhaniyāmenāti vuttaṃ hoti. Vivādavatthusaṅkhāte atthe <pageBreak edition="Myanmar" number="2.0352" /> paccatthikā <bold>atthappaccatthikā. Saññaṃ datvā</bold>ti tesaṃ kathaṃ pacchinditvā attano vacanaṃ sādhetuṃ saññaṃ katvā. Asuddhasaññāya uppannattā <bold>‘‘ananucchaviko’’</bold>ti āha. <bold>Ekasambhogaparibhogā</bold>ti idaṃ attano santikā tesaṃ mocanatthaṃ vuttaṃ, na pana tesaṃ aññamaññasambhoge yojanatthaṃ. <bold>Vinicchayo na kātabbo</bold>ti ‘‘amhākaṃ vacane aṭṭhātabbasabhāvā ete alajjino’’ti jānantena vinicchayo na kātabbo.</paragraph>
    <paragraph line="186"><bold>Viraddhaṃ hotī</bold>ti attanā katadosappaṭicchādanatthaṃ kañci musāvādaṃ katvā viraddhaṃ hoti. <bold>Paṭiññaṃ na detī</bold>ti sace mayā katadosaṃ vakkhāmi, mayhaṃ anuvattakā bhijjissantīti ‘‘kataṃ mayā’’ti paṭiññaṃ na deti. <bold>Suddho hotū</bold>ti tesaṃ vacanena suddho nāma hotu, tesaṃ vacanena ekadvevāramassa vinicchayo dātabboti adhippāyo. <bold>Ṭhāne na tiṭṭhatī</bold>ti lajjiṭṭhāne na tiṭṭhati. <bold>Vinicchayo na dātabbo</bold>ti alajjibhāvamāpannattā na dātabbo.</paragraph>
    <paragraph line="187">Amūlakampi samūlakampi mūlaṃ gahetvā vadantīti āha <bold>‘‘dve mūlānī’’</bold>ti. <bold>Kālena vakkhāmī</bold>tiādīsu <pageBreak edition="Vipassana Research Institut" number="2.0312" /> eko ekaṃ okāsaṃ kāretvā codento <bold>kālena vadati</bold> nāma. Saṅghamajjhe gaṇamajjhe salākaggayāguaggavitakkamāḷakabhikkhācāramaggaāsanasālādīsu upaṭṭhākehi parivāritakkhaṇe vā codento <bold>akālena vadati</bold> nāma. Tacchena vadanto <bold>bhūtena vadati</bold> nāma. ‘‘Ambho mahallaka-parisāvacara-paṃsukūlika-dhammakathika-patirūpaṃ tava ida’’nti vadanto <bold>pharusena vadati</bold> nāma. Kāraṇanissitaṃ pana katvā ‘‘bhante mahallakāttha, parisāvacarā paṃsukūlikā dhammakathikāttha, patirūpaṃ tumhākaṃ ida’’nti vadanto <bold>saṇhena vadati</bold> nāma. Kāraṇanissitaṃ katvā vadanto <bold>atthasañhitena vadati</bold> nāma. <bold>Mettacitto vakkhāmi, no dosantaro</bold>ti mettacittaṃ upaṭṭhāpetvā vakkhāmi, na duṭṭhacitto hutvā. <bold>Pannarasasu dhammesū</bold>ti parisuddhakāyasamācāratā, parisuddhavacīsamācāratā, sabrahmacārīsu mettacittatā, bahussutatā, ubhinnaṃ pātimokkhānaṃ vitthārena svāgatasuvibhattasuppavattasuvinicchitatā, ‘‘kālena vakkhāmī’’tiādinā vuttapañcadhammā, kāruññatā, hitesitā, anukampatā, āpattivuṭṭhānatā, vinayapurekkhāratāti imesu pannarasasu dhammesu. Tattha <bold>kāruññatā</bold>ti kāruṇikabhāvo. Iminā karuṇā ca karuṇāpubbabhāgo ca dassito. <bold>Hitesitā</bold>ti hitagavesanatā. <bold>Anukampatā</bold>ti tena <pageBreak edition="Myanmar" number="2.0353" /> hitena saṃyojanā. Dvīhipi mettā ca mettāpubbabhāgo ca dassito. <bold>Āpattivuṭṭhānatā</bold>ti āpattito vuṭṭhāpetvā suddhante patiṭṭhāpanā. Vatthuṃ codetvā sāretvā paṭiññaṃ āropetvā yathāpaṭiññāya kammakaraṇaṃ <bold>vinayapurekkhāratā</bold> nāma. <bold>Sacce ca akuppe cā</bold>ti vacīsacce ca akuppatāya ca. Cuditakena hi saccañca vattabbaṃ, kopo ca na kātabbo, neva attanā kujjhitabbo, na paro ghaṭṭetabboti attho.</paragraph>
    <paragraph line="188"><bold>Bhummappattiyā</bold>ti bhummavacane sampatte, bhummatthe idaṃ upayogavacananti vuttaṃ hoti. Adhikarīyanti etthāti <bold>adhikaraṇāni</bold>. Ke adhikarīyanti? Samathā. Kathaṃ adhikarīyanti? Samanavasena. Adhikaraṇaṃ samenti vūpasamentīti hi <bold>samathā</bold>. Atha vā samanatthāya pavattamānehi samathehi adhikātabbānīti <bold>adhikaraṇāni</bold>. Yathā hi samanavasena samathānaṃ vivādādīsu adhikattubhāvo, evaṃ vivādādīnaṃ tehi adhikattabbatāpi. Tenāha <bold>‘‘samathehi adhikaraṇīyatā’’</bold>ti. Iminā adhikaraṇasaddassa kammasādhanatā vuttā. <bold>Gāha</bold>nti ‘‘asukaṃ codessāmī’’ti manasā codanāya gahaṇaṃ. <bold>Cetana</bold>nti ‘‘codessāmī’’ti uppannacetanaṃ. <bold>Akkhanti</bold>nti cuditake uppannaṃ akkhantiṃ. <bold>Vohāra</bold>nti codanāvasappattavacanaṃ. <bold>Paṇṇatti</bold>nti codanāvasappavattanāmapaṇṇattiṃ. <bold>Attādānaṃ gahetvā</bold>ti codanaṃ manasā gahetvā. <bold>Taṃ adhikaraṇa</bold>nti taṃ gāhalakkhaṇaṃ adhikaraṇaṃ.</paragraph>
    <paragraph line="189"><bold>Tasmā</bold><pageBreak edition="Vipassana Research Institut" number="2.0313" /><bold>paṇṇatti adhikaraṇa</bold>nti aṭṭhakathāsu katasanniṭṭhānaṃ dassetvā idāni tampi na yuttanti dassetuṃ <bold>‘‘taṃ paneta’’</bold>ntiādimāha. <bold>Te</bold>ti aṭṭhakathācariyā. <bold>Pārājikadhammo</bold>ti pārājikāpatti. <bold>Accantaakusalattā</bold>ti lokavajjabhāvato pārājikāpattiyā ekantaakusalattā. <bold>Yāya paṇṇattiyā</bold>ti nāmapaṇṇattiṃ sandhāya vadati. <bold>Abhilāpenā</bold>ti tasseva vevacanaṃ. <bold>Paññatto</bold>ti vohāravasena kathito. <bold>Adhikaraṇe pavattattā ca adhikaraṇa</bold>nti mañcaṭṭhesu mañcavohāro viya. Yasmā amūlakena codento cuditake puggale taṃ adhikaraṇaṃ natthīti sallakkheti, tasmā tassa vacanaṃ abhidheyyasuññanti āha <bold>‘‘sabhāvato natthī’’</bold>ti. <bold>Tañca kho idhevā</bold>ti tañca yathāvuttapariyāyena paṇṇattiyā adhikaraṇabhāvo idheva imasmiṃyeva sikkhāpade. ‘‘Mātāpi puttena vivadatī’’tiādinayappavattassa <pageBreak edition="Myanmar" number="2.0354" /> vivādassa adhikaraṇabhāvo na sambhavati samathehi anadhikaraṇīyattāti āha <bold>‘‘idhekacco vivādo’’</bold>ti.</paragraph>
    <paragraph line="190"><bold>Aṭṭhārasabhedakaravatthūnī</bold>ti lakkhaṇavacanametaṃ yathā ‘‘yadi me byādhitā daheyyuṃ, dātabbamidamosadha’’nti, tasmā tesu aññataraññataraṃ nissāya uppanno vivādo ‘‘aṭṭhārasabhedakaravatthūni nissāya uppanno’’ti vuccati. <bold>Anuvādo</bold>ti upavadanā ceva codanā ca. Tattha upavadanā nāma akkoso. <bold>Pañcapi āpattikkhandhā</bold>ti mātikāya āgatā pañca āpattikkhandhā. <bold>Sattā</bold>ti teyeva pañca, vibhaṅge āgatā thullaccayadubbhāsitāpattiyo dveti satta. <bold>Kiccayatā</bold>ti kattabbatā. <bold>Karaṇīyatā</bold>ti tasseva vevacanaṃ. Ubhayenapi apalokanādisaṅghakammaṃyeva dasseti, tenāha <bold>‘‘apalokanakamma’’</bold>ntiādi.</paragraph>
    <paragraph line="191">Āpattādhikaraṇaṃ ṭhapetvā sesādhikaraṇehi codanāyeva natthīti āha <bold>‘‘imasmiṃ panatthe…pe… āpattādhikaraṇameva adhippeta’’</bold>nti. <bold>Sapadānukkamaniddesassā</bold>ti padānaṃ anukkamena niddeso padānukkamaniddeso, padabhājanassetaṃ adhivacanaṃ. Tena saha vattamānaṃ sapadānukkamaniddesaṃ, sikkhāpadaṃ, tassa padānukkamaniddesasahitassa sikkhāpadassāti attho, padabhājanasahitassāti vuttaṃ hoti.</paragraph>
    <paragraph line="192"><bold>Assā</bold>ti kattuatthe sāmivacanaṃ, anenāti attho. Tenāha <bold>‘‘etena codakenā’’</bold>tiādi. <bold>Idhāgatesū</bold>ti imasmiṃ sikkhāpade āgatesu. <bold>Aññatra āgatesū</bold>ti ito aññatra omasavādādisikkhāpadapāḷiyaṃ āgatesu. <bold>Dussīlo</bold>ti nissīlo sīlavirahito. <bold>Pāpadhammo</bold>ti dussīlattā eva hīnajjhāsayatāya lāmakasabhāvo. <bold>Asucisaṅkassarasamācāro</bold>ti aparisuddhakāyakammāditāya asuci hutvā saṅkāya saritabbasamācāro. Dussīlo hi kiñcideva <pageBreak edition="Vipassana Research Institut" number="2.0314" /> asāruppaṃ disvā ‘‘idaṃ asukena kataṃ bhavissatī’’ti paresaṃ āsaṅkanīyo hoti, kenacideva vā karaṇīyena mantayante bhikkhū disvā ‘‘kacci nu kho ime mayā katakammaṃ jānitvā mantentī’’ti attanoyeva saṅkāya saritabbasamācāro. <bold>Paṭicchannakammanto</bold>ti lajjitabbatāya paṭicchādetabbakammanto. <bold>Assamaṇo</bold>ti <pageBreak edition="Myanmar" number="2.0355" /> na samaṇo. Salākaggahaṇādīsu ‘‘ahampi samaṇo’’ti micchāpaṭiññāya samaṇapaṭiñño. Aseṭṭhacāritāya <bold>abrahmacārī</bold>. Uposathādīsu ‘‘ahampi brahmacārī’’ti micchāpaṭiññāya brahmacāripaṭiñño. Pūtinā kammena sīlavipattiyā anto anupaviṭṭhattā <bold>antopūti</bold>. Chadvārehi rāgādikilesānuvassanena tintattā <bold>avassuto</bold>. Sañjātarāgādikacavarattā sīlavantehi chaḍḍetabbattā ca <bold>kasambujāto</bold>.</paragraph>
    <paragraph line="193"><bold>Idha pāḷiya</bold>nti imasmiṃ sikkhāpade pāḷiyaṃ. <bold>Jeṭṭhabbatiko</bold>ti kalidevīvataniyutto. Kalidevī kira sirīdeviyā jeṭṭhā, tasmā tassā vatadharo ‘‘jeṭṭhabbatiko’’ti vuccati. Taṃ pana vataṃ samādiyitvā pūrento sakalasarīre masiṃ makkhetvā kākapattāni muṭṭhiyaṃ katvā kalideviṃ phalake likhāpetvā taṃ kājakoṭiyaṃ bandhitvā thomento vicarati. <bold>Yadaggenā</bold>ti yattakena. <bold>Tadaggenā</bold>ti tattakena. <bold>No kappetī</bold>tiādi vematikabhāvadīpanatthameva vuttanti <bold>mahāpadumattherassa</bold> adhippāyo. Dutiyatthero pana ‘‘no kappeti, nassarati, pamuṭṭho’’ti etehi vematikabhāvāvatthāya adīpanato añño vematikabhāvo, aññāni no kappanādīnīti catunnampi vibhāgena atthaṃ dasseti, tasmā tassa vādo yuttataroti pacchā vutto. <bold>Dassane vematiko hotī</bold>ti puggale ñātepi tassa kiriyāya sammā adiṭṭhabhāvato cirakālātikkamato vā taṃ kiriyaṃ karonto ‘‘esa mayā diṭṭho vā, na vā’’ti dassane vematiko hoti. <bold>Puggale vematiko hotī</bold>ti tena katakamme ñātepi taṃ kammaṃ karontassa sammā adiṭṭhabhāvato kālantarabhāvato vā ‘‘tassa kammassa kārako ayaṃ vā, no’’ti puggale vematiko hoti.</paragraph>
    <paragraph line="194" number="389"> ‘‘Tajjanīyakammādisattavidhampi kammaṃ karissāmā’’ti āpattiyā codentassa adhippāyo <bold>kammādhippāyo</bold>. ‘‘Āpattito vuṭṭhāpessāmī’’ti adhippāyo <bold>vuṭṭhānādhippāyo</bold>. <bold>Anuddhaṃsentassā</bold>ti iminā cāvanādhippāyaṃ dasseti. <bold>Akkosādhippāyena vadantassa pācittiya</bold>nti akkosādhippāyena sattahipi āpattikkhandhehi sammukhā vadantassa pācittiyaṃ. <bold>Dukkaṭa</bold>nti akkosādhippāyena vadantassa dukkaṭaṃ.</paragraph>
    <paragraph line="195">‘‘Evaṃ saṃvaddhā hi tassa bhagavato parisā yadidaṃ aññamaññavacanena aññamaññavuṭṭhāpanenā’’ti vacanato <bold>kurundaṭṭhakathānayaṃ</bold> patiṭṭhapento <bold>‘‘kurundiyaṃ</bold><pageBreak edition="Myanmar" number="2.0356" /><bold>panā’’</bold>tiādimāha <pageBreak edition="Vipassana Research Institut" number="2.0315" />. <bold>Sabbatthevā</bold>ti sabbaaṭṭhakathāsu. <bold>Yya</bold>-kāre sampatte <bold>re</bold>-kāro atikkanto nāma hotīti āha <bold>‘‘re-kāre anatikkante’’</bold>ti. Uposathassa ñattikammabhāvato ñattiyā samattāya uposatho kato nāma hotīti āha <bold>‘‘yya-kāre sampatte na labbhatī’’</bold>ti.</paragraph>
    <paragraph line="196"><bold>Idañcidañcā</bold>ti ‘‘pāṇātipātaṃ adinnādāna’’ntiādiṃ. ‘‘Asuko ca asuko ca assamaṇo anupāsako’’ti akkosādhippāyena parammukhā vadantassa dukkaṭaṃ, sammukhā vadantassa pana pācittiyameva. Yathā ‘‘asūriyaṃ passati kaññā’’ti ettha ‘‘sūriyaṃ na passati kaññā’’ti ayamattho labbhati, evaṃ ‘‘anokāsaṃ kārāpetvā’’ti etthāpi ‘‘okāsaṃ akārāpetvā’’ti ayamattho labbhatīti āha <bold>‘‘yaṃ panā’’</bold>tiādi. Yaṃ codeti, tassa upasampannoti saṅkhyūpagamanaṃ, tasmiṃ suddhasaññitā, yena pārājikena codeti, tassa diṭṭhādivasena amūlakatā, cāvanādhippāyena sammukhā codanā, tassa taṅkhaṇavijānananti imānettha pañca aṅgāni.</paragraph>
    <centered line="197">Paṭhamaduṭṭhadosasikkhāpadavaṇṇanā niṭṭhitā.</centered>
    <subhead line="198">9. Dutiyaduṭṭhadosasikkhāpadavaṇṇanā</subhead>
    <paragraph line="199" number="391"> Navame <bold>disvā</bold>ti ajikāya vippaṭipajjantaṃ chagalakaṃ disvā. <bold>Mettiyaṃ bhikkhuni</bold>nti tassā bhikkhunikālaṃ gahetvā bhūtapubbavohārena voharanti. <bold>Veḷuvaneyevā</bold>ti therassa bhikkhācāravelaṃ aggahetvā tehi vuttabhattuddesavelaṃyeva sandhāya vuttaṃ. <bold>Kacci no</bold>ti kacci nu. <bold>Etamatthaṃ ārocesu</bold>nti aññabhāgiyassa adhikaraṇassa kañcidesaṃ lesamattaṃ upādāya pārājikena dhammena anuddhaṃsitabhāvaṃ ārocesuṃ.</paragraph>
    <paragraph line="200"><bold>Aññabhāgassā</bold>ti aññakoṭṭhāsassa, therassa manussajātibhikkhubhāvato aññassa tiracchānajātichagalakabhāvasaṅkhātassa koṭṭhāsassāti vuttaṃ hoti. <bold>Ida</bold>nti sāmaññato napuṃsakaniddesena chagalakaṃ niddisati, idaṃ chagalakajātanti attho, ayaṃ chagalakoti vuttaṃ hoti. Adhikaraṇasaddāpekkho vā napuṃsakaniddeso, idaṃ chagalakasaṅkhātaṃ <pageBreak edition="Myanmar" number="2.0357" /> adhikaraṇanti vuttaṃ hoti. <bold>Aññabhāgo</bold>ti yathāvuttatiracchānajātichagalakabhāvasaṅkhāto aññabhāgo, aññakoṭṭhāsoti attho. <bold>Assā</bold>ti chagalakassa. ‘‘Aññabhāgasambandhī aññabhāgiya’’nti paṭhamaviggahassa attho, ‘‘aññabhāgavantaṃ aññabhāgiya’’nti dutiyaviggahassa. Dvīhipi viggahehi aññabhāgiyanti chagalakova <pageBreak edition="Vipassana Research Institut" number="2.0316" /> vutto. Tiracchānajātichagalakabhāvañca ṭhapetvā paramatthato visuṃ chagalake asatipi ‘‘paṭimāya sarīra’’ntiādīsu viya abhedepi bhedakappanāya pavattalokavohāravasena <bold>‘‘aññabhāgassa idaṃ, aññabhāgo vā assa atthī’’</bold>ti vuttaṃ.</paragraph>
    <paragraph line="201">Idāni dvīhipi viggahehi vuttamatthaṃ vitthāretvā dassento <bold>‘‘yo hi so’’</bold>tiādimāha. <bold>So</bold>ti so chagalako. Tassa ‘‘hotī’’ti iminā sambandho. <bold>Tato</bold>ti tato manussajātito bhikkhubhāvato ca. <bold>So vā aññabhāgo</bold>ti yathāvuttatiracchānajātichagalakabhāvasaṅkhāto aññabhāgo. <bold>Assā</bold>ti chagalakassa. So chagalako aññabhāgiyasaṅkhātaṃ labhatīti yojetabbaṃ. ‘‘Adhikaraṇanti ādhāro, vatthu adhiṭṭhāna’’nti heṭṭhā vuttamatthaṃ sarūpato dassetuṃ <bold>‘‘yasmā cā’’</bold>tiādimāha. <bold>Tesa</bold>nti mettiyabhūmajakānaṃ. <bold>Ima</bold>nti chagalakaṃ. <bold>Nāmakaraṇasaññāyā</bold>ti nāmakaraṇasaṅkhātāya saññāya so chagalako adhikaraṇanti veditabboti yojetabbaṃ. <bold>Tañhi sandhāyā</bold>ti ‘‘avassaṃ tumhehi leso oḍḍito, kiṃ vadatha, kiṃ passitthā’’ti anuyuttehi tehi bhikkhūhi ‘‘chagalakassa vippaṭipattiṃ disvā dabbassa nāmaṃ tassa karimhā’’ti vuttattā tassa nāmakaraṇasaññāya adhiṭṭhānabhūtaṃ taṃ chagalakaṃ sandhāya. <bold>Te bhikkhū</bold>ti te anuyuñjakā bhikkhū. Āpattilesampi puggalasmiṃyeva āropetvā vuttattā ‘‘puggalānaṃyeva lesā’’ti vuttaṃ. <bold>Padabhājane pana…pe… veditabba</bold>nti iminā nāmakaraṇasaññāya ādhārabhūtassa chagalakasaṅkhātassa adhikaraṇassa avacane kāraṇaṃ vuttaṃ.</paragraph>
    <paragraph line="202" number="393"> ‘‘Aññabhāgiyassa adhikaraṇassā’’ti ettha pāḷiāgataadhikaraṇasaddapatirūpakaṃ aññaṃ adhikaraṇasaddaṃ pāḷiāgatatadaññasādhāraṇatāya ubhayapadatthaṃ uddharitvā <bold>‘‘adhikaraṇaṃ nāma cattāri adhikaraṇānī’’</bold>ti vuttaṃ. Atthuddhāravasena hi atthaṃ dassentena pāḷiyaṃ āgatasaddapatirūpako añño saddo ubhayapadattho uddharitabbo, na ca aññaṃ uddharitvā <pageBreak edition="Myanmar" number="2.0358" /> aññassa attho vattabbo, tasmā pāḷiāgataadhikaraṇasaddapatirūpako aññoyeva ubhayapadatthasādhāraṇo adhikaraṇasaddo uddhaṭoti daṭṭhabbaṃ. Tenevāha <bold>‘‘adhikaraṇanti vacanasāmaññato atthuddhāravasena pavattāni cattāri adhikaraṇānī’’</bold>ti. <bold>Yā ca sā avasāne…pe… codanā vuttā</bold>ti bhikkhu saṅghādisesaṃ ajjhāpajjanto diṭṭho hoti, saṅghādisese saṅghādisesadiṭṭhī hoti, tañce pārājikena codetītiādicodanaṃ sandhāya vadati.</paragraph>
    <paragraph line="203">Methunavītikkamāpattiyo vatthuto sabhāgā, itarāsaṃ pana adinnādānādiāpattīnaṃ samānepi pārājikāpattibhāve vatthuto visabhāgāti āha <bold>‘‘sabhāgavisabhāgavatthuto’’</bold>ti. <bold>Sabhāvasarikkhāsarikkhato</bold>ti <pageBreak edition="Vipassana Research Institut" number="2.0317" /> sabhāvena sadisāsadisabhāvato. Paṭhamapārājikañhi paṭhamapārājikāpattiyā methunarāgena sabhāvato sadisaṃ, dosasampayuttamanussaviggahena asadisaṃ. Nanu ca ‘‘āpattādhikaraṇaṃ āpattādhikaraṇassa siyā tabbhāgiyaṃ, siyā aññabhāgiya’’nti vuttattā uddesānukkamena tabbhāgiyataṃ aniddisitvā aññabhāgiyatā paṭhamaṃ kasmā niddiṭṭhāti āha <bold>‘‘ādito paṭṭhāyā’’</bold>tiādi. <bold>Vuttanayenevā</bold>ti ‘‘sabhāgavisabhāgavatthuto’’tiādinā vuttanayena.</paragraph>
    <paragraph line="204">‘‘Saṅghakammāni nissāya uppanna’’nti vuttattā saṅghakammato kiccādhikaraṇaṃ visuṃ viya dissatīti āha <bold>‘‘kiṃ panā’’</bold>tiādi. ‘‘Kiccameva kiccādhikaraṇa’’nti vuttattā <bold>‘‘saṅghakammānamevetaṃ adhivacana’’</bold>nti vuttaṃ. Yadi evaṃ ‘‘saṅghakammāni nissāya uppanna’’nti kasmā vuttanti āha <bold>‘‘evaṃ santepī’’</bold>tiādi. Tassa tassa saṅghakammassa bhagavatā vuttaṃ itikattabbatālakkhaṇaṃyeva tato saṅghakammassa nipphajjanato phalūpacārena saṅghakammanti vattabbataṃ arahatīti āha <bold>‘‘yaṃ kammalakkhaṇaṃ manasi karoti, taṃ nissāya uppajjanato’’</bold>ti. Parivāsādisaṅghakammaṃ nissāya mānattādīnaṃ uppajjanato ukkhepanīyakammasīmāsammutikammādīni issāya osāraṇasīmāsamūhananādikammānaṃ uppajjanato ca <bold>‘‘purimaṃ purimaṃ saṅghakamma’’</bold>ntiādi vuttaṃ.</paragraph>
    <paragraph line="205" number="395-400"><bold>Savatthukaṃ katvā</bold>ti puggalādhiṭṭhānaṃ katvā. <bold>Dīghādino</bold>ti dīgharassakāḷaodātādino. <bold>Diṭṭhādino</bold>ti diṭṭhasutādino. <bold>Lohapattasadiso</bold>ti <pageBreak edition="Myanmar" number="2.0359" /> ayopattasadiso. Aṅgāni paṭhamaduṭṭhadose vuttasadisāni, idha pana kañcidesaṃ lesamattaṃ upādiyanā adhikā.</paragraph>
    <centered line="206">Dutiyaduṭṭhadosasikkhāpadavaṇṇanā niṭṭhitā.</centered>
    <subhead line="207">10. Paṭhamasaṅghabhedasikkhāpadavaṇṇanā</subhead>
    <paragraph line="208" number="410"> Dasame ye dubbalā honti appathāmā, na sakkonti araññakādīni sevantā dukkhassantaṃ kātuṃ, te sandhāyāha <bold>‘‘bahūnaṃ kulaputtānaṃ maggantarāyāya saṃvattantī’’</bold>ti. <bold>Adhivāsanakhantisampanno</bold>ti ‘‘khamo hoti sītassā’’tiādinā vuttasītuṇhādisahanalakkhaṇāya khantiyā samannāgato. Byañjanapadameva paramaṃ assāti <bold>padaparamo</bold>. Yassa hi puggalassa bahumpi suṇato bahumpi bhaṇato bahumpi dhārayato bahumpi vācayato na tāya jātiyā dhammābhisamayo hoti <pageBreak edition="Vipassana Research Institut" number="2.0318" />, ayaṃ ‘‘padaparamo’’ti vuccati. <bold>Abhisambhuṇitvā</bold>ti nipphādetvā. <bold>Nābhisambhuṇātī</bold>ti na sampādeti, araññavāsaṃ sampādetuṃ na sakkotīti vuttaṃ hoti. Dhammato apetaṃ <bold>uddhammaṃ</bold>. <bold>Asabbaññū assā</bold>ti tesaṃ anurūpassa ajānanato asabbaññū bhaveyya. ‘‘Na, bhikkhave, asenāsanikena vassaṃ upagantabba’’nti (mahāva. 204) vacanato <bold>‘‘cattāro pana…pe… paṭikkhittamevā’’</bold>ti vuttaṃ. Idameva vacanaṃ sandhāya pāḷiyampi ‘‘aṭṭha māse kho mayā devadatta rukkhamūlasenāsanaṃ anuññāta’’nti vuttaṃ.</paragraph>
    <paragraph line="209"><bold>Tīhi koṭīhī</bold>ti tīhi ākārehi, tīhi kāraṇehīti attho. <bold>Tadubhayavimuttaparisaṅkita</bold>nti diṭṭhaṃ sutanti idaṃ ubhayaṃ anissāya ‘‘kiṃ nu kho idaṃ bhikkhuṃ uddissa vadhitvā sampādita’’nti kevalameva parisaṅkitaṃ. Macchabandhanaṃ <bold>jālaṃ, vāgurā</bold> migabandhanī. <bold>Kappatī</bold>ti yadi tesaṃ vacanena āsaṅkā upacchinnā hoti, vaṭṭati. <bold>Pavattamaṃsa</bold>nti vikkāyikamaṃsaṃ. <bold>Maṅgalādīna</bold>nti <bold>ādi</bold>-saddena āhunapāhunādike saṅgaṇhāti. <bold>Bhikkhūnaṃyeva atthāyā</bold>ti ettha aṭṭhānappayutto <bold>eva</bold>-saddo, bhikkhūnaṃ atthāya akatamevāti sambandhitabbaṃ. Tasmā ‘‘bhikkhūnañca dassāma, maṅgalādīnañca atthāya bhavissatī’’ti missetvā katampi na vaṭṭatīti veditabbaṃ. Keci pana ‘‘bhikkhūnaṃyevāti <pageBreak edition="Myanmar" number="2.0360" /> avadhāraṇena bhikkhūnañca aññesañca atthāya kataṃ vaṭṭatī’’ti vadanti, taṃ na sundaraṃ. <bold>Yattha ca nibbematiko hotī</bold>ti bhikkhūnaṃ atthāya katepi sabbena sabbaṃ parisaṅkitābhāvamāha. Tamevatthaṃ āvikātuṃ <bold>‘‘sace panā’’</bold>tiādi vuttaṃ. <bold>Itaresaṃ vaṭṭatī</bold>ti ajānantānaṃ vaṭṭati, jānato evettha āpatti hotīti. <bold>Teyevā</bold>ti ye uddissa kataṃ, teyeva. Uddisakatamaṃsaparibhogato akappiyamaṃsaparibhogassa visesaṃ dassetuṃ <bold>‘‘akappiyamaṃsaṃ panā’’</bold>tiādi vuttaṃ. Purimasmiṃ sacittakā āpatti, itarasmiṃ acittakā. Tenāha <bold>‘‘akappiyamaṃsaṃ ajānitvā bhuñjantassapi āpattiyevā’’</bold>ti. ‘‘Paribhogakāle pucchitvā paribhuñjissāmīti vā gahetvā pucchitvā paribhuñjitabba’’nti vacanato akappiyamaṃsaṃ ajānitvā gaṇhantassa paṭiggahaṇena anāpatti siyā. Ajānitvāpi bhuñjantasseva hi āpatti vuttā. <bold>Vattanti vadantī</bold>ti iminā āpatti natthīti dasseti.</paragraph>
    <paragraph line="210">Sallekhā vutti etesanti <bold>sallekhavuttino</bold>. <bold>Bāhuliko</bold>ti ekassa <bold>la</bold>-kārassa lopaṃ katvā vuttaṃ. <bold>Kappa</bold>nti āyukappaṃ. Saṅghabhedako hi ekaṃ kappaṃ asītibhāge katvā tato ekabhāgamattaṃ kālaṃ niraye tiṭṭheyyāti āyukappaṃ sandhāya <bold>‘‘kappaṃ nirayamhi paccatī’’</bold>ti vuttaṃ. Kappaṭṭhakathāyaṃ (vibha. aṭṭha. 809) pana ‘‘saṇṭhahante hi kappe kappavemajjhe vā saṅghabhedaṃ katvā kappavināseyeva muccati. Sacepi hi sve kappo vinassissatīti ajja saṅghabhedaṃ karoti, sveva <pageBreak edition="Vipassana Research Institut" number="2.0319" /> muccati, ekadivasameva niraye paccatī’’ti vuttaṃ. Tatthāpi <bold>kappavināseyevā</bold>ti āyukappavināseyevāti atthe sati natthi virodho. <bold>Saṇṭhahante</bold>ti idampi ‘‘sve vinassissatī’’ti viya abhūtaparikappanavasena vuttaṃ. ‘‘Ekadivasameva niraye paccatī’’ti etthāpi tato paraṃ kappābhāve āyukappassapi abhāvatoti avirodhato atthayojanā daṭṭhabbā. <bold>Brahmaṃ puñña</bold>nti seṭṭhaṃ puññaṃ. <bold>Kappaṃ saggamhi modatī</bold>ti etthāpi āyukappameva.</paragraph>
    <paragraph line="211" number="411"><bold>Laddhinānāsaṃvāsakenā</bold>ti bhāvappadhānoyaṃ niddeso, laddhinānāsaṃvāsakabhāvenāti attho. <bold>Kammanānāsaṃvāsakenā</bold>ti etthāpi eseva nayo. Aññathā nānāsaṃvāsakena sahitassa samānasaṃvāsakassapi <pageBreak edition="Myanmar" number="2.0361" /> saṅghassa asamānasaṃvāsakattaṃ āpajjeyya. Tattha <bold>laddhinānāsaṃvāsako</bold> nāma ukkhittānuvattako. So hi attano laddhiyā nānāsaṃvāsako jātoti ‘‘laddhinānāsaṃvāsako’’ti vuccati. <bold>Kammanānāsaṃvāsako</bold> nāma ukkhepanīyakammakato. So hi ukkhepanīyakammavasena nānāsaṃvāsako hotīti ‘‘kammanānāsaṃvāsako’’ti vuccati. <bold>Virahito</bold>ti vimutto. Kāyasāmaggīdānaṃ tesu tesu saṅghakammesu hatthapāsūpagamanavasena veditabbaṃ.</paragraph>
    <paragraph line="212">‘‘Bhedāya parakkameyyā’’ti visuṃ vuttattā bhedanasaṃvattanikassa adhikaraṇassa samādāya paggaṇhato pubbepi pakkhapariyesanādivasena saṅghabhedāya parakkamantassa samanubhāsanakammaṃ kātabbanti veditabbaṃ. <bold>Imāni vatthūnī</bold>ti aṭṭhārasa bhedakaravatthūni. <bold>Kammenā</bold>ti apalokanādīsu catūsu kammesu aññatarena kammena. <bold>Uddesenā</bold>ti pañcasu pātimokkhuddesesu aññatarena uddesena. <bold>Vohārenā</bold>ti tāhi tāhi upapattīhi ‘‘adhammaṃ dhammo’’tiādiaṭṭhārasabhedakaravatthudīpakena vohārena. <bold>Anussāvanāyā</bold>ti ‘‘nanu tumhe jānātha mayhaṃ uccākulā pabbajitabhāvaṃ bahussutabhāvañca, mādiso nāma uddhammaṃ ubbinayaṃ satthusāsanaṃ gāheyyāti cittampi uppādetuṃ tumhākaṃ yuttaṃ, kiṃ mayhaṃ avīci nīluppalavanaṃ viya sītalo, kimahaṃ apāyato na bhāyāmī’’tiādinā nayena kaṇṇamūle vacībhedaṃ katvā anussāvanena. <bold>Salākaggāhenā</bold>ti evaṃ anussāvetvā tesaṃ cittaṃ upatthambhetvā anivattidhamme katvā ‘‘gaṇhatha imaṃ salāka’’nti salākaggāhena. <bold>Pañcahi kāraṇehi saṅghabhedo hotī</bold>ti ettha kammameva uddeso vā saṅghabhede padhānakāraṇanti veditabbaṃ. Vohārānussāvanasalākaggāhā pana pubbabhāgā. Aṭṭhārasavatthudīpanavasaena hi voharantena tattha rucijananatthaṃ anussāvetvā salākāya gahitāyapi abhinnova hoti saṅgho. Yadā pana evaṃ cattāro vā atirekā vā salākaṃ gahetvā āveṇikakammaṃ vā uddesaṃ vā karonti, tadā saṅgho bhinno nāma hoti. <bold>Abbhussita</bold>nti abbhuggataṃ. <bold>Accheyyā</bold>ti vihareyya, pavatteyyāti attho.</paragraph>
    <paragraph line="213">‘‘Lajjī <pageBreak edition="Vipassana Research Institut" number="2.0320" /> rakkhissatī’’ti vacanato āpattibhayena ārocanaṃ lajjīnaṃyeva bhāroti āha <bold>‘‘lajjīhi bhikkhūhī’’</bold>ti. Alajjissapi anārocentassa āpattiyeva ‘‘ye passanti, ye suṇantī’’ti vacanato. <bold>Samāgacchatū</bold>ti ekī <pageBreak edition="Myanmar" number="2.0362" /> bhavatu. Ekībhāvo ca samānaladdhivasena hotīti āha <bold>‘‘ekaladdhiko hotū’’</bold>ti. <bold>Sampattiyā</bold>ti sīlādisampattiyā. Paṭinissajjantassa anāpattibhāvato <bold>‘‘sotthibhāvo tassa bhikkhuno’’</bold>ti vuttaṃ. <bold>Appaṭinissajjato dukkaṭa</bold>nti visuṃ visuṃ vadantānaṃ gaṇanāya dukkaṭaṃ. <bold>Pahontenā</bold>ti gantuṃ samatthena agilānena. Saṅghabhedassa garukabhāvato avassaṃ kattabbatādassanatthaṃ <bold>‘‘dūrepi bhāroyevā’’</bold>ti vuttaṃ, āpatti pana addhayojanabbhantare gantuṃ samatthassa agilānasseva veditabbā.</paragraph>
    <paragraph line="214" number="416"><bold>Asamanubhāsantassā</bold>ti kammakārake kattuniddesoti āha <bold>‘‘asamanubhāsiyamānassā’’</bold>ti. Tatiyakammavācāya paṭinissajjanto ñattiyā dukkaṭaṃ dvīhi kammavācāhi thullaccaye ca āpajjatiyevāti āha <bold>‘‘paṭinissajjantassa saṅghādisesena anāpattī’’</bold>ti. <bold>Assā</bold>ti devadattassa. <bold>Katena bhavitabba</bold>nti samanubhāsanakammena katena bhavitabbaṃ. <bold>Attano rucimattena vadeyyā</bold>tiādikammikattā appaṭinissajjantassapi anāpattīti adhippāyena vadeyya. Apaññatte sikkhāpade samanubhāsanakammasseva abhāvato <bold>‘‘na hi paññattaṃ sikkhāpadaṃ vītikkamantassā’’</bold>ti vuttaṃ. Sikkhāpadaṃ paññapenteneva hi samanubhāsanakammaṃ anuññātaṃ. <bold>Uddissa anuññātato</bold>ti ‘‘anujānāmi, bhikkhave, romanthakassa romanthana’’ntiādiṃ (cūḷava. 273) uddissa anuññātaṃ sandhāya vadanti. <bold>Anāpattiya</bold>nti anāpattivāre. <bold>Āpattiṃ ropetabbo</bold>ti anissajjanapaccayā āpannapācittiyāpattiṃ ukkhepanīyakammakaraṇatthaṃ āropetabboti attho.</paragraph>
    <paragraph line="215"><bold>Āpattiyeva na jātā</bold>ti saṅghādisesāpatti na jātāyevāti attho. <bold>Sā panesā</bold>ti sā pana esā anāpatti. <bold>Tivaṅgika</bold>nti kāyavācācittavasena tivaṅgikaṃ, kāyavācācittato samuṭṭhātīti vuttaṃ hoti. ‘‘Nappaṭinissajjāmī’’ti saññāya abhāvena muccanato <bold>saññāvimokkhaṃ</bold>. <bold>Sacittaka</bold>nti ‘‘nappaṭinissajjāmī’’ti jānanacittena sacittakaṃ. Bhedāya parakkamanaṃ, dhammakammena samanubhāsanaṃ, kammavācāpariyosānaṃ, appaṭinissajjananti imānettha cattāri aṅgāni.</paragraph>
    <centered line="216">Paṭhamasaṅghabhedasikkhāpadavaṇṇanā niṭṭhitā.</centered>
    <subhead line="217">11. Dutiyasaṅghabhedasikkhāpadavaṇṇanā</subhead>
    <paragraph line="218" number="417-418"> Ekādasame <pageBreak edition="Myanmar" number="2.0363" /><pageBreak edition="Vipassana Research Institut" number="2.0321" /> yaṃ vacanaṃ samaggepi vagge avayavabhūte karoti bhindati, taṃ kalahakārakavacanaṃ idha vagganti vuccatīti āha <bold>‘‘vaggaṃ asāmaggipakkhiyavacanaṃ vadantī’’</bold>ti. Asāmaggipakkhe bhavā asāmaggipakkhiyā, kalahakā. Tesaṃ vacanaṃ <bold>asāmaggipakkhiyavacanaṃ,</bold> asāmaggipakkhe vā bhavaṃ vacanaṃ <bold>asāmaggipakkhiyavacanaṃ</bold>. Yasmā ubbāhikādikammaṃ bahūnampi kātuṃ vaṭṭati, tasmā <bold>‘‘na hi saṅgho saṅghassa kammaṃ karotī’’</bold>ti idaṃ niggahavasena kattabbakammaṃ sandhāya vuttanti veditabbaṃ. Aṅgāni panettha bhedāya parakkamanaṃ pahāya anuvattanaṃ pakkhipitvā heṭṭhā vuttasadisāneva.</paragraph>
    <centered line="219">Dutiyasaṅghabhedasikkhāpadavaṇṇanā niṭṭhitā.</centered>
    <subhead line="220">12. Dubbacasikkhāpadavaṇṇanā</subhead>
    <paragraph line="221" number="424"> Dvādasame <bold>vambhanavacana</bold>nti garahavacanaṃ. <bold>Apasādetukāmo</bold>ti khipitukāmo, tajjetukāmo vā, ghaṭṭetukāmoti vuttaṃ hoti. <bold>Saṭa</bold>saddo patitasaddena samānattho. Visesanassa ca paranipātaṃ katvā tiṇakaṭṭhapaṇṇasaṭanti vuttanti āha <bold>‘‘tattha tattha patitaṃ tiṇakaṭṭhapaṇṇa’’</bold>nti. <bold>Kenāpī</bold>ti vātasadisena nadīsadisena ca kenāpi.</paragraph>
    <paragraph line="222" number="425-426"><bold>Vattuṃ asakkuṇeyyo</bold>ti kismiñci vuccamāne asahanato ovadituṃ asakkuṇeyyo. Dukkhaṃ vaco etasmiṃ vippaṭikūlaggāhe vipaccanīkavāde anādare puggaleti <bold>dubbaco</bold>. Tenāha <bold>‘‘dukkhena kicchena vaditabbo’’</bold>tiādi. <bold>Dubbacabhāvakaraṇīyehī</bold>ti dubbacabhāvakārakehi. Kattuatthe anīyasaddo daṭṭhabbo. Tenevāha <bold>‘‘ye dhammā dubbacaṃ puggalaṃ karontī’’</bold>tiādi. Pāpikā icchā etassāti pāpiccho, tassa bhāvo <bold>pāpicchatā,</bold> asantaguṇasambhāvanatā paṭiggahaṇe ca amattaññutā pāpicchatāti veditabbā. Attukkaṃsakā ca te paravambhakā cāti attukkaṃsakaparavambhakā. Ye attānaṃ ukkaṃsanti ukkhipanti ucce ṭhāne ṭhapenti, parañca vambhenti garahanti nīce ṭhāne ṭhapenti, tesametaṃ adhivacanaṃ. Tesaṃ bhāvo <bold>attukkaṃsakaparavambhakatā</bold>. Kujjhanasīlo kodhano, tassa bhāvo <bold>kodhanatā</bold>. Kujjhanalakkhaṇassa kodhassetaṃ adhivacanaṃ.</paragraph>
    <paragraph line="223">Pubbakāle <pageBreak edition="Myanmar" number="2.0364" /><pageBreak edition="Vipassana Research Institut" number="2.0322" /> kodho, aparakāle upanāhoti āha <bold>‘‘kodhahetu upanāhitā’’</bold>ti. Tattha upanahanasīlo, upanāho vā etassa atthīti upanāhī, tassa bhāvo <bold>upanāhitā</bold>. Punappunaṃ cittapariyonaddhalakkhaṇassa kodhassevetaṃ adhivacanaṃ. Sakiñhi uppanno kodho kodhoyeva, tatuttari upanāho. <bold>Abhisaṅgo</bold>ti dummocanīyo balavaupanāho. So assa atthīti abhisaṅgī, tassa bhāvo <bold>abhisaṅgitā</bold>. Dummocanīyassa balavaupanāhassetaṃ adhivacanaṃ. <bold>Codakaṃ paṭippharaṇatā</bold>ti codakassa paṭiviruddhena paccanīkena hutvā avaṭṭhānaṃ. <bold>Codakaṃ apasādanatā</bold>ti ‘‘kiṃ nu kho tuyhaṃ bālassa abyattassa bhaṇitena, tvampi nāma bhaṇitabbaṃ maññissasī’’ti evaṃ codakassa ghaṭṭanā. <bold>Codakassa paccāropanatā</bold>ti ‘‘tvampi khosi itthannāmaṃ āpattiṃ āpanno, taṃ tāva paṭikarohī’’ti evaṃ codakassa upari paṭiāropanatā.</paragraph>
    <paragraph line="224"><bold>Aññena aññaṃ paṭicaraṇatā</bold>ti aññena kāraṇena, vacanena vā aññassa kāraṇassa, vacanassa vā paṭicchādanavasena caraṇatā. Paṭicchādanattho eva vā <bold>cara</bold>saddo anekatthattā dhātūnanti paṭicchādanatāti attho. Tāya samannāgato hi puggalo yaṃ codakena dosavibhāvanakāraṇaṃ, vacanaṃ vā vuttaṃ, taṃ tato aññeneva codanāya amūlikabhāvadīpanena kāraṇena, tadatthabodhakena vacanena vā paṭicchādeti. ‘‘Āpattiṃ āpannosī’’ti vutte ‘‘ko āpanno, kiṃ āpanno, kismiṃ āpanno, kaṃ bhaṇatha, kiṃ bhaṇathā’’ti vā vatvā ‘‘evarūpaṃ kiñci tayā diṭṭha’’nti vutte ‘‘na suṇāmī’’ti sotaṃ vā upanāmetvā vikkhepaṃ karontopi aññenaññaṃ paṭicchādeti. ‘‘Itthannāmaṃ āpattiṃ āpannosī’’ti puṭṭhe ‘‘pāṭaliputtaṃ gatomhī’’ti vatvā puna ‘‘na tava pāṭaliputtagamanaṃ pucchāma, āpattiṃ pucchāmā’’ti vutte tato ‘‘rājagahaṃ gatomhī’’ti vatvā ‘‘rājagahaṃ vā yāhi brāhmaṇagahaṃ vā, āpattiṃ āpannosī’’ti vutte ‘‘tattha me sūkaramaṃsaṃ laddha’’ntiādīni vatvā bahiddhā kathāvikkhipanampi atthato aññenaññaṃ paṭicaraṇamevāti visuṃ na gahitaṃ.</paragraph>
    <paragraph line="225"><bold>Apadānenā</bold>ti attano cariyāya. Apadīyanti hi dosā etena dakkhīyanti, luyanti chijjantīti vā apadānaṃ, sattānaṃ sammā micchā vā vattappayogo. <bold>Na sampāyanatā</bold>ti ‘‘āvuso, tvaṃ kuhiṃ vasasi, kaṃ nissāya vasasī’’ti vā ‘‘yaṃ tvaṃ vadesi ‘mayā esa āpattiṃ āpajjanto diṭṭho’ti, tvaṃ <pageBreak edition="Myanmar" number="2.0365" /> tasmiṃ samaye kiṃ karosi, ayaṃ kiṃ karoti, kattha ca tvaṃ ahosi, kattha aya’’nti vā ādinā nayena cariyaṃ puṭṭhena sampādetvā akathanaṃ.</paragraph>
    <paragraph line="226"><bold>Makkhipaḷāsitā</bold>ti ettha paraguṇamakkhanalakkhaṇo makkho, so etassa atthīti makkhī. Tādiso <pageBreak edition="Vipassana Research Institut" number="2.0323" /> puggalo agāriyo anagāriyo vā samāno paresaṃ sukatakaraṇaṃ vināseti. Agāriyopi hi kenaci anukampakena daliddo samāno uccaṭṭhāne ṭhapito, aparena samayena ‘‘kiṃ tayā mayhaṃ kata’’nti tassa sukatakaraṇaṃ vināseti. Anagāriyopi sāmaṇerakālato pabhuti ācariyena vā upajjhāyena vā catūhi paccayehi uddesaparipucchādīhi ca anuggahetvā dhammakathānayapakaraṇakosallādīni sikkhāpito, aparena samayena rājarājamahāmattādīhi sakkato garukato ācariyupajjhāyesu acittīkato caramāno ‘‘ayaṃ amhehi daharakāle eva anuggahito saṃvaddhito ca, atha ca panidāni nissineho jāto’’ti vuccamāno ‘‘kiṃ mayhaṃ tumhehi kata’’nti tesaṃ sukatakaraṇaṃ vināseti.</paragraph>
    <paragraph line="227">‘‘Bahussutepi puggale ajjhottharitvā īdisassa ceva bahussutassa aniyatā gati, tava vā mama vā ko viseso’’tiādinā nayena uppajjamāno yugaggāhalakkhaṇo paḷāso. So paraguṇehi attano guṇānaṃ samakaraṇaraso. Tathā hesa paresaṃ guṇe ḍaṃsitvā viya attano guṇehi same karotīti paḷāsoti vuccati, so etassa atthīti paḷāsī. Makkhī ca paḷāsī ca makkhipaḷāsino, tesaṃ bhāvo <bold>makkhipaḷāsitā</bold>. Atthato pana makkho ceva paḷāso ca.</paragraph>
    <paragraph line="228">Issati parasampattiṃ na sahatīti <bold>issukī</bold>. Maccharāyati attano sampattiṃ nigūhati, paresaṃ sādhāraṇabhāvaṃ na sahati, maccheraṃ vā etassa atthīti <bold>maccharī</bold>. Saṭhayati na sammā bhāsatīti <bold>saṭho,</bold> attano avijjamānaguṇappakāsanalakkhaṇena sāṭheyyena samannāgato kerāṭikapuggalo. Kerāṭiko ca ānandamaccho viya hoti. <bold>Ānandamaccho</bold> nāma kira macchānaṃ naṅguṭṭhaṃ dasseti, sappānaṃ sīsaṃ ‘‘tumhehi sadiso aha’’nti jānāpetuṃ, evameva kerāṭiko puggalo yaṃ yaṃ suttantikaṃ vā ābhidhammikaṃ <pageBreak edition="Myanmar" number="2.0366" /> vā upasaṅkamati, taṃ taṃ evaṃ vadati ‘‘ahaṃ tumhākaṃ antevāsī, tumhe mayhaṃ anukampakā, nāhaṃ tumhe muñcāmī’’ti ‘‘evamete ‘sagāravo ayaṃ amhesu sappatisso’ti maññissantī’’ti. Sāṭheyyena hi samannāgatassa puggalassa asantaguṇasambhāvanena cittānurūpakiriyāviharato ‘‘evaṃcitto evaṃkiriyo’’ti duviññeyyattā kucchiṃ vā piṭṭhiṃ vā jānituṃ na sakkā. Yato so –</paragraph>
    <gatha1 line="229">‘‘Vāmena sūkaro hoti, dakkhiṇena ajāmigo;</gatha1>
    <gathalast line="230">Sarena nelako hoti, visāṇena jaraggavo’’ti. (dī. ni. aṭṭha. 2.296; vibha. aṭṭha. 894; mahāni. aṭṭha. 166) –</gathalast>
    <unindented line="231">Evaṃ <pageBreak edition="Vipassana Research Institut" number="2.0324" /> vuttayakkhasūkarasadiso hoti. Katapāpapaṭicchādanalakkhaṇā māyā, sā assa atthīti <bold>māyāvī</bold>.</unindented>
    <paragraph line="232">Thambhasamaṅgitāya <bold>thaddho</bold>. Vātabharitabhastāsadisathaddhabhāvapaggahitasiraanivātavuttikārakaroti <bold>thambho</bold>. Yena samannāgato puggalo gilitanaṅgalasadiso viya ajagaro, vātabharitabhastā viya ca thaddho hutvā garuṭṭhāniye disvā onamitumpi na icchati, pariyanteneva carati. Abbhunnatilakkhaṇo atimāno, so etassa atthīti <bold>atimānī</bold>.</paragraph>
    <paragraph line="233">Saṃ attano diṭṭhiṃ parāmasati sabhāvaṃ atikkamitvā parato āmasatīti <bold>sandiṭṭhiparāmāsī</bold>. Ādhānaṃ gaṇhātīti <bold>ādhānaggāhī</bold>. ‘‘Ādhāna’’nti daḷhaṃ vuccati, daḷhaggāhīti attho. Yuttaṃ kāraṇaṃ disvāva laddhiṃ paṭinissajjatīti paṭinissaggī, dukkhena kicchena kasirena bahumpi kāraṇaṃ dassetvā na sakkā paṭinissaggiṃ kātunti <bold>duppaṭinissaggī,</bold> yo attano diṭṭhiṃ ‘‘idameva sacca’’nti daḷhaṃ gaṇhitvā api buddhādīhi kāraṇaṃ dassetvā vuccamāno na paṭinissajjati, tassetaṃ adhivacanaṃ. Tādiso hi puggalo yaṃ yadeva dhammaṃ vā adhammaṃ vā suṇāti, taṃ sabbaṃ ‘‘evaṃ amhākaṃ ācariyehi kathitaṃ, evaṃ amhehi suta’’nti kummova aṅgāni sake kapāle antoyeva samodahati. Yathā hi kacchapo attano pādādike aṅge kenaci ghaṭṭite sabbāni aṅgāni attano kapāleyeva samodahati, na bahi nīharati, evamayampi ‘‘na sundaro tava gāho, chaḍḍehi na’’nti vutto taṃ na vissajjeti, antoyeva attano hadaye eva ṭhapetvā vicarati. Yathā kumbhīlā gahitaṃ na paṭinissajjanti, evaṃ kumbhīlaggāhaṃ gaṇhāti, na vissajjeti. Makkhipaḷāsitādiyugaḷattayena <pageBreak edition="Myanmar" number="2.0367" /> dassite makkhapaḷāsādayo cha dhamme visuṃ visuṃ gahetvā <bold>‘‘ekūnavīsati dhammā’’</bold>ti vuttaṃ. <bold>Anumānasuttaṭṭhakathāyaṃ</bold> (ma. ni. aṭṭha. 1.181) pana makkhapaḷāsādayopi yugaḷavasena ekaṃ katvā ‘‘soḷasa dhammā’’ti vuttaṃ.</paragraph>
    <paragraph line="234">Pakārehi āvahanaṃ padakkhiṇaṃ, tato padakkhiṇato gahaṇasīlo padakkhiṇaggāhī, na padakkhiṇaggāhī <bold>appadakkhiṇaggāhī</bold>. Yo vuccamāno ‘‘tumhe maṃ kasmā vadatha, ahaṃ attano kappiyākappiyaṃ sāvajjānavajjaṃ atthānatthaṃ jānāmī’’ti vadati, ayaṃ anusāsaniṃ padakkhiṇato na gaṇhāti, vāmatova gaṇhāti, tasmā ‘‘appadakkhiṇaggāhī’’ti vuccati, tenāha <bold>‘‘yathānusiṭṭha’’</bold>ntiādi.</paragraph>
    <paragraph line="235"><bold>Uddese</bold>ti <pageBreak edition="Vipassana Research Institut" number="2.0325" /> pātimokkhuddese. Atha sabbāneva sikkhāpadāni kathaṃ pātimokkhuddesapariyāpannānīti āha <bold>‘‘yassa siyā āpatti, so āvikareyyāti evaṃ saṅgahitattā’’</bold>ti. ‘‘Yassa siyā āpattī’’ti hi iminā sabbāpi āpattiyo nidānuddese saṅgahitāyeva honti. <bold>Pañcahi sahadhammikehi sikkhitabbattā</bold>ti labbhamānavasena vuttaṃ. Sahadhammikena sahakāraṇenātipi attho daṭṭhabbo. <bold>‘‘Vacanāyā’’</bold>ti nissakke sampadānavacananti āha <bold>‘‘tato mama vacanato’’</bold>ti. Aṅgāni cettha paṭhamasaṅghabhedasadisāni. Ayaṃ pana viseso – yathā tattha bhedāya parakkamanaṃ, evaṃ idha avacanīyakaraṇatā daṭṭhabbā.</paragraph>
    <centered line="236">Dubbacasikkhāpadavaṇṇanā niṭṭhitā.</centered>
    <subhead line="237">13. Kuladūsakasikkhāpadavaṇṇanā</subhead>
    <paragraph line="238" number="431"> Terasame <bold>kīṭāgirī</bold>ti tassa nigamassa nāmaṃ. Tañhi sandhāya parato ‘‘na assajipunabbasukehi bhikkhūhi kīṭāgirismiṃ vatthabba’’nti vuttaṃ. Tena pana yogato so janapadopi ‘‘kīṭāgiri’’icceva saṅkhyaṃ gatoti āha <bold>‘‘evaṃnāmake janapade’’</bold>ti. Āvāse niyuttā <bold>āvāsikā,</bold> nibaddhavāsino. Te akataṃ senāsanaṃ karonti, jiṇṇaṃ paṭisaṅkharonti, kate issarā honti. Tenāha <bold>‘‘so yesaṃ āyatto…pe… te āvāsikā’’</bold>ti <pageBreak edition="Myanmar" number="2.0368" />. Nivāso nivāsamattaṃ etesaṃ atthīti <bold>nevāsikā</bold>ti āha <bold>‘‘ye pana kevala’’</bold>ntiādi. <bold>Te</bold>ti assajipunabbasukā. <bold>Cha janā</bold>ti paṇḍuko lohitako mettiyo bhūmajako assaji punabbasukoti ime cha janā. <bold>Sammā</bold>ti ālapanavacanametaṃ. <bold>Āyamukhabhūtā</bold>ti āyassa mukhabhūtā. <bold>Dhuraṭṭhāne</bold>ti sāvatthiyā avidūre ṭhāne. Vassāne hemante cāti dvīsu utūsu vassanato <bold>‘‘dvīhi meghehī’’</bold>ti vuttaṃ. Diyaḍḍhabhikkhusahassato gaṇācariyānaṃ channaṃ janānaṃ adhikattā <bold>‘‘samadhika’’</bold>nti vuttaṃ, sādhikanti attho. <bold>Ma</bold>-kāro padasandhivasena āgato. <bold>Akatavatthu</bold>nti akatapubbaṃ abhinavavatthuṃ.</paragraph>
    <paragraph line="239">Kaṇikārādayo <bold>puppharukkhā,</bold> jātisumanādayo <bold>pupphagacchā</bold>. <bold>Koṭṭana</bold>nti sayaṃ chindanaṃ. <bold>Koṭṭāpana</bold>nti ‘‘imaṃ chinda bhindā’’ti aññehi chedāpanaṃ. <bold>Āḷiyā bandhana</bold>nti yathā gacchamūle udakaṃ santiṭṭhati, tathā samantato bandhanaṃ. <bold>Udakassā</bold>ti akappiyaudakassa. <bold>Kappiyaudakasiñcana</bold>nti imināva siñcāpanampi saṅgahitanti daṭṭhabbaṃ. Nanu ‘‘udakassa secanaṃ secāpana’’nti imināva sāmaññato kappiyākappiyaudakasiñcanādiṃ sakkā saṅgahetuṃ, tasmā kappiyaudakasiñcanādi <pageBreak edition="Vipassana Research Institut" number="2.0326" /> kasmā visuṃ vuttanti? ‘‘Ārāmādiatthaṃ ropite akappiyavohāresupi kappiyaudakasiñcanādi vaṭṭatī’’ti vakkhamānattā idhāpi vibhāgaṃ katvā kappiyaudakasiñcanādi visuṃ dassitaṃ. <bold>Hatthamukhapādadhovananhānodakasiñcana</bold>nti imināpi pakārantarena kappiyaudakasiñcanameva dasseti. ‘‘Akappiyavohāro’’ti koṭṭanakhaṇanādivasena sayaṃ karaṇassapi kathaṃ saṅgahoti? Akappiyanti voharīyatīti akappiyavohāroti akappiyabhūtaṃ karaṇakārāpanādi sabbameva saṅgahitaṃ, na pana akappiyavacanamattanti daṭṭhabbaṃ. Kappiyavohārepi eseva nayo. <bold>Sukkhamātikāya ujukaraṇa</bold>nti iminā purāṇapaṇṇādiharaṇampi saṅgahitanti daṭṭhabbaṃ. Kudālādīni bhūmiyaṃ ṭhapetvā ṭhānato hatthena gahetvā ṭhānameva pākaṭataranti <bold>‘‘obhāso’’</bold>ti vuttaṃ.</paragraph>
    <paragraph line="240"><bold>Mahāpaccarivāda</bold>mhi patiṭṭhapetukāmo pacchā vadati. <bold>Vanatthāyā</bold>ti idaṃ keci ‘‘vatatthāyā’’ti paṭhanti, tesaṃ vatiatthāyāti attho. Akappiyavohārepi ekaccaṃ vaṭṭatīti dassetuṃ <bold>‘‘na kevalañca sesa’’</bold>ntiādimāha. <bold>Yaṃ kiñci mātika</bold>nti sukkhamātikaṃ vā asukkhamātikaṃ vā. <bold>‘‘Kappiyaudakaṃ</bold><pageBreak edition="Myanmar" number="2.0369" /><bold>siñcitu’’</bold>nti iminā ‘‘kappiyaudakaṃ siñcathāti vattumpi vaṭṭatī’’ti dasseti. <bold>Sayaṃ ropetumpi vaṭṭatī</bold>ti iminā ‘‘ropehīti vattuṃ vaṭṭatī’’tipi siddhaṃ. <bold>Aññatthāya vā karontassā</bold>ti vatthupūjādiatthaṃ karontassa. <bold>Kasmā na anāpattī</bold>ti vatthupūjanatthāya ganthanādīsu kasmā na anāpatti. <bold>Anāpattiyevā</bold>ti paṭivacanaṃ datvā idāni tameva anāpattibhāvaṃ dassetuṃ <bold>‘‘yathāhī’’</bold>tiādi vuttaṃ. <bold>Tatthā</bold>ti ārāmādiatthāya rukkharopane. <bold>Tathā vatthupūjanatthāyapi anāpattiyevā</bold>ti ratanattayapūjanatthāyapi kappiyavohārena pariyāyādīhi ca ganthāpane anāpattiyevāti attho.</paragraph>
    <paragraph line="241">‘‘Tathā vatthupūjanatthāyā’’ti hi sāmaññato vuttepi ‘‘yathā hi tattha kappiyavohārena pariyāyādīhi cā’’ti vuttattā kappiyavohārādīhi ganthāpane eva anāpatti viññāyati, na sayaṃ ganthane, teneva paro sayaṃ ganthanampi kasmā na vaṭṭatīti codento <bold>‘‘nanu cā’’</bold>tiādimāha. Yathā ārāmādiatthaṃ kappiyapathaviyaṃ sayaṃ ropetumpi vaṭṭati, tathā vatthupūjanatthāya sayaṃ ganthanepi kasmā na vaṭṭatīti codakassa adhippāyo. <bold>Vutta</bold>ntiādi ācariyassa parihāro. Atha <bold>‘‘na pana mahāaṭṭhakathāya’’</bold>nti kasmā vadati. <bold>Mahāpaccariādīsu</bold> vuttampi hi pamāṇamevāti nāyaṃ virodho, <bold>mahāaṭṭhakathāyaṃ</bold> avuttampi tattheva vuttena saṃsanditvā pamāṇamevāti patiṭṭhāpetuṃ vuttattā. <bold>Taṃ katha</bold>nti maññeyyāsīti sambandho. <bold>Mahāaṭṭhakathāyañca</bold> kappiyaudakasecanaṃ vuttaṃ, taṃ kathanti etthāyamadhippāyo. Kiñcāpi <bold>mahāaṭṭhakathāyaṃ</bold> ārāmādiatthāya <pageBreak edition="Vipassana Research Institut" number="2.0327" /> kappiyapathaviyaṃ sayaṃ ropanaṃ na vuttaṃ, kappiyaudakassa pana sayaṃ siñcanaṃ vuttameva, tasmā yathā ārāmādiatthāya kappiyaudakaṃ sayaṃ siñcitumpi vaṭṭati, tathā vatthupūjanatthāya sayaṃ ganthanampi kasmā na vaṭṭatīti. <bold>Tampi na virujjhatī</bold>ti yadetaṃ ārāmādiatthāya sayaṃ ropanaṃ kappiyaudakasiñcanañca vuttaṃ, tampi na virujjhati. Kathaṃ taṃ na virujjhatīti āha <bold>‘‘tatrahī’’</bold>tiādi. <bold>Etaṃ vutta</bold>nti mālāvacchaṃ ropentipi ropāpentipi siñcantipi siñcāpentipīti etaṃ vuttaṃ. <bold>Aññatra pana pariyāyo atthī</bold>ti ‘‘mālāvacchaṃ ropentipi ropāpentipi siñcantipi siñcāpentipī’’ti kulasaṅgahatthāya ropanasiñcanaṃ sandhāya vuttattā tato aññatra ārāmādiatthāya mālāvaccharopane pariyāyo atthi. <bold>Tattha pariyāyaṃ idha</bold><pageBreak edition="Myanmar" number="2.0370" /><bold>ca pariyāyābhāvaṃ ñatvā</bold>ti tattha ‘‘mālāvacchaṃ ropentī’’tiādīsu ‘‘mālāvaccha’’nti visesavacanasabbhāvato pariyāyaṃ, idha ‘‘ganthentī’’tiādīsu tathāvidhavisesavacanābhāvato pariyāyābhāvañca ñatvā.</paragraph>
    <paragraph line="242">Nanu ca yathā ‘‘ganthentī’’ti sāmaññato vuttattā pariyāyo na labbhatīti yassa kassaci atthāya sayaṃ ganthanaṃ na vaṭṭati, evaṃ ‘‘ganthāpentī’’ti sāmaññato vuttattā pariyāyena ganthāpanampi na vaṭṭatīti āpajjati. Evañca sati parato ‘‘evaṃ jāna, evaṃ kate sobheyya, yathā etāni pupphāni na vikiriyanti, tathā karohītiādinā kappiyavacanena kāretuṃ vaṭṭatī’’ti idaṃ virujjhatīti? Na virujjhati, pariyāyena hi kārāpanaṃ ganthāpanameva na hoti, tasmā yathāvuttanayena pariyāyato kārāpanaṃ vaṭṭati. <bold>Sabbaṃ vuttanayeneva veditabba</bold>nti heṭṭhā vuttaṃ vinicchayameva saṅkhepato nigameti. <bold>Haraṇādīsu kasmā anāpattī</bold>ti vatthupūjanatthāya haraṇādīsu kasmā anāpatti. <bold>Kulitthiādīnaṃ atthāya haraṇato</bold>ti kulitthiādīnaṃ haraṇassa tattha vuttattāti adhippāyo. Tenevāha <bold>‘‘haraṇādhikāre hī’’</bold>tiādi. <bold>Māla</bold>nti pupphadāmaṃ. <bold>Mañjarī viyā</bold>ti kusumamañjarī viya. <bold>Hārasadisa</bold>nti muttāhārasadisaṃ.</paragraph>
    <paragraph line="243"><bold>Pācittiyañceva dukkaṭañcā</bold>ti pathavīkhaṇanapaccayā pācittiyaṃ, kulasaṅgahapaccayā dukkaṭaṃ. <bold>Akappiyavohārenā</bold>ti ‘‘idaṃ khaṇa, idaṃ ropehī’’tiādiakappiyavohārena. <bold>Dukkaṭamevā</bold>ti kulasaṅgahapaccayā dukkaṭaṃ. <bold>Ubhayatthā</bold>ti kappiyākappiyapathaviyaṃ. <bold>Sabbatthā</bold>ti kulasaṅgahaparibhogaārāmādiatthāya ropite. <bold>Dukkaṭampī</bold>ti na kevalaṃ pācittiyameva. <bold>Kappiyenā</bold>ti kappiyena udakena. <bold>Tesaṃyeva dvinna</bold>nti kuladūsanaparibhogānaṃ. <bold>Dukkaṭa</bold>nti kulasaṅgahatthāya sayaṃ siñcane kappiyavohārena akappiyavohārena vā siñcāpane ca dukkaṭaṃ, paribhogatthāya pana sayaṃ siñcane akappiyavohārena siñcāpane ca dukkaṭaṃ. <bold>Āpattibahulatā veditabbā</bold>ti ettha sayaṃ siñcane <pageBreak edition="Vipassana Research Institut" number="2.0328" /> dhārāpacchedagaṇanāya āpattigaṇanā veditabbā. Siñcāpane pana punappunaṃ āṇāpentassa vācāya vācāya āpatti, sakiṃ āṇattassa bahūnaṃ siñcanepi ekāva.</paragraph>
    <paragraph line="244"><bold>Dukkaṭapācittiyānī</bold>ti kulasaṅgahapaccayā dukkaṭaṃ, bhūtagāmapātabyatāya pācittiyaṃ. <bold>Aññatthā</bold>ti vatthupūjādiatthāya ocinane. <bold>Sakiṃ āṇatto</bold>ti akappiyavohārena āṇatto. <bold>Pācittiyamevā</bold>ti akappiyavacanena <pageBreak edition="Myanmar" number="2.0371" /> āṇattattā pācittiyaṃ. Kappiyavacanena pana vatthupūjādiatthāya ocināpentassa anāpattiyeva.</paragraph>
    <paragraph line="245">Ganthanena nibbattaṃ <bold>gantimaṃ</bold>. Esa nayo sesesupi. <bold>Na vaṭṭatī</bold>ti kulasaṅgahatthāya vatthupūjādiatthāya vā vuttanayena karontassa ca kārāpentassa ca dukkaṭanti attho. <bold>Purimanayenevā</bold>ti ‘‘bhikkhussa vā’’tiādinā vuttanayena. Dhammāsanavitāne baddhakaṇṭakesu pupphāni vijjhitvā ṭhapentīti sambandho. Uparūpari vijjhitvā chattasadisaṃ katvā āvuṇanato <bold>‘‘chattātichattaṃ viyā’’</bold>ti vuttaṃ. ‘‘Kadalikkhandhamhī’’tiādinā vuttaṃ sabbameva sandhāya <bold>‘‘taṃ atioḷārikamevā’’</bold>ti vuttaṃ, sayaṃ karontassa akappiyavacaneneva kārāpentassa ca dukkaṭamevāti attho. <bold>Pupphavijjhanattha</bold>nti vuttattā pupphāni vijjhituṃyeva kaṇṭakaṃ bandhituṃ na vaṭṭati, pupphadāmādibandhanatthaṃ pana vaṭṭati. <bold>Kaṇṭakampi bandhituṃ na vaṭṭatī</bold>ti ca idaṃ aṭṭhakathācariyappamāṇena gahetabbaṃ. <bold>Pavesetuṃ na vaṭṭatī</bold>ti vuttattā pupphacchidde apavesetvā uparūpari ṭhapetuṃ vaṭṭati. Jālamayaṃ vitānaṃ <bold>jālavitānaṃ</bold>. <bold>Nāgadantaka</bold>mpi sacchiddakaṃyeva gahetabbaṃ. <bold>Pupphapaṭicchakaṃ</bold> daṇḍādīhi katapupphādhāraṇaṃ, tampi sacchiddameva idha vuttaṃ. <bold>Asokapiṇḍiyā</bold>ti asokapupphamañjarikāya. <bold>‘‘Dhammarajju</bold> nāma cetiyaṃ vā bodhiṃ vā pupphapavesanatthaṃ āvijjhitvā baddharajjū’’ti <bold>mahāgaṇṭhipade majjhimagaṇṭhipade ca</bold> vuttaṃ, tasmā tathābaddhāya rajjuyā cetiyassa ca antare pupphāni pavesetuṃ vaṭṭatīti viññāyati. <bold>Gaṇṭhipade</bold> pana ‘‘dhammarajjunti sithilaṃ vaṭṭikaṃ rajjuṃ katvā bodhiṃ vā cetiyaṃ vā parikkhipitvā dhammāsane vā lambitvā tattha pupphāni pavesentī’’ti vuttaṃ, tasmā sithilavaṭṭikāya rajjuyā antarepi pupphāni pavesetuṃ vaṭṭatīti viññāyati, vīmaṃsitvā yuttataraṃ gahetabbaṃ. Ubhayatthāpi panettha nevatthi virodhoti amhākaṃ khanti.</paragraph>
    <paragraph line="246"><bold>Matthakadāma</bold>nti dhammāsanādimatthake lambakadāmaṃ. <bold>Pupphehi veṭhentī</bold>ti pupphadāmena veṭhenti. <bold>Tesaṃyevā</bold>ti uppalādīnaṃyeva. <bold>Vākena vā daṇḍakena vā</bold>ti visuṃ acchinnena pupphasahiteneva vākena vā daṇḍakena vā. <bold>Khandhe ṭhapitakāsāvassā</bold>ti khandhe ṭhapitasaṅghāṭiṃ sandhāya vuttaṃ. Tañhi tathā bandhituṃ <pageBreak edition="Vipassana Research Institut" number="2.0329" /> sakkā bhaveyya. Imināva aññampi tādisaṃ kāsāvaṃ vā vatthaṃ vā vuttanayena bandhitvā tattha pupphāni pakkhipituṃ vaṭṭatīti siddhaṃ. Aṃsabhaṇḍikaṃ pasibbake pakkhittasadisattā veṭhimaṃ nāma na jātaṃ, tasmā sithilabandhassa antarantarā pakkhipituṃ vaṭṭatīti vadanti.</paragraph>
    <paragraph line="247"><bold>Pupphapaṭe</bold><pageBreak edition="Myanmar" number="2.0372" /><bold>ca daṭṭhabba</bold>nti pupphapaṭaṃ karontassa dīghato pupphadāmassa haraṇapaccāharaṇavasena pūraṇaṃ sandhāya vuttaṃ. Tiriyato haraṇaṃ pana vāyimaṃ nāma hoti, na pūrimaṃ. <bold>Purimaṭṭhānaṃ atikkāmetī</bold>ti ettha ‘‘aphusāpetvāpi atikkāmentassa āpattiyevā’’ti tīsupi <bold>gaṇṭhipadesu</bold> vuttaṃ. ‘‘Purimaṭṭhānaṃ atikkāmetī’’ti avisesena vuttattā taṃ yuttaṃ. Keci pana ‘‘aññamaññaṃ aphusāpetvā anekakkhattuṃ parikkhipituṃ vaṭṭatī’’ti vadantīti vuttaṃ, tattha kāraṇaṃ na dissati. <bold>Bandhituṃ vaṭṭatī</bold>ti puppharahitāya suttakoṭiyā vākakoṭiyā vā bandhituṃ vaṭṭati. <bold>Ekavāraṃ haritvā vā parikkhipitvā vā</bold>ti idaṃ pubbe vuttacetiyādiparikkhepaṃ pupphapaṭakaraṇañca sandhāya vuttaṃ, tasmā cetiyaṃ vā bodhiṃ vā parikkhipantena ekavāraṃ parikkhipitvā purimaṭṭhānaṃ sampatte aññassa dātabbaṃ, tenapi ekavāraṃ parikkhipitvā tatheva kātabbaṃ. Pupphapaṭaṃ karontena ca ekavāraṃ haritvā aññassa dātabbaṃ, tenapi tatheva kātabbaṃ. Sacepi dveyeva bhikkhū ubhosu passesu ṭhatvā pariyāyena haranti, vaṭṭatiyevāti vadanti.</paragraph>
    <paragraph line="248"><bold>Pūrita</bold>nti dīghato pasāraṇavasena pūritaṃ. <bold>Vāyituṃ na labhatī</bold>ti dīghato pasārite tiriyato haraṇaṃ vāyanaṃ nāma hotīti ekavārampi pupphaguṇaṃ tiriyato harituṃ na vaṭṭati. <bold>Pupphāni ṭhapentenā</bold>ti aganthitāni pākatikapupphāni ṭhapentena. Pupphadāmaṃ pana pūjanatthāya bhūmiyaṃ ṭhapentena phusāpetvā vā aphusāpetvā vā diguṇaṃ katvā ṭhapetuṃ na vaṭṭatīti vadanti. <bold>Ghaṭikadāmaolambako</bold>ti ante ghaṭikākārayutto yamakadāmaolambako. Ekekaṃ pana dāmaṃ nikkhantasuttakoṭiyāva bandhitvā olambituṃ vaṭṭati, pupphadāmadvayaṃ saṅghaṭitukāmenapi nikkhantasuttakoṭiyāva suttakoṭiṃ saṅghaṭituṃ vaṭṭati. <bold>Aḍḍhacandākārena mālāguṇaparikkhepo</bold>ti aḍḍhacandākārena mālāguṇassa punappunaṃ haraṇapaccāharaṇavasena pūretvā parikkhipanaṃ. Teneva taṃ pūrime paviṭṭhaṃ, tasmā etampi aḍḍhacandākāraṃ punappunaṃ haraṇapaccāharaṇavasena pūritaṃ na vaṭṭati. Ekavāraṃ pana aḍḍhacandākārena mālāguṇaṃ harituṃ vaṭṭatīti vadanti. <bold>Pupphadāmakaraṇa</bold>nti ettha suttakoṭiyaṃ gahetvāpi ekato kātuṃ na vaṭṭatīti vadanti. Geṇḍukakharapattadāmānaṃ paṭikkhittattā celādīhi katadāmampi na vaṭṭati akappiyānulomattāti vadanti.</paragraph>
    <paragraph line="249"><bold>‘‘Lāsiyanāṭakaṃ</bold><pageBreak edition="Vipassana Research Institut" number="2.0330" /><pageBreak edition="Myanmar" number="2.0373" /><bold>nāṭentī’’</bold>ti vatvā tameva pariyāyantarena dassetuṃ <bold>‘‘recakaṃ dentī’’</bold>ti vuttaṃ, abhinayaṃ dassentīti attho, attano adhippāyaṃ pakāsetvā ‘‘evaṃ naccitabba’’nti paṭhamaṃ uṭṭhahitvā naccanākāraṃ dassentīti vuttaṃ hoti. Keci pana ‘‘mukhe aṅguliyo pakkhipitvā saddaṃ karontā cakkamiva attānaṃ bhamayamānā recakaṃ denti nāmā’’ti vadanti. Ekekāya pantiyā aṭṭha aṭṭha padāni assāti <bold>aṭṭhapadaṃ</bold>. ‘‘Aṭṭhāpada’’ntipi paṭhanti. Dasapadepi eseva nayo. <bold>Padānī</bold>ti ca sāriādīnaṃ patiṭṭhānaṭṭhānāni. <bold>Dasapadaṃ</bold> nāma dvīhi pantīhi vīsatiyā padehi kīḷanajūtaṃ. <bold>Ākāseyeva kīḷantī</bold>ti ‘‘ayaṃ sārī asukapadaṃ mayā nītā, ayaṃ asukapada’’nti kevalaṃ mukheneva vadantā ākāseyeva jūtaṃ kīḷanti. <bold>Jūtaphalake</bold>ti jūtamaṇḍale. <bold>Pāsakakīḷāya kīḷantī</bold>ti pāsakaṃ vuccati chasu passesu ekekaṃ yāva chakkaṃ dassetvā katakīḷanaṃ, taṃ vaḍḍhetvā yathāladdhaekakādivasena sāriyo apanentā upanentā ca kīḷanti. Ghaṭena kīḷā <bold>ghaṭikā</bold>ti eke.</paragraph>
    <paragraph line="250"><bold>Mañjaṭṭhiyā vā</bold>ti mañjaṭṭhirukkhasāraṃ gahetvā pakkakasāvaṃ sandhāya vadati. <bold>Salākahattha</bold>nti tālahīrādīnaṃ kalāpassetaṃ adhivacanaṃ. Bahūsu salākāsu visesarahitaṃ ekaṃ salākaṃ gahetvā tāsu pakkhipitvā puna taṃyeva uddharantā salākahatthena kīḷantīti keci. Paṇṇena vaṃsākārena katā nāḷikā <bold>paṇṇanāḷikā</bold>. Tenevāha <bold>‘‘taṃ dhamantā’’</bold>ti. Pucchantassa mukhāgataṃ akkharaṃ gahetvā naṭṭhamuṭṭhilābhālābhādijānanakīḷā <bold>akkharikā</bold>tipi vadanti. <bold>Hatthismi</bold>nti nimittatthe bhummaṃ, hatthinimittasippeti attho. <bold>Assasmi</bold>ntiādīsupi eseva nayo. ‘‘Usseḷenti apphoṭentī’’ti dvinnaṃ padānaṃ attho pākaṭoyevāti na vutto. Tattha <bold>usseḷentī</bold>ti mukhena usseḷanasaddaṃ pamuñcanti, mahantaṃ katvā abyattasaddaṃ pavattentīti attho. ‘‘Ajānaṃ saññaṃ dentā ajapālakā viya mukhena vātaṃ nicchārentā sukhumaṃ abyattanādaṃ pavattentī’’tipi vadanti. <bold>Apphoṭentī</bold>ti bhujahatthasaṅghaṭṭanasaddaṃ pavattenti, vāmahatthaṃ ure ṭhapetvā dakkhiṇena pāṇinā tattha tāḷanena saddaṃ karontīti attho. <bold>Mukhaḍiṇḍima</bold>nti mukhabheriyā etaṃ adhivacanaṃ.</paragraph>
    <paragraph line="251" number="432"><bold>Pasādāvahenā</bold>ti <pageBreak edition="Myanmar" number="2.0374" /> pasādajananakena. Abhikkamanaṃ <bold>abhikkanta</bold>nti āha <bold>‘‘gamanenā’’</bold>ti. Paṭikkamanaṃ <bold>paṭikkantaṃ</bold>. <bold>Nivattanenā</bold>ti nivattimattaṃ dasseti. Nivattetvā pana gamanaṃ gamanameva. Abhimukhaṃ lokitaṃ ālokitanti āha <bold>‘‘purato dassanenā’’</bold>ti. <bold>Ito cito ca dassanenā</bold>ti anudisāpekkhanaṃ dasseti. Yaṃdisābhimukho gacchati tiṭṭhati nisīdati, tadabhimukhaṃ pekkhanaṃ <bold>ālokitaṃ,</bold> tadanugatadisālokanaṃ <bold>‘‘vilokita’’</bold>nti hi vuccati. Aññānipi heṭṭhā upari pacchato pekkhanavasena <bold>olokitaullokitāpalokitāni</bold> nāma honti. Tāni <pageBreak edition="Vipassana Research Institut" number="2.0331" /> pana na samaṇasāruppāni appasādāvahāni, tenevettha ālokitavilokitāneva gahitāni. <bold>Tesa</bold>nti samāse guṇībhūtānipi pabbāni parāmasati. ‘‘Pabbasaṅkocanenā’’ti hi vuttattā pabbāni tattha guṇībhūtāni saṅkocanassa padhānattā. <bold>Satisampajaññehī</bold>ti sātthakatādipariggāhikāya satiyā tathāpavattasampajaññena ca samantato pakārehi, pakaṭṭhaṃ vā savisesaṃ jānātīti sampajāno, tassa bhāvo <bold>sampajaññaṃ</bold>. Tathāpavattañāṇassetaṃ adhivacanaṃ. <bold>Abhisaṅkhatattā</bold>ti sammā pavattitattā. <bold>Heṭṭhākhittacakkhū</bold>ti khandhaṃ anāmetvāva adhokhittacakkhu. Khandhaṃ nāmetvā hi heṭṭhāvalokanaṃ na samaṇasāruppaṃ. ‘‘Okkhittacakkhū’’ti ca iminā yugamattadassitā vuttā.</paragraph>
    <paragraph line="252"><bold>Bondo</bold>ti lolo mandadhātukoti attho. <bold>Bhakuṭiṃ katvā</bold>ti bhamukabhedaṃ katvā. <bold>Sākhalyena yuttā</bold>ti ‘‘tattha katamaṃ sākhalyaṃ? Yā sā vācā nelā kaṇṇasukhā’’tiādinā (dha. sa. 1350) nayena vuttasākhalyena samannāgatā, muduvacanāti attho. <bold>Nelā</bold>ti elaṃ vuccati doso, nāssā elanti nelā, niddosāti attho. <bold>Kaṇṇasukhā</bold>ti byañjanamadhuratāya kaṇṇānaṃ sukhā, sūcinā vijjhanaṃ viya kaṇṇasūlaṃ na janeti. <bold>Dānanibaddhānī</bold>ti nibaddhadānāni.</paragraph>
    <paragraph line="253">‘‘Sāriputtamoggallāne āmantesī’’ti vatvā ‘‘gacchatha tumhe sāriputtā’’ti vacanato ‘‘sāriputtā’’ti idaṃ ekasesanayena vuttanti ayamattho pākaṭoyevāti na vutto. ‘‘Sāriputtā’’ti hi idaṃ ekasesanayena vuttaṃ virūpekasesassapi icchitattā, tenevettha bahuvacananiddeso katoti. <bold>Saddhassa pasannassā</bold>ti ratanattayassa saddhāya <pageBreak edition="Myanmar" number="2.0375" /> samannāgatassa tatoyeva ca pasannassa, kammaphalasaddhāya vā samannāgatattā saddhassa ratanattayappasādabahulatāya pasannassa.</paragraph>
    <paragraph line="254" number="433"><bold>Āpattiṃ ropetabbā</bold>ti kuladūsakakammena āpannāpattiṃ ropetabbā. <bold>Tasmiṃ vihāre</bold>ti bahigāme vihāraṃ sandhāya vuttaṃ. Antogāme vihāro pana <bold>‘‘tasmiṃ gāme na vasitabba’’</bold>nti imināva saṅgahito gāmaggahaṇeneva gahitattā. ‘‘Tasmiṃ vihāre’’ti vacanato tassa gāmassa sāmantā aññasmiṃ vihāre vasituṃ vaṭṭati. <bold>Sāmantagāme piṇḍāya na caritabba</bold>nti tasmiṃ vihāre vāsassa paṭikkhittattā yadi tattha vasati, tena sāmantagāmepi piṇḍāya na caritabbanti adhippāyo. <bold>Tasmiṃ gāme piṇḍāya na caritabba</bold>nti yasmiṃ gāme kuladūsakakammaṃ kataṃ, tasmiṃ gāme na caritabbaṃ. Yasmiñhi gāme vā nigame vā kuladūsakakammaṃ kataṃ, yasmiñca vihāre vasati, neva tasmiṃ gāme vā nigame vā carituṃ labbhati, na vihāre vasituṃ. Sāmantavihāre vasantena pana sāmantagāme carituṃ vaṭṭati tattha vāsassa appaṭikkhittattā.</paragraph>
    <paragraph line="255" number="435"><bold>Aṭṭhārasa</bold><pageBreak edition="Vipassana Research Institut" number="2.0332" /><bold>vattānī</bold>ti ‘‘na upasampādetabbaṃ, na nissayo dātabbo, na sāmaṇero upaṭṭhāpetabbo, na bhikkhunovādakasammuti sāditabbā, sammatena bhikkhuniyo na ovaditabbā, yāya āpattiyā saṅghena pabbājanīyakammaṃ kataṃ hoti, na sā āpatti āpajjitabbā aññā vā tādisikā tato vā pāpiṭṭhatarā, kammaṃ na garahitabbaṃ, kammikā na garahitabbā, na pakatattassa bhikkhuno uposatho ṭhapetabbo, na pavāraṇā ṭhapetabbā, na savacanīyaṃ kātabbaṃ, na anuvādo ṭhapetabbo, na okāso kāretabbo, na codetabbo, na sāretabbo, na bhikkhūhi sampayojetabba’’nti evamāgatāni aṭṭhārasa vattāni.</paragraph>
    <paragraph line="256">Assajipunabbasukappadhānā <bold>assajipunabbasukā</bold>ti vuttā sahacaraṇañāyena. <bold>Anulomapaṭipadaṃ appaṭipajjanatāyā</bold>ti yathāpaññattasammāvattasaṅkhātaṃ anulomapaṭipadaṃ appaṭipajjanatāya, yena vattena ciṇṇena saṅgho anulomiko hoti, tasmiṃ avattanatoti vuttaṃ hoti. <bold>Na pannalomā hontī</bold>ti patitalomā na honti, anukūlavuttino na hontīti <pageBreak edition="Myanmar" number="2.0376" /> attho. <bold>Nittharaṇamaggaṃ na paṭipajjantī</bold>ti anulomavattasaṅkhātaṃ nittharaṇūpāyaṃ na paṭipajjanti, yena vattena ciṇṇena sāpattikabhāvato nittiṇṇā honti, tasmiṃ nittharaṇakavattasmiṃ na vattanti, āpattivuṭṭhānatthaṃ turitaturitā chandajātā na hontīti vuttaṃ hoti. <bold>Dasahi akkosavatthūhī</bold>ti jātināmagottakammasippaābādhaliṅgakilesaāpattihīnasaṅkhātehidasahi akkosakāraṇehi. <bold>Chandagāmitā pāpentī</bold>tiādīsu <bold>ya</bold>-kāro ‘‘sayaṃ abhiññā’’tiādīsu viya luttaniddiṭṭhoti āha <bold>‘‘chandagāmitāyapi pāpentī’’</bold>tiādi. <bold>Tesa</bold>nti assajipunabbasukānaṃ gaṇapāmokkhānaṃ.</paragraph>
    <paragraph line="257" number="436-437"> Nigamassa apākaṭattā taṃ dassetuṃ <bold>‘‘tatthā’’</bold>tiādimāha. <bold>Parasantakaṃ deti, dukkaṭamevā</bold>ti vissāsaggāhena parasantakaṃ gahetvā dentaṃ sandhāya vuttaṃ. <bold>Tañca kho vatthupūjanatthāyā</bold>ti mātāpitūnampi dentena vatthupūjanatthāya eva dātabbanti dasseti. <bold>‘‘Maṇḍanatthāya pana sivaliṅgādipūjanatthāyā</bold>ti ettakameva vuttattā imaṃ vikkiṇitvā jīvikampi kappessantīti mātuādīnaṃ dātuṃ vaṭṭatī’’ti vadanti. <bold>Kassacipī</bold>ti ñātakassa aññātakassa vā kassacipi. <bold>Ñātisāmaṇerehevā</bold>ti anucchavikattā vuttaṃ. <bold>Sampattānaṃ sāmaṇerānaṃ upaḍḍhabhāgaṃ dātuṃ vaṭṭatī</bold>ti saṅghikassa lābhassa upacārasīmagatānaṃ sāmaṇerānampi santakattā tesampi upaḍḍhabhāgo labbhatevāti katvā vuttaṃ. <bold>Cūḷaka</bold>nti upaḍḍhabhāgatopi upaḍḍhaṃ. Catutthabhāgassetaṃ adhivacanaṃ.</paragraph>
    <paragraph line="258"><bold>‘‘Sāmaṇerā…pe… ṭhapentī’’</bold>ti idaṃ vassaggena abhājiyaṃ sandhāya vuttaṃ. <bold>Tattha tatthā</bold>ti magge <pageBreak edition="Vipassana Research Institut" number="2.0333" /> vā cetiyaṅgaṇe vā. <bold>Dāpetuṃ na labhantī</bold>ti sāmaṇerehi dāpetuṃ ananucchavikattā vuttaṃ. Na hi taṃ pupphadānaṃ nāma siyā. Yadi hi tathā āgatānaṃ tesaṃ dānaṃ pupphadānaṃ bhaveyya, sāmaṇerehipi dātuṃ na labbheyya. <bold>Sayamevā</bold>ti sāmaṇerā sayameva. <bold>Yāgubhattādīni ādāyā</bold>ti idaṃ bhikkhūnaṃ atthāya yāgubhattādisampādanaṃ sandhāya vuttattā ‘‘na vaṭṭatī’’ti avisesena vuttaṃ.</paragraph>
    <paragraph line="259"><bold>Vuttanayenevā</bold>ti mātāpitūnaṃ tāva haritvāpi harāpetvāpi pakkositvāpi pakkosāpetvāpi dātuṃ vaṭṭati, sesañātakānaṃ pakkosāpetvāva. Mātāpitūnañca harāpentena ñātisāmaṇereheva harāpetabbaṃ, itare pana yadi sayameva icchanti, vaṭṭatīti imaṃ pupphe vuttanayaṃ phalepi <pageBreak edition="Myanmar" number="2.0377" /> atidisati, tasmā phalampi mātāpitūnaṃ haraṇaharāpanādinā dātuṃ vaṭṭati, sesañātīnaṃ pakkosāpetvāva. Idāni ‘‘yo haritvā vā harāpetvā vā…pe… issaravatāya dadato thullaccaya’’nti imaṃ pupphe vuttanayaṃ phalepi saṅkhipitvā dassento <bold>‘‘kulasaṅgahatthāya panā’’</bold>tiādimāha. <bold>Khīṇaparibbayāna</bold>nti āgantuke sandhāya vuttaṃ. <bold>Phalaparicchedena vā</bold>ti ‘‘ettakāni phalāni dātabbānī’’ti evaṃ phalaparicchedena vā. <bold>Rukkhaparicchedena vā</bold>ti ‘‘imehi rukkhehi dātabbānī’’ti evaṃ rukkhaparicchedena vā. Paricchinnesupi rukkhesu ‘‘idha phalāni sundarāni, ito gaṇhathā’’ti vadantena kulasaṅgaho kato nāma hotīti āha <bold>‘‘evaṃ pana na vattabba’’</bold>nti.</paragraph>
    <paragraph line="260"><bold>Rukkhacchallī</bold>ti rukkhattaco. Tesaṃ tesaṃ gihīnaṃ gāmantaradesantarādīsu sāsanapaṭisāsanaharaṇaṃ <bold>jaṅghapesanikaṃ</bold>. Tenāha ‘‘gihīnaṃ dūteyyaṃ sāsanaharaṇakamma’’nti. Dūtassa kammaṃ <bold>dūteyyaṃ</bold>. <bold>Paṭhamaṃ sāsanaṃ aggahetvāpi…pe… pade pade dukkaṭa</bold>nti idaṃ tassa sāsanaṃ ārocessāmīti iminā adhippāyena gamanaṃ sandhāya vuttaṃ, tassa pana sāsanaṃ paṭikkhipitvā sayameva kāruññe ṭhito gantvā attano patirūpaṃ sāsanaṃ āroceti, anāpatti. <bold>Pubbe vuttappakāra</bold>nti ‘‘mama vacanena bhagavato pāde vandathā’’tiādinā vuttappakāraṃ sikkhāpade paṭhamaṃ vuttaṃ. <bold>Pakkamatāyasmā</bold>ti idaṃ pabbājanīyakammavasena vuttaṃ. Puna <bold>pakkamatāyasmā</bold>ti idaṃ pana pabbājanīyakammakatassa vattavasena vuttaṃ. <bold>Paṭhamasaṅghabhedasadisānevā</bold>ti ettha aṅgesupi yathā tattha parakkamanaṃ, evaṃ idha chandādīhi pāpanaṃ daṭṭhabbaṃ. Sesaṃ tādisamevāti.</paragraph>
    <centered line="261">Kuladūsakasikkhāpadavaṇṇanā niṭṭhitā.</centered>
    <subhead line="262">Nigamanavaṇṇanā</subhead>
    <paragraph line="263" number="442"> Paṭhamaṃ <pageBreak edition="Vipassana Research Institut" number="2.0334" /> āpatti āpajjanaṃ etesanti <bold>paṭhamāpattikā</bold>. <bold>Tattakāni ahānī</bold>ti paṭicchāditadivasato paṭṭhāya yāva ārocitadivaso, tāva divasapakkhamāsasaṃvaccharavasena yattako kālo atikkanto, tattakaṃ kālanti attho. <bold>Akāmena avasenā</bold>ti ettha appaṭikammakatāya āpattiyā saggamokkhāvaraṇabhāvato anicchantenapi parivasitabbanti <pageBreak edition="Myanmar" number="2.0378" /> adhippāyo. <bold>Avhātabbo</bold>ti abbhānakammavasena pakkositabbo. <bold>Te ca bhikkhū gārayhā</bold>ti ettha ye ūnabhāvaṃ ñatvā abbhenti, te bhikkhū ca garahitabbā sātisārā sadosā, dukkaṭaṃ āpajjantīti ayamattho pākaṭoyevāti na vutto. <bold>Sāmīcī</bold>ti vattaṃ.</paragraph>
    <centered line="264">Iti samantapāsādikāya vinayaṭṭhakathāya sāratthadīpaniyaṃ</centered>
    <centered line="265">Terasakavaṇṇanā niṭṭhitā.</centered>
  </content>
</document>