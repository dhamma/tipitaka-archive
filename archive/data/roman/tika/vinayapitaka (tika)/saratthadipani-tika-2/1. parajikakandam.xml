<?xml version="1.0"?>
<document>
<metadata>
<normativeSource>http://tipitaka.org/romn/cscd/vin01t2.tik0.xml</normativeSource>
<archivePath>roman/tika/vinayapitaka (tika)/saratthadipani-tika-2/1. parajikakandam.xml</archivePath>
<titlePath>1. Pārājikakaṇḍaṃ - Sāratthadīpanī-ṭīkā-2 - Vinayapiṭaka (ṭīkā) - Tīkā</titlePath>
</metadata>
<body>
<centered line="1"> Namo tassa bhagavato arahato sammāsambuddhassa</centered>
<nikaya line="2">Vinayapiṭake</nikaya>
<book line="3">Sāratthadīpanī-ṭīkā (dutiyo bhāgo)</book>
<chapter line="4">1. Pārājikakaṇḍaṃ</chapter>
<title line="5">1. Paṭhamapārājikaṃ</title>
<subhead line="6">Sudinnabhāṇavāravaṇṇanā</subhead>
<paragraph line="7" number="24"><bold>Anupadavaṇṇana</bold>nti <pageBreak edition="M" number="2.0001" /><pageBreak edition="V" number="2.0001" /> padaṃ padaṃ paṭivaṇṇanaṃ, padānukkamena vaṇṇanaṃ vā. <bold>Bhaṇḍappayojanauddhārasāraṇādinā kiccenā</bold>ti ettha vikkāyikabhaṇḍassa vikkiṇanaṃ <bold>bhaṇḍappayojanaṃ,</bold> dātuṃ <pageBreak edition="V" number="2.0002" /> saṅketite divase gantvā gahaṇaṃ <bold>uddhāro,</bold> ‘‘asukasmiṃ divase dātabba’’nti satuppādanaṃ <bold>sāraṇaṃ</bold>. <bold>Catubbidhāyā</bold>ti khattiyabrāhmaṇagahapatisamaṇānaṃ vasena catubbidhāya, bhikkhubhikkhunīupāsakaupāsikānaṃ vasena vā. <bold>Disvānassa etadahosī</bold>ti hetuattho ayaṃ disvāna-saddo asamānakattuko yathā ‘‘ghataṃ pivitvā balaṃ hoti, sīhaṃ disvā bhayaṃ hotī’’ti. Dassanakāraṇā hi evaṃ parivitakkanaṃ ahosi. Kiñcāpi ettha ‘‘bhabbakulaputtassā’’ti vuttaṃ, tathāpi upanissayasampannassapi ajātasattuno viya antarāyo bhavissatīti imassa therassapi katapāpakammamūlavippaṭisāravasena adhigamantarāyo ahosīti vadanti.</paragraph>
<paragraph line="8">Kiṃ pana yesaṃ maggaphalānaṃ upanissayo atthi, buddhānaṃ sammukhībhāvepi tesaṃ antarāyo hotīti? Āma hoti, na pana buddhe paṭicca. Buddhā hi paresaṃ <pageBreak edition="M" number="2.0002" /> maggaphalādhigamāya ussāhajātā tattha nirantaraṃ yuttapayuttā eva honti, tasmā te paṭicca tesaṃ antarāyo na hoti, atha kho kiriyāparihāniyā vā pāpamittatāya vā hoti, kiriyāparihāni ca desakassa tasseva vā puggalassa tajjapayogābhāvato veditabbā, desakavasena panettha parihāni sāvakānaṃ vaseneva veditabbā, na buddhānaṃ vasena. Tathā hi sace dhammasenāpati dhanañjāniyassa brāhmaṇassa āsayaṃ ñatvā dhammaṃ desayissa, brāhmaṇo sotāpanno abhavissa. Evaṃ tāva desakassa vasena kiriyāparihāniyā antarāyo hoti. Sace pesso hatthārohaputto bhagavato sammukhā dhammaṃ suṇanto muhuttaṃ nisīdeyya, yāva tassa bhagavā attantapādike cattāro puggale vitthārena vibhajitvā deseti, sotāpattiphalena saṃyutto abhavissa. Evaṃ puggalassa vasena kiriyāparihāniyā antarāyo hoti nāma. Imassa hi upāsakassa kiriyāparihāni jātā apariniṭṭhitāya desanāya uṭṭhahitvā pakkantattā. Sace ajātasattu devadattassa vacanaṃ gahetvā pitughātakammaṃ nākarissa, sāmaññaphalasuttakathitadivase sotāpanno abhavissa, tassa vacanaṃ gahetvā pitughātakammassa katattā pana nāhosi. Evaṃ pāpamittatāya antarāyo hoti. Sudinnassapi pāpamittavasena antarāyo ahosīti daṭṭhabbaṃ. Yadi hi tena mātāpitūnaṃ vacanaṃ gahetvā purāṇadutiyikāya methunadhammo paṭisevito nābhavissa, na taṃmūlavippaṭisāravasena adhigamantarāyo abhavissa.</paragraph>
<paragraph line="9"><bold>Yannūnā</bold>ti parivitakkanatthe nipātoti āha <bold>‘‘parivitakkadassanameta’’</bold>nti. ‘‘Dhammaṃ suṇeyya’’nti kiriyāpadena vuccamāno eva hi attho ‘‘yannūnā’’ti nipātapadena jotīyati. Ahaṃ yannūna dhammaṃ suṇeyyanti yojanā. <bold>Yannūnā</bold>ti ca yadi panāti attho. Yadi panāti idampi hi tena samānatthameva. Yaṃ dhammaṃ suṇātīti sambandho. <bold>Uḷāruḷārajanā</bold>ti khattiyamahāsālādiuḷāruḷārajanākiṇṇā <pageBreak edition="V" number="2.0003" />. Sace ayampi paṭhamaṃ āgaccheyya, bhagavantaṃ upasaṅkamitvā nisīdituṃ araharūpoti āha <bold>‘‘pacchā āgatenā’’</bold>ti. <bold>Sikkhattayūpasaṃhita</bold>nti adhisīlaadhicittaadhipaññāsaṅkhātasikkhattayayuttaṃ. Thokaṃ dhammakathaṃ sutvā ahosīti sambandho. Idhāpi sutvā-saddo hetuatthoti daṭṭhabbo, savanakāraṇā etadahosīti vuttaṃ <pageBreak edition="M" number="2.0003" /> hoti. Yadi evaṃ atha kasmā ‘‘ekamantaṃ nisinnassa…pe… etadahosī’’ti vuttanti āha <bold>‘‘taṃ panassa yasmā’’</bold>tiādi. Tattha <bold>ta</bold>nti parivitakkanaṃ.</paragraph>
<paragraph line="10"><bold>Saṅkhepakathā</bold>ti visuṃ visuṃ paduddhāraṃ akatvā samāsato atthavaṇṇanā. <bold>Yena yena ākārenā</bold>ti yena yena pakārena. <bold>Tena tena me upaparikkhato</bold>ti ‘‘kāmā nāmete aniccā dukkhā vipariṇāmadhammā aṭṭhikaṅkalūpamā’’ti (ma. ni. 1.234; 2.42; pāci. 417; mahāni. 3; cūḷani. khaggavisāṇasuttaniddesa 147) ca ādinā yena yena ākārena kāmesu ādīnavaṃ okāraṃ saṃkilesaṃ, tabbipariyāyato nekkhamme ānisaṃsaṃ guṇaṃ pakāsentaṃ bhagavatā dhammaṃ desitaṃ ājānāmi avabujjhāmi, tena tena pakārena upaparikkhato vīmaṃsantassa mayhaṃ evaṃ hoti evaṃ upaṭṭhāti. <bold>Sikkhattayabrahmacariya</bold>nti adhisīlasikkhādisikkhattayasaṅgahaṃ seṭṭhacariyaṃ. <bold>Ekampi divasa</bold>nti ekadivasamattampi. <bold>Akhaṇḍaṃ katvā</bold>ti dukkaṭamattassapi anāpajjanena akhaṇḍitaṃ katvā, akhaṇḍaacchiddādibhāvāpādanena vā. Akhaṇḍalakkhaṇavacanañhetaṃ. <bold>Carimakacitta</bold>nti cuticittaṃ. Kiñcipi ekadesaṃ asesetvā ekanteneva paripūretabbatāya <bold>ekantaparipuṇṇaṃ. Kilesamalena amalīnaṃ katvā</bold>ti taṇhāsaṃkilesādinā asaṃkiliṭṭhaṃ katvā, cittuppādamattampi saṃkilesamalaṃ anuppādetvā. Accantameva visuddhaṃ katvā pariharitabbatāya <bold>ekantaparisuddhaṃ</bold>. Tato eva saṅkhaṃ viya likhitanti <bold>saṅkhalikhitaṃ</bold>. Tenāha <bold>‘‘likhitasaṅkhasadisa’’</bold>nti. Pariyodātaṭṭhena nimmalabhāvena saṅkhaṃ viya likhitaṃ dhotanti saṅkhalikhitanti āha <bold>‘‘dhotasaṅkhasappaṭibhāga’’</bold>nti. ‘‘Ajjhāvasatā’’ti padappayogena <bold>agāra</bold>nti bhummatthe upayogavacananti āha <bold>‘‘agāramajjhe’’</bold>ti. Dāṭhikāpi massuggahaṇeneva gahetvā <bold>‘‘massu’’</bold>tveva vuttaṃ, uttarādharamassunti attho. Kasāyena rattānīti <bold>kāsāyānī</bold>ti āha <bold>‘‘kasāyarasapītatāyā’’</bold>ti. <bold>Paridahitvā</bold>ti nivāsetvā ceva pārupitvā ca. <bold>Agārassa hita</bold>nti agāravāso agāraṃ uttarapadalopena, tassa vaḍḍhiāvahaṃ agārassa hitaṃ.</paragraph>
<paragraph line="11" number="25"><bold>Ñātisālohitā</bold>tiādīsu ‘‘ayaṃ ajjhattiko’’ti jānanti, ñāyanti vāti <bold>ñātī,</bold> lohitena sambandhāti <bold>sālohitā</bold>. Pitupakkhikā ñātī, mātupakkhikā sālohitā. Mātupakkhikā pitupakkhikā vā ñātī <pageBreak edition="M" number="2.0004" />, sassusasurapakkhikā sālohitā. Mittāyantīti <bold>mittā,</bold><pageBreak edition="V" number="2.0004" /> minanti vā sabbaguyhesu anto pakkhipantīti <bold>mittā</bold>. Kiccakaraṇīyesu sahabhāvaṭṭhena amā hontīti <bold>amaccā</bold>. Mamāyatīti <bold>mātā,</bold> piyāyatīti <bold>pitā. Sarīrakiccalesenā</bold>ti uccārapassāvādisarīrakiccalesena. <bold>Ananuññātaṃ puttaṃ na pabbājetī</bold>ti ‘‘mātāpitūnaṃ lokiyamahājanassa ca cittaññathattaṃ mā hotū’’ti na pabbājeti. Tatoyeva ca suddhodanamahārājassa tathā varo dinno.</paragraph>
<paragraph line="12" number="26"><bold>Dhuranikkhepenā</bold>ti bhaṇḍappayojanādīsu dhuranikkhepena. Tenāha <bold>‘‘na hī’’</bold>tiādi. Piyāyitabboti <bold>piyo</bold>ti āha <bold>‘‘pītijananako’’</bold>ti. Manassa appāyanato <bold>manāpo</bold>ti āha <bold>‘‘manavaḍḍhanako’’</bold>ti. <bold>Sukhedhito</bold> taruṇadārakakāle, tato parañca sappikhīrādisādurasamanuññabhojanādiāhārasampattiyā <bold>sukhaparihato</bold>. Atha vā daḷhabhattikadhātijanādiparijanasampattiyā ceva paricchedasampattiyā ca uḷārapaṇītasukhapaccayūpahārehi ca <bold>sukhedhito,</bold> akiccheneva dukkhapaccayavinodanena <bold>sukhaparihato</bold>. Ajjhattikaṅgasampattiyā vā <bold>sukhedhito,</bold> bāhiraṅgasampattiyā <bold>sukhaparihato</bold>.</paragraph>
<paragraph line="13"><bold>Kiñcī</bold>ti etassa vivaraṇaṃ <bold>‘‘appamattakampi kalabhāga’’</bold>nti. Yadā jānāti-saddo bodhanattho na hoti, tadā tassa payoge ‘‘sappino jānāti, madhuno jānātī’’tiādīsu viya karaṇatthe sāmivacanaṃ saddatthavidū icchantīti āha <bold>‘‘kiñci dukkhena nānubhosī’’</bold>ti. Tenāha <bold>‘‘karaṇatthe sāmivacanaṃ, anubhavanatthe ca jānanā’’</bold>ti. Ettha ca <bold>kiñci dukkhena nānubhosī</bold>ti kenaci dukkhena karaṇabhūtena visayaṃ nānubhosīti evamattho veditabbo. ‘‘Kiñcī’’ti etthāpi hi karaṇatthe sāmivacanassa lopo kato. Teneva ca vakkhati ‘‘vikappadvayepi purimapadassa uttarapadena samānavibhattilopo daṭṭhabbo’’ti. Yadā pana jānāti-saddo saraṇattho hoti, tadā saraṇatthānaṃ dhātusaddānaṃ payoge ‘‘mātu sarati, pitu sarati, bhātu jānātī’’tiādīsu viya upayogatthe sāmivacanaṃ saddasatthavidū vadantīti āha <bold>‘‘atha vā kiñci dukkhaṃ nassarasīti attho’’</bold>ti, kassaci dukkhassa ananubhūtattā attanā anubhūtaṃ appamattakampi dukkhaṃ pariyesamānopi abhāvatoyeva nassarasīti attho <pageBreak edition="M" number="2.0005" />. <bold>Vikappadvayepī</bold>ti anubhavanasaraṇatthavasena vutte dutiyatatiyavikappadvaye. <bold>Purimapadassā</bold>ti ‘‘kiñcī’’ti padassa. <bold>Uttarapadenā</bold>ti ‘‘dukkhassā’’ti padena. <bold>Samānavibhattilopo</bold>ti uttarapadena samānassa sāmivacanassa lopo. ‘‘Kassaci dukkhassā’’ti vattabbe vikappadvayepi purimapade sāmivacanassa lopaṃ katvā ‘‘kiñci dukkhassā’’ti niddeso kato. <bold>Anicchakā</bold>ti anicchantā. <bold>Evaṃ sante</bold>ti nanu mayaṃ sudinna sāmādīsu kenacipi upāyena appaṭisādhanena appaṭikārena maraṇenapi tayā akāmakāpi <pageBreak edition="V" number="2.0005" /> vinā bhavissāma, evaṃ sati. <bold>Yenā</bold>ti yena kāraṇena. <bold>Kiṃ panā</bold>ti ettha <bold>ki</bold>nti karaṇatthe paccattavacananti dassento āha <bold>‘‘kena pana kāraṇenā’’</bold>ti.</paragraph>
<paragraph line="14" number="28"><bold>Gandhabbanaṭanāṭakādīnī</bold>ti ettha <bold>gandhabbā</bold> nāma gāyanakā, <bold>naṭā</bold> nāma raṅganaṭā, <bold>nāṭakā</bold> laṅghanakādayo. <bold>Paricārehī</bold>ti ettha parito tattha tattha yathāsakaṃ visayesu cārehīti atthoti āha <bold>‘‘indriyāni cārehī’’</bold>tiādi. <bold>Paricārehī</bold>ti vā sukhūpakaraṇehi attānaṃ paricārehi attano paricaraṇaṃ kārehi. Tathābhūto ca yasmā laḷanto kīḷanto nāma hoti, tasmā <bold>‘‘laḷā’’</bold>tiādi vuttaṃ. Bhuñjitabbato paribhuñjitabbato visesato pañca kāmaguṇā bhogā nāmāti āha <bold>‘‘bhoge bhuñjanto’’</bold>ti. <bold>Dānappadānānī</bold>ti ettha niccadānaṃ <bold>dānaṃ</bold> nāma, uposathadivasādīsu dātabbaṃ atirekadānaṃ <bold>padānaṃ</bold> nāma. Paveṇīrakkhaṇavasena vā dīyamānaṃ <bold>dānaṃ</bold> nāma, attanāva paṭṭhapetvā dīyamānaṃ <bold>padānaṃ</bold> nāma. Pacurajanasādhāraṇaṃ vā nātiuḷāraṃ <bold>dānaṃ</bold> nāma, anaññasādhāraṇaṃ atiuḷāraṃ <bold>padānaṃ</bold> nāma. <bold>Ādi</bold>-saddena sīlādīni saṅgaṇhāti. Natthi etassa vacanappaṭivacanasaṅkhāto ālāpasallāpoti <bold>nirālāpasallāpo</bold>.</paragraph>
<paragraph line="15" number="30"><bold>Balaṃ gāhetvā</bold>ti ettha balaggahaṇaṃ nāma kāyabalassa uppādanamevāti āha <bold>‘‘kāyabalaṃ janetvā’’</bold>ti. <bold>Assumukha</bold>nti assūni mukhe etassāti assumukho, taṃ assumukhaṃ, assukilinnamukhanti attho. Gāmoyeva <bold>gāmantasenāsanaṃ</bold> gāmapariyāpannattā gāmantasenāsanassa. <bold>Atirekalābhapaṭikkhepenā</bold>ti ‘‘piṇḍiyālopabhojanaṃ nissāyā’’ti (mahāva. 128) evaṃ vuttabhikkhāhāralābhato adhikalābho saṅghabhattādiatirekalābho, tassa paṭikkhepenāti attho. Tenāha <bold>‘‘cuddasa</bold><pageBreak edition="M" number="2.0006" /><bold>bhattāni paṭikkhipitvā’’</bold>ti. Saṅghabhattaṃ uddesabhattaṃ nimantanabhattaṃ salākabhattaṃ pakkhikaṃ uposathikaṃ pāṭipadikaṃ āgantukabhattaṃ gamikabhattaṃ gilānabhattaṃ gilānupaṭṭhākabhattaṃ vihārabhattaṃ dhurabhattaṃ vārabhattanti imāni cuddasa bhattāni. Tattha sakalassa saṅghassa dātabbaṃ bhattaṃ <bold>saṅghabhattaṃ</bold>. Katipaye bhikkhū uddisitvā dātabbaṃ bhattaṃ <bold>uddesabhattaṃ</bold>. Ekasmiṃ pakkhe ekadivasaṃ dātabbaṃ bhattaṃ <bold>pakkhikaṃ</bold>. Uposathe dātabbaṃ bhattaṃ <bold>uposathikaṃ</bold>. Pāṭipadadivase dātabbaṃ bhattaṃ <bold>pāṭipadikaṃ</bold>. Vihāraṃ uddissa dātabbaṃ bhattaṃ <bold>vihārabhattaṃ</bold>. Dhurageheyeva ṭhapetvā dātabbaṃ bhattaṃ <bold>dhurabhattaṃ</bold>. Gāmavāsīādīhi vārena dātabbaṃ bhattaṃ <bold>vārabhattaṃ</bold>.</paragraph>
<paragraph line="16">Atha <bold>‘‘gahapaticīvaraṃ paṭikkhipitvā’’</bold>ti kasmā vuttaṃ. Gahaṇe hi sati paṭikkhepo yujjeyya, na ca paṭhamabodhiyaṃ gahapaticīvarassa paṭiggahaṇaṃ anuññātaṃ parato <bold>jīvakavatthusmiṃ</bold> anuññātattā. Teneva vakkhati <bold>jīvakavatthusmiṃ</bold> (mahāva. aṭṭha. 337) ‘‘bhagavato hi buddhabhāvappattito <pageBreak edition="V" number="2.0006" /> paṭṭhāya yāva idaṃ vatthaṃ, etthantare vīsati vassāni na koci gahapaticīvaraṃ sādiyi, sabbe paṃsukūlikāva ahesu’’nti. Sudinno ca paṭhamabodhiyaṃyeva pabbajito. Teneva vakkhati ‘‘sudinno hi bhagavato dvādasame vasse pabbajito, vīsatime vasse ñātikulaṃ piṇḍāya paviṭṭho, sayaṃ pabbajjāya aṭṭhavassiko hutvā’’ti. Tasmā ‘‘gahapaticīvaraṃ paṭikkhipitvā’’ti kasmā vuttanti? Vuccate – ananuññātepi gahapaticīvare paṃsukūlikaṅgasamādānavasena gahapaticīvaraṃ paṭikkhittaṃ nāma hotīti katvā vuttaṃ ‘‘gahapaticīvaraṃ paṭikkhipitvā’’ti.</paragraph>
<paragraph line="17"><bold>Loluppacāraṃ paṭikkhipitvā</bold>ti kusalabhaṇḍassa bhusaṃ vilumpanaṭṭhena loluppaṃ vuccati taṇhā, loluppena caraṇaṃ loluppacāro, taṇhāvasena gharapaṭipāṭiṃ atikkamitvā bhikkhāya caraṇaṃ, taṃ paṭikkhipitvāti attho. Tenāha <bold>‘‘gharapaṭipāṭiyā bhikkhāya pavisatī’’</bold>ti. Ettha ca āraññikaṅgādipadhānaṅgavasena sesadhutaṅgānipi gahitāneva hontīti veditabbaṃ. <bold>Vajjīna</bold>nti rājāno apekkhitvā sāmivacanaṃ kataṃ, vajjīrājūnanti attho. Janapada-saddassa taṃnivāsīsupi pavattanato <bold>‘‘vajjīsū’’</bold>ti janapadāpekkhaṃ bhummavacanaṃ, vajjināmake janapadeti attho.</paragraph>
<paragraph line="18"><bold>Upabhogaparibhogūpakaraṇamahantatāyā</bold>ti <pageBreak edition="M" number="2.0007" /> pañcakāmaguṇasaṅkhātānaṃ upabhogānañceva hatthiassarathaitthiyādiupabhogūpakaraṇānañca mahantatāya. Upabhogūpakaraṇāneva hi idha paribhogūpakaraṇasaddena vuttāni. Tenevāha <bold>‘‘ye hi tesaṃ upabhogā, yāni ca upabhogūpakaraṇāni, tāni mahantānī’’</bold>ti. ‘‘Upabhogā hatthiassarathaitthīādayo, upabhogūpakaraṇāni tesameva suvaṇṇādiupakaraṇānī’’tipi vadanti. <bold>Sārakānī</bold>ti sārabhūtāni. <bold>Nidhetvā</bold>ti nidahitvā, nidhānaṃ katvāti attho. <bold>Divasaparibbayasaṅkhātabhogamahantatāyā</bold>ti divase divase paribhuñjitabbasaṅkhātabhogānaṃ mahantatāya. <bold>Jātarūparajatasseva pahūtatāyā</bold>ti piṇḍapiṇḍavasena ceva suvaṇṇamāsakarajatamāsakādivasena ca jātarūparajatasseva pahūtatāya. <bold>Vittī</bold>ti tuṭṭhi, vittiyā upakaraṇaṃ vittūpakaraṇaṃ, pahūtaṃ nānāvidhālaṅkārabhūtaṃ vittūpakaraṇametesanti <bold>pahūtavittūpakaraṇā</bold>. Tenāha <bold>‘‘alaṅkārabhūtassā’’</bold>tiādi. <bold>Vohāravasenā</bold>ti vaṇijjāvasena vaḍḍhikatādivasena. <bold>Dhanadhaññassa pahūtatāyā</bold>ti sattaratanasaṅkhātassa dhanassa sabbapubbaṇṇāparaṇṇasaṅgahitassa dhaññassa ca pahūtatāyāti attho. Tattha ‘‘suvaṇṇarajatamaṇimuttāveḷuriyavajirapavāḷāni satta ratanānī’’ti vadanti. Sālivīhiādi <bold>pubbaṇṇaṃ</bold> purakkhataṃ sassaphalanti katvā, tabbipariyāyato muggamāsādi <pageBreak edition="V" number="2.0007" /><bold>aparaṇṇa</bold>nti veditabbaṃ. <bold>Ukkaṭṭhapiṇḍapātikattā</bold>ti sesadhutaṅgaparivāritena ukkaṭṭhapiṇḍapātadhutaṅgena samannāgatattā. Tenāha <bold>‘‘sapadānacāraṃ caritukāmo’’</bold>ti.</paragraph>
<paragraph line="19" number="31"> Antojātatāya vā ñātisadisī dāsīti <bold>ñātidāsī</bold>. Pūtibhāveneva lakkhitabbadoso vā <bold>ābhidosiko,</bold> abhidosaṃ vā paccūsakālaṃ gato patto atikkantoti <bold>ābhidosiko</bold>. Tenāha <bold>‘‘ekarattātikkantassa vā’’</bold>tiādi. Pūtibhūtabhāvena paribhogaṃ nārahatīti <bold>aparibhogāraho</bold>. Chaḍḍanīyasabhāve nicchitepi pucchākāle sandehavohāravaseneva pucchituṃ yuttanti āha <bold>‘‘sace’’</bold>ti. <bold>Ariyavohārenā</bold>ti ariyasamudācārena. Ariyā hi mātugāmaṃ bhaginivādena samudācaranti. <bold>Nissaṭṭhapariggaha</bold>nti pariccattālayaṃ.</paragraph>
<paragraph line="20">‘‘Ākirā’’ti vuttattā <bold>‘‘viññatti vā’’</bold>ti vuttaṃ, ‘‘sace taṃ chaḍḍanīyadhamma’’nti pariyāyaṃ amuñcitvā vuttattā <bold>‘‘payuttavācā vā’’</bold>ti vuttaṃ, paccayapaṭisaṃyuttā vācā payuttavācā. <bold>Vattuṃ vaṭṭatī</bold>ti nirapekkhabhāvato vuttaṃ <pageBreak edition="M" number="2.0008" />, idha pana visesato aparibhogārahattāva vatthuno. <bold>Aggaariyavaṃsiko</bold>ti ariyavaṃsapaṭipattipūrakānaṃ aggo uttamo. Nimīyati saññāyatīti <bold>nimittaṃ,</bold> yathāsallakkhito ākāroti āha <bold>‘‘gihikāle sallakkhitapubbaṃ ākāra’’</bold>nti. Hatthapiṭṭhiādīni olokayamānā ‘‘sāmiputtassa me sudinnassa viya suvaṇṇakacchapapiṭṭhisadisā imā hatthapādapiṭṭhiyo, haritālavaṭṭiyo viya suvaṭṭitā aṅguliyo, madhuro saro’’ti gihikāle sallakkhitapubbaṃ ākāraṃ aggahesi sañjāni sallakkhesi. Kasmā pana sā ñātidāsī disvāva na sañjānīti āha <bold>‘‘sudinno hī’’</bold>tiādi. <bold>Pabbajjupagatenā</bold>ti pabbajjaṃ upagatena, pabbajitenāti attho. <bold>Gharaṃ pavisitvā</bold>ti gehasāminiyā nisīditabbaṭṭhānabhūtaṃ antogehaṃ pavisitvā. <bold>Yagghe</bold>ti imassa ārocayāmīti ayamatthoti āha <bold>‘‘ārocanatthe nipāto’’</bold>ti. ‘‘Yagghe jāneyyāsīti suṭṭhu jāneyyāsī’’tipi atthaṃ vadanti. <bold>Ālapane</bold>ti dāsijanassa ālapane. Tenāha <bold>‘‘evañhī’’</bold>tiādi.</paragraph>
<paragraph line="21" number="32"><bold>Gharesu sālā hontī</bold>ti gharesu ekamante bhojanasālā honti pākāraparikkhittā susaṃvihitadvārabandhā susammaṭṭhavālikaṅgaṇā. <bold>Udakakañjiya</bold>nti udakañca kañjiyañca. Kasmā pana īdisāyameva sālāya aññataraṃ kuṭṭamūlanti ayamattho vuttoti āha <bold>‘‘na hi pabbajitā’’</bold>tiādi. <bold>Asāruppe ṭhāne</bold>ti bhikkhūnaṃ ananucchavike padese. <bold>Atthi nu kho</bold>ti <bold>nu</bold>-saddo pucchanatthe, <bold>kho</bold>-saddo vacanasiliṭṭhatāya vutto. <bold>Nukho</bold>ti vā nipātasamudāyo pucchanattho. Tena nāma-saddassa pucchanatthataṃ dasseti. <bold>Yesaṃ no tva</bold>nti yesaṃ no putto tvaṃ. <bold>Īdise ṭhāne</bold>ti kiñcāpi <pageBreak edition="V" number="2.0008" /> taṃ ṭhānaṃ bhikkhūnaṃ ananurūpaṃ na hoti, tathāpi mādisānaṃ mahābhogakulānaṃ puttassa parakule āsanasālāyaṃ nisīditvā bhojanaṃ nāma ayuttarūpanti maññamāno āha. Tenevāha ‘‘nanu nāma, tāta sudinna, sakaṃ gehaṃ gantabba’’nti. Aññenapi pakārena nāmasaddassa pucchanatthatameva dassento āha <bold>‘‘tathā atthi nu kho tātā’’</bold>tiādi. <bold>Tathā</bold>ti samuccayattho. Idāni nāmasaddassa maññanatthataṃ dassento āha <bold>‘‘tathā atthi maññe’’</bold>tiādi.</paragraph>
<paragraph line="22"><bold>Dukkhābhitunnatāyā</bold>ti mānasikena dukkhena abhipīḷitattā. <bold>Etamattha</bold>nti ‘‘atthi nu kho, tāta sudinna, amhākaṃ dhana’’ntiādinā yathāvuttamatthaṃ. <bold>Anokappanāmarisanatthavasenā</bold>ti <pageBreak edition="M" number="2.0009" /> ettha <bold>anokappanaṃ</bold> asaddahanaṃ. <bold>Amarisanaṃ</bold> asahanaṃ. <bold>Anāgatavacanaṃ</bold> anāgatasaddappayogo, attho pana vattamānakālikova. Tenāha <bold>‘‘paccakkhampī’’</bold>ti. <bold>Na marisayāmī</bold>ti na visahāmi. <bold>Taṃ na sundara</bold>nti ‘‘tadāya’’nti pāṭhaṃ sandhāyāha. <bold>Alaṃ, gahapati, kataṃ me ajja bhattakicca</bold>nti thero ukkaṭṭhaekāsanikatāya paṭikkhipanto evamāha. <bold>Ukkaṭṭhaekāsanikatāyā</bold>ti ca idaṃ bhūtakathanavasena vuttaṃ therassa tathābhāvadīpanatthaṃ. Mudukassapi hi ekāsanikassa yāya nisajjāya kiñcimattampi bhojanaṃ bhuttaṃ, vattasīsenapi tato vuṭṭhitassa puna bhuñjituṃ na vaṭṭati. Tenāha <bold>tipiṭakacūḷābhayatthero</bold> ‘‘āsanaṃ vā rakkheyya bhojanaṃ vā’’ti. <bold>Ukkaṭṭhapiṇḍapātikopi samāno</bold>ti nidassanamattamidaṃ, thero sapadānacārikesupi ukkaṭṭhoyeva. Ukkaṭṭhasapadānacārikopi hi purato ca pacchato ca āhaṭabhikkhampi aggahetvāva gharadvāre ṭhatvā pattavissajjanameva karoti, tasmā thero ukkaṭṭhasapadānacārikattāpi svātanāya bhikkhaṃ nādhivāseti. Atha kasmā ‘‘adhivāsesī’’ti āha <bold>‘‘sace ekabhattampi na gahessāmī’’</bold>tiādi. Paṇḍitā hi mātāpitūnaṃ ācariyupajjhāyānaṃ vā kātabbaṃ anuggahaṃ ajjhupekkhitvā dhutaṅgavisuddhikā na bhavanti.</paragraph>
<paragraph line="23" number="33"><bold>Majjhimappamāṇo</bold>ti catuhattho puriso majjhimappamāṇo. ‘‘Chahattho’’tipi keci. Tiro karonti etāyāti tirokaraṇīti sāṇipākāravacano ayaṃ <bold>tirokaraṇī</bold>-saddoti āha <bold>‘‘tirokaraṇiyanti karaṇatthe bhumma’’</bold>nti. ‘‘Tirokaraṇiyā’’ti vattabbe ‘‘tirokaraṇiya’’nti karaṇatthe bhummaṃ vuttaṃ. <bold>Tirokaraṇīya</bold>-saddo vā ayaṃ sāṇipākārapariyāyoti dassento āha <bold>‘‘atha vā’’</bold>tiādi. <bold>Taṃ parikkhipitvā</bold>ti taṃ samantato khipitvā, parito bandhitvāti vuttaṃ hoti. Tenāha <bold>‘‘samantato katvā’’</bold>ti. Vibhattipatirūpakopi nipāto hotīti āha <bold>‘‘tenāti ayampi vā’’</bold>tiādi.</paragraph>
<paragraph line="24" number="34"> ‘‘Atha <pageBreak edition="V" number="2.0009" /> kho āyasmato sudinnassa pitā sake nivesane paṇītaṃ khādanīyaṃ bhojanīyaṃ paṭiyādāpetvā āyasmato sudinnassa kālaṃ ārocesi – ‘kālo, tāta sudinna, niṭṭhitaṃ bhatta’nti’’ evaṃ kālārocanassa pāḷiyaṃ anāruḷhattā āha – <bold>‘‘kiñcāpi pāḷiyaṃ kālārocanaṃ</bold><pageBreak edition="M" number="2.0010" /><bold> na vutta’’</bold>nti. <bold>Ārociteyeva kāle</bold>ti ‘‘kālo, tāta sudinna, niṭṭhitaṃ bhatta’’nti kāle ārociteyeva. <bold>Dve puñje</bold>ti kahāpaṇapuñjañca suvaṇṇapuñjañca.</paragraph>
<paragraph line="25"><bold>Pettika</bold>nti pitito āgataṃ pettikaṃ. <bold>Nihita</bold>nti bhūmigataṃ. <bold>Payutta</bold>nti vaḍḍhivasena payojitaṃ. <bold>Taddhitalopaṃ katvā veditabba</bold>nti yathā aññatthāpi ‘‘pitāmahaṃ dhanaṃ laddhā, sukhaṃ jīvati sañjayo’’ti vuttaṃ, evaṃ taddhitalopaṃ katvā vuttanti daṭṭhabbaṃ. Pitāmahato āgataṃ, pitāmahassa vā idaṃ <bold>petāmahaṃ</bold>. <bold>Pabbajitaliṅga</bold>nti samaṇavesaṃ. <bold>Na rājabhīto</bold>ti aparādhakāraṇā na rājakulā bhīto. Yesaṃ santakaṃ dhanaṃ gahitaṃ, te <bold>iṇāyikā</bold>. <bold>Palibuddho</bold> pīḷito.</paragraph>
<paragraph line="26"><bold>Vibhattipatirūpako</bold>ti ‘‘tenā’’ti padaṃ sandhāyāha. <bold>Taṃnidāna</bold>nti taṃ dhanaṃ nidānaṃ kāraṇamassāti taṃnidānaṃ. <bold>Assā</bold>ti paccattavacanassa, padassa vā. <bold>Bhaya</bold>nti cittassa utrastākārena pavattabhayaṃ adhippetaṃ, na ñāṇabhayaṃ, nāpi ‘‘bhāyati etasmā’’ti evaṃ vuttaṃ ārammaṇabhayanti āha <bold>‘‘cittutrāsoti attho’’</bold>ti. <bold>Chambhitatta</bold>nti teneva cittutrāsabhayena sakalasarīrassa chambhitabhāvo. Visesato pana hadayamaṃsacalananti āha <bold>‘‘kāyakampo hadayamaṃsacalana’’</bold>nti. <bold>Lomahaṃso</bold>ti tena bhayena tena chambhitattena sakalasarīralomānaṃ haṭṭhabhāvo, so pana nesaṃ bhittiyaṃ nāgadantānaṃ viya uddhaṃmukhatāti āha <bold>‘‘lomānaṃ haṃsanaṃ uddhaggabhāvo’’</bold>ti.</paragraph>
<paragraph line="27" number="35"><bold>Attanā</bold>ti paccatte karaṇavacanaṃ, sayanti attho. <bold>Devaccharāna</bold>nti anaccantiyo sandhāyāha. <bold>Devanāṭakāna</bold>nti naccantiyo, pariyāyavacanaṃ vā etaṃ devakaññānaṃ. <bold>Samuppannabalavasokā hutvā</bold>ti ayaṃ loko nāma attānaṃva cinteti, tasmā sāpi ‘‘idāni ahaṃ anāthā jātā’’ti attānaṃva cintayamānā ‘‘ayaṃ ajja āgamissati, ajja āgamissatī’’ti aṭṭha vassāni bahi na nikkhantā etaṃ nissāya mayā dārakopi na laddho, yassa ānubhāvena jīveyyāmi, ito cāmhi parihīnā aññato cāti samuppannabalavasokā hutvā. Kularukkhapatiṭṭhāpane bījasadisattā kulavaṃsappatiṭṭhāpako putto idha bījakoti adhippetoti āha <bold>‘‘kulavaṃsabījakaṃ</bold><pageBreak edition="M" number="2.0011" /><bold>ekaṃ putta’’</bold>nti. Saṃ nāma dhanaṃ, tassa patīti saṃpati, dhanavā <pageBreak edition="V" number="2.0010" /> vibhavasampanno. Diṭṭhadhammikasamparāyikahitāvahattā tassa hitanti sāpateyyaṃ, tadeva dhanaṃ vibhavoti āha – <bold>‘‘imaṃ sāpateyyaṃ evaṃ mahantaṃ amhākaṃ vibhava’’</bold>nti.</paragraph>
<paragraph line="28" number="36"> Itthīnaṃ kumārībhāvappattito paṭṭhāya pacchimavayato oraṃ asati vibandhe aṭṭhame aṭṭhame sattāhe gabbhāsayasaññite tatiye āvatte katipayā lohitapīḷakā saṇṭhahitvā aggahitapubbā eva bhijjanti, tato lohitaṃ paggharati, tattha utusamaññā pupphasamaññā cāti āha – <bold>‘‘pupphanti utukāle uppannalohitassa nāma’’</bold>nti. <bold>Gabbhapatiṭṭhānaṭṭhāne</bold>ti yasmiṃ okāse dārako nibbattati, tasmiṃ padese. <bold>Saṇṭhahitvā</bold>ti nibbattitvā. <bold>Bhijjantī</bold>ti aggahitapubbā eva bhijjanti. Ayañhi tāsaṃ sabhāvo. <bold>Dosenā</bold>ti lohitamalena. <bold>Suddhe vatthumhī</bold>ti paggharitalohitattā anāmayattā ca nahānato paraṃ catutthadivasato paṭṭhāya suddhe gabbhāsaye. Suddhe pana vatthumhi mātāpitūsu ekavāraṃ sannipatitesu yāva satta divasāni khettameva hoti gabbhasaṇṭhahanassa parittassa lohitalepassa vijjamānattā. Keci pana ‘‘aḍḍhamāsamattampi khettamevā’’ti vadanti. <bold>Bāhāya</bold>nti adhikaraṇe bhummanti āha <bold>‘‘purāṇadutiyikāya yā bāhā, tatra naṃ gahetvā’’</bold>ti. Upayogatthe bhummavacanampi yujjatiyeva yathā ‘‘sudinnassa pādesu gahetvā’’ti.</paragraph>
<paragraph line="29">Pubbepi paññattasikkhāpadānaṃ sabbhāvato <bold>apaññatte sikkhāpade</bold>ti pārājikaṃ sandhāya vuttanti āha – <bold>‘‘paṭhamapārājikasikkhāpade aṭṭhapite’’</bold>ti. Vuttamevatthaṃ vibhāvento āha – <bold>‘‘bhagavato kira paṭhamabodhiya’’</bold>ntiādi. <bold>Evarūpa</bold>nti pārājikapaññattiyā anurūpaṃ. Nidassanamattañcetaṃ, saṅghādisesapaññattiyā anurūpampi ajjhācāraṃ nākaṃsuyeva. Tenevāha – <bold>‘‘avasese pañca khuddakāpattikkhandhe eva paññapesī’’</bold>ti. Idañca thullaccayādīnaṃ pañcannaṃ lahukāpattikkhandhānaṃ sabbhāvamattaṃ sandhāya vuttaṃ, na pañcāpattikkhandhānaṃ anavasesato paññattattāva. Paṭhamabodhiyaṃ pañcannaṃ lahukāpattīnaṃ sabbhāvavacaneneva dhammasenāpatissa sikkhāpadapaññattiyācanā visesato garukāpattipaññattiyā pātimokkhuddesassa ca hetubhūtāti daṭṭhabbā. Keci <pageBreak edition="M" number="2.0012" /> pana ‘‘tasmiṃ tasmiṃ pana vatthusmiṃ avasesapañcakhuddakāpattikkhandhe eva paññapesīti idaṃ dvādasame vasse verañjāyaṃ vutthavassena bhagavatā tato paṭṭhāya aṭṭhavassabbhantare paññattasikkhāpadaṃ sandhāya vutta’’nti vadanti, taṃ na sundaraṃ tato pubbepi sikkhāpadapaññattiyā sabbhāvato. Teneva verañjakaṇḍe ‘‘ekabhikkhunāpi ratticchedo vā pacchimikāya tattha vassaṃ upagacchāmāti vassacchedo vā na kato’’ti ca ‘‘sāmampi pacanaṃ samaṇasāruppaṃ na hoti, na ca vaṭṭatī’’ti ca vuttaṃ. <bold>Ārādhayiṃsū</bold>ti cittaṃ gaṇhiṃsu, ajjhāsayaṃ <pageBreak edition="V" number="2.0011" /> pūrayiṃsu, hadayagāhiniṃ paṭipattiṃ paṭipajjiṃsūti attho. <bold>Ekaṃ samaya</bold>nti ekasmiṃ samaye, paṭhamabodhiyanti attho.</paragraph>
<paragraph line="30">Yaṃ ādīnavanti sambandho. <bold>Sikkhāpadaṃ paññapento</bold>ti paṭhamapārājikasikkhāpadaṃ paññapento. <bold>Ādīnavaṃ dassessatī</bold>ti ‘‘varaṃ te, moghapurisa, āsīvisassa ghoravisassa mukhe aṅgajātaṃ pakkhittaṃ, na tveva mātugāmassa aṅgajāte aṅgajātaṃ pakkhitta’’ntiādinā yaṃ ādīnavaṃ dassessati. <bold>Abhiviññāpesī</bold>ti imassa ‘‘pavattesī’’ti ayamattho kathaṃ laddhoti āha <bold>‘‘pavattanāpi hī’’</bold>tiādi. <bold>Kāyaviññatticopanato</bold>ti kāyaviññattivasena pavattacalanato. Kasmā panesa methunadhammena anatthikopi samāno tikkhattuṃ abhiviññāpesīti āha – <bold>‘‘tikkhattuṃ abhiviññāpanañcesā’’</bold>tiādi. Tattha <bold>tikkhattuṃ abhiviññāpana</bold>nti muttipāpanavasena tīsu vāresu methunadhammassa pavattanaṃ.</paragraph>
<paragraph line="31">Sabbesampi padānaṃ avadhāraṇaphalattā vināpi evakāraṃ avadhāraṇattho viññāyatīti āha <bold>‘‘teneva ajjhācārenā’’</bold>ti. Aṭṭha hi gabbhakāraṇāni. Vuttañhetaṃ –</paragraph>
<gatha1 line="32">‘‘Methunacoḷaggahaṇaṃ, tanusaṃsaggo ca nābhiāmasanaṃ;</gatha1>
<gathalast line="33">Pānaṃ dassanasavanaṃ, ghāyanamiti gabbhahetavo aṭṭhā’’ti.</gathalast>
<paragraph line="34">Idāni avadhāraṇena nivattitamatthaṃ dassetukāmo āha – <bold>‘‘kiṃ pana aññathāpi gabbhaggahaṇaṃ hotī’’</bold>tiādi. Nanu ca nābhiparāmasanampi kāyasaṃsaggoyeva, kasmā naṃ visuṃ vuttanti? Ubhayesaṃ chandarāgavasena kāyasaṃsaggo vutto, itthiyā chandarāgavasena nābhiparāmasanaṃ, vatthuvasena vā taṃ visuṃ vuttanti daṭṭhabbaṃ. Kathaṃ pana kāyasaṃsaggena gabbhaggahaṇaṃ hoti, kathañca tattha sukkasoṇitassa sambhavoti āha <bold>‘‘itthiyo hī’’</bold>tiādi <pageBreak edition="M" number="2.0013" />. Chandarāguppattivasena itthiyā sukkakoṭṭhāso calito hoti, sopi gabbhasaṇṭhānassa paccayo hotīti adhippāyo. Itthisantānepi hi rasādisattadhātuyo labbhantiyeva. Tenāha – <bold>‘‘aṅgapaccaṅgaparāmasanaṃ sādiyantiyopi gabbhaṃ gaṇhantī’’</bold>ti. <bold>Gaṇṭhipadesu</bold> pana ‘‘kāyasaṃsaggādinā sattappakārena gabbhaggahaṇe pitu sukkakoṭṭhāsaṃ vinā chandarāgavasena mātu vikārappattaṃ lohitameva gabbhasaṇṭhānassa paccayo hotī’’ti vuttaṃ. ‘‘Yassa aṅgapaccaṅgaparāmasanaṃ sādiyitvā mātā puttaṃ paṭilabhati, sace so aparena samayena paripuṇṇindriyo hutvā tādisaṃ pitaraṃ manussajātikaṃ jīvitā voropeti, pitughātakova hotī’’ti vadanti.</paragraph>
<paragraph line="35"><bold>Taṃ</bold><pageBreak edition="V" number="2.0012" /><bold>asuciṃ ekadesaṃ mukhena aggahesī</bold>ti purāṇacīvaraṃ dhovantī tattha yaṃ asuciṃ addasa, taṃ asuciṃ ekadesaṃ pivi. ‘‘Vaṭṭati tumhākaṃ methunadhammo’’ti puṭṭho ‘‘kappatu vā mā vā kappatu, mayaṃ tena anatthikā’’ti dassento āha <bold>‘‘anatthikā mayaṃ etenā’’</bold>ti. Kiñcāpi nābhiparāmasane methunarāgo natthi, tathāpi nābhiparāmasanakāle phassasādiyanavasena assādamattaṃ tassā ahosīti gahetabbaṃ, aññathā gabbhasaṇṭhahanaṃ na siyā. Diṭṭhamaṅgalikāya nābhiparāmasanena maṇḍabyassa nibbatti ahosi, caṇḍapajjotamātu nābhiyaṃ vicchikā pharitvā gatā, tena caṇḍapajjotassa nibbatti ahosīti āha <bold>‘‘eteneva nayenā’’</bold>tiādi. <bold>Purisaṃ upanijjhāyatī</bold>ti vātapānādinā disvā vā diṭṭhapubbaṃ vā purisaṃ upanijjhāyati. <bold>Rājorodhā viyā</bold>ti sīhaḷadīpe kira ekissā itthiyā tathā ahosi, tasmā evaṃ vuttaṃ.</paragraph>
<paragraph line="36"><bold>Idhā</bold>ti imasmiṃ vatthusmiṃ. <bold>Aya</bold>nti sudinnassa purāṇadutiyikā. <bold>Yaṃ sandhāyā</bold>ti yaṃ ajjhācāraṃ sandhāya. Sukkaṃ sandhāya <bold>‘‘mātāpitaro ca sannipatitā hontī’’</bold>ti vuttaṃ, <bold>mātā ca utunī hotī</bold>ti lohitaṃ sandhāya. Tattha <bold>sannipatitā hontī</bold>ti asaddhammavasena ekasmiṃ ṭhāne samāgatā saṅgatā honti. <bold>Mātā ca utunī hotī</bold>ti idaṃ utusamayaṃ sandhāya vuttaṃ, na lokasamaññākarajassa lagganadivasamattaṃ. <bold>Gandhabbo</bold>ti tatrūpagasatto, gantabboti vuttaṃ hoti. Ta-kārassa dha-kāro katoti daṭṭhabbaṃ. Atha vā gandhanato uppajjanagatiyā nimittupaṭṭhānena sūcanato <pageBreak edition="M" number="2.0014" /> dīpanato gandhoti laddhanāmena bhavagāmikammunā abbati pavattatīti gandhabbo, tattha uppajjanakasatto. <bold>Paccupaṭṭhito hotī</bold>ti upagato hoti. Ettha ca na mātāpitūnaṃ sannipātaṃ olokayamāno samīpe ṭhito nāma hoti, kammayantayantito pana eko satto tasmiṃ okāse nibbattanako purimajātiyaṃ ṭhitoyeva gatinimittādiārammaṇakaraṇavasena upapattābhimukho hotīti adhippāyo.</paragraph>
<paragraph line="37"><bold>Sannipātā</bold>ti samodhānena samāgamena. <bold>Gabbhassā</bold>ti gabbhe nibbattanakasattassa. Gabbhe nibbattanakasattopi hi gabbhoti vuccati. Yathāha – ‘‘yathā kho panānanda, aññā itthikā nava vā dasa vā māse gabbhaṃ kucchinā pariharitvā vijāyantī’’ti (ma. ni. 3.205). Katthaci pana gabbhoti mātukucchi vutto. Yathāha –</paragraph>
<gatha1 line="38">‘‘Yamekarattiṃ paṭhamaṃ, gabbhe vasati māṇavo;</gatha1>
<gathalast line="39">Abbhuṭṭhitova so yāti, sa gacchaṃ na nivattatī’’ti. (jā. 1.15.363); –</gathalast>
<unindented line="40">Ettha <pageBreak edition="V" number="2.0013" /> ca gabbhati attabhāvabhāvena pavattatīti gabbho, kalalādiavattho dhammappabandho, taṃnissitattā pana sattasantāno ‘‘gabbho’’ti vutto yathā ‘‘mañcā ukkuṭṭhiṃ karontī’’ti. Taṃnissayabhāvato mātukucchi ‘‘gabbho’’ti veditabbo. Gabbho viyāti vā. Yathā hi nivāsaṭṭhānatāya sattānaṃ ovarako ‘‘gabbho’’ti vuccati, evaṃ gabbhaseyyakānaṃ sattānaṃ yāva abhijāti nivāsaṭṭhānatāya mātukucchi ‘‘gabbho’’ti vuttoti veditabbo. <bold>Avakkanti hotī</bold>ti nibbatti hoti.</unindented>
<paragraph line="41"><bold>Ārakkhadevatā</bold>ti tassa ārakkhatthāya ṭhitā devatā. Assa taṃ ajjhācāranti sambandho. <bold>Tathā nicchāresu</bold>nti tathā mahantaṃ saddaṃ katvā nicchāresuṃ. Kiñcāpi idha pāḷiyaṃ ākāsaṭṭhadevatā visuṃ na āgatā, tathāpi saddassa anussāvane ayamanukkamoti dassetuṃ cātumahārājikadevatāyo dvidhā katvā ākāsaṭṭhadevatā visuṃ vuttā. Tenettha ākāsaṭṭhakānaṃ visuṃ gahitattā cātumahārājikāti paribhaṇḍapabbataṭṭhakā veditabbā. <bold>Itihā</bold>ti nipātasamudāyo evaṃsaddassa atthe daṭṭhabboti āha <bold>‘‘eva’’</bold>nti. <bold>Khaṇena muhuttenā</bold>ti padadvayaṃ vevacanabhāvato samānatthamevāti daṭṭhabbaṃ. <bold>Ekakolāhalamahosī</bold>ti devabrahmalokesu <pageBreak edition="M" number="2.0015" /> ekakolāhalamahosi. Kiñcāpi hi so saddo yāva brahmalokā abbhuggacchi, tathāpi na so manussānaṃ visayo tesaṃ rūpaṃ viya, teneva bhikkhū pucchiṃsu – ‘‘kacci no tvaṃ, āvuso sudinna, anabhirato’’ti.</paragraph>
<paragraph line="42" number="37"><bold>‘‘Evaṃ mātāputtānaṃ pabbajjā saphalā ahosi, pitā pana vippaṭisārābhibhūto vihāsī’’</bold>ti vacanato sudinnassa tasmiṃ attabhāve arahattādhigamo nāhosīti viññāyati. Keci pana ‘‘pubbekatapuññatāya codiyamānassa bhabbakulaputtassāti vuttattā sudinno taṃ kukkuccaṃ vinodetvā arahattaṃ sacchākāsi, teneva pabbajjā anuññātā’’ti vadanti. Taṃ pāḷiyā aṭṭhakathāya ca na sameti. Pubbekatapuññatā ca appamāṇaṃ tādisassapi antarākatapāpakammassa vasena ajātasattuno viya adhigamantarāyadassanato. Katākatānusocanalakkhaṇaṃ kukkuccaṃ idhādhippetanti āha <bold>‘‘ajjhācārahetuko pacchānutāpo’’</bold>ti. Kataṃ ajjhācāraṃ paṭicca anusocanavasena virūpaṃ saraṇaṃ cintanaṃ <bold>vippaṭisāro</bold>ti āha <bold>‘‘vippaṭisārotipi tasseva nāma’’</bold>nti. Kucchitaṃ kataṃ kiriyāti kukataṃ, kukatameva <bold>kukkucca</bold>nti āha <bold>‘‘kucchitakiriyābhāvato kukkucca’’</bold>nti. <bold>Pariyādinnamaṃsalohitattā</bold>ti parikkhīṇamaṃsalohitattā. <bold>Avipphāriko</bold>ti uddesādīsu byāpārarahito, abyāvaṭoti attho. <bold>Vahacchinno</bold>ti <pageBreak edition="V" number="2.0014" /> chinnavaho, bhāravahanena chinnakkhandhoti vuttaṃ hoti. <bold>Taṃ taṃ cintayī</bold>ti ‘‘yadi ahaṃ taṃ pāpaṃ na karissaṃ, ime bhikkhū viya paripuṇṇasīlo assa’’ntiādinā taṃ taṃ cintayi.</paragraph>
<paragraph line="43" number="38"><bold>Evaṃbhūta</bold>nti kisalūkhādibhāvappattaṃ. <bold>Gaṇasaṅgaṇikāpapañcenā</bold>ti gaṇe janasamāgame sannipatanaṃ gaṇasaṅgaṇikā, gaṇasaṅgaṇikāyeva papañco gaṇasaṅgaṇikāpapañco, tena. <bold>Yassā</bold>ti ye assa. <bold>Kathāphāsukā</bold>ti vissāsikabhāveneva kathākaraṇe phāsukā, sukhena vattuṃ sakkuṇeyyā, sukhasambhāsāti attho. Pasādassa pamāṇato ūnādhikattaṃ sabbadā sabbesaṃ natthīti āha <bold>‘‘pasādapatiṭṭhānokāsassa sampuṇṇattā’’</bold>ti. <bold>Dānī</bold>ti imasmiṃ atthe etarahi-saddo atthīti āha <bold>‘‘dānīti nipāto’’</bold>ti. <bold>No</bold>-saddopi nu-saddo viya pucchanatthoti āha <bold>‘‘kacci</bold><pageBreak edition="M" number="2.0016" /><bold>nu tva’’</bold>nti. <bold>Tameva anabhirati</bold>nti tehi bhikkhūhi pucchitaṃ tameva gihibhāvapatthanākāraṃ anabhiratiṃ. ‘‘Tamevā’’ti avadhāraṇena nivattitamatthaṃ dassento āha <bold>‘‘adhikusalāna’’</bold>ntiādi. Adhikusalā dhammā samathavipassanādayo. <bold>Atthī</bold>ti visayabhāvena citte parivattanaṃ sandhāya vuttaṃ, na pāpassa vattamānataṃ sandhāya, atthi visayabhāvena citte parivattatīti vuttaṃ hoti. Tenāha – <bold>‘‘niccakālaṃ abhimukhaṃ viya me tiṭṭhatī’’</bold>ti.</paragraph>
<paragraph line="44"><bold>Yaṃ tva</bold>nti ettha <bold>ya</bold>nti hetuatthe nipāto, karaṇatthe vā paccattavacananti āha <bold>‘‘yena pāpenā’’</bold>ti. <bold>Anekapariyāyenā</bold>ti ettha <bold>pariyāya</bold>-saddo kāraṇavacanoti āha <bold>‘‘anekakāraṇenā’’</bold>ti. <bold>Virāgatthāyā</bold>ti bhavabhogesu virajjanatthāya. <bold>No rāgena rajjanatthāyā</bold>ti bhavabhogesuyeva rāgena arañjanatthāya. Tenāha <bold>‘‘bhagavatā hī’’</bold>tiādi. <bold>Esa nayo sabbapadesū</bold>ti adhippāyikamattaṃ sabbapadesu atidissati. <bold>Idaṃ panettha pariyāyavacanamatta</bold>nti ‘‘visaṃyogāyā’’tiādīsu sabbapadesu ‘‘kilesehi visaṃyujjanatthāyā’’tiādinā padatthavibhāvanavasena vuttapariyāyavacanaṃ sandhāya vadati. <bold>Na saṃyujjanatthāyā</bold>ti kilesehi na saṃyujjanatthāya. <bold>Aggahaṇatthāyā</bold>ti kilese aggahaṇatthāya, bhavabhoge vā taṇhādiṭṭhivasena aggahaṇatthāya. <bold>Na saṅgahaṇatthāyā</bold>ti etthāpi imināva nayena attho veditabbo.</paragraph>
<paragraph line="45"><bold>Nibbattitalokuttaranibbānamevā</bold>ti saṅkhārehi nikkhantaṃ vivittaṃ, tatoyeva lokato uttiṇṇattā lokuttaraṃ nibbānaṃ. <bold>Madanimmadanāyāti vā</bold>ti ettha avuttasamuccayatthena <bold>vā</bold>-saddena ādiatthena <bold>iti</bold>-saddena vā ‘‘pipāsavinayāyā’’tiādi sabbaṃ saṅgahitanti daṭṭhabbaṃ. Nibbānaṃ ārammaṇaṃ katvā pavattamānena ariyamaggena pahīyamānā rāgamānamadādayo taṃ patvā pahīyanti nāmāti āha <bold>‘‘yasmā pana taṃ āgammā’’</bold>tiādi. Tattha <bold>taṃ āgammā</bold>ti nibbānaṃ āgamma paṭicca <pageBreak edition="V" number="2.0015" /> ariyamaggassa ārammaṇapaccayabhāvahetu. <bold>Mānamadapurisamadādayo</bold>ti ettha jātiādiṃ nissāya seyyassa ‘‘seyyohamasmī’’tiādinā uppajjanakamānoyeva madajananaṭṭhena madoti <bold>mānamado. Purisamado</bold> vuccati purisamāno, ‘‘ahaṃ puriso’’ti uppajjanakamāno. ‘‘Asaddhammasevanasamatthataṃ nissāya pavatto māno, rāgo eva vā purisamado’’ti keci. <bold>Ādi</bold>-saddena balamadayobbanamadādiṃ saṅgaṇhāti <pageBreak edition="M" number="2.0017" />. <bold>Mahāgaṇṭhipade</bold> pana <bold>majjhimagaṇṭhipade</bold> ca ‘‘purisamado nāma sambhavo’’ti vuttaṃ, taṃ idha yuttaṃ viya na dissati. Na hi ‘‘bhagavatā sambhavassa vināsāya dhammo desito’’ti vattuṃ vaṭṭati. <bold>Nimmadā</bold>ti vigatamadabhāvā. Imameva hi atthaṃ dassetuṃ <bold>‘‘amadā’’</bold>ti vuttaṃ. Madā nimmadīyanti ettha amadabhāvaṃ vināsaṃ gacchantīti <bold>madanimmadano</bold>. Esa nayo sesapadesupi.</paragraph>
<paragraph line="46"><bold>Kāmapipāsā</bold>ti kāmānaṃ pātukamyatā, kāmataṇhāti attho. Ālīyanti abhiramitabbaṭṭhena sevīyantīti ālayā, pañca kāmaguṇāti āha <bold>‘‘pañca kāmaguṇālayā’’</bold>ti. Pañcasu hi kāmaguṇesu chandarāgappahāneneva pañca kāmaguṇāpi pahīnā nāma honti, teneva ‘‘yo, bhikkhave, rūpesu chandarāgo’’tiādi (saṃ. ni. 3.323) vuttaṃ. Pañcakāmaguṇesu vā ālayā <bold>pañcakāmaguṇālayā</bold>. Ālīyanti allīyanti abhiramanavasena sevantīti ālayāti hi taṇhāvicaritānaṃ adhivacanaṃ. <bold>Tebhūmakavaṭṭa</bold>nti tīsu bhūmīsu kammakilesavipākā vaṭṭanaṭṭhena vaṭṭaṃ. <bold>Virajjatī</bold>ti palujjati. <bold>‘‘Virajjatī</bold>ti kāmavināso vutto, <bold>nirujjhatī</bold>ti ekappahārena vināso’’ti <bold>gaṇṭhipadesu</bold> vuttaṃ. <bold>Virāgo nirodho</bold>ti sāmaññacodanāyapi ‘‘taṇhākkhayo’’ti adhikatattā taṇhāya eva virajjanaṃ nirujjhanañca vuttaṃ.</paragraph>
<paragraph line="47"><bold>Catasso yoniyo</bold>ti ettha <bold>yonī</bold>ti khandhakoṭṭhāsassapi kāraṇassapi passāvamaggassapi nāmaṃ. ‘‘Catasso nāgayoniyo (saṃ. ni. 3.342-343) catasso supaṇṇayoniyo’’ti ettha hi khandhakoṭṭhāso yoni nāma. ‘‘Yoni hesā bhūmija phalassa adhigamāyā’’ti (ma. ni. 3.226) ettha kāraṇaṃ. ‘‘Na cāhaṃ brāhmaṇaṃ brūmi, yonijaṃ mattisambhava’’nti (ma. ni. 2.457; dha. pa. 396) ettha passāvamaggo. Idha pana khandhakoṭṭhāso ‘‘yonī’’ti adhippeto. Yavanti tāya sattā amissitāpi samānajātitāya missitā hontīti <bold>yoni</bold>. Sā pana atthato aṇḍādiuppattiṭṭhānavisiṭṭho khandhānaṃ bhāgaso pavattiviseso, sā ca aṇḍajajalābujasaṃsedajaopapātikavasena catubbidhā. Vuttañhetaṃ ‘‘catasso kho imā, sāriputta, yoniyo. Katamā catasso? Aṇḍajā yoni jalābujā yoni saṃsedajā yoni opapātikā yonī’’ti (ma. ni. 1.152).</paragraph>
<paragraph line="48">Tattha <pageBreak edition="M" number="2.0018" /><pageBreak edition="V" number="2.0016" /> aṇḍe jātā <bold>aṇḍajā</bold>. Jalābumhi jātā <bold>jalābujā</bold>. Saṃsede jātā <bold>saṃsedajā</bold>. Vinā etehi kāraṇehi uppatitvā viya nibbattāti <bold>opapātikā</bold>. Ettha ca petaloke tiracchāne manussesu ca aṇḍajādayo catassopi yoniyo sambhavanti, manussesu panettha kecideva opapātikā honti mahāpadumakumārādayo viya. Aṇḍajāpi kontaputtā dvebhātiyatherā viya, saṃsedajāpi padumagabbhe nibbattapokkharasātibrāhmaṇapadumavatīdevīādayo viya kecideva honti, yebhuyyena pana manussā jalābujāva. Petesupi nijjhāmataṇhikapetānaṃ niccadukkhāturatāya kāmasevanā natthi, tasmā te gabbhaseyyakā na honti. Jālāvantatāya na tāsaṃ kucchiyaṃ gabbho saṇṭhāti, tasmā te opapātikāyeva saṃsedajatāyapi asambhavato, avasesapetā pana catuyonikāpi honti. Yathā ca te, evaṃ yakkhāpi sabbacatuppadapakkhijātidīghajātiādayopi sabbe catuyonikāyeva. Sabbe nerayikā ca catumahārājikato paṭṭhāya uparidevā ca opapātikāyeva, bhummadevā pana catuyonikāva honti. Tattha devamanussesu saṃsedajaopapātikānaṃ ayaṃ viseso – saṃsedajā mandā daharā hutvā nibbattanti, opapātikā soḷasavassuddesikā hutvā.</paragraph>
<paragraph line="49"><bold>Pañca gatiyo</bold>ti ettha sukatadukkaṭakammavasena gantabbā upapajjitabbāti gatiyo. Yathā hi kammabhavo paramatthato asatipi kārake paccayasāmaggiyā siddho, taṃsamaṅginā santānalakkhaṇena sattena katoti voharīyati, evaṃ upapattibhavalakkhaṇagatiyo paramatthato asatipi gamake taṃtaṃkammavasena yesaṃ tāni kammāni tehi gantabbāti voharīyanti. Apica gatigati nibbattigati ajjhāsayagati vibhavagati nipphattigatīti bahuvidhā gati nāma. Tattha ‘‘taṃ gatiṃ pecca gacchāmī’’ti (a. ni. 4.184) ca ‘‘yassa gatiṃ na jānanti, devā gandhabbamānusā’’ti (dha. pa. 420; su. ni. 649) ca ayaṃ <bold>gatigati</bold> nāma. ‘‘Imesaṃ kho panāhaṃ bhikkhūnaṃ sīlavantānaṃ neva jānāmi āgatiṃ vā gatiṃ vā’’ti (ma. ni. 1.508) ayaṃ <bold>nibbattigati</bold> nāma. ‘‘Evampi kho te ahaṃ brahme gatiñca pajānāmi cutiñca pajānāmī’’ti (ma. ni. 1.503) ayaṃ <bold>ajjhāsayagati</bold> nāma. ‘‘Vibhavo gati dhammānaṃ, nibbānaṃ arahato <pageBreak edition="M" number="2.0019" /> gatī’’ti (pari. 339) ayaṃ <bold>vibhavagati</bold> nāma. ‘‘Dveyeva gatiyo sambhavanti anaññā’’ti (dī. ni. 1.258; 2.34; 3.200) ayaṃ <bold>nipphattigati</bold> nāma. Tāsu idha gatigati adhippetā, sā pana nirayatiracchānayonipettivisayamanaussadevānaṃ vasena pañcavidhā hoti. Vuttañhetaṃ – ‘‘pañca kho imā, sāriputta, gatiyo. Katamā pañca? Nirayo tiracchānayoni pettivisayo manussā devā’’ti (ma. ni. 1.153).</paragraph>
<paragraph line="50">Tattha <pageBreak edition="V" number="2.0017" /> yassa uppajjati, taṃ brūhentoyeva uppajjatīti ayo, sukhaṃ. Natthi ettha ayoti <bold>nirayo,</bold> tato eva ramitabbaṃ assādetabbaṃ tattha natthīti niratiatthena nirassādaṭṭhena ca nirayoti vuccati. Tiriyaṃ añcitāti <bold>tiracchānā,</bold> devamanussādayo viya uddhaṃ dīghā ahutvā tiriyaṃ dīghāti attho. Pakaṭṭhato sukhato ayanaṃ apagamo peccabhāvo, taṃ peccabhāvaṃ pattānaṃ visayoti <bold>pettivisayo,</bold> petayoni. Manassa ussannatāya <bold>manussā,</bold> satisūrabhāvabrahmacariyayogyatādiguṇavasena upacitamānasatāya ukkaṭṭhaguṇacittatāya manussāti vuttaṃ hoti, ayaṃ panattho nippariyāyato jambudīpavāsīvasena veditabbo. Yathāha – ‘‘tīhi, bhikkhave, ṭhānehi jambudīpakā manussā uttarakuruke ca manusse adhiggaṇhanti deve ca tāvatiṃse. Katamehi tīhi? Sūrā satimanto idha brahmacariyavāso’’ti (a. ni. 9.21). Tathā hi buddhā ca bhagavanto paccekabuddhā aggasāvakā mahāsāvakā cakkavattino aññe ca mahānubhāvā sattā tattheva uppajjanti, tehi samānarūpāditāya pana saddhiṃ parittadīpavāsīhi itaramahādīpavāsinopi manussātveva paññāyiṃsu.</paragraph>
<paragraph line="51">Apare pana bhaṇanti ‘‘lobhādīhi alobhādīhi ca sahitassa manassa ussannatāya manussā. Ye hi sattā manussajātikā, tesu visesato lobhādayo alobhādayo ca ussannā. Te lobhādiussannatāya apāyamaggaṃ, alobhādiussannatāya sugatimaggaṃ nibbānagāmimaggañca paripūrenti, tasmā lobhādīhi alobhādīhi ca sahitassa manassa ussannatāya parittadīpavāsīhi saddhiṃ catumahādīpavāsino sattavisesā manussāti vuccantī’’ti. Lokiyā pana ‘‘manuno <pageBreak edition="M" number="2.0020" /> apaccabhāvena manussā’’ti vadanti. Manu nāma paṭhamakappiko lokamariyādāya ādibhūto sattānaṃ hitāhitavidhāyako kattabbākattabbatāvasena pituṭṭhāniyo, yo sāsane mahāsammatoti vuccati amhākaṃ bodhisatto, paccakkhato paramparāya ca tassa ovādānusāsaniyaṃ ṭhitā sattā puttasadisatāya ‘‘manussā, mānusā’’ti ca vuccanti. Tato eva hi te ‘‘mānavā manujā’’ti ca voharīyanti.</paragraph>
<paragraph line="52">Pañcahi kāmaguṇehi attano attano devānubhāvasaṅkhātehi iddhivisesehi ca dibbanti kīḷanti laḷanti jotantīti <bold>devā</bold>. Tattha kāmadevā kāmaguṇehi ceva iddhivisesehi ca, itare iddhiviseseheva dibbantīti veditabbā. Saraṇanti vā gamiyanti abhitthavīyantīti vā devā. Ettha ca nirayagatidevagatimanussagatīhi saddhiṃ okāsena khandhā vuttā. Tiracchānayonipettivisayaggahaṇena khandhānaṃ eva gahaṇaṃ veditabbaṃ tesaṃ tādisassa paricchinnassa okāsassa abhāvato. Yattha yattha vā te araññasamuddapabbatapādādike nibaddhavāsaṃ vasanti, tādisassa ṭhānassa <pageBreak edition="V" number="2.0018" /> vasena okāsopi gahetabbo. <bold>Satta viññāṇaṭṭhitiyo nava sattāvāsā</bold> ca heṭṭhā saṃvaṇṇitanayā eva. <bold>Aparāparabhāvāyā</bold>ti aparāparaṃ yoniādito yoniādibhāvāya. <bold>Ābandhanaṃ</bold> gaṇṭhikaraṇaṃ, <bold>saṃsibbanaṃ</bold> tunnakaraṇaṃ. <bold>Taṇhāya nikkhantaṃ</bold> tattha tassā sabbaso abhāvato, nikkhamanañcassa taṇhāya visaṃyogo evāti āha <bold>‘‘visaṃyutta’’</bold>nti.</paragraph>
<paragraph line="53"><bold>Kāmānaṃ pahāna</bold>nti ettha kāmaggahaṇena kāmīyatīti kāmo, kāmetīti kāmoti duvidhassapi kāmassa saṅgaho katoti āha <bold>‘‘vatthukāmānaṃ kilesakāmānañca pahāna’’</bold>nti. Vatthukāmappahānañcettha tesu chandarāgappahānenāti veditabbaṃ. <bold>Kāmasaññāna</bold>nti kāmesu, kāmasahagatānaṃ vā saññānaṃ. <bold>Pariññā</bold>ti tividhāpi pariññā idhādhippetāti āha <bold>‘‘ñātatīraṇapahānavasena tividhā pariññā’’</bold>ti. Tattha katamā ñātapariññā? Sabbaṃ tebhūmakaṃ nāmarūpaṃ ‘‘idaṃ rūpaṃ, ettakaṃ rūpaṃ, na ito bhiyyo, idaṃ nāmaṃ, ettakaṃ nāmaṃ, na ito bhiyyo’’ti bhūtupādāyabhedaṃ rūpaṃ phassādibhedaṃ nāmañca lakkhaṇarasapaccupaṭṭhānapadaṭṭhānato vavatthapeti, kammāvijjādikañcassa paccayaṃ pariggaṇhāti, ayaṃ <bold>ñātapariññā</bold>.</paragraph>
<paragraph line="54">Katamā <pageBreak edition="M" number="2.0021" /> tīraṇapariññā? Evaṃ ñātaṃ katvā taṃ sabbaṃ tīreti aniccato dukkhato rogatoti dvācattālīsāya ākārehi, ayaṃ <bold>tīraṇapariññā</bold> nāma. Katamā pahānapariññā? Evaṃ tīrayitvā aggamaggena sabbasmiṃ chandarāgaṃ pajahati, ayaṃ <bold>pahānapariññā</bold>. Diṭṭhivisuddhikaṅkhāvitaraṇavisuddhiyo vā ñātapariññā, maggāmaggapaṭipadāñāṇadassanavisuddhiādayo, kalāpasammasanādianulomapariyosānā vā paññā tīraṇapariññā, ariyamagge ñāṇaṃ nippariyāyena pahānapariññā. Idha pana kāmasaññānaṃ sabhāvalakkhaṇapaṭivedhavasena aniccādisāmaññalakkhaṇavasena ca pavattamānānaṃ ñātatīraṇapariññānampi kiccanipphattiyā maggeneva ijjhanato maggakkhaṇaṃyeva sandhāya tividhāpi pariññā vuttā. Teneva ‘‘imesu pañcasu ṭhānesu kilesakkhayakaro lokuttaramaggova kathito’’ti vuttaṃ.</paragraph>
<paragraph line="55">Kāmesu, kāme vā pātumicchā kāmapipāsāti āha – <bold>‘‘kāmesu pātabyatānaṃ, kāme vā pātumicchāna’’</bold>nti. <bold>Imesu pañcasu ṭhānesū</bold>ti ‘‘kāmānaṃ pahānaṃ akkhāta’’ntiādinā vuttesu pañcasu ṭhānesu. <bold>Tīsu ṭhānesū</bold>ti ‘‘virāgāya dhammo desito, no sarāgāya, visaṃyogāya dhammo desito, no saṃyogāya, anupādānāya dhammo desito, no saupādānāyā’’ti evaṃ vuttesu ṭhānesu. <bold>Vippaṭisāraṃ karotī</bold>ti evaṃ taṃ pāpaṃ vippaṭisāraṃ uppādeti. Kīdisaṃ vippaṭisāraṃ karotīti āha <bold>‘‘īdisepi nāmā’’</bold>tiādi.</paragraph>
<paragraph line="56" number="39"><bold>Neva</bold><pageBreak edition="V" number="2.0019" /><bold>piyakamyatāyā</bold>ti attani satthu neva piyabhāvakāmatāya. <bold>Na bhedapurekkhāratāyā</bold>ti na satthu tena bhikkhunā bhedanādhippāyapurekkhāratāya. <bold>Na kalisāsanāropanatthāyā</bold>ti na dosāropanatthāya. <bold>Kalī</bold>ti kodhassetaṃ adhivacanaṃ, tassa sāsanaṃ kalisāsanaṃ, kodhavasena vuccamāno garahadoso. <bold>Vela</bold>nti sikkhāpadavelaṃ. <bold>Mariyāda</bold>nti tasseva vevacanaṃ. Sikkhāpadañhi anatikkamanīyaṭṭhena ‘‘velā, mariyādā’’ti ca vuccati.</paragraph>
<paragraph line="57"><bold>Ajjhācāravītikkamo</bold>ti methunavasena pavattaajjhācārasaṅkhāto vītikkamo. <bold>Pakaraṇe</bold>ti ettha <bold>pa</bold>-saddo ārambhavacanoti āha <bold>‘‘kattuṃ ārabhatī’’</bold>ti. Katthaci upasaggo dhātuatthameva vadati, na visesatthajotakoti āha <bold>‘‘karotiyeva vā’’</bold>ti. <bold>Jātiyā</bold>ti <pageBreak edition="M" number="2.0022" /> khattiyādijātiyā. <bold>Gottenā</bold>ti gotamakassapādigottena. <bold>Kolaputtiyenā</bold>ti khattiyādijātīsuyeva sakkakulasotthiyakulādivisiṭṭhakulānaṃ puttabhāvena. <bold>Yasassī</bold>ti mahāparivāro. <bold>Pesala</bold>nti piyasīlaṃ. <bold>Avikampamānenā</bold>ti paṭighānunayehi akampamānena. Yassa tasmiṃ attabhāve uppajjanārahānaṃ maggaphalānaṃ upanissayo natthi, taṃ buddhā ‘‘moghapurisā’’ti vadanti ariṭṭhalāḷudāyīādike viya. Upanissaye satipi tasmiṃ khaṇe magge vā phale vā asati ‘‘moghapurisā’’ti vadantiyeva dhaniyaupasenattherādike viya. Sudinnassa pana tasmiṃ attabhāve maggaphalānaṃ upanissayo samucchinnoyeva, tena naṃ ‘‘moghapurisā’’ti āha.</paragraph>
<paragraph line="58"><bold>Samaṇakaraṇānaṃ dhammāna</bold>nti hirottappādīnaṃ. <bold>Maggaphalanibbāna</bold>ggahaṇena paṭivedhasāsanassa gahitattā <bold>sāsanāna</bold>nti paṭipattipariyattisāsanānaṃ gahaṇaṃ veditabbaṃ. <bold>Chavi</bold>nti tesaṃ pabhassarakaraṇaṃ chaviṃ. Kiṃ tanti āha <bold>‘‘chāya’’</bold>nti, tesaṃ pakāsakaṃ obhāsanti attho. Kiṃ tanti āha <bold>‘‘sundarabhāva’’</bold>nti. Chavimanugataṃ <bold>anucchavikaṃ</bold>. <bold>Patirūpa</bold>ntiādīsupi ‘‘tesa’’nti ānetvā sambandhitabbaṃ. Samaṇānaṃ kammaṃ sāmaṇakaṃ, na sāmaṇakaṃ <bold>assāmaṇakaṃ</bold>. Kathaṃ-saddayogena ‘‘na sakkhissasī’’ti anāgatavacanaṃ kataṃ. ‘‘Nāma-saddayogenā’’ti ca vadanti.</paragraph>
<paragraph line="59"><bold>Dayālukenā</bold>ti anukampāya sahitena. <bold>Paribhāsanto</bold>ti garahanto. Niruttinayena āsīvisa-saddassa atthaṃ dassento āha <bold>‘‘āsu sīgha’’</bold>ntiādi. <bold>Etassā</bold>ti āsīvisassa. <bold>Āgacchatī</bold>ti yo tena daṭṭho, taṃ patiāgacchati. Āsittavisotipi <bold>āsīviso,</bold> sakalakāye āsiñcitvā viya ṭhapitaviso parassa ca sarīre āsiñcanavisoti attho. Asitavisotipi <bold>āsīviso</bold>. Yaṃ yañhi etena asitaṃ hoti paribhuttaṃ, taṃ visameva sampajjati, tasmā asitaṃ visaṃ etassāti asitavisoti vattabbe ‘‘āsīviso’’ti niruttinayena <pageBreak edition="V" number="2.0020" /> vuttaṃ. Asisadisavisotipi <bold>āsīviso,</bold> asi viya tikhiṇaṃ parassa mammacchedanasamatthaṃ visaṃ etassāti āsīvisoti vuttaṃ hoti. Āsīti vā dāṭhā vuccati, tattha sannihitavisoti <bold>āsīviso</bold>. Sesasappehi kaṇhasappassa mahāvisattā āsīvisassānantaraṃ kaṇhasappo vutto. Sappamukhampi <pageBreak edition="M" number="2.0023" /> aṅgārakāsu viya bhayāvahattā akusaluppattiyā ṭhānaṃ na hotīti akusalakammato nivāraṇādhippāyena sīlabhedatopi suddhasīle ṭhitassa maraṇameva varataranti dassetuṃ ‘‘āsīvisassa kaṇhasappassa mukhe aṅgajātaṃ pakkhittaṃ vara’’nti vuttaṃ. Pabbajitena hi katapāpakammaṃ bhagavato āṇātikkamanato vatthumahantatāya mahāsāvajjaṃ. <bold>Kāsu</bold>nti āvāṭopi vuccati rāsipi.</paragraph>
<gatha1 line="60">‘‘Kinnu santaramānova, kāsuṃ khaṇasi sārathi;</gatha1>
<gathalast line="61">Puṭṭho me samma akkhāhi, kiṃ kāsuyā karissasī’’ti. (jā. 2.22.3) –</gathalast>
<unindented line="62">Ettha hi āvāṭo kāsu nāma.</unindented>
<gathalast line="63">‘‘Aṅgārakāsuṃ apare phuṇanti, narā rudantā paridaḍḍhagattā’’ti (jā. 2.22.462) –</gathalast>
<unindented line="64">Ettha rāsi. Idha pana ubhayampi adhippetanti āha <bold>‘‘aṅgārapuṇṇakūpe aṅgārarāsimhi vā’’</bold>ti. Kassati khaṇīyatīti kāsu, āvāṭo. Kasīyati cīyatīti kāsu, rāsi. <bold>Padittāyā</bold>ti dippamānāya. Saṃ-saddo ettha samantapariyāyoti āha <bold>‘‘samantato pajjalitāyā’’</bold>ti.</unindented>
<paragraph line="65">Idaṃ mātugāmassa aṅgajāte aṅgajātapakkhipanaṃ nidānaṃ kāraṇamassa nirayupapajjanassāti <bold>itonidānaṃ,</bold> bhāvanapuṃsakañcetaṃ. Paccattavacanassa to-ādeso kato, tassa ca samāsepi alopo. <bold>Tattha nāma tva</bold>nti ettha <bold>tvaṃ</bold>-saddo ‘‘samāpajjissasī’’ti iminā sambandhamupagacchamāno atthīti āha <bold>‘‘tvanti taṃsaddassa vevacana’’</bold>nti. ‘‘Yaṃ tanti pana pāṭho yuttarūpo’’ti <bold>gaṇṭhipadesu</bold> vuttaṃ. Yaṃ tanti nāyaṃ uddesaniddeso, yathā loke yaṃ vā taṃ vāti avaññātavacanaṃ, evaṃ daṭṭhabbanti āha – <bold>‘‘yaṃ vā taṃ vā hīḷitaṃ avaññātanti vuttaṃ hotī’’</bold>ti. <bold>Nīcajanāna</bold>nti nihīnaguṇānaṃ sattānaṃ. <bold>Gāmadhamma</bold>nti ettha <bold>gāma</bold>-saddena gāmavāsino vuttā abhedūpacārenāti āha <bold>‘‘gāmavāsikamanussāna’’</bold>nti. <bold>Kilesapaggharaṇakaṃ dhamma</bold>nti rāgādikilesavissandanakadhammaṃ <pageBreak edition="V" number="2.0021" />. Methunadhammo hi rāgaṃ paggharati. Methunadhammassa mahāsāvajjatāya oḷārikattā vuttaṃ <bold>‘‘asukhuma’’</bold>nti. <bold>Anipuṇa</bold>nti tasseva vevacanaṃ. Udake bhavaṃ odakaṃ. Kiṃ taṃ? Udakakiccanti āha – <bold>‘‘udakakiccaṃ antikaṃ avasānaṃ assā’’</bold>ti. <bold>Samāpajjissatī</bold>ti anāgatavacanaṃ nāma-saddayogena katanti āha – <bold>‘‘samāpajjissatīti…pe… nāma-saddena</bold><pageBreak edition="M" number="2.0024" /><bold>yojetabba’’</bold>nti. Loke methunadhammassa ādikattā koci paṭhamakappiko, na panāyanti āha – <bold>‘‘sāsanaṃ sandhāya vadatī’’</bold>ti. <bold>Bahūna</bold>nti puggalāpekkhaṃ, na pana akusalāpekkhanti āha <bold>‘‘bahūnaṃ puggalāna’’</bold>nti.</paragraph>
<paragraph line="66">Yaṃ asaṃvaraṃ paṭicca dubbharatādupposatādi hoti, so asaṃvaro dubbharatādi-saddena vutto kāraṇe phalūpacārenāti āha – <bold>‘‘dubbharatādīnaṃ vatthubhūtassa asaṃvarassā’’</bold>ti. <bold>Vatthubhūtassā</bold>ti kāraṇabhūtassa. Vasati ettha phalaṃ tadāyattavuttitāyāti hi kāraṇaṃ vatthu. <bold>Attā</bold>ti cittaṃ sarīrañca, cittameva vā. <bold>Dubbharatañceva dupposatañca āpajjatī</bold>ti attanā paccayadāyakehi ca dukkhena bharitabbataṃ posetabbatañca āpajjati. Asaṃvare ṭhito hi ekacco attanopi dubbharo hoti dupposo, ekacco upaṭṭhākānampi. Kathaṃ? Yo hi ambilādīni laddhā anambilādīni pariyesati, aññassa ghare laddhaṃ aññassa ghare chaḍḍento sabbaṃ gāmaṃ caritvā rittapattova vihāraṃ pavisitvā nipajjati, ayaṃ <bold>attano dubbharo</bold>. Yo pana sālimaṃsodanādīnaṃ patte pūretvā dinnepi dummukhabhāvaṃ anattamanabhāvameva dasseti, tesaṃ vā sammukhāva taṃ piṇḍapātaṃ ‘‘kiṃ tumhehi dinna’’nti apasādento sāmaṇeragahaṭṭhādīnaṃ deti, ayaṃ <bold>upaṭṭhākānaṃ dubbharo</bold>. Etaṃ disvā manussā dūratova parivajjenti ‘‘dubbharo bhikkhu na sakkā posetu’’nti.</paragraph>
<paragraph line="67"><bold>Mahicchata</bold>nti ettha mahantāni vatthūni icchati, mahatī vā panassa icchāti mahiccho, tassa bhāvo mahicchatā, santaguṇavibhāvanatā paṭiggahaṇe amattaññutā ca. Mahiccho hi icchācāre ṭhatvā attani vijjamānasīladhutadhammādiguṇe vibhāveti, tādisassa paṭiggahaṇe amattaññutāpi hoti. Yaṃ sandhāya vadanti ‘‘santaguṇasambhāvanatā paṭiggahaṇe ca amattaññutā, etaṃ mahicchatālakkhaṇa’’nti. Sā panesā mahicchatā ‘‘idhekacco saddho samāno ‘saddhoti maṃ jano jānātū’ti icchati, sīlavā samāno ‘sīlavāti maṃ jano jānātū’ti’’ iminā nayena āgatāyeva, tāya samannāgato puggalo dussantappiyo hoti, vijātamātāpissa cittaṃ gahetuṃ na sakkoti. Tenetaṃ vuccati –</paragraph>
<gatha1 line="68">‘‘Aggikkhandho <pageBreak edition="V" number="2.0022" /> samuddo ca, mahiccho cāpi puggalo;</gatha1>
<gathalast line="69">Sakaṭena paccayaṃ dentu, tayopete atappiyā’’ti. (ma. ni. aṭṭha. 1.252; a. ni. aṭṭha. 1.1.63; vibha. aṭṭha. 850; udā. aṭṭha. 31; mahāni. aṭṭha. 85);</gathalast>
<paragraph line="70">Sattehi <pageBreak edition="M" number="2.0025" /> kilesehi ca saṅgaṇanaṃ samodhānaṃ <bold>saṅgaṇikā</bold>ti āha – <bold>‘‘gaṇasaṅgaṇikāya ceva kilesasaṅgaṇikāya cā’’</bold>ti. <bold>Kosajjānugato ca hotī</bold>ti kusītabhāvena anugato hoti, kusītassa bhāvo kosajjaṃ. <bold>Aṭṭhakusītavatthupāripūriyā</bold>ti ettha kucchitaṃ sīdatīti kusīto da-kārassa ta-kāraṃ katvā. Yassa dhammassa vasena puggalo ‘‘kusīto’’ti vuccati, so kusītabhāvo idha kusīta-saddena vutto. Vināpi hi bhāvajotanasaddaṃ bhāvattho viññāyati yathā ‘‘paṭassa sukka’’nti, tasmā kusītabhāvavatthūnīti attho, kosajjakāraṇānīti vuttaṃ hoti. Tathā hi –</paragraph>
<indent line="71">‘‘Kammaṃ kho me kattabbaṃ bhavissati, kammaṃ kho pana me karontassa kāyo kilamissati, handāhaṃ nipajjāmīti so nipajjati, na vīriyaṃ ārabhati appattassa pattiyā anadhigatassa adhigamāya asacchikatassa sacchikiriyāya, idaṃ paṭhamaṃ kusītavatthu. Ahaṃ kho kammaṃ akāsiṃ, kammaṃ kho pana me karontassa kāyo kilanto, handāhaṃ nipajjāmi…pe… maggo kho me gantabbo bhavissati, maggaṃ kho pana me gacchantassa kāyo kilamissati, handāhaṃ nipajjāmi…pe… ahaṃ kho maggaṃ agamāsiṃ, maggaṃ kho pana me gacchantassa kāyo kilanto, handāhaṃ nipajjāmi…pe… ahaṃ kho gāmaṃ vā nigamaṃ vā piṇḍāya caranto nālatthaṃ lūkhassa vā paṇītassa vā bhojanassa yāvadatthaṃ pāripūriṃ, tassa me kāyo kilanto akammañño, handāhaṃ nipajjāmi…pe… ahaṃ kho gāmaṃ vā nigamaṃ vā piṇḍāya caranto alatthaṃ lūkhassa vā paṇītassa vā bhojanassa yāvadatthaṃ pāripūriṃ, tassa me kāyo garuko akammañño māsācitaṃ maññe, handāhaṃ nipajjāmi…pe… uppanno kho me ayaṃ appamattako ābādho, atthi kappo nipajjituṃ, handāhaṃ nipajjāmi…pe… ahaṃ kho gilānā vuṭṭhito aciravuṭṭhito gelaññā, tassa me kāyo dubbalo akammañño, handāhaṃ nipajjāmīti so nipajjati, na vīriyaṃ ārabhati appattassa pattiyā anadhigatassa adhigamāya asacchikatassa sacchikiriyāya. Idaṃ aṭṭhamaṃ kusītavatthu’’nti (dī. ni. 3.334; a. ni. 8.80) –</indent>
<unindented line="72">Evamāgatāni <pageBreak edition="M" number="2.0026" /><pageBreak edition="V" number="2.0023" /> ‘‘handāhaṃ nipajjāmī’’ti evaṃ pavattaosīdanāni uparūpari kosajjakāraṇattā aṭṭha kusītavatthūni nāma, tesaṃ pāripūriyā saṃvattatīti attho.</unindented>
<paragraph line="73"><bold>Subharo hoti suposo</bold>ti attano upaṭṭhākehi ca sukhena bharitabbo posetabboti attho. Saṃvare ṭhito hi ekacco attanopi subharo hoti suposo, ekacco upaṭṭhākānampi. Kathaṃ? Yo hi yaṃ kiñci lūkhaṃ vā paṇītaṃ vā laddhā tuṭṭhacittova bhuñjitvā vihāraṃ gantvā attano kammaṃ karoti, ayaṃ <bold>attano subharo</bold>. Yo pana paresampi appaṃ vā bahuṃ vā lūkhaṃ vā paṇītaṃ vā dānaṃ ahīḷetvā attamano vippasannamukho hutvā etesaṃ sammukhāva paribhuñjitvā yāti, ayaṃ <bold>upaṭṭhākānaṃ subharo</bold>. Etaṃ disvā manussā ativiya vissatthā honti, ‘‘amhākaṃ bhadanto subharo, thokathokenapi tussati, mayameva naṃ posessāmā’’ti paṭiññaṃ katvā posenti. <bold>Appicchata</bold>nti icchāvirahitattaṃ. Ettha hi byañjanaṃ sāvasesaṃ viya, attho pana niravaseso. Appa-saddo hettha abhāvatthoti sakkā viññātuṃ ‘‘appābādhatañca sañjānāmī’’tiādīsu (ma. ni. 1.225) viya. Tenevāha <bold>‘‘nittaṇhabhāva’’</bold>nti.</paragraph>
<paragraph line="74"><bold>Tippabhedāya santuṭṭhiyā</bold>ti yathālābhādisantosasāmaññena vuttaṃ, catūsu pana paccayesu tayo tayo santosāti dvādasavidho hoti santoso. Kathaṃ? Cīvare yathālābhasantoso yathābalasantoso yathāsāruppasantosoti tividho hoti santoso. Evaṃ piṇḍapātādīsu. Tassāyaṃ pabhedasaṃvaṇṇanā (ma. ni. aṭṭha. 1.252; saṃ. ni. aṭṭha. 2.2.144; a. ni. aṭṭha. 1.1.65) – idha bhikkhu cīvaraṃ labhati sundaraṃ vā asundaraṃ vā, so teneva yāpeti aññaṃ na pattheti, labhantopi na gaṇhāti. Ayamassa <bold>cīvare yathālābhasantoso</bold>. Atha pana pakatidubbalo vā hoti ābādhajarābhibhūto vā, garucīvaraṃ pārupanto kilamati, so sabhāgena bhikkhunā saddhiṃ taṃ parivattetvā lahukena yāpentopi santuṭṭhoyeva hoti. Ayamassa <bold>cīvare yathābalasantoso</bold>. Pakatidubbalādīnañhi garucīvarāni na phāsubhāvāvahāni sarīrakhedāvahāni ca hontīti payojanavasena anatricchatādivasena tāni parivattetvā lahukacīvaraparibhogo na santosavirodhīti. Aparo <pageBreak edition="M" number="2.0027" /> paṇītapaccayalābhī hoti, so paṭṭacīvarādīnaṃ aññataraṃ mahagghacīvaraṃ bahūni vā pana cīvarāni labhitvā ‘‘idaṃ therānaṃ cirapabbajitānaṃ, idaṃ bahussutānaṃ anurūpaṃ, idaṃ gilānānaṃ, idaṃ appalābhānaṃ hotū’’ti datvā tesaṃ purāṇacīvaraṃ vā saṅkārakūṭādito vā nantakāni uccinitvā tehi saṅghāṭiṃ katvā dhārentopi santuṭṭhova hoti. Ayamassa <bold>cīvare yathāsāruppasantoso</bold>. Mahagghañhi cīvaraṃ bahūni vā <pageBreak edition="V" number="2.0024" /> cīvarāni labhitvāpi tāni vissajjetvā tadaññassa gahaṇaṃ yathāsāruppanaye ṭhitattā na santosavirodhīti.</paragraph>
<paragraph line="75">Idha pana bhikkhu piṇḍapātaṃ labhati lūkhaṃ vā paṇītaṃ vā, so teneva yāpeti aññaṃ na pattheti, labhantopi na gaṇhāti. Ayamassa <bold>piṇḍapāte yathālābhasantoso</bold>. Yo pana attano pakativiruddhaṃ vā byādhiviruddhaṃ vā piṇḍapātaṃ labhati, yenassa paribhuttena aphāsu hoti, so sabhāgassa bhikkhuno taṃ datvā tassa hatthato sappāyabhojanaṃ bhuñjitvā samaṇadhammaṃ karontopi santuṭṭhova hoti. Ayamassa <bold>piṇḍapāte yathābalasantoso</bold>. Aparo bahuṃ paṇītaṃ piṇḍapātaṃ labhati, so taṃ cīvaraṃ viya cirapabbajitabahussutaappalābhagilānānaṃ datvā tesaṃ vā sesakaṃ piṇḍāya vā caritvā missakāhāraṃ bhuñjantopi santuṭṭhova hoti. Ayamassa <bold>piṇḍapāte yathāsāruppasantoso</bold>.</paragraph>
<paragraph line="76">Idha pana bhikkhu senāsanaṃ labhati manāpaṃ vā amanāpaṃ vā, so tena neva somanassaṃ, na paṭighaṃ uppādeti, antamaso tiṇasantharakenapi yathāladdheneva tussati. Ayamassa <bold>senāsane yathālābhasantoso</bold>. Yo pana attano pakativiruddhaṃ vā byādhiviruddhaṃ vā senāsanaṃ labhati, yatthassa vasato aphāsu hoti, so taṃ sabhāgassa bhikkhuno datvā tassa santake sappāyasenāsane vasantopi santuṭṭhova hoti. Ayamassa <bold>senāsane yathābalasantoso</bold>. Aparo mahāpuñño leṇamaṇḍapakūṭāgārādīni bahūni paṇītasenāsanāni labhati, so tāni cīvarādīni viya cirapabbajitabahussutaappalābhagilānānaṃ datvā yattha katthaci vasantopi santuṭṭhova hoti. Ayamassa <bold>senāsane yathāsāruppasantoso</bold>. Yopi ‘‘uttamasenāsanaṃ nāma pamādaṭṭhānaṃ, tattha nisinnassa thinamiddhaṃ okkamati, niddābhibhūtassa puna paṭibujjhato pāpavitakkā pātubhavantī’’ti paṭisañcikkhitvā tādisaṃ senāsanaṃ <pageBreak edition="M" number="2.0028" /> pattampi na sampaṭicchati, so taṃ paṭikkhipitvā abbhokāsarukkhamūlādīsu vasantopi santuṭṭhova hoti. Ayampissa <bold>senāsane yathāsāruppasantoso</bold>.</paragraph>
<paragraph line="77">Idha pana bhikkhu bhesajjaṃ labhati lūkhaṃ vā paṇītaṃ vā, so yaṃ labhati, teneva tussati aññaṃ na pattheti, labhantopi na gaṇhāti. Ayamassa <bold>gilānapaccaye yathālābhasantoso</bold>. Yo pana telena atthiko phāṇitaṃ labhati, so taṃ sabhāgassa bhikkhuno datvā tassa hatthato telaṃ gahetvā aññadeva vā pariyesitvā bhesajjaṃ karontopi santuṭṭhova hoti. Ayamassa <bold>gilānapaccaye yathābalasantoso</bold>. Aparo mahāpuñño bahuṃ telamadhuphāṇitādipaṇītabhesajjaṃ <pageBreak edition="V" number="2.0025" /> labhati, so taṃ cīvaraṃ viya cirapabbajitabahussutaappalābhagilānānaṃ datvā tesaṃ ābhatena yena kenaci yāpentopi santuṭṭhova hoti. Yo pana ekasmiṃ bhājane muttaharītakaṃ ṭhapetvā ekasmiṃ catumadhuraṃ ‘‘gaṇha, bhante, yadicchasī’’ti vuccamāno sacassa tesu aññatarenapi rogo vūpasammati, atha ‘‘muttaharītakaṃ nāma buddhādīhi vaṇṇita’’nti catumadhuraṃ paṭikkhipitvā muttaharītakeneva bhesajjaṃ karonto paramasantuṭṭhova hoti. Ayamassa <bold>gilānapaccaye yathāsāruppasantoso</bold>. Evaṃ yathālābhādivasena tippabhedo santoso catunnaṃ paccayānaṃ vasena dvādasavidho hotīti veditabbo.</paragraph>
<paragraph line="78">Kāmavitakkabyāpādavitakkavihiṃsāvitakkānaṃ vasena <bold>akusalavitakkattayaṃ</bold>. Nekkhammavitakkaabyāpādavitakkaavihiṃ sāvitakkānaṃ vasena <bold>kusalavitakkattayaṃ</bold>. <bold>Sabbakilesāpacayabhūtāya vivaṭṭāyā</bold>ti rāgādisabbakilesānaṃ apacayahetubhūtāya nibbānadhātuyā. <bold>Aṭṭhavīriyārambhavatthupāripūriyā</bold>ti aṭṭhannaṃ vīriyārambhakāraṇānaṃ pāripūriyā. Yathā tathā paṭhamaṃ pavattaabbhussahanañhi upari vīriyārambhassa kāraṇaṃ hoti. Anurūpapaccavekkhaṇāsahitāni hi abbhussahanāni tammūlakāni vā paccavekkhaṇāni aṭṭha vīriyārambhavatthūnīti veditabbāni. Tathā hi –</paragraph>
<indent line="79">‘‘Kammaṃ kho me kattabbaṃ bhavissati, kammaṃ kho pana me karontena na sukaraṃ buddhānaṃ sāsanaṃ manasi kātuṃ, handāhaṃ vīriyaṃ ārabhāmi appattassa pattiyā anadhigatassa adhigamāya asacchikatassa sacchikiriyāya. Ahaṃ kho kammaṃ akāsiṃ, kammaṃ kho panāhaṃ karonto <pageBreak edition="M" number="2.0029" /> nāsakkhiṃ buddhānaṃ sāsanaṃ manasi kātuṃ, handāhaṃ vīriyaṃ ārabhāmi…pe… maggo kho me gantabbo bhavissati, maggaṃ kho pana me gacchantena na sukaraṃ buddhānaṃ sāsanaṃ manasi kātuṃ, handāhaṃ vīriyaṃ ārabhāmi…pe… ahaṃ kho maggaṃ agamāsiṃ, maggaṃ kho panāhaṃ gacchanto nāsakkhiṃ buddhānaṃ sāsanaṃ manasi kātuṃ, handāhaṃ vīriyaṃ ārabhāmi…pe… ahaṃ kho gāmaṃ vā nigamaṃ vā piṇḍāya caranto nālatthaṃ lūkhassa vā paṇītassa vā bhojanassa yāvadatthaṃ pāripūriṃ, tassa me kāyo lahuko kammañño, handāhaṃ vīriyaṃ ārabhāmi…pe… ahaṃ kho gāmaṃ vā nigamaṃ vā piṇḍāya caranto alatthaṃ lūkhassa vā paṇītassa vā bhojanassa yāvadatthaṃ pāripūriṃ, tassa me kāyo balavā kammañño, handāhaṃ vīriyaṃ ārabhāmi…pe… uppanno kho me ayaṃ appamattako ābādho, ṭhānaṃ kho panetaṃ vijjati, yaṃ me ābādho pavaḍḍheyya, handāhaṃ vīriyaṃ ārabhāmi…pe… ahaṃ kho gilānā vuṭṭhito aciravuṭṭhito gelaññā, ṭhānaṃ <pageBreak edition="V" number="2.0026" /> kho panetaṃ vijjati, yaṃ me ābādho paccudāvatteyya, handāhaṃ vīriyaṃ ārabhāmi appattassa pattiyā anadhigatassa adhigamāya asacchikatassa sacchikiriyāyā’’ti (dī. ni. 3.335; a. ni. 8.80) –</indent>
<unindented line="80">Evaṃ pavattaanurūpapaccavekkhaṇāsahitāni abbhussahanāni tammūlakāni vā paccavekkhaṇāni aṭṭha vīriyārambhavatthūni nāma.</unindented>
<paragraph line="81"><bold>Tadanucchavikaṃ tadanulomika</bold>nti ettha <bold>ta</bold>-saddo vakkhamānāpekkho ca atītāpekkho ca hotīti āha <bold>‘‘yaṃ idāni sikkhāpadaṃ paññapessatī’’</bold>tiādi. Sabbanāmāni hi vakkhamānavacanānipi honti pakkantavacanānipi. <bold>Saṃvarappahānapaṭisaṃyutta</bold>nti pañcasaṃvarehi ceva pañcapahānehi ca paṭisaṃyuttaṃ. Pañcavidho hi saṃvaro sīlasaṃvaro satisaṃvaro ñāṇasaṃvaro khantisaṃvaro vīriyasaṃvaroti. Pahānampi pañcavidhaṃ tadaṅgappahānaṃ vikkhambhanappahānaṃ samucchedappahānaṃ paṭippassaddhippahānaṃ nissaraṇappahānanti.</paragraph>
<paragraph line="82">Tattha ‘‘iminā pātimokkhasaṃvarena upeto hoti samupeto’’ti (vibha. 511) evamāgato pātimokkhasaṃvaro <bold>sīlasaṃvaro</bold> nāma, so ca atthato <pageBreak edition="M" number="2.0030" /> kāyikavācasiko avītikkamo. ‘‘Rakkhati cakkhundriyaṃ, cakkhundriye saṃvaraṃ āpajjatī’’ti (dī. ni. 1.213; ma. ni. 1.295; saṃ. ni. 4.239; a. ni. 3.16) evamāgatā indriyārakkhā <bold>satisaṃvaro,</bold> sā ca atthato tathāpavattā sati eva. ‘‘Sotānaṃ saṃvaraṃ brūmi, paññāyete pidhīyare’’ti (su. ni. 1041; netti. 11) evamāgato <bold>ñāṇasaṃvaro</bold>. Ettha hi ‘‘sotānaṃ saṃvaraṃ brūmī’’ti vatvā ‘‘paññāyete pidhīyare’’ti vacanato sotasaṅkhātānaṃ taṇhādiṭṭhiduccaritaavijjādikilesānaṃ samucchedakañāṇaṃ pidahanaṭṭhena saṃvaroti vuttaṃ. ‘‘Khamo hoti sītassa uṇhassā’’tievamāgatā (ma. ni. 1.24; ma. ni. 3.159; a. ni. 4.114) adhivāsanā <bold>khantisaṃvaro,</bold> sā ca atthato tathāpavattā khandhā adoso vā. Paññāti eke, taṃ na gahetabbaṃ. ‘‘Uppannaṃ kāmavitakkaṃ nādhivāsetī’’ti (ma. ni. 1.26) evamāgataṃ kāmavitakkādīnaṃ vinodanavasena pavattaṃ vīriyameva <bold>vīriyasaṃvaro</bold>. Sabbo cāyaṃ saṃvaro yathāsakaṃ saṃvaritabbānaṃ dussīlyasaṅkhātānaṃ kāyavacīduccaritānaṃ muṭṭhassaccasaṅkhātassa pamādassa abhijjhādīnaṃ vā akkhanti aññāṇakosajjānañca saṃvaraṇato pidahanato chādanato ‘‘saṃvaro’’ti vuccati. Saṃvaratīti saṃvaro, pidahati nivāreti pavattituṃ na <pageBreak edition="V" number="2.0027" /> detīti attho. Paccayasamavāye uppajjanārahānaṃ kāyaduccaritādīnaṃ tathā tathā anuppādanameva hi idha saṃvaraṇaṃ nāma. Evaṃ tāva pañcavidho saṃvaro veditabbo.</paragraph>
<paragraph line="83">Tena tena guṇaṅgena tassa tassa aguṇaṅgassa pahānaṃ <bold>tadaṅgappahānaṃ</bold>. Nāmarūpaparicchedādīsu hi vipassanāñāṇesu paṭipakkhabhāvato dīpālokeneva tamassa nāmarūpavavatthānena sakkāyadiṭṭhiyā, paccayapariggahena ahetuvisamahetudiṭṭhīnaṃ, tasseva aparabhāge uppannena kaṅkhāvitaraṇena kathaṃkathībhāvassa, kalāpasammasanena ‘‘ahaṃ mamā’’ti gāhassa, maggāmaggavavatthānena amagge maggasaññāya, udayadassanena ucchedadiṭṭhiyā, vayadassanena sassatadiṭṭhiyā, bhayadassanena sabhaye abhayasaññāyātiādinā nayena tena tena vipassanāñāṇena tassa tassa aguṇaṅgassa pahānaṃ <bold>tadaṅgappahāna</bold>nti veditabbaṃ. Yaṃ pana upacārappanābhedena samādhinā pavattinivāraṇato ghaṭappahāreneva udakapiṭṭhe sevālassa tesaṃ tesaṃ nīvaraṇādidhammānaṃ pahānaṃ, etaṃ <bold>vikkhambhanappahānaṃ</bold> nāma. Vikkhambhanameva pahānaṃ vikkhambhanappahānaṃ. Yaṃ catunnaṃ ariyamaggānaṃ bhāvitattā taṃtaṃmaggavato <pageBreak edition="M" number="2.0031" /> attano santāne ‘‘diṭṭhigatānaṃ pahānāyā’’tiādinā (dha. sa. 277) nayena vuttassa samudayapakkhiyassa kilesagaṇassa accantaṃ appavattibhāvena pahānaṃ, idaṃ <bold>samucchedappahānaṃ</bold> nāma. Yaṃ pana phalakkhaṇe paṭippassaddhattaṃ vūpasantatā kilesānaṃ, etaṃ <bold>paṭippassaddhippahānaṃ</bold> nāma. Yaṃ sabbasaṅkhatanissaṭattā pahīnasabbasaṅkhataṃ nibbānaṃ, etaṃ <bold>nissaraṇappahānaṃ</bold> nāma. Sabbampi cetaṃ cāgaṭṭhena pahānanti vuccati. Evamimehi yathāvuttasaṃvarehi ceva pahānehi ca paṭisaṃyuttā dhammadesanā ‘‘saṃvarappahānapaṭisaṃyuttā’’ti veditabbā.</paragraph>
<paragraph line="84"><bold>Asuttantavinibaddha</bold>nti suttantesu anibaddhaṃ, pāḷianāruḷhanti attho. Pakiṇṇakadhammadesanā hi saṅgahaṃ na ārohati. Vuttamevatthaṃ pakāsento āha <bold>‘‘pāḷivinimutta’’</bold>nti. Atha vā <bold>asuttantavinibaddha</bold>nti suttābhidhammapāḷiṃ anāruḷhabhāvaṃ sandhāya vuttaṃ, <bold>pāḷivinimutta</bold>nti vinayapāḷiṃ anāruḷhabhāvaṃ sandhāya. <bold>Okkantikadhammadesanā</bold> nāma ñāṇena anupavisitvā antarā kathiyamānā dhammadesanā, <bold>paṭikkhipanādhippāyā</bold> bhaddālittherasadisā. Samparetabbato pecca gantabbato samparāyo, paraloko. Tattha bhavaṃ <bold>samparāyikaṃ</bold>. <bold>Vaṭṭabhayena tajjento</bold>ti ‘‘evaṃ dussīlā nirayādīsu dukkhaṃ pāpuṇantī’’ti tajjento. <bold>Dīghanikāyappamāṇampi majjhimanikāyappamāṇampi dhammadesanaṃ karotī</bold>ti ‘‘tena khaṇena tena muhuttena kathaṃ bhagavā tāvamahantaṃ dhammadesanaṃ karotī’’ti na vattabbaṃ. Yāvatā hi lokiyamahājanā ekaṃ padaṃ kathenti, tāva ānandatthero aṭṭha padāni katheti. Ānandatthere pana ekaṃ <pageBreak edition="V" number="2.0028" /> padaṃ kathenteyeva bhagavā soḷasa padāni katheti. Iminā nayena lokiyajanassa ekapaduccāraṇakkhaṇe bhagavā aṭṭhavīsasataṃ padāni katheti. Kasmā? Bhagavato hi jivhā mudu, dantāvaraṇaṃ suphusitaṃ, vacanaṃ agaḷitaṃ, bhavaṅgaparivāso lahuko, tasmā sace eko bhikkhu kāyānupassanaṃ pucchati, añño vedanānupassanaṃ, añño cittānupassanaṃ, añño dhammānupassanaṃ, ‘‘iminā puṭṭhe ahaṃ pucchissāmī’’ti eko ekaṃ na oloketi, evaṃ santepi tesaṃ bhikkhūnaṃ ‘‘ayaṃ paṭhamaṃ pucchi, ayaṃ dutiya’’ntiādinā pucchanavāro tādisassa paññavato paññāyati sukhumassa antarassa labbhanato. Buddhānaṃ pana desanāvāro aññesaṃ na paññāyateva <pageBreak edition="M" number="2.0032" /> accharāsaṅghātamatte khaṇe anekakoṭisahassacittappavattisambhavato. Daḷhadhammena dhanuggahena khittasarassa vidatthicaturaṅgulaṃ tālacchāyaṃ atikkamanato puretaraṃyeva bhagavā cuddasavidhena kāyānupassanaṃ, navavidhena vedanānupassanaṃ, soḷasavidhena cittānupassanaṃ, pañcavidhena dhammānupassanaṃ katheti. Tiṭṭhantu vā ete cattāro, sace hi aññe cattāro sammappadhānesu, aññe iddhipādesu, aññe pañcindriyesu, aññe pañcabalesu, aññe sattabojjhaṅgesu, aññe aṭṭhamaggaṅgesu pañhe puccheyyuṃ, tampi bhagavā katheyya. Tiṭṭhantu vā ete aṭṭha, sace aññe sattatiṃsa janā bodhipakkhiyesu pañhe puccheyyuṃ, tampi bhagavā tāvadeva katheyya.</paragraph>
<paragraph line="85"><bold>Mūlaṃ nissayo patiṭṭhā</bold>ti pacchimaṃ pacchimaṃ paṭhamassa paṭhamassa vevacananti daṭṭhabbaṃ. Tattha <bold>patiṭṭhā</bold>ti sampayogavasena upanissayavasena ca okāsabhāvo. Sikkhāsaṅkhātānañhi avasesakusaladhammānaṃ methunaviratisampayogavasena vā patiṭṭhā siyā upanissayabhāvena vā. Tenevāha <bold>‘‘methunasaṃvaro hī’’</bold>tiādi. <bold>Vuttatthavasenā</bold>ti patiṭṭhāadhigamūpāyavasena. Sikkhāpadavibhaṅge niddiṭṭhaviraticetanā taṃsampayuttadhammā ca sikkhāpadanti dassetukāmo āha – <bold>‘‘ayañca attho sikkhāpadavibhaṅge vuttanayena veditabbo’’</bold>ti. Sikkhāpadavibhaṅge hi viratiādayo dhammā nippariyāyato pariyāyato ca ‘‘sikkhāpada’’nti vuttā. Vuttañhetaṃ –</paragraph>
<indent line="86">‘‘Tattha <pageBreak edition="V" number="2.0029" /> katamaṃ kāmesumicchācārā veramaṇī sikkhāpadaṃ? Yasmiṃ samaye kāmāvacaraṃ kusalaṃ cittaṃ uppannaṃ hoti somanassasahagataṃ ñāṇasampayuttaṃ kāmesumicchācārā viramantassa, yā tasmiṃ samaye kāmesumicchācārā ārati virati paṭivirati veramaṇī akiriyā akaraṇaṃ anajjhāpatti velānatikkamo setughāto, idaṃ vuccati kāmesumicchācārā veramaṇī sikkhāpadaṃ. Avasesā dhammā veramaṇiyā sampayuttā.</indent>
<indent line="87">‘‘Tattha katamaṃ kāmesumicchācārā veramaṇī sikkhāpadaṃ? Yasmiṃ samaye kāmāvacaraṃ kusalaṃ cittaṃ uppannaṃ hoti somanassasahagataṃ ñāṇasampayuttaṃ kāmesumicchācārā viramantassa, yā tasmiṃ <pageBreak edition="M" number="2.0033" /> samaye cetanā sañcetanā cetayitattaṃ, idaṃ vuccati kāmesumicchācārā veramaṇī sikkhāpadaṃ. Avasesā dhammā cetanāya sampayuttā.</indent>
<indent line="88">‘‘Tattha katamaṃ kāmesumicchācārā veramaṇī sikkhāpadaṃ? Yasmiṃ samaye kāmāvacaraṃ kusalaṃ cittaṃ uppannaṃ hoti somanassasahagataṃ ñāṇasampayuttaṃ kāmesumicchācārā viramantassa, yo tasmiṃ samaye phasso…pe… paggāho avikkhepo, idaṃ vuccati kāmesumicchācārā veramaṇī sikkhāpada’’nti (vibha. 706).</indent>
<paragraph line="89">Ettha hi yasmā na kevalaṃ viratiyeva sikkhāpadaṃ, cetanāpi sikkhāpadameva, tasmā taṃ dassetuṃ dutiyanayo vutto. Yasmā ca na kevalaṃ eteyeva dve dhammā sikkhāpadaṃ, cetanāsampayuttā pana paropaṇṇāsa dhammāpi sikkhitabbakoṭṭhāsato sikkhāpadameva, tasmā tatiyanayo dassito. Duvidhañhi sikkhāpadaṃ nippariyāyasikkhāpadaṃ pariyāyasikkhāpadanti. Tattha virati <bold>nippariyāyasikkhāpadaṃ</bold>. Sā hi ‘‘pāṇātipātā veramaṇī’’ti pāḷiyaṃ āgatā, no cetanā. Viramanto ca tāya eva tato tato viramati, na cetanāya, cetanampi pana āharitvā dasseti, tathā sesacetanāsampayuttadhamme. Tasmā cetanā ceva avasesasampayuttadhammā ca <bold>pariyāyasikkhāpada</bold>nti veditabbaṃ.</paragraph>
<paragraph line="90">Idāni na kevalaṃ idha viratiādayo dhammāva sikkhāpadaṃ, atha kho tadatthajotikā paññattipīti dassento āha <bold>‘‘apicā’’</bold>tiādi. <bold>‘‘Yo tattha nāmakāyo padakāyo</bold>ti idaṃ mahāaṭṭhakathāyaṃ vutta’’nti vadanti. <bold>Nāmakāyo</bold>ti nāmasamūho nāmapaṇṇattiyeva. Padaniruttibyañjanāni nāmavevacanāneva ‘‘nāmaṃ nāmakammaṃ nāmaniruttī’’tiādīsu (dha. sa. 1313-1315) viya. <bold>Sikkhākoṭṭhāso</bold>ti viratiādayova vuttā, tadatthajotakaṃ vacanampi sikkhāpadanti idampi ettha labbhateva.</paragraph>
<paragraph line="91"><bold>Atthavase</bold>ti vuddhivisese ānisaṃsavisese. Tesaṃ pana sikkhāpadapaññattikāraṇattā āha <bold>‘‘dasa kāraṇavase’’</bold>ti, dasa kāraṇaviseseti attho. Tenāha <bold>‘‘hitavisese’’</bold>ti. Atthoyeva vā <bold>atthavaso,</bold> dasa atthe dasa kāraṇānīti vuttaṃ hoti. Atha vā attho <pageBreak edition="M" number="2.0034" /> phalaṃ tadadhīnavuttitāya vaso <pageBreak edition="V" number="2.0030" /> etassāti <bold>atthavaso,</bold> hetūti evampettha attho daṭṭhabbo. <bold>Suṭṭhu devā</bold>ti idaṃ <bold>rājantepurappavesanasikkhāpade</bold> (pāci. 494 ādayo) vuttaṃ. ‘‘Ye mama sotabbaṃ saddahātabbaṃ maññissanti, tesaṃ taṃ assa dīgharattaṃ hitāya sukhāyā’’ti vuttattā <bold>‘‘yo ca tathāgatassa vacanaṃ sampaṭicchati, tassa taṃ dīgharattaṃ hitāya sukhāya hotī’’</bold>ti vuttaṃ. <bold>Asampaṭicchane ādīnava</bold>nti <bold>bhaddālisutte</bold> (ma. ni. 2.134 ādayo) viya asampaṭicchane ādīnavaṃ dassetvā. Sukhavihārābhāve sahajīvamānassa abhāvato sahajīvitāpi sukhavihārova vutto. Sukhavihāro nāma catunnaṃ iriyāpathavihārānaṃ phāsutā.</paragraph>
<paragraph line="92"><bold>Maṅkuta</bold>nti nittejabhāvaṃ. <bold>Dhammenā</bold>tiādīsu <bold>dhammo</bold>ti bhūtaṃ vatthu. <bold>Vinayo</bold>ti codanā ceva sāraṇā ca. <bold>Satthusāsana</bold>nti ñattisampadā ceva anussāvanasampadā ca. <bold>Piyasīlāna</bold>nti sikkhākāmānaṃ. Tesañhi sīlaṃ piyaṃ hoti. Tenevāha <bold>‘‘sikkhattayapāripūriyā ghaṭamānā’’</bold>ti. <bold>Sandiṭṭhamānā</bold>ti saṃsayaṃ āpajjamānā. <bold>Ubbāḷhā hontī</bold>ti pīḷitā honti. <bold>Saṅghakammānī</bold>ti satipi uposathapavāraṇānaṃ saṅghakammabhāve gobalibaddañāyena uposathaṃ pavāraṇañca ṭhapetvā upasampadādisesasaṅghakammānaṃ gahaṇaṃ veditabbaṃ. Samaggānaṃ bhāvo <bold>sāmaggī</bold>.</paragraph>
<paragraph line="93">‘‘Na vo ahaṃ, cunda, diṭṭhadhammikānaṃyeva āsavānaṃ saṃvarāya dhammaṃ desemī’’ti (dī. ni. 3.182) ettha vivādamūlabhūtā kilesā āsavāti āgatā.</paragraph>
<gatha1 line="94">‘‘Yena devūpapatyassa, gandhabbo vā vihaṅgamo;</gatha1>
<gatha2 line="95">Yakkhattaṃ yena gaccheyyaṃ, manussattañca abbaje;</gatha2>
<gathalast line="96">Te mayhaṃ āsavā khīṇā, viddhastā vinaḷīkatā’’ti. (a. ni. 4.36) –</gathalast>
<unindented line="97">Ettha tebhūmakaṃ kammaṃ avasesā ca akusalā dhammā. Idha pana parūpavādavippaṭisāravadhabandhādayo ceva apāyadukkhabhūtā ca nānappakārā upaddavā <bold>āsavā</bold>ti āha – <bold>‘‘asaṃvare ṭhitena tasmiṃyeva attabhāve pattabbā’’</bold>tiādi. Yadi hi bhagavā sikkhāpadaṃ na paññapeyya, tato asaddhammapaṭisevanaadinnādānapāṇātipātādihetu ye uppajjeyyuṃ parūpavādādayo diṭṭhadhammikā nānappakārā anatthā, ye ca taṃnimittameva nirayādīsu <pageBreak edition="M" number="2.0035" /> nibbattassa pañcavidhabandhanakammakāraṇādivasena mahādukkhānubhavananānappakārā anatthā, te sandhāya idaṃ vuttaṃ ‘‘diṭṭhadhammikānaṃ āsavānaṃ saṃvarāya samparāyikānaṃ āsavānaṃ paṭighātāyā’’ti. Diṭṭhadhammo vuccati paccakkho attabhāvo <pageBreak edition="V" number="2.0031" />, tattha bhavā <bold>diṭṭhadhammikā</bold>. Tena vuttaṃ <bold>‘‘tasmiṃyeva attabhāve pattabbā’’</bold>ti. Sammukhā garahaṇaṃ <bold>akitti,</bold> parammukhā garahaṇaṃ <bold>ayaso</bold>. Atha vā sammukhā parammukhā ca garahaṇaṃ <bold>akitti,</bold> parivārahāni <bold>ayaso</bold>ti veditabbaṃ. <bold>Āgamanamaggathakanāyā</bold>ti āgamanadvārapidahanatthāya. Samparetabbato pecca gantabbato <bold>samparāyo,</bold> paralokoti āha <bold>‘‘samparāye narakādīsū’’</bold>ti. Methunādīni <bold>rajjanaṭṭhānāni,</bold> pāṇātipātādīni <bold>dussanaṭṭhānāni</bold>.</unindented>
<paragraph line="98"><bold>Cuddasa khandhakavattāni</bold> nāma vattakkhandhake vuttāni āgantukavattaṃ āvāsikagamikaanumodanabhattaggapiṇḍacārikaāraññikasenāsanajantāgharavaccakuṭiupajjhāyasaddhivihārikaācariyaantevāsikavattanti imāni cuddasa vattāni. Tato aññāni pana kadāci tajjanīyakammakatādikāleyeva caritabbāni <bold>dveasīti mahāvattāni,</bold> na sabbāsu avatthāsu caritabbāni, tasmā cuddasakhandhakavattesu agaṇitāni, tāni pana ‘‘pārivāsikānaṃ bhikkhūnaṃ vattaṃ paññapessāmī’’ti (cūḷava. 75 ādayo) ārabhitvā ‘‘na upasampādetabbaṃ…pe… na chamāyaṃ caṅkamante caṅkame caṅkamitabba’’nti (cūḷava. 76) vuttāvasānāni chasaṭṭhi, tato paraṃ ‘‘na, bhikkhave, pārivāsikena bhikkhunā pārivāsikavuḍḍhatarena bhikkhunā saddhiṃ, mūlāyapaṭikassanārahena, mānattārahena, mānattacārikena, abbhānārahena bhikkhunā saddhiṃ ekacchanne āvāse vatthabba’’ntiādinā (cūḷava. 82) vuttavattāni pakatattacaritabbehi anaññattā visuṃ agaṇetvā pārivāsikavuḍḍhatarādīsu puggalantaresu caritabbattā tesaṃ vasena sampiṇḍetvā ekekaṃ katvā gaṇitāni pañcāti ekasattati vattāni, ukkhepanīyakammakatavattesu vuttaṃ ‘‘na pakatattassa bhikkhuno abhivādanaṃ paccuṭṭhānaṃ…pe… nahāne piṭṭhiparikammaṃ sāditabba’’nti (cūḷava. 75) idaṃ abhivādanādīnaṃ asādiyanaṃ ekaṃ, ‘‘na pakatatto bhikkhu sīlavipattiyā anuddhaṃsetabbo’’tiādīni (cūḷava. 51) dasāti evametāni dvāsīti vattāni. Etesveva pana kānici tajjanīyakammādivattāāni, kānici pārivāsikādivattānīti aggahitaggahaṇena dvāsīti eva, aññattha pana aṭṭhakathāpadese appakaṃ <pageBreak edition="M" number="2.0036" /> ūnamadhikaṃ vā gaṇanūpagaṃ na hotīti ‘‘asīti khandhakavattānī’’ti vuttaṃ.</paragraph>
<paragraph line="99"><bold>Saṃvaravinayo</bold>ti sīlasaṃvaro satisaṃvaro ñāṇasaṃvaro khantisaṃvaro vīriyasaṃvaroti pañcavidhopi saṃvaro yathāsakaṃ saṃvaritabbānaṃ vinetabbānañca kāyaduccaritādīnaṃ saṃvaraṇato saṃvaro, vinayanato vinayoti vuccati. <bold>Pahānavinayo</bold>ti tadaṅgappahānaṃ vikkhambhanappahānaṃ samucchedappahānaṃ paṭippassaddhippahānaṃ nissaraṇappahānanti pañcavidhampi pahānaṃ yasmā cāgaṭṭhena pahānaṃ <pageBreak edition="V" number="2.0032" />, vinayanaṭṭhena vinayo, tasmā pahānavinayoti vuccati. <bold>Samathavinayo</bold>ti satta adhikaraṇasamathā. <bold>Paññattivinayo</bold>ti sikkhāpadameva. Sikkhāpadapaññattiyā hi vijjamānāya eva sikkhāpadasambhavato paññattivinayopi sikkhāpadapaññattiyā anuggahito hoti.</paragraph>
<paragraph line="100">Idāni –</paragraph>
<indent line="101">‘‘Yaṃ saṅghasuṭṭhu, taṃ saṅghaphāsu, yaṃ saṅghaphāsu, taṃ dummaṅkūnaṃ puggalānaṃ niggahāya, yaṃ dummaṅkūnaṃ puggalānaṃ niggahāya, taṃ pesalānaṃ bhikkhūnaṃ phāsuvihārāya, yaṃ pesalānaṃ bhikkhūnaṃ phāsuvihārāya, taṃ diṭṭhadhammikānaṃ āsavānaṃ saṃvarāya, yaṃ diṭṭhadhammikānaṃ āsavānaṃ saṃvarāya, taṃ samparāyikānaṃ āsavānaṃ paṭighātāya, yaṃ samparāyikānaṃ āsavānaṃ paṭighātāya, taṃ appasannānaṃ pasādāya, yaṃ appasannānaṃ pasādāya, taṃ pasannānaṃ bhiyyobhāvāya, yaṃ pasannānaṃ bhiyyobhāvāya, taṃ saddhammaṭṭhitiyā, yaṃ saddhammaṭṭhitiyā, taṃ vinayānuggahāya.</indent>
<indent line="102">‘‘Yaṃ saṅghasuṭṭhu, taṃ saṅghaphāsu, yaṃ saṅghasuṭṭhu, taṃ dummaṅkūnaṃ puggalānaṃ niggahāya, yaṃ saṅghasuṭṭhu, taṃ pesalānaṃ bhikkhūnaṃ phāsuvihārāya, yaṃ saṅghasuṭṭhu, taṃ diṭṭhadhammikānaṃ āsavānaṃ saṃvarāya, yaṃ saṅghasuṭṭhu, taṃ samparāyikānaṃ āsavānaṃ paṭighātāya, yaṃ saṅghasuṭṭhu, taṃ appasannānaṃ pasādāya, yaṃ saṅghasuṭṭhu, taṃ pasannānaṃ bhiyyobhāvāya, yaṃ saṅghasuṭṭhu, taṃ saddhammaṭṭhitiyā, yaṃ saṅghasuṭṭhu, taṃ vinayānuggahāya.</indent>
<indent line="103">‘‘Yaṃ <pageBreak edition="M" number="2.0037" /> saṅghaphāsu, taṃ dummaṅkūnaṃ puggalānaṃ niggahāya, yaṃ saṅghaphāsu, taṃ pesalānaṃ bhikkhūnaṃ phāsuvihārāya, yaṃ saṅghaphāsu, taṃ diṭṭhadhammikānaṃ āsavānaṃ saṃvarāya, yaṃ saṅghaphāsu, taṃ samparāyikānaṃ āsavānaṃ paṭighātāya, yaṃ saṅghaphāsu, taṃ appasannānaṃ pasādāya, yaṃ saṅghaphāsu, taṃ pasannānaṃ bhiyyobhāvāya, yaṃ saṅghaphāsu, taṃ saddhammaṭṭhitiyā, yaṃ saṅghaphāsu, taṃ vinayānuggahāya, yaṃ saṅghaphāsu, taṃ saṅghasuṭṭhutāya.</indent>
<indent line="104">‘‘Yaṃ dummaṅkūnaṃ puggalānaṃ niggahāya…pe… yaṃ pesalānaṃ bhikkhūnaṃ phāsuvihārāya…pe… yaṃ diṭṭhadhammikānaṃ āsavānaṃ saṃvarāya…pe… yaṃ samparāyikānaṃ āsavānaṃ paṭighātāya…pe… yaṃ appasannānaṃ pasādāya…pe… yaṃ pasannānaṃ bhiyyobhāvāya…pe… yaṃ saddhammaṭṭhitiyā…pe… yaṃ vinayānuggahāya, taṃ saṅghasuṭṭhutāya <pageBreak edition="V" number="2.0033" />, yaṃ vinayānuggahāya, taṃ saṅghaphāsutāya, yaṃ vinayānuggahāya, taṃ dummaṅkūnaṃ puggalānaṃ niggahāya, yaṃ vinayānuggahāya, taṃ pesalānaṃ bhikkhūnaṃ phāsuvihārāya, yaṃ vinayānuggahāya, taṃ diṭṭhadhammikānaṃ āsavānaṃ saṃvarāya, yaṃ vinayānuggahāya, taṃ samparāyikānaṃ āsavānaṃ paṭighātāya, yaṃ vinayānuggahāya, taṃ appasannānaṃ pasādāya, yaṃ vinayānuggahāya, taṃ pasannānaṃ bhiyyobhāvāya, yaṃ vinayānuggahāya, taṃ saddhammaṭṭhitiyā (pari. 334).</indent>
<gatha1 line="105">‘‘Atthasataṃ dhammasataṃ, dve ca niruttisatāni;</gatha1>
<gathalast line="106">Cattāri ñāṇasatāni, atthavase pakaraṇe’’ti (pari. 334) –</gathalast>
<unindented line="107">Yaṃ vuttaṃ <bold>parivāre,</bold> taṃ dassento <bold>‘‘apicetthā’’</bold>tiādimāha.</unindented>
<paragraph line="108">Tattha ‘‘yaṃ saṅghasuṭṭhu, taṃ saṅghaphāsu, yaṃ saṅghaphāsu, taṃ dummaṅkūnaṃ puggalānaṃ niggahāyā’’ti iminā anukkamena yaṃ vuttaṃ, taṃ sandhāya āsannāsannapadānaṃ uparūparipadehi saddhiṃ yojitattā saṅkhalikabandhanasadisattā <bold>‘‘saṅkhalikanaya’’</bold>nti vuttaṃ. Saṅkhalikanayaṃ katvāti sambandho. ‘‘Yaṃ saṅghasuṭṭhu, taṃ saṅghaphāsu, yaṃ saṅghasuṭṭhu, taṃ dummaṅkūnaṃ puggalānaṃ niggahāyā’’ti evamādinā dasasu padesu ekamekaṃ padaṃ tadavasesehi navanavapadehi yojetvā yaṃ vuttaṃ, taṃ sandhāya <bold>‘‘ekekapadamūlikaṃ dasakkhattuṃ yojanaṃ katvā’’</bold>ti vuttaṃ.</paragraph>
<paragraph line="109"><bold>Atthasata</bold>ntiādīsu <pageBreak edition="M" number="2.0038" /> saṅkhalikanaye tāva purimapurimapadānaṃ vasena dhammasataṃ veditabbaṃ, pacchimapacchimānaṃ vasena atthasataṃ daṭṭhabbaṃ. Kathaṃ? Kiñcāpi <bold>parivāre</bold> ‘‘yaṃ saṅghasuṭṭhu, taṃ saṅghaphāsū’’tiādinā saṅkhalikanaye khaṇḍacakkameva vuttaṃ, tathāpi teneva nayena baddhacakkassapi nayo dinno, tasmā ‘‘yaṃ saṅghasuṭṭhu, taṃ saṅghaphāsū’’tiādiṃ vatvā ‘‘yaṃ vinayānuggahāya, taṃ saṅghasuṭṭhū’’ti yojetvā baddhacakkaṃ kātabbaṃ. Evaṃ ‘‘yaṃ saṅghaphāsu, taṃ dummaṅkūnaṃ puggalānaṃ niggahāyā’’tiādiṃ vatvāpi ‘‘yaṃ vinayānuggahāya, taṃ saṅghasuṭṭhu, yaṃ saṅghasuṭṭhu, taṃ saṅghaphāsū’’ti yojetvā baddhacakkaṃ kātabbaṃ. Iminā anukkamena sesapadesupi yojitesu saṅkhalikanayena dasa baddhacakkāni honti. Tesu ekekasmiṃ cakke purimapurimapadānaṃ vasena dasa dasa dhammā, pacchimapacchimapadānaṃ vasena dasa dasa atthāti saṅkhalikanaye atthasataṃ dhammasatañca sampajjati. Ekamūlakanaye pana ‘‘yaṃ saṅghasuṭṭhu, taṃ saṅghaphāsu, yaṃ saṅghasuṭṭhu, taṃ dummaṅkūnaṃ puggalānaṃ niggahāyā’’ti evamādinā ekameva padaṃ sesehi navahi padehi yojitanti purimapadassa <pageBreak edition="V" number="2.0034" /> ekattā ekameva dhammapadaṃ naveva atthapadāni honti, tasmā ekamūlakanaye dasasu padesu ekamekaṃ mūlaṃ katvā dasakkhattuṃ yojanāya katāya dhammapadānaṃ vasena dhammapadāni dasa, atthapadāni navutīti atthasataṃ dhammasatañca na sampajjati, tasmā ekamūlakanaye saṅkhalikanaye vuttanayena atthasataṃ dhammasatañca aggahetvā yaṃ tattha dasadhammapadānaṃ navutiatthapadānañca vasena padasataṃ vuttaṃ, taṃ sabbaṃ dhammasatanti gahetvā tadatthajotanavasena aṭṭhakathāyaṃ vuttāni saṅghasuṭṭhubhāvādīni atthapadāni atthasatanti evaṃ gahite atthasataṃ dhammasatañca sampajjati. Evaṃ tāva atthasataṃ dhammasatañca veditabbaṃ. <bold>Dve ca niruttisatānī</bold>ti ettha pana atthajotikānaṃ niruttīnaṃ vasena niruttisataṃ, dhammabhūtānaṃ niruttīnaṃ vasena niruttisatanti dve niruttisatāni ca veditabbāni. <bold>Cattāri ñāṇasatānī</bold>ti atthasate ñāṇasataṃ, dhammasate ñāṇasataṃ, dvīsu niruttisatesu dve ñāṇasatānīti cattāri ñāṇasatāni.</paragraph>
<paragraph line="110"><bold>Evañca pana, bhikkhave</bold>ti ettha <bold>ca</bold>-saddo bhinnakkamena yojetabboti āha <bold>‘‘uddiseyyātha cā’’</bold>ti. Kathaṃ panettha ‘‘uddiseyyāthā’’ti vutte pariyāpuṇeyyāthātiādi atthasambhavoti āha <bold>‘‘atirekānayanattho hi ettha ca-saddo’’</bold>ti. Vuttatthato atirekassa atthassa ānayanaṃ atirekānayanaṃ, so attho etassāti <bold>atirekānayanattho,</bold> avuttasamuccayatthoti <pageBreak edition="M" number="2.0039" /> vuttaṃ hoti. ‘‘Asaṃvāso’’ti vuttattā <bold>‘‘daḷhaṃ katvā’’</bold>ti vuttaṃ.</paragraph>
<centered line="111">Iti samantapāsādikāya vinayaṭṭhakathāya sāratthadīpaniyaṃ</centered>
<centered line="112">Paṭhamapaññattikathā niṭṭhitā.</centered>
<centered line="113">Sudinnabhāṇavāravaṇṇanā niṭṭhitā.</centered>
<subhead line="114">Makkaṭivatthukathāvaṇṇanā</subhead>
<paragraph line="115" number="40"><bold>Anuttānapadavaṇṇanā</bold>ti uttānaṃ vuccati pākaṭaṃ, tappaṭipakkhena anuttānaṃ apākaṭaṃ appacuraṃ duviññeyyañca, anuttānānaṃ padānaṃ vaṇṇanā anuttānapadavaṇṇanā. Uttānapadavaṇṇanāya payojanābhāvato anuttānaggahaṇaṃ. <bold>Pacurapaṭisevano hotī</bold>ti bahulapaṭisevano hoti, divase divase nirantaraṃ paṭisevatīti attho. <bold>Pacuratthe hi vattamānavacana</bold>nti sabbadā paṭisevanābhāvepi ‘‘iha <pageBreak edition="V" number="2.0035" /> mallā yujjhantī’’tiādīsu viya bāhullavuttiṃ upādāya vattamānavacanaṃ. <bold>Āhiṇḍantā</bold>ti vicarantā. <bold>Aññesupī</bold>ti aññesupi bhikkhūsu.</paragraph>
<paragraph line="116" number="41"><bold>Sahoḍḍhaggahito</bold>ti saha bhaṇḍena gahito. Attano micchāgāhena lesaoḍḍanena vā paripuṇṇatthampi paṭhamapaññattiṃ aññathā karonto ‘‘tañca kho manussitthiyā, no tiracchānagatāyā’’ti āha. <bold>Dassana</bold>nti sānurāgadassanaṃ. <bold>Gahaṇa</bold>nti anurāgavaseneva hatthena gahaṇaṃ. <bold>Āmasanaṃ</bold> attano sarīrena tassā sarīrassa upari āmasanamattaṃ, <bold>phusanaṃ</bold> tato daḷhataraṃ katvā saṃphusanaṃ, <bold>ghaṭṭanaṃ</bold> tatopi daḷhataraṃ katvā sarīrena sarīrassa ghaṭṭanaṃ. <bold>Taṃ sabbampī</bold>ti dassanādi sabbampi.</paragraph>
<paragraph line="117" number="42"><bold>Daḷhataraṃ sikkhāpadamakāsī</bold>ti imasmiṃ adhikāre anupaññattiyā sikkhāpadassa daḷhīkaraṇaṃ sithilakaraṇañca pasaṅgato āpannaṃ vibhajitvā dassetukāmo <bold>‘‘duvidhañhi sikkhāpada’’</bold>ntiādimāha. Tattha yassa sacittakassa sikkhāpadassa cittaṃ akusalameva hoti, taṃ lokavajjaṃ. Yassa sacittakācittakapakkhasahitassa acittakassa ca sacittakapakkhe cittaṃ akusalameva <pageBreak edition="M" number="2.0040" /> hoti, tampi surāpānādi lokavajjanti imamatthaṃ sampiṇḍetvā dassetuṃ <bold>‘‘yassa sacittakapakkhe cittaṃ akusalameva hoti, taṃ lokavajjaṃ nāmā’’</bold>ti vuttaṃ. ‘‘Sacittakapakkhe’’ti hi idaṃ vacanaṃ acittakaṃ sandhāya vuttaṃ. Na hi ekaṃsato sacittakassa ‘‘sacittakapakkhe’’ti visesane payojanaṃ atthi. Sacittakapakkheti ca vatthuvītikkamavijānanacittena ‘‘sacittakapakkhe’’ti gahetabbaṃ, na paṇṇattivijānanacittena. Yadi hi ‘‘na vaṭṭatī’’ti paṇṇattivijānanacittenapi yassa sikkhāpadassa sacittakapakkhe cittaṃ akusalameva, tampi lokavajjanti vadeyya, sabbesaṃ paṇṇattivajjasikkhāpadānampi lokavajjatā āpajjeyya paṇṇattivajjānampi ‘‘na vaṭṭatī’’ti jānitvā vītikkame akusalacittasseva sambhavato. Na hi bhagavato āṇaṃ jānitvā maddantassa kusalacittaṃ uppajjati anādariyavasena paṭighacittasseva uppajjanato.</paragraph>
<paragraph line="118">Apicettha ‘‘sacittakapakkhe cittaṃ akusalamevā’’ti vacanato acittakassa vatthuajānanavasena acittakapakkhe cittaṃ akusalamevāti ayaṃ niyamo natthīti viññāyati. Yadi hi acittakassa acittakapakkhepi cittaṃ akusalameva siyā, ‘‘sacittakapakkhe’’ti idaṃ visesanaṃ niratthakaṃ siyā. ‘‘Yassa cittaṃ akusalameva hoti, taṃ lokavajja’’nti ettake vutte surāti ajānitvā pivantassa gandhavaṇṇakādibhāvaṃ ajānitvā tāni limpantīnaṃ bhikkhunīnañca <pageBreak edition="V" number="2.0036" /> vināpi akusalacittena āpattisambhavato ekantākusalaṃ sacittakasikkhāpadaṃ ṭhapetvā surāpānādiacittakasikkhāpadānaṃ lokavajjatā na siyāti tesampi saṅgaṇhatthaṃ ‘‘yassa sacittakapakkhe cittaṃ akusalameva hoti, taṃ lokavajja’’nti vuttaṃ. Teneva <bold>cūḷagaṇṭhipade majjhimagaṇṭhipade</bold> ca vuttaṃ ‘‘etaṃ sattaṃ māressāmīti tasmiṃyeva padese nipannaṃ aññaṃ mārentassa pāṇasāmaññassa atthitāya yathā pāṇātipāto hoti, evaṃ etaṃ majjaṃ pivissāmīti aññaṃ majjaṃ pivantassa majjasāmaññassa atthitāya akusalameva hoti. Yathā pana kaṭṭhasaññāya sappaṃ ghātentassa pāṇātipāto na hoti, evaṃ nāḷikerapānasaññāya majjaṃ pivantassa akusalaṃ na hotī’’ti.</paragraph>
<paragraph line="119">Keci pana vadanti ‘‘sāmaṇerassa surāti ajānitvā pivantassa pārājiko natthi, akusalaṃ pana hotī’’ti, taṃ tesaṃ matimattaṃ. ‘‘Bhikkhuno ajānitvāpi bījato paṭṭhāya majjaṃ pivantassa pācittiyaṃ, sāmaṇero jānitvā <pageBreak edition="M" number="2.0041" /> pivanto sīlabhedaṃ āpajjati, na ajānitvā’’ti ettakameva hi aṭṭhakathāyaṃ vuttaṃ, ‘‘akusalaṃ pana hotī’’ti na vuttanti. Aparampi vadanti ‘‘ajānitvā pivantassapi sotāpannassa mukhaṃ surā na pavisati kammapathappattaakusalacitteneva pātabbato’’ti, tampi na sundaraṃ. Bodhisatte kucchigate bodhisattamātu sīlaṃ viya hi idampi ariyasāvakānaṃ dhammatāsiddhanti veditabbaṃ. Teneva dīghanikāye <bold>kūṭadantasuttaṭṭhakathāyaṃ</bold> (dī. ni. aṭṭha. 1.352) vuttaṃ –</paragraph>
<indent line="120">‘‘Bhavantarepi hi ariyasāvako jīvitahetupi neva pāṇaṃ hanati, na suraṃ pivati. Sacepissa surañca khīrañca missetvā mukhe pakkhipanti, khīrameva pavisati, na surā. Yathā kiṃ? Yathā koñcasakuṇānaṃ khīramissake udake khīrameva pavisati, na udakaṃ. Idaṃ yonisiddhanti ce? Idampi dhammatāsiddhanti veditabba’’nti.</indent>
<paragraph line="121">Yadi evaṃ <bold>surāpānasikkhāpadaṭṭhakathāyaṃ</bold> (pāci. aṭṭha. 329) ‘‘vatthuajānanatāya cettha acittakatā veditabbā, akusaleneva pātabbatāya lokavajjatā’’ti kasmā vuttaṃ? Nāyaṃ doso. Ayañhettha adhippāyo – sacittakapakkhe akusalacitteneva pātabbatāya lokavajjatāti. Imināyeva hi adhippāyena aññesupi lokavajjesu acittakasikkhāpadesu akusalacittatāyeva vuttā, na pana sacittakatā. Teneva <bold>bhikkhunīvibhaṅgaṭṭhakathāyaṃ</bold> (pāci. aṭṭha. 1227) vuttaṃ –</paragraph>
<indent line="122">‘‘Giraggasamajjaṃ <pageBreak edition="V" number="2.0037" /> cittāgārasikkhāpadaṃ saṅghāṇi itthālaṅkāro gandhakavaṇṇako vāsitakapiññāko bhikkhunīādīhi ummaddanaparimaddanāti imāni dasa sikkhāpadāni acittakāni lokavajjāni akusalacittānī’’ti,</indent>
<unindented line="123">Ayaṃ panettha adhippāyo – vināpi cittena āpajjitabbattā acittakāni, citte pana sati akusaleneva āpajjitabbattā lokavajjāni ceva akusalacittāni cāti. Tasmā <bold>bhikkhuvibhaṅge</bold> āgatāni surāpānauyyuttauyyodhikasikkhāpadāni tīṇi, <bold>bhikkhunīvibhaṅge</bold> āgatāni giraggasamajjādīni dasāti imesaṃ terasannaṃ acittakasikkhāpadānaṃ lokavajjatādassanatthaṃ ‘‘sacittakapakkhe’’ti idaṃ visesanaṃ katanti niṭṭhamettha gantabbaṃ. Yasmā <pageBreak edition="M" number="2.0042" /> pana paṇṇattivajjassa vatthuvītikkamavijānanacittena sacittakapakkhe cittaṃ siyā kusalaṃ, siyā akusalaṃ, siyā abyākataṃ, tasmā tassa sacittakapakkhe cittaṃ akusalamevāti ayaṃ niyamo natthīti sesaṃ paṇṇattivajjanti vuttaṃ.</unindented>
<paragraph line="124"><bold>Rundhantī</bold>ti vītikkamaṃ rundhantī. <bold>Dvāraṃ pidahantī</bold>ti vītikkamalesassa dvāraṃ pidahantī. <bold>Sotaṃ pacchindamānā</bold>ti uparūpari vītikkamasotaṃ pacchindamānā. Atha vā <bold>rundhantī</bold>ti anāpattilesaṃ rundhantī. <bold>Dvāraṃ pidahantī</bold>ti anāpattilesassa dvāraṃ pidahantī. <bold>Sotaṃ pacchindamānā</bold>ti anāpattisotaṃ pacchindamānā, āpattimeva kurumānāti vuttaṃ hoti. Nanu ca lokavajje kāci anupaññatti uppajjamānā sithilaṃ karontī uppajjati, tasmā <bold>‘‘lokavajje anupaññatti uppajjamānā…pe… gāḷhataraṃ karontī uppajjatī’’</bold>ti idaṃ kasmā vuttanti āha <bold>‘‘aññatra adhimānā aññatra supinantā’’</bold>tiādi. ‘‘Aññatra adhimānā’’ti imissā anupaññattiyā ‘‘vītikkamābhāvā’’ti kāraṇaṃ vuttaṃ, ‘‘aññatra supinantā’’ti imissā ‘‘abbohārikattā’’ti kāraṇaṃ vuttaṃ. Tattha <bold>vītikkamābhāvā</bold>ti pāpiccho icchāpakatotiādivītikkamābhāvā. Uttarimanussadhamme hi ‘‘pāpiccho icchāpakato uttarimanussadhammaṃ ullapatī’’ti (mahāva. 129) vacanato visaṃvādanādhippāyena musā bhaṇanto pārājiko hoti. Ayaṃ pana adhimānena adhigatasaññī hutvā ullapati, na sikkhāpadaṃ vītikkamitukāmo, tasmā ‘‘aññatra adhimānā’’ti ayaṃ anupaññatti uppajjamānā vītikkamābhāvā anāpattikarā jātā. <bold>Abbohārikattā</bold>ti supinante vijjamānāyapi cetanāya vītikkamicchāya ca abbohārikattā. Kiñcāpi hi supinante mocanassādacetanā saṃvijjati, kadāci upakkamanampi hoti, tathāpi thinamiddhena abhibhūtattā taṃ cittaṃ abbohārikaṃ, cittassa abbohārikattā upakkamakiriyāsaṃvattanikāpi cetanā abbohārikā. Teneva <pageBreak edition="V" number="2.0038" /> ‘‘atthesā bhikkhave cetanā, sā ca kho abbohārikā’’ti (pārā. 235) bhagavatā vuttā, tasmā ‘‘aññatra supinantā’’ti ayaṃ anupaññatti abbohārikattā anāpattikarā jātā.</paragraph>
<paragraph line="125"><bold>Akate vītikkame</bold>ti ‘‘kukkuccāyantā na bhuñjiṃsū’’tiādīsu viya vītikkame akate. <bold>Sithilaṃ karontī</bold>ti paṭhamaṃ sāmaññato baddhasikkhāpadaṃ mocetvā <pageBreak edition="M" number="2.0043" /> attano attano visaye anāpattikaraṇavasena sithilaṃ karontī. <bold>Dvāraṃ dadamānā</bold>ti anāpattiyā dvāraṃ dadamānā. Tenevāha <bold>‘‘aparāparampi anāpattiṃ kurumānā’’</bold>ti. Nanu ca sañcarittasikkhāpade ‘‘antamaso taṅkhaṇikāyapī’’ti anupaññatti uppajjamānā āpattimeva karontī uppannā, atha kasmā ‘‘anāpattiṃ kurumānā uppajjatī’’ti vuttanti āha <bold>‘‘antamaso taṅkhaṇikāyapī’’</bold>tiādi. Udāyinā bhikkhunā taṅkhaṇikāya sañcarittaṃ āpannavatthusmiṃ paññattattā <bold>‘‘kate vītikkame’’</bold>ti vuttaṃ. <bold>Paññattigatikāva hotī</bold>ti mūlapaññattiyaṃyeva antogadhā hoti.</paragraph>
<centered line="126">Makkaṭivatthukathāvaṇṇanā niṭṭhitā.</centered>
<subhead line="127">Santhatabhāṇavāro</subhead>
<subhead line="128">Vajjiputtakavatthuvaṇṇanā</subhead>
<paragraph line="129" number="43"> Vesālī nivāso etesanti <bold>vesālikā</bold>ti āha <bold>‘‘vesālivāsino’’</bold>ti. Vajjīsu janapade vasantā vajjino, vajjīnaṃ puttakā <bold>vajjiputtakā</bold>ti āha <bold>‘‘vajjiraṭṭhe vesāliyaṃ kulānaṃ puttā’’</bold>ti. <bold>Ñātīnaṃ byasana</bold>nti ñātīnaṃ vināso. So pana ñātīnaṃ vināso rājadaṇḍādikāraṇena hotīti āha <bold>‘‘rājadaṇḍabyādhimaraṇavippavāsanimittenā’’</bold>ti. Bhogānaṃ byasanaṃ vināso <bold>bhogabyasanaṃ</bold>. Tañca hiraññasuvaṇṇadāsidāsādīnaṃ upabhogaparibhogavatthūnaṃ rājadaṇḍādinā vināsoti āha <bold>‘‘esa nayo dutiyapadepī’’</bold>ti. <bold>Na buddhaṃ garahāmā</bold>ti ‘‘asabbaññu buddho’’tiādinā buddhaṃ na garahāma. <bold>Na dhammagarahino</bold>ti ‘‘aniyyāniko dhammo’’tiādinā dhammaṃ na garahāma. <bold>Na saṅghagarahino</bold>ti ‘‘duppaṭipanno saṅgho’’tiādinā saṅghaṃ na garahāma. <bold>Aṭṭhatiṃsārammaṇesū</bold>ti dasa kasiṇā dasa asubhā dasānussatiyo cattāro brahmavihārā cattāro āruppā catudhātuvavatthānaṃ āhāre paṭikūlasaññāti imesu cattālīsakammaṭṭhānesu pāḷiyaṃ anāgatattā ālokākāsakasiṇadvayaṃ ṭhapetvā avasesāni gahetvā vuttaṃ. <bold>Vibhattā kusalā</bold><pageBreak edition="V" number="2.0039" /><bold>dhammā</bold>ti ‘‘imasmiṃ ārammaṇe idaṃ hotī’’ti evaṃ vibhattā upacārajjhānena saddhiṃ paṭhamajjhānādayo mahaggatakusalā dhammā <pageBreak edition="M" number="2.0044" />. <bold>Teva dhamme</bold>ti te eva kusale dhamme. Majjhimayāmo bhikkhūnaṃ niddākilamathavinodanokāsattā na gahitoti āha <bold>‘‘paṭhamayāmañca pacchimayāmañcā’’</bold>ti. Saccāni bujjhati paṭivijjhatīti bodhi, arahattamaggañāṇaṃ. Upakārakattena tassa pakkhe bhavā <bold>bodhipakkhiyā</bold>ti āha <bold>‘‘bodhissa pakkhe bhavānaṃ, arahattamaggañāṇassa upakārakāna’’</bold>nti. Cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggoti ime sattatiṃsa bodhipakkhiyadhammā. <bold>‘‘Gihipalibodhaṃ āvāsapalibodhañca pahāyā’’</bold>ti imesaṃyeva dvinnaṃ palibodhānaṃ upacchedassa sudukkarabhāvato vuttaṃ. <bold>Yuttapayuttā</bold>ti sammadeva yuttā.</paragraph>
<paragraph line="130"><bold>Āsaya</bold>nti ajjhāsayaṃ. Sikkhaṃ appaccakkhāya bhikkhubhāve ṭhatvā paṭisevitamethunānaṃ tesaṃ vajjiputtakānaṃ upasampadaṃ anujānanto bhagavā ‘‘pārājiko hoti asaṃvāso’’ti evaṃ paññattasikkhāpadaṃ samūhanati nāmāti āha – <bold>‘‘yadi hi bhagavā…pe… paññattaṃ samūhaneyyā’’</bold>ti. ‘‘Yo pana bhikkhū’’ti vuttattā pana sikkhaṃ paccakkhāya paṭisevitamethunassa upasampadaṃ anujānanto na samūhanati nāma. Na hi so bhikkhu hutvā paṭisevati. ‘‘So āgato na upasampādetabbo’’ti vacanato sāmaṇerabhūmi anuññātāti āha <bold>‘‘sāmaṇerabhūmiyaṃ pana ṭhito’’</bold>tiādi. <bold>Uttamattha</bold>nti arahattaṃ nibbānameva vā.</paragraph>
<centered line="131">Vajjiputtakavatthuvaṇṇanā niṭṭhitā.</centered>
<subhead line="132">Catubbidhavinayakathāvaṇṇanā</subhead>
<paragraph line="133" number="45"><bold>Nīharitvā</bold>ti sāsanato nīharitvā. Tathā hi ‘‘pañcahupāli aṅgehi samannāgatena bhikkhunā nānuyuñjitabbaṃ. Katamehi pañcahi? Suttaṃ na jānāti, suttānulomaṃ na jānātī’’ti (pari. 442) evamādipariyattisāsanato suttaṃ suttānulomañca nīharitvā pakāsesuṃ, ‘‘anāpatti evaṃ amhākaṃ ācariyānaṃ uggaho paripucchāti gaṇhātī’’ti evamādipariyattisāsanato ācariyavādaṃ nīharitvā pakāsesuṃ, <bold>bhārukacchakavatthusmiṃ</bold> (pārā. 78) ‘‘āyasmā <pageBreak edition="M" number="2.0045" /> upāli evamāha anāpatti āvuso supinantenā’’ti evamādipariyattisāsanato eva attanomatiṃ nīharitvā pakāsesuṃ. Tāya hi attanomatiyā thero etadaggaṭṭhānaṃ labhi.</paragraph>
<paragraph line="134"><bold>Vutta</bold>nti <pageBreak edition="V" number="2.0040" /> nāgasenattherena vuttaṃ. Pajjate anena atthoti padaṃ, bhagavatā kaṇṭhādivaṇṇappavattiṭṭhānaṃ āhacca visesetvā bhāsitaṃ padaṃ <bold>āhaccapadaṃ,</bold> bhagavatoyeva vacanaṃ. Tenāha <bold>‘‘āhaccapadanti suttaṃ adhippeta’’</bold>nti. ‘‘Idaṃ kappati, idaṃ na kappatī’’ti evaṃ avisesetvā ‘‘yaṃ, bhikkhave, mayā ‘idaṃ na kappatī’ti appaṭikkhittaṃ, tañce akappiyaṃ anulometi, kappiyaṃ paṭibāhati, taṃ vo na kappatī’’tiādinā (mahāva. 305) vuttaṃ sāmaññalakkhaṇaṃ idha ‘‘raso’’ti adhippetanti āha <bold>‘‘rasoti suttānuloma’’</bold>nti. Dhammasaṅgāhakappabhutiācariyaparamparato ānītā aṭṭhakathātanti idha ‘‘ācariyavaṃso’’ti adhippetāti āha <bold>‘‘ācariyavaṃsoti ācariyavādo’’</bold>ti.</paragraph>
<paragraph line="135">Idha vinayavinicchayassa adhikatattā tadanucchavikameva suttaṃ dassento āha – <bold>‘‘suttaṃ nāma sakale vinayapiṭake pāḷī’’</bold>ti. <bold>Mahāpadesā</bold>ti mahāokāsā, mahantāni vinayassa patiṭṭhāpanaṭṭhānāni yesu patiṭṭhāpito vinayo vinicchayati asandehato. Mahantāni vā kāraṇāni <bold>mahāpadesā,</bold> mahantāni vinayavinicchayakāraṇānīti vuttaṃ hoti. ‘‘Atthato pana ‘yaṃ, bhikkhave’tiādinā vuttā sādhippāyā pāḷiyeva mahāpadesā’’ti vadanti. Tenevāha <bold>‘‘ye bhagavatā evaṃ vuttā’’</bold>tiādi. Ime ca mahāpadesā khandhake āgatā, tasmā tesaṃ vinicchayakathā tattheva āvi bhavissatīti idha na vuccati. Yadipi tattha tattha bhagavatā pavattitā pakiṇṇakadesanāva aṭṭhakathā, sā pana dhammasaṅgāhakehi paṭhamaṃ tīṇi piṭakāni saṅgāyitvā tassa atthavaṇṇanānurūpeneva vācanāmaggaṃ āropitattā ‘‘ācariyavādo’’ti vuccati ācariyā vadanti saṃvaṇṇenti pāḷiṃ etenāti katvā. Tenāha – <bold>‘‘ācariyavādo nāma…pe… aṭṭhakathātantī’’</bold>ti. Tisso saṅgītiyo āruḷhoyeva ca buddhavacanassa atthasaṃvaṇṇanābhūto kathāmaggo mahāmahindattherena tambapaṇṇidīpaṃ ābhato, pacchā tambapaṇṇiyehi mahātherehi sīhaḷabhāsāya ṭhapito nikāyantaraladdhisaṅkarapariharaṇatthaṃ. Kiñcāpi attanomati suttādīhi saṃsanditvāva parikappīyati, tathāpi sā na suttādīsu visesato <pageBreak edition="M" number="2.0046" /> niddiṭṭhāti āha <bold>‘‘suttasuttānulomaācariyavāde muñcitvā’’</bold>ti. <bold>Anubuddhiyā</bold>ti suttādīniyeva anugatabuddhiyā. <bold>Nayaggāhenā</bold>ti suttādito labbhamānanayaggahaṇena.</paragraph>
<paragraph line="136">Attanomatiṃ sāmaññato paṭhamaṃ dassetvā idāni tameva visesetvā dassento <bold>‘‘apicā’’</bold>tiādimāha. Idāni tattha paṭipajjitabbākāraṃ dassento āha – <bold>‘‘taṃ pana attanomatiṃ gahetvā kathentenā’’</bold>tiādi. <bold>Atthenā</bold>ti attanā sallakkhitena atthena. <bold>Ācariyavāde otāretabbā</bold>ti ācariyavāde ñāṇena anuppavesetabbā. <bold>Sabbadubbalā</bold>ti puggalassa sayaṃ <pageBreak edition="V" number="2.0041" /> paṭibhānabhāvato. Pamādapāṭhavasena ācariyavādassa kadāci suttānulomena asaṃsandanāpi siyā, so na gahetabboti dassento āha – <bold>‘‘ācariyavādopi…pe… samento eva gahetabbo’’</bold>ti. <bold>Samentameva gahetabba</bold>nti yathā suttena saṃsandati, evaṃ mahāpadesato atthā uddharitabbāti dasseti. Suttānulomassa suttekadesattepi sutte viya ‘‘idaṃ kappati, idaṃ na kappatī’’ti paricchinditvā āhaccabhāsitaṃ kiñci natthīti āha – <bold>‘‘suttānulomato hi suttameva balavatara’’</bold>nti. <bold>Appaṭivattiya</bold>nti appaṭibāhiyaṃ. <bold>Kārakasaṅghasadisa</bold>nti pamāṇattā saṅgītikārakasaṅghasadisaṃ. <bold>Buddhānaṃ ṭhitakālasadisa</bold>nti iminā buddheheva kathitattā dharamānabuddhasadisanti vuttaṃ hoti. Sutte hi paṭibāhite buddhova paṭibāhito hoti. <bold>Sakavādī suttaṃ gahetvā kathetī</bold>ti sakavādī attano suttaṃ gahetvā voharati. <bold>Paravādī suttānuloma</bold>nti aññanikāyavādī attano nikāye suttānulomaṃ gahetvā katheti. <bold>Khepaṃ vā garahaṃ vā akatvā</bold>ti ‘‘kiṃ iminā’’ti khepaṃ vā ‘‘kimesa bālo vadatī’’ti garahaṃ vā akatvā. <bold>Suttānuloma</bold>nti paravādinā vuttaṃ aññanikāye suttānulomaṃ. <bold>Sutte otāretabba</bold>nti sakavādinā attano sutte otāretabbaṃ. <bold>Suttasmiṃyeva ṭhātabba</bold>nti attano sutteyeva ṭhātabbaṃ. Evaṃ sesavāresupi atthayojanā kātabbā. <bold>Aya</bold>nti sakavādī. <bold>Paro</bold>ti aññanikāyavādī. Evaṃ sesesupi.</paragraph>
<paragraph line="137">Nanu ca ‘‘suttānulomato suttameva balavatara’’nti heṭṭhā vuttaṃ, idha pana ‘‘suttānulome suttaṃ otāretabba’’ntiādi kasmā vuttanti? Nāyaṃ virodho. ‘‘Suttānulomato suttameva balavatara’’nti hi idaṃ <pageBreak edition="M" number="2.0047" /> sakamateyeva suttaṃ sandhāya vuttaṃ. Tattha hi sakamatipariyāpannameva suttādiṃ sandhāya ‘‘attanomati sabbadubbalā, attanomatito ācariyavādo balavataro, ācariyavādato suttānulomaṃ balavataraṃ, suttānulomato suttameva balavatara’’nti ca vuttaṃ. Idha pana paravādinā ānītaṃ aññanikāye suttaṃ sandhāya ‘‘suttānulome suttaṃ otāretabba’’ntiādi vuttaṃ. Tasmā paravādinā ānītaṃ suttādiṃ attano suttānulomaācariyavādaattanomatīsu otāretvā samentaṃyeva gahetabbaṃ, itaraṃ na gahetabbanti ayaṃ nayo idha vuccatīti na koci pubbāparavirodho.</paragraph>
<paragraph line="138"><bold>Bāhirakasutta</bold>nti tisso saṅgītiyo anāruḷhaguḷhavessantarādīni mahāsaṅghikanikāyavāsīnaṃ suttāni. <bold>Vedallādīna</bold>nti <bold>ādi</bold>-saddena guḷhaummaggādiggahaṇaṃ veditabbaṃ, itaraṃ gārayhasuttaṃ na gahetabbaṃ. <bold>Attanomatiyameva ṭhātabba</bold>nti iminā aññanikāyato ānītasuttatopi sakanikāye attanomatiyeva balavatarāti dasseti. Sakavādī suttaṃ gahetvā katheti, paravādīpi suttamevātievamādinā <pageBreak edition="V" number="2.0042" /> samānajātikānaṃ vasena vāro na vutto, suttassa sutteyeva otāraṇaṃ bhinnaṃ viya hutvā na paññāyati, vuttanayeneva ca sakkā yojetunti.</paragraph>
<paragraph line="139">Idāni sakavādīparavādīnaṃ kappiyākappiyādibhāvaṃ sandhāya vivāde uppanne tattha paṭipajjitabbavidhiṃ dassento āha – <bold>‘‘atha panāyaṃ kappiyanti gahetvā kathetī’’</bold>tiādi. Tattha <bold>sutte ca suttānulome ca otāretabba</bold>nti sakavādinā attanoyeva sutte ca suttānulome ca otāretabbaṃ. <bold>Paro kāraṇaṃ na vindatī</bold>ti paravādī kāraṇaṃ na labhati. <bold>Suttato bahuṃ kāraṇañca vinicchayañca dassetī</bold>ti paravādī attano suttato bahuṃ kāraṇaṃ vinicchayañca āharitvā dasseti. <bold>Sādhūti sampaṭicchitvā akappiyeva ṭhātabba</bold>nti iminā attano nikāye suttādīni alabhantena sakavādinā paravādīvacaneyeva ṭhātabbanti vadati. <bold>Dvinnampi kāraṇacchāyā dissatī</bold>ti sakavādīparavādīnaṃ ubhinnampi kappiyākappiyabhāvasādhakaṃ kāraṇapatirūpakaṃ dissati. Yadi dvinnampi kāraṇacchāyā dissati, kasmā ‘‘akappiyeva ṭhātabba’’nti āha <bold>‘‘vinayañhi patvā’’</bold>tiādi. ‘‘Vinayaṃ patvā’’ti vuttamevatthaṃ pākaṭataraṃ katvā dassento āha <bold>‘‘kappiyākappiyavicāraṇamāgammā’’</bold>ti. <bold>Rundhitabba</bold>ntiādīsu <pageBreak edition="M" number="2.0048" /> dubbiññeyyavinicchaye kappiyākappiyabhāve sati kappiyanti gahaṇaṃ rundhitabbaṃ, akappiyanti gahaṇaṃ <bold>gāḷhaṃ kātabbaṃ</bold>. Aparāparaṃ pavattakappiyagahaṇa<bold>sotaṃ pacchinditabbaṃ,</bold> garukabhāvasaṅkhāte akappiyabhāveyeva ṭhātabbanti attho.</paragraph>
<paragraph line="140"><bold>Bahūhi suttavinicchayakāraṇehī</bold>ti bahūhi suttehi ceva tato ānītavinicchayakāraṇehi ca. <bold>Attano gahaṇaṃ na vissajjetabba</bold>nti sakavādinā attano akappiyanti gahaṇaṃ na vissajjetabbaṃ. Idāni vuttamevatthaṃ nigamento <bold>‘‘eva’’</bold>ntiādimāha. Tattha <bold>yo</bold>ti sakavādīparavādīsu yo koci. Keci pana ‘‘sakavādīsuyeva yo koci idhādhippeto’’ti vadanti, evaṃ sante ‘‘atha panāyaṃ kappiyanti gahetvā kathetī’’tiādīsu sabbattha ubhopi sakavādinoyeva siyuṃ heṭṭhā vuttasseva nigamanavasena ‘‘eva’’ntiādīnaṃ vuttattā, tasmā taṃ na gahetabbaṃ. <bold>Atirekakāraṇaṃ labhatī</bold>ti ettha suttādīsu purimaṃ purimaṃ atirekakāraṇaṃ nāma, yo vā suttādīsu catūsu bahutaraṃ kāraṇaṃ labhati, so atirekakāraṇaṃ labhati nāma.</paragraph>
<paragraph line="141">Suṭṭhu pavatti etassāti suppavatti, suṭṭhu pavattati sīlenāti vā suppavatti. Tenāha <bold>‘‘suppavattīti suṭṭhu pavatta’’</bold>nti. Vācāya uggataṃ <bold>vācuggataṃ,</bold> vacasā suggahitanti vuttaṃ hoti. <bold>Suttato</bold>ti imassa vivaraṇaṃ <bold>‘‘pāḷito’’</bold>ti. Ettha ca ‘‘suttaṃ nāma sakalaṃ vinayapiṭaka’’nti vuttattā <pageBreak edition="V" number="2.0043" /><bold>pāḷito</bold>ti tadatthadīpikā aññāyeva pāḷi veditabbā. <bold>Anubyañjanaso</bold>ti imassa vivaraṇaṃ <bold>‘‘paripucchato ca aṭṭhakathāto cā’’</bold>ti. Pāḷiṃ anugantvā atthassa byañjanato pakāsanato <bold>anubyañjana</bold>nti hi paripucchā aṭṭhakathā ca vuccati. Ettha ca aṭṭhakathāya visuṃ gahitattā <bold>paripucchā</bold>ti theravādo vutto. Saṅghabhedassa pubbabhāge pavattakalahassetaṃ adhivacanaṃ <bold>saṅgharājī</bold>ti. <bold>Kukkuccako</bold>ti aṇumattesupi vajjesu bhayadassanavasena kukkuccaṃ uppādento. <bold>Tantiṃ avisaṃvādetvā</bold>ti pāḷiṃ aññathā akatvā. <bold>Avokkamanto</bold>ti anatikkamanto.</paragraph>
<paragraph line="142"><bold>Vitthunatī</bold>ti atthaṃ adisvā nitthunati. <bold>Vipphandatī</bold>ti kampati. <bold>Santiṭṭhituṃ na sakkotī</bold>ti ekasmiṃyeva atthe patiṭṭhātuṃ na sakkoti. Tenāha <bold>‘‘yaṃ</bold><pageBreak edition="M" number="2.0049" /><bold>yaṃ parena vuccati, taṃ taṃ anujānātī’’</bold>ti. <bold>Paravādaṃ gaṇhātī</bold>ti ‘‘ucchumhi kasaṭaṃ yāvajīvikaṃ, raso sattāhakāliko, tadubhayavinimutto ca ucchu nāma visuṃ natthi, tasmā ucchupi vikāle vaṭṭatī’’ti paravādinā vutte tampi gaṇhāti. <bold>Ekekaloma</bold>nti palitaṃ sandhāya vuttaṃ. <bold>Yamhī</bold>ti yasmiṃ puggale. <bold>Parikkhayaṃ pariyādāna</bold>nti atthato ekaṃ.</paragraph>
<paragraph line="143"><bold>Ācariyaparamparā kho panassa suggahitā hotī</bold>ti ettha <bold>ācariyaparamparā</bold>ti ācariyānaṃ vinicchayaparamparā. Teneva vakkhati ‘‘yathā ācariyo ca ācariyācariyo ca pāḷiñca paripucchañca vadanti, tathā ñātuṃ vaṭṭatī’’ti. <bold>Pubbāparānusandhito</bold>ti ‘‘idaṃ pubbavacanaṃ, idaṃ paravacanaṃ, ayamanusandhī’’ti evaṃ pubbāparānusandhito. <bold>Ācariyaparampara</bold>nti imasseva vevacanaṃ <bold>theravādaṅga</bold>nti, therapaṭipāṭinti attho. <bold>Dve tayo parivaṭṭā</bold>ti dve tisso paramparā.</paragraph>
<paragraph line="144"><bold>Imehi ca pana tīhi lakkhaṇehī</bold>ti ‘‘suttamassa svāgataṃ hotī’’tiādinā heṭṭhā vuttehi tīhi lakkhaṇehi. Ettha ca paṭhamena lakkhaṇena vinayassa suṭṭhu uggahitabhāvo vutto, dutiyena uggahitena acalatā suppatiṭṭhitatā vuttā, tatiyena yaṃ pāḷiyā aṭṭhakathāya ca natthi, tampi ācariyavacanena vinicchinituṃ samatthatā vuttā. <bold>Otiṇṇe vatthusmi</bold>nti codanāsaṅkhāte vītikkamasaṅkhāte vā vatthusmiṃ saṅghamajjhe otiṇṇe, osaṭeti attho. Vuttameva vibhāvento <bold>‘‘codakena ca cuditakena ca vutte vattabbe’’</bold>ti āha. Keci pana ‘‘codakena otiṇṇe vatthusmiṃ cuditakena ca vutte vattabbe’’ti evaṃ yojenti. Apare pana ‘‘codakena ca cuditakena ca vutte vinayadharena ca vattabbe’’ti evampi yojenti. ‘‘Codakena ca cuditakena ca vutte vattabbe’’ti ayameva pana yojanā sundaratarāti veditabbā. <bold>Vatthu oloketabba</bold>nti tassa tassa sikkhāpadassa vatthu oloketabbaṃ. ‘‘Tiṇena vā paṇṇena vā…pe… yo āgaccheyya, āpatti <pageBreak edition="V" number="2.0044" /> dukkaṭassā’’ti (pārā. 517) hi idaṃ nissaggiye aññātakaviññattisikkhāpadassa vatthusmiṃ paññattaṃ, thullaccayadubbhāsitāpattīnaṃ mātikāya anāgatattā <bold>‘‘pañcannaṃ āpattīnaṃ aññatara’’</bold>nti vuttaṃ. <bold>Aññataraṃ vā āpatti</bold>nti ‘‘kāle vikālasaññī āpatti dukkaṭassa, kāle vematiko āpatti dukkaṭassā’’ti <pageBreak edition="M" number="2.0050" /> evamādinā (pāci. 250) āgataṃ dukkaṭaṃ sandhāya vuttaṃ. <bold>Sikkhāpadantaresū</bold>ti vinītavatthuṃ antokatvā ekekasmiṃ sikkhāpadantare.</paragraph>
<paragraph line="145"><bold>Sukhumā</bold>ti attanopi duviññeyyasabhāvassa lahuparivattino cittassa sīghaparivattitāya vuttaṃ. Tenāha <bold>‘‘cittalahukā’’</bold>ti. Cittaṃ lahu sīghaparivatti etesanti <bold>cittalahukā. Te</bold>ti te vītikkame. <bold>Taṃvatthuka</bold>nti te adinnādānamanussaviggahavītikkamā vatthu adhiṭṭhānaṃ kāraṇametassāti taṃvatthukaṃ. <bold>Sīlāni sodhetvā</bold>ti yaṃvatthukaṃ kukkuccaṃ uppannaṃ, taṃ amanasikaritvā avasesasīlāni sodhetvā. Pākaṭabhāvato sukhavaḷañjanatāya ca <bold>‘‘dvattiṃsākāraṃ tāva manasi karohī’’</bold>ti vuttaṃ. Aññasmiṃ pana kammaṭṭhāne kataparicayena tadeva manasi kātabbaṃ. <bold>Kammaṭṭhānaṃ ghaṭayatī</bold>ti antarantarā khaṇḍaṃ adassetvā cittena saddhiṃ ālambanabhāvena cirakālaṃ ghaṭayati. <bold>Saṅkhārā pākaṭā hutvā upaṭṭhahantī</bold>ti vipassanākammaṭṭhāniko ce, tassa saṅkhārā pākaṭā hutvā upaṭṭhahanti. Sace katapārājikavītikkamo bhaveyya, tassa satipi asaritukāmatāya vippaṭisāravatthuvasena punappunaṃ taṃ upaṭṭhahatīti cittekaggataṃ na vindati. Tena vuttaṃ <bold>‘‘kammaṭṭhānaṃ na ghaṭayatī’’</bold>tiādi. <bold>Attanā jānātī</bold>ti sayameva jānāti. Paccatte cetaṃ karaṇavacanaṃ, attā jānātīti vuttaṃ hoti. <bold>Aññā ca devatā jānantī</bold>ti ārakkhadevatāhi aññā paracittaviduniyo devatā ca jānanti.</paragraph>
<centered line="146">Niṭṭhitā catubbidhavinayakathāvaṇṇanā</centered>
<centered line="147">Vinayadharassa ca lakkhaṇādikathāvaṇṇanā.</centered>
<subhead line="148">Bhikkhupadabhājanīyavaṇṇanā</subhead>
<paragraph line="149"><bold>Tasmā</bold>ti yasmā pana-saddaṃ apanetvā aniyamena puggaladīpakaṃ yo-saddameva āha, tasmā. <bold>Etthā</bold>ti imasmiṃ yo-sadde. Pana-saddassa nipātamattattā yo-saddasseva atthaṃ pakāsento <bold>‘‘yo kocīti vuttaṃ hotī’’</bold>ti āha. <bold>Yo koci nāmā</bold>ti yo vā so vā yo kocīti vutto. <bold>Vāsadhurayutto vā</bold>ti vipassanādhurayutto vā. <bold>Sīlesū</bold>ti pakatīsu.</paragraph>
<paragraph line="150"><bold>Bhikkhatī</bold>ti <pageBreak edition="M" number="2.0051" /><pageBreak edition="V" number="2.0045" /> yācati. <bold>Labhanto vā alabhanto vā</bold>ti yo koci bhikkhati bhikkhaṃ esati gavesati, so taṃ labhatu vā mā vā, tathāpi bhikkhatīti bhikkhūti ayamettha adhippāyo. <bold>Ariyāya yācanāyā</bold>ti ‘‘uddissa ariyā tiṭṭhanti, esā ariyāna yācanā’’ti evaṃ vuttāya ariyayācanāya, na kapaṇaddhikavaṇibbakayācakānaṃ viya ‘‘dehi dehī’’ti evaṃ pavattayācanāya. <bold>Bhikkhācariya</bold>nti uñchācariyaṃ. <bold>Ajjhupagatattā</bold>ti anuṭṭhitattā. <bold>Kājabhatta</bold>nti kājehi ānītaṃ bhattaṃ. <bold>Agghaphassavaṇṇabhedenā</bold>ti agghādīnaṃ purimapakativijahena. Purimapakativijahanañhettha bhedoti adhippetaṃ. Dhovitvā apanetuṃ asakkuṇeyyasabhāvaṃ <bold>malaṃ,</bold> tathā apanetuṃ sakkuṇeyyasabhāvā <bold>jallikā</bold>. <bold>Bhinnapaṭadharo</bold>ti nibbacanaṃ bhinnapaṭadhare bhikkhu-saddassa niruḷhattā kataṃ.</paragraph>
<paragraph line="151"><bold>Upanissayasampanna</bold>nti pubbe aṭṭhaparikkhāradānūpanissayasampannaṃ. Yo hi cīvarādike aṭṭha parikkhāre pattacīvarameva vā sotāpannādiariyassa puthujjanasseva vā sīlasampannassa datvā ‘‘idaṃ parikkhāradānaṃ anāgate ehibhikkhubhāvāya paccayo hotū’’ti patthanaṃ paṭṭhapesi, tassa taṃ sati adhikārasampattiyaṃ buddhānaṃ sammukhībhāve iddhimayaparikkhāralābhāya saṃvattatīti veditabbaṃ. <bold>Brahmaghosa</bold>nti uttamaghosaṃ, brahmuno ghosasadisaṃ vā ghosaṃ. <bold>Brahmacariya</bold>nti sāsanabrahmacariyaṃ maggabrahmacariyañca. Dukkhassa sammā antakiriyāyāti yojetabbaṃ. <bold>Bhaṇḍū</bold>ti muṇḍo. <bold>Vāsī</bold>ti dantakaṭṭhacchedanavāsi. <bold>Bandhana</bold>nti kāyabandhanaṃ. Yutto bhāvanānuyogo assāti <bold>yuttayogo,</bold> tassa yuttayogassa, bhāvanānuyogamanuyuttassāti vuttaṃ hoti. Iriyāpathasampannatāvibhāvanatthaṃ <bold>‘‘saṭṭhivassikatthero viyā’’</bold>ti vuttaṃ. Buddhova pabbajjācariyo upasampadācariyo ca assāti <bold>buddhācariyako</bold>. Paṭhamabodhiyampi paṭhamakāleyeva sesaupasampadānaṃ abhāvoti āha <bold>‘‘paṭhamabodhiyaṃ ekasmiṃ kāle’’</bold>ti. <bold>Pañca pañcavaggiyattherā</bold>ti pañcavaggiyattherā pañca. <bold>Tīṇi sata</bold>nti tīṇi satāni, gāthābandhasukhatthaṃ vacanavipallāso kato. <bold>Eko ca thero</bold>ti aṅgulimālattheraṃ sandhāya vuttaṃ. <bold>Na vuttā</bold>ti aṭṭhakathāyaṃ na vuttā. <bold>Tatthā</bold>ti vinayapāḷiyaṃ.</paragraph>
<paragraph line="152">Veḷuvanamahāvihāre <pageBreak edition="M" number="2.0052" /> gandhakuṭiyaṃ nisinnoyeva bhagavā mahākassapattherassa attānaṃ uddissa pabbajitabhāvaṃ viditvā tassa paccuggamanaṃ karonto tigāvutaṃ maggaṃ ekakova gantvā bahuputtanigrodhamūle pallaṅkaṃ ābhujitvā nisinno attano santikaṃ āgantvā paramanipaccakāraṃ dassetvā ‘‘satthā me bhante bhagavā, sāvakohamasmi, satthā me bhante bhagavā, sāvakohamasmī’’ti tikkhattuṃ attano sāvakattaṃ sāvetvā ṭhitassa mahākassapattherassa nipaccakāramahattataṃ <pageBreak edition="V" number="2.0046" /> attano ca mahānubhāvataṃ dīpetuṃ yassa aññassa ajānaṃyeva ‘‘jānāmī’’ti paṭiññassa bāhirakassa satthuno evaṃ sabbacetasā samannāgato pasannacitto sāvako evarūpaṃ paramanipaccakāraṃ kareyya, tassa vaṇṭacchinnatālapakkaṃ viya gīvato muddhāpi vipateyya, sattadhā vā phaleyyāti dassento ‘‘yo kho, kassapa, evaṃ sabbacetasā samannāgataṃ sāvakaṃ ajānaṃyeva vadeyya ‘jānāmī’ti, apassaṃyeva vadeyya ‘passāmī’ti, muddhāpi tassa vipateyya, sattadhā vā phaleyya, ahaṃ kho, kassapa, jānaṃyeva vadāmi ‘jānāmī’ti, passaṃyeva vadāmi ‘passāmī’’’ (saṃ. ni. 2.154) ti vatvā jātimadamānamadarūpamadappahānatthaṃ tīhi ovādehi mahākassapattheraṃ ovadanto <bold>‘‘tasmātiha te kassapā’’</bold>tiādimāha.</paragraph>
<paragraph line="153">Tattha (saṃ. ni. aṭṭha. 2.2.154) <bold>tasmātihā</bold>ti tasmā icceva vuttaṃ hoti, yasmā ahaṃ jānantova ‘‘jānāmī’’ti passanto eva ca ‘‘passāmī’’ti vadāmi, tasmāti attho. <bold>Ti</bold>-kāra <bold>ha</bold>-kārā nipātā. <bold>Ihā</bold>ti vā imasmiṃ sāsane, <bold>ta</bold>-kāro padasandhivasena āgato. <bold>Evaṃ sikkhitabba</bold>nti idāni vuccamānākārena sikkhitabbaṃ. <bold>Tibba</bold>nti bahalaṃ mahantaṃ. <bold>Hirottappañcā</bold>ti hirī ca ottappañca. <bold>Paccupaṭṭhitaṃ bhavissatī</bold>ti upasaṅkamanato paṭhamatarameva upaṭṭhitaṃ bhavissati. Tathā hi sati tesaṃ purato assa sagāravasappatissavatā saṇṭhāti. Yo ca therādīsu hirottappaṃ upaṭṭhapetvā upasaṅkamati, therādayopi taṃ sahirikā saottappā ca hutvā upasaṅkamantīti ayamettha ānisaṃso. <bold>Kusalūpasaṃhita</bold>nti kusalanissitaṃ, anavajjadhammanissitanti attho. <bold>Aṭṭhiṃ katvā</bold>ti attānaṃ tena dhammena aṭṭhikaṃ katvā, taṃ vā dhammaṃ ‘‘esa mayhaṃ dhammo’’ti aṭṭhiṃ katvā. <bold>Manasi katvā</bold>ti citte ṭhapetvā. <bold>Sabbacetasā samannāharitvā</bold>ti cittassa thokampi bahi gantuṃ adento <pageBreak edition="M" number="2.0053" /> sabbena samannāhāracittena samannāharitvā. <bold>Ohitasoto</bold>ti ṭhapitasoto, dhamme nihitasototi attho. <bold>Evañhi te sikkhitabba</bold>nti ñāṇasotañca pasādasotañca odahitvā ‘‘mayā desitaṃ dhammaṃ sakkaccameva suṇissāmī’’ti evañhi te sikkhitabbaṃ. <bold>Sātasahagatā ca me kāyagatāsatī</bold>ti asubhesu ceva ānāpāne ca paṭhamajjhānavasena sukhasampayuttā kāyagatāsati. Yo ca panāyaṃ tividho ovādo, therassa ayameva pabbajjā ca upasampadā ca ahosi.</paragraph>
<paragraph line="154">Kasiṇārammaṇaṃ rūpāvacarajjhānaṃ rūpasaññā. Saññāsīsena hettha jhānaṃ vuttaṃ, tadeva ca uddhumātakapaṭibhāgārammaṇattā <bold>‘‘uddhumātakasaññā’’</bold>ti vuttaṃ. Sopākasāmaṇero bhagavatā puṭṭho ‘‘ete dve rūpāvacarabhāvena ekatthā, byañjanameva nāna’’nti āha. <bold>Āraddhacitto</bold>ti ārādhitacitto. Garudhammapaṭiggahaṇādiupasampadā upari vitthārato sayameva āvi bhavissati.</paragraph>
<paragraph line="155"><bold>Kalyāṇaputhujjanādayo</bold>ti <pageBreak edition="V" number="2.0047" /> ettha bahūnaṃ nānappakārānaṃ sakkāyadiṭṭhiādīnaṃ avihatattā janeti, tāhi vā janitoti puthujjano, kalyāṇo ca so puthujjano cāti kalyāṇaputhujjano, so ādi yesaṃ sotāpannādīnaṃ te kalyāṇaputhujjanādayo. Kalyāṇaggahaṇena cettha andhaputhujjanaṃ nivatteti. Dvidhā hi puthujjanā andhaputhujjano kalyāṇaputhujjanoti. Vuttañhetaṃ –</paragraph>
<gatha1 line="156">‘‘Duve puthujjanā vuttā, buddhenādiccabandhunā;</gatha1>
<gathalast line="157">Andho puthujjano eko, kalyāṇeko puthujjano’’ti. (dī. ni. aṭṭha. 1.7; ma. ni. aṭṭha. 1.2; saṃ. ni. aṭṭha. 2.2.61; a. ni. aṭṭha. 1.1.51);</gathalast>
<paragraph line="158">Bhadrāya paññāya bhadrāya vimuttiyāti yojetabbaṃ. <bold>Sīlenā</bold>tiādīsu <bold>sīla</bold>nti catupārisuddhisīlaṃ. <bold>Samādhī</bold>ti vipassanāpādakā aṭṭha samāpattiyo. <bold>Paññā</bold>ti lokiyalokuttarañāṇaṃ. <bold>Vimuttī</bold>ti ariyaphalavimutti. <bold>Vimuttiñāṇadassana</bold>nti ekūnavīsatividhaṃ paccavekkhaṇañāṇaṃ. Yathāsambhavena cettha yojanā veditabbā. Kalyāṇaputhujjanassa hi sīlādayo tayo eva sambhavanti, ariyānaṃ pana sabbepi sīlādayo. Sāro bhikkhūtipi kalyāṇaputhujjanādayova vuttāti āha <bold>‘‘tehiyeva sīlasārādīhī’’</bold>tiādi. Atha vā nippariyāyato khīṇāsavova sāro <pageBreak edition="M" number="2.0054" /> bhikkhu nāmāti āha <bold>‘‘vigatakilesapheggubhāvato vā’’</bold>tiādi.</paragraph>
<paragraph line="159">Yopi kalyāṇaputhujjano anulomapaṭipadāya paripūrakārī sīlasampanno indriyesu guttadvāro bhojane mattaññū jāgariyānuyogamanuyutto pubbarattāpararattaṃ bodhipakkhiyānaṃ dhammānaṃ bhāvanānuyogamanuyutto viharati ‘‘ajja vā sve vā aññataraṃ sāmaññaphalaṃ adhigamissāmī’’ti, sopi vuccati sikkhatīti sekhoti āha <bold>‘‘puthujjanakalyāṇakena saddhi’’</bold>nti. <bold>Satta ariyā</bold>ti cattāro maggaṭṭhā, heṭṭhimā ca tayo phalaṭṭhāti ime satta ariyā. <bold>Tisso sikkhā</bold>ti adhisīlādikā tisso sikkhā. Sikkhāsu jātoti vā <bold>sekho</bold>. Ariyapuggalo hi ariyāya jātiyā jāyamāno sikkhāsu jāyati, na yoniyaṃ. Sikkhanasīloti vā <bold>sekho,</bold> puggalādhiṭṭhānāya vā kathāya sekhassa ayanti anaññasādhāraṇā maggaphalattayadhammā sekhapariyāyena vuttā. <bold>Asekho</bold>ti ca yattha sekhabhāvāsaṅkā atthi, tatthāyaṃ paṭisedhoti lokiyanibbānesu asekhabhāvānāpatti daṭṭhabbā. Sīlasamādhipaññāsaṅkhātā hi sikkhā attano paṭipakkhakilesehi vimuttattā parisuddhā, upakkilesānaṃ ārammaṇabhāvampi anupagamanato <pageBreak edition="V" number="2.0048" /> etā sikkhāti vattuṃ yuttā, aṭṭhasupi maggaphalesu vijjanti, tasmā catumaggaheṭṭhimaphalattayasamaṅgino viya arahattaphalasamaṅgīpi tāsu sikkhāsu jātoti taṃsamaṅgino arahato itaresaṃ viya sekhatte sati sekhassa ayanti, sikkhā sīlaṃ etassāti ca sekhoti vattabbo siyāti taṃ nivattanatthaṃ ‘‘asekho’’ti yathāvuttasekhabhāvapaṭisedho kato. Arahattaphalehi pavattamānā sikkhā pariniṭṭhitasikkhākiccattā na sikkhākiccaṃ karonti, kevalaṃ sikkhāphalabhāveneva pavattanti, tasmā tā na sikkhāvacanaṃ arahanti, nāpi taṃsamaṅgī sekhavacanaṃ, na ca sikkhanasīlo, sikkhāsu jātoti ca vattabbataṃ arahati, heṭṭhimaphalesu pana sikkhā sakadāgāmimaggavipassanādīnaṃ upanissayabhāvato sikkhākiccaṃ karontīti sikkhāvacanaṃ arahanti, taṃsamaṅgino ca sekhavacanaṃ sikkhanasīlā, sikkhāsu jātāti ca vattabbataṃ arahanti ‘‘sikkhantīti sekhā’’ti apariyositasikkhānaṃ dassitattā, ‘‘na sikkhatīti asekho’’ti iminā pariyositasikkho dassito, na sikkhāya rahitoti āha – <bold>‘‘sekkhadhamme atikkamma</bold><pageBreak edition="M" number="2.0055" /><bold>…pe… khīṇāsavo asekhoti vuccatī’’</bold>ti. Vuddhippattasikkho vā asekhoti etasmiṃ atthe sekhadhammesu eva ṭhitassa kassaci ariyassa asekhabhāvāpattīti arahattamaggadhammā vuddhippattā ca yathāvuttehi atthehi sekhāti katvā taṃsamaṅgino aggamaggaṭṭhassa asekhabhāvo āpannoti? Na, taṃsadisesu tabbohārato. Arahattamaggato hi ninnānākaraṇaṃ arahattaphalaṃ ṭhapetvā pariññākiccakaraṇaṃ vipākabhāvañca, tasmā te eva sekhā aggaphaladhammabhāvaṃ āpannāti sakkā vattuṃ. Kusalasukhato ca vipākasukhaṃ santataratāya paṇītataranti vuddhippattā ca te dhammā hontīti taṃsamaṅgī asekhoti vuccatīti.</paragraph>
<paragraph line="160"><bold>Sabbantimena pariyāyenā</bold>ti sabbantimena paricchedena. Upasampadākammassa adhikārattā <bold>‘‘pañcavaggakaraṇīye’’</bold>ti vuttaṃ. Pañcannaṃ vaggo samūhoti pañcavaggo, pañcaparimāṇayutto vā vaggo pañcavaggo, tena kattabbaṃ kammaṃ <bold>pañcavaggakaraṇīyaṃ. Yāvatikā bhikkhū</bold>ti yattakā bhikkhū. <bold>Kammappattā</bold>ti kammārahā pārājikaṃ anāpannā anukkhittā ca. Upasampadākammassa pañcavaggakaraṇīyattā pañceva bhikkhū kammappattā ettakehipi kammasiddhito, itare chandārahā. <bold>Ñatticatutthenā</bold>ti ettha kiñcāpi ñatti sabbapaṭhamaṃ vuccati, tissannaṃ pana anussāvanānaṃ atthabyañjanabhedābhāvato atthabyañjanabhinnā ñatti tāsaṃ catutthāti katvā ‘‘ñatticatuttha’’nti vuccati. Byañjanānurūpameva aṭṭhakathāyaṃ <bold>‘‘tīhi anussāvanāhi ekāya ca ñattiyā’’</bold>ti vuttaṃ, atthappavattikkamena pana ‘‘ekāya ñattiyā tīhi anussāvanāhī’’ti vattabbaṃ. <bold>Vatthuñattianaussāvanasīmāparisasampattisampannattā</bold>ti ettha <bold>vatthū</bold>ti upasampadāpekkho puggalo, so ṭhapetvā ūnavīsativassaṃ <pageBreak edition="V" number="2.0049" /> antimavatthuṃ ajjhāpannapubbaṃ paṇḍakādayo ca ekādasa abhabbapuggale veditabbo. Ūnavīsativassādayo hi terasa puggalā upasampadāya avatthu, ime pana ṭhapetvā aññasmiṃ upasampadāpekkhe sati upasampadākammaṃ <bold>vatthusampattisampannaṃ</bold> nāma hoti.</paragraph>
<paragraph line="161">Vatthusaṅghapuggalañattīnaṃ aparāmasanāni pacchā ñattiṭṭhapanañcāti ime tāva pañca ñattidosā. Tattha ‘‘ayaṃ itthannāmo’’ti upasampadāpekkhassa akittanaṃ <bold>vatthuaparāmasanaṃ</bold> nāma. ‘‘Suṇātu me, bhante, saṅgho’’ti ettha ‘‘suṇātu me, bhante’’ti vatvā ‘‘saṅgho’’ti abhaṇanaṃ <bold>saṅghaaparāmasanaṃ</bold> nāma. ‘‘Itthannāmassa upasampadāpekkho’’ti upajjhāyassa akittanaṃ <bold>puggalaaparāmasanaṃ</bold><pageBreak edition="M" number="2.0056" /> nāma. Sabbena sabbaṃ ñattiyā anuccāraṇaṃ <bold>ñattiaparāmasanaṃ</bold> nāma. Paṭhamaṃ kammavācaṃ niṭṭhāpetvā ‘‘esā ñattī’’ti vatvā ‘‘khamati saṅghassā’’ti evaṃ ñattikittanaṃ <bold>pacchā ñattiṭṭhapanaṃ</bold> nāma. Iti imehi dosehi vimuttāya ñattiyā sampannaṃ <bold>ñattisampattisampannaṃ</bold> nāma.</paragraph>
<paragraph line="162">Vatthusaṅghapuggalānaṃ aparāmasanāni sāvanāya hāpanaṃ akāle sāvananti ime pañca anussāvanadosā. Tattha <bold>vatthā</bold>dīnaṃ aparāmasanāni ñattiyaṃ vuttasadisāneva. Tīsu pana anussāvanāsu yattha katthaci etesaṃ aparāmasanaṃ aparāmasanameva, sabbena sabbaṃ pana kammavācaṃ avatvā catukkhattuṃ ñattikittanameva. Atha vā pana kammavācabbhantare akkharassa vā padassa vā anuccāraṇaṃ vā duruccāraṇaṃ vā <bold>sāvanāya hāpanaṃ</bold> nāma. Sāvanāya anokāse paṭhamaṃ ñattiṃ aṭṭhapetvā anussāvanakaraṇaṃ <bold>akāle sāvanaṃ</bold> nāma. Iti imehi dosehi vimuttāya anussāvanāya sampannaṃ <bold>anussāvanasampattisampannaṃ</bold> nāma.</paragraph>
<paragraph line="163">Vipattisīmālakkhaṇaṃ samatikkantāya pana sīmāya kataṃ <bold>sīmāsampattisampannaṃ</bold> nāma. Yāvatikā bhikkhū kammappattā, tesaṃ anāgamanaṃ, chandārahānaṃ chandassa anāharaṇaṃ, sammukhībhūtānaṃ paṭikkosananti ime pana tayo parisadosā, tehi vimuttāya parisāya kataṃ <bold>parisasampattisampannaṃ</bold> nāma.</paragraph>
<paragraph line="164">Upasampadākammavācāsaṅkhātaṃ bhagavato vacanaṃ upasampadākammakaraṇassa kāraṇattā ṭhānaṃ, yathā ca taṃ kattabbanti bhagavatā anusiṭṭhaṃ, tathā katattā tadanucchavikaṃ yathāvuttaṃ anūnaṃ ñattianussāvanaṃ uppaṭipāṭiyā ca avuttaṃ <bold>ṭhānārahaṃ</bold>. Yathā kattabbanti hi bhagavatā vuttaṃ, tathā akate upasampadākammassa kāraṇaṃ na hotīti na taṃ ṭhānārahaṃ. Tenāha <bold>‘‘kāraṇārahena satthusāsanārahenā’’</bold>ti. Iminā ñattianussāvanasampatti kathitāti veditabbā. ‘‘Samaggena saṅghenā’’ti <pageBreak edition="V" number="2.0050" /> iminā pana parisasampatti kathitāva. ‘‘Akuppenā’’ti iminā pārisesato vatthusīmāsampattiyo kathitāti veditabbā. Aṭṭhakathāyaṃ pana akuppalakkhaṇaṃ ekattha sampiṇḍetvā dassetuṃ <bold>akuppenā</bold>ti imassa ‘‘vatthuñattianussāvanasīmāparisasampattisampannattā akopetabbataṃ appaṭikkositabbataṃ upagatenā’’ti attho vutto. Keci pana ‘‘ṭhānārahenātiettha ‘na hatthacchinno pabbājetabbo’tiādi (mahāva. 119) satthusāsanaṃ ṭhāna’’nti vadanti.</paragraph>
<paragraph line="165">‘‘Ñatticatutthena <pageBreak edition="M" number="2.0057" /> kammenā’’ti imasmiṃ adhikāre pasaṅgato āharitvā yaṃ kammalakkhaṇaṃ sabbaaṭṭhakathāsu papañcitaṃ, taṃ yathāāgataṭṭhāneyeva dassetukāmo idha tassa avacane tattha vacane ca payojanaṃ dassetuṃ <bold>‘‘imasmiṃ pana ṭhāne ṭhatvā’’</bold>tiādimāha.</paragraph>
<paragraph line="166">Aṭṭhasu upasampadāsu ehibhikkhūpasampadā saraṇagamanūpasampadā ovādapaṭiggahaṇūpasampadā pañhabyākaraṇūpasampadāti imāhi upasampadāhi upasampannānaṃ lokavajjasikkhāpadavītikkame abhabbattā garudhammapaṭiggahaṇūpasampadā dūtenūpasampadā aṭṭhavācikūpasampadāti imāsañca tissannaṃ upasampadānaṃ bhikkhunīnaṃyeva anuññātattā ñatticatuttheneva kammena upasampanno gahitoti veditabbo. Tathā hi ehibhikkhūpasampadā antimabhavikānaṃyeva, saraṇagamanūpasampadā parisuddhānaṃ, ovādapaṭiggahaṇapañhabyākaraṇūpasampadā mahākassapasopākānaṃ, na ca te bhabbā pārājikādilokavajjaṃ āpajjituṃ, garudhammapaṭiggahaṇādayo ca bhikkhunīnaṃyeva anuññātā, ayañca bhikkhu, tasmā ettha ñatticatutthena upasampannova gahitoti veditabbo.</paragraph>
<paragraph line="167">Paṇṇattivajjesu pana sikkhāpadesu aññepi ehibhikkhūpasampadāya upasampannādayo saṅgahaṃ gacchanti. Tepi hi sahaseyyādipaṇṇattivajjaṃ āpattiṃ āpajjantiyeva. Yadi evaṃ paṇṇattivajjesupi sikkhāpadesu ‘‘ayaṃ imasmiṃ atthe adhippeto bhikkhū’’ti ñatticatuttheneva kammena upasampanno kasmā vuttoti? Sabbasikkhāpadavītikkamārahattā sabbakālikattā ca. Ehibhikkhūpasampadādayo hi na sabbasikkhāpadavītikkamārahā asabbakālikā ca. Tathā hi aṭṭhasu upasampadāsu ñatticatutthakammūpasampadā dūtenūpasampadā aṭṭhavācikūpasampadāti imā tissoyeva thāvarā, sesā buddhe dharamāneyeva ahesuṃ. Teneva ca <bold>bhikkhunīvibhaṅge</bold>pi (pāci. 658) ‘‘tatra yāyaṃ bhikkhunī samaggena ubhatosaṅghena ñatticatutthena kammena akuppena ṭhānārahena upasampannā, ayaṃ imasmiṃ atthe adhippetā bhikkhunī’’ti dūtenūpasampadāya aṭṭhavācikūpasampadāya ca upasampannaṃ antokatvā ubhatosaṅghena ñatticatuttheneva kammena upasampannā bhikkhunī vuttā, na garudhammapaṭiggahaṇūpasampadāya upasampannā tassā upasampadāya pāṭipuggalikabhāvato <pageBreak edition="V" number="2.0051" /> asabbakālikattā. Garudhammapaṭiggahaṇūpasampadā hi mahāpajāpatiyā eva anuññātattā pāṭipuggalikāti, tasmā sabbasikkhāpadavītikkamārahaṃ <pageBreak edition="M" number="2.0058" /> sabbakālikāya ñatticatutthakammūpasampadāya upasampannameva gahetvā sabbasikkhāpadāni paññattānīti gahetabbaṃ. Yadi evaṃ paṇṇattivajjesu sikkhāpadesu ca ehibhikkhūpasampannādīnampi saṅgaho kathaṃ viññāyatīti? Atthato āpannattā. Tathā hi ‘‘dve puggalā abhabbā āpattiṃ āpajjituṃ buddhā ca paccekabuddhā ca, dve puggalā bhabbā āpattiṃ āpajjituṃ bhikkhū ca bhikkhuniyo cā’’ti (pari. 322) sāmaññato vuttattā ehibhikkhūpasampannādayopi asañcicca assatiyā acittakaṃ paṇṇattivajjaṃ sahaseyyādiāpattiṃ āpajjantīti atthato āpannanti ayamettha sāro. Yaṃ panettha ito aññathā <bold>kenaci</bold> papañcitaṃ, na taṃ sārato paccetabbaṃ.</paragraph>
<paragraph line="168"><bold>Niruttivasenā</bold>ti nibbacanavasena. <bold>Abhilāpavasenā</bold>ti vohāravasena. <bold>Anuppannāya kammavācāyā</bold>ti anuppannāya ñatticatutthakammavācāya. <bold>Guṇavasenā</bold>ti sīlāditaṃtaṃguṇayogato. Ettha ca bhindati pāpake akusale dhammeti bhikkhūti nibbacanaṃ veditabbaṃ.</paragraph>
<centered line="169">Bhikkhupadabhājanīyavaṇṇanā niṭṭhitā.</centered>
<subhead line="170">Sikkhāsājīvapadabhājanīyavaṇṇanā</subhead>
<paragraph line="171"><bold>Sikkhitabbā</bold>ti āsevitabbā. <bold>Uttama</bold>nti visiṭṭhaṃ. Adhisīlādīsu vijjamānesu sīlādīhipi bhavitabbaṃ. Yathā hi omakatarappamāṇaṃ chattaṃ vā dhajaṃ vā upādāya atirekappamāṇaṃ ‘‘atichattaṃ atidhajo’’ti vuccati, evamihāpi ‘‘anukkaṭṭhasīlaṃ upādāya adhisīlena bhavitabbaṃ, tathā anukkaṭṭhaṃ cittaṃ paññañca upādāya adhicittena adhipaññāya ca bhavitabba’’nti manasi katvā sīlādiṃ sarūpato vibhāvetukāmo <bold>‘‘katamaṃ panettha sīla’’</bold>ntiādimāha. Aṭṭhaṅgasīlaṃ dasaṅgasīlesveva antogadhattā visuṃ aggahetvā <bold>‘‘pañcaṅgadasaṅgasīla’’</bold>nti ettakameva vuttaṃ. <bold>Pātimokkhasaṃvarasīla</bold>nti cārittavārittavasena duvidhaṃ vinayapiṭakapariyāpannaṃ sikkhāpadasīlaṃ. Tañhi yo naṃ pāti rakkhati, taṃ mokkheti moceti āpāyikādīhi dukkhehīti pātimokkhanti vuccati. Saṃvaraṇaṃ saṃvaro <pageBreak edition="M" number="2.0059" />, kāyavācāhi avītikkamo. Pātimokkhameva saṃvaro pātimokkhasaṃvaro. So eva sīlanaṭṭhena sīlanti pātimokkhasaṃvarasīlaṃ.</paragraph>
<paragraph line="172">Aparo <pageBreak edition="V" number="2.0052" /> nayo (udā. aṭṭha. 31; itivu. aṭṭha. 97) – kilesānaṃ balavabhāvato pāpakiriyāya sukarabhāvato puññakiriyāya ca dukkarabhāvato bahukkhattuṃ apāyesu patanasīloti pātī, puthujjano. Aniccatāya vā bhavābhavādīsu kammavegakkhitto ghaṭiyantaṃ viya anavaṭṭhānena paribbhamanato gamanasīloti pātī, maraṇavasena vā tamhi tamhi sattanikāye attabhāvassa patanasīloti pātī, sattasantāno, cittameva vā. Taṃ pātinaṃ saṃsāradukkhato mokkhetīti pātimokkhaṃ. Cittassa hi vimokkhena satto vimuttoti vuccati. Vuttañhi ‘‘cittavodānā visujjhantī’’ti (saṃ. ni. 3.100), ‘‘anupādāya āsavehi cittaṃ vimutta’’nti (mahāva. 28) ca.</paragraph>
<paragraph line="173">Atha vā avijjādinā hetunā saṃsāre patati gacchati pavattatīti pāti. ‘‘Avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarata’’nti (saṃ. ni. 2.124) hi vuttaṃ. Tassa pātino sattassa taṇhādisaṃkilesattayato mokkho etenāti pātimokkho. ‘‘Kaṇṭhekāḷo’’tiādīnaṃ viyassa samāsasiddhi veditabbā.</paragraph>
<paragraph line="174">Atha vā pāteti vinipāteti dukkhehīti pāti, cittaṃ. Vuttañhi ‘‘cittena nīyati loko, cittena parikassatī’’ti (saṃ. ni. 1.62). Tassa pātino mokkho etenāti pātimokkho. Patati vā etena apāyadukkhe saṃsāradukkhe cāti pāti, taṇhāsaṃkileso. Vuttañhi ‘‘taṇhā janeti purisaṃ (saṃ. ni. 1.55-57), taṇhādutiyo puriso’’ti (a. ni. 4.9; itivu. 15, 105) ca ādi. Tato pātito mokkhoti pātimokkho.</paragraph>
<paragraph line="175">Atha vā patati etthāti pāti, cha ajjhattikabāhirāni āyatanāni. Vuttañhi ‘‘chasu loko samuppanno, chasu kubbati santhava’’nti (saṃ. ni. 1.70; su. ni. 171). Tato chaajjhattikabāhirāyatanasaṅkhātato pātito mokkhoti pātimokkho.</paragraph>
<paragraph line="176">Atha <pageBreak edition="M" number="2.0060" /> vā pāto vinipāto assa atthīti pātī, saṃsāro. Tato mokkhoti pātimokkho.</paragraph>
<paragraph line="177">Atha vā sabbalokādhipatibhāvato dhammissaro bhagavā patīti vuccati, muccati etenāti mokkho, patino mokkho tena paññattattāti patimokkho, patimokkho eva pātimokkho. Sabbaguṇānaṃ vā mūlabhāvato uttamaṭṭhena pati ca so yathāvuttena atthena mokkho cāti <pageBreak edition="V" number="2.0053" /> patimokkho, patimokkho eva pātimokkho. Tathā hi vuttaṃ ‘‘pātimokkhanti mukhametaṃ pamukhameta’’nti (mahāva. 135) vitthāro.</paragraph>
<paragraph line="178">Atha vā pa-iti pakāre, <bold>atī</bold>ti accantatthe nipāto, tasmā pakārehi accantaṃ mokkhetīti pātimokkho. Idañhi sīlaṃ sayaṃ tadaṅgavasena samādhisahitaṃ paññāsahitañca vikkhambhanavasena samucchedavasena ca accantaṃ mokkheti mocetīti pātimokkho.</paragraph>
<paragraph line="179">Pati pati mokkhoti vā patimokkho, tamhā tamhā vītikkamadosato paccekaṃ mokkhetīti attho, patimokkho eva pātimokkho. Mokkho vā nibbānaṃ, tassa mokkhassa paṭibimbabhūtoti patimokkho. Sīlasaṃvaro hi sūriyassa aruṇuggamanaṃ viya nibbānassa udayabhūto tappaṭibhāgo ca yathārahaṃ kilesanibbāpanato, patimokkhoyeva pātimokkho. Pativattati mokkhābhimukhanti vā patimokkhaṃ, patimokkhameva pātimokkhanti evaṃ tāvettha pātimokkhasaddassa attho veditabbo.</paragraph>
<paragraph line="180">Saṃvarati pidahati etenāti saṃvaro, pātimokkhameva saṃvaro pātimokkhasaṃvaro. So eva sīlaṃ <bold>pātimokkhasaṃvarasīlaṃ,</bold> atthato pana tato tato vītikkamitabbato viratiyo ceva cetanā ca.</paragraph>
<paragraph line="181"><bold>Adhisīlanti vuccatī</bold>ti anavasesato kāyikavācasikasaṃvarabhāvato ca maggasīlassa padaṭṭhānabhāvato ca pātimokkhasaṃvarasīlaṃ adhikaṃ visiṭṭhaṃ sīlaṃ adhisīlanti vuccati. <bold>Pajjotāna</bold>nti ālokānaṃ. Nanu ca paccekabuddhāpi dhammatāvasena pātimokkhasaṃvarasīlena samannāgatāva honti, evaṃ sati kasmā ‘‘buddhuppādeyeva pavattati, na vinā buddhuppādā’’ti <pageBreak edition="M" number="2.0061" /> niyametvā vuttanti āha – <bold>‘‘na hi taṃ paññattiṃ uddharitvā’’</bold>tiādi. Kiñcāpi paccekabuddhā pātimokkhasaṃvarasampannāgatā honti, na pana tesaṃ vasena vitthāritaṃ hutvā pavattatīti adhippāyo. ‘‘Imasmiṃ vatthusmiṃ imasmiṃ vītikkame idaṃ nāma hotī’’ti paññapanaṃ aññesaṃ avisayo, buddhānaṃyeva esa visayo, buddhānaṃ balanti āha – <bold>‘‘buddhāyeva panā’’</bold>tiādi. Lokiyasīlassa adhisīlabhāvo pariyāyenāti nippariyāyameva taṃ dassetuṃ <bold>‘‘pātimokkhasaṃvaratopi ca maggaphalasampayuttameva sīlaṃ adhisīla’’</bold>nti vuttaṃ. <bold>Na hi taṃ samāpanno bhikkhū</bold>ti gahaṭṭhesu sotāpannānaṃ sadāravītikkamasambhavato vuttaṃ. Tathā hi te saputtadārā agāraṃ ajjhāvasanti.</paragraph>
<paragraph line="182"><bold>Samādāpanaṃ</bold><pageBreak edition="V" number="2.0054" /><bold>samādānañcā</bold>ti aññesaṃ samādāpanaṃ sayaṃ samādānañca. <bold>Adhicittanti vuccatī</bold>ti maggasamādhissa adhiṭṭhānabhāvato adhicittanti vuccati. <bold>Na vinā buddhuppādā</bold>ti kiñcāpi paccekabuddhānaṃ vipassanāpādakaṃ aṭṭhasamāpatticittaṃ hotiyeva, na pana te tattha aññe samādāpetuṃ sakkontīti na tesaṃ vasena vitthāritaṃ hutvā pavattatīti adhippāyo. Vipassanāpaññāyapi adhipaññatāsādhane ‘‘na vinā buddhuppādā’’ti vacanaṃ imināva adhippāyena vuttanti veditabbaṃ. Lokiyacittassa adhicittatā pariyāyenāti nippariyāyameva taṃ dassetuṃ <bold>‘‘tatopi ca maggaphalacittameva adhicitta’’</bold>nti āha. <bold>Taṃ pana idha anadhippeta</bold>nti iminā aṭṭhakathāvacanena lokiyacittassa vasena adhicittasikkhāpi idha adhippetāti viññāyati. <bold>Na hi taṃ samāpanno bhikkhu methunaṃ dhammaṃ paṭisevatī</bold>ti ca iminā lokiyaadhicittaṃ samāpanno methunaṃ dhammaṃ paṭisevatīti āpannaṃ. Adhipaññāniddese ca ‘‘tatopi ca maggaphalapaññāva adhipaññā’’ti vatvā ‘‘sā pana idha anadhippetā. Na hi taṃ samāpanno bhikkhu methunaṃ dhammaṃ paṭisevatī’’ti vuttattā lokiyapaññāvasena adhipaññāsikkhāyapi idhādhippetabhāvo taṃ samāpannassa methunadhammapaṭisevanañca aṭṭhakathāyaṃ anuññātanti viññāyati. Idañca sabbaṃ ‘‘tatra yāyaṃ adhisīlasikkhā, ayaṃ imasmiṃ atthe adhippetā sikkhā’’ti imāya pāḷiyā na sameti. Ayañhi pāḷi adhisīlasikkhāva idha adhippetā, na itarāti dīpeti, tasmā pāḷiyā aṭṭhakathāya ca evamadhippāyo veditabbo – lokiyaadhicittaadhipaññāsamāpannassa tathārūpapaccayaṃ paṭicca ‘‘methunaṃ dhammaṃ paṭisevissāmī’’ti citte uppanne tato adhicittato <pageBreak edition="M" number="2.0062" /> adhipaññato ca parihāni sambhavatīti taṃ dvayaṃ samāpannena na sakkā methunaṃ dhammaṃ paṭisevitunti pāḷiyaṃ adhisīlasikkhāva vuttā. Adhisīlasikkhañhi yāva vītikkamaṃ na karoti, tāva samāpannova hoti. Na hi cittuppādamattena pātimokkhasaṃvarasīlaṃ bhinnaṃ nāma hotīti. Aṭṭhakathāyaṃ pana lokiyaadhicittato adhipaññato ca parihāyitvāpi bhikkhuno methunadhammapaṭisevanaṃ kadāci bhaveyyāti taṃ dvayaṃ appaṭikkhipitvā maggaphaladhammānaṃ akuppasabhāvattā taṃ samāpannassa bhikkhuno tato parihāyitvā methunadhammapaṭisevanaṃ nāma na kadāci sambhavatīti lokuttarādhicittaadhipaññānaṃyeva paṭikkhepo katoti veditabbo.</paragraph>
<paragraph line="183"><bold>Atthi dinnaṃ atthi yiṭṭhantiādinayappavatta</bold>nti iminā –</paragraph>
<indent line="184">‘‘Tattha katamaṃ kammassakataññāṇaṃ? ‘Atthi dinnaṃ, atthi yiṭṭhaṃ, atthi hutaṃ, atthi sukatadukkaṭānaṃ kammānaṃ phalaṃ vipāko, atthi ayaṃ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammā <pageBreak edition="V" number="2.0055" /> paṭipannā, ye imañca lokaṃ parañca lokaṃ sayaṃ abhiññā sacchikatvā pavedentī’ti yā evarūpā paññā pajānanā…pe… amoho dhammavicayo sammādiṭṭhi, idaṃ vuccati kammassakataññāṇaṃ. Ṭhapetvā saccānulomikaṃ ñāṇaṃ sabbāpi sāsavā kusalā paññā kammassakataññāṇa’’nti (vibha. 793) –</indent>
<unindented line="185">Imaṃ vibhaṅgapāḷiṃ saṅgaṇhāti.</unindented>
<paragraph line="186">Tattha (vibha. aṭṭha. 793) <bold>atthi dinna</bold>ntiādīsu dinnapaccayā phalaṃ atthīti iminā upāyena attho veditabbo. <bold>Dinna</bold>nti ca deyyadhammasīsena dānaṃ vuttaṃ. <bold>Yiṭṭha</bold>nti mahāyāgo, sabbasādhāraṇaṃ mahādānanti attho. <bold>Huta</bold>nti pahonakasakkāro adhippeto. <bold>Atthi mātā, atthi pitā</bold>ti mātāpitūsu sammāpaṭipattimicchāpaṭipattiādīnaṃ phalasambhavo vutto. <bold>Idaṃ vuccatī</bold>ti yaṃ ñāṇaṃ ‘‘idaṃ kammaṃ sakaṃ, idaṃ no saka’’nti jānāti, idaṃ kammassakataññāṇaṃ nāma vuccatīti attho. Tattha tividhaṃ kāyaduccaritaṃ catubbidhaṃ vacīduccaritaṃ tividhaṃ manoduccaritanti idaṃ <bold>na sakakammaṃ</bold> nāma, tīsu dvāresu dasavidhampi sucaritaṃ <bold>sakakammaṃ</bold> nāma. Attano vāpi hotu parassa vā, sabbampi akusalaṃ <bold>na sakakammaṃ</bold><pageBreak edition="M" number="2.0063" /> nāma. Kasmā? Atthabhañjanato anatthajananato ca. Attano vā hotu parassa vā, sabbampi kusalaṃ <bold>sakakammaṃ</bold> nāma. Kasmā? Anatthabhañjanato atthajananato ca. Evaṃ jānanasamatthe imasmiṃ kammassakataññāṇe ṭhatvā bahuṃ dānaṃ datvā sīlaṃ pūretvā uposathaṃ samādiyitvā sukhena sukhaṃ sampattiyā sampattiṃ anubhavitvā nibbānaṃ pattānaṃ sattānaṃ gaṇanaparicchedo natthi. <bold>Ṭhapetvā saccānulomikaṃ ñāṇa</bold>nti maggasaccassa paramatthasaccassa ca anulomanato saccānulomikanti laddhanāmaṃ vipassanāñāṇaṃ ṭhapetvā avasesā sabbāpi sāsavā kusalā paññā kammassakataññāṇamevāti attho.</paragraph>
<paragraph line="187"><bold>Tilakkhaṇākāraparicchedaka</bold>nti aniccādilakkhaṇattayassa hutvā abhāvādiākārapaacchindanakaṃ. <bold>Adhipaññāti vuccatī</bold>ti maggapaññāya adhiṭṭhānabhāvato vipassanāñāṇaṃ adhipaññāti vuccati.</paragraph>
<gatha1 line="188">‘‘Kalyāṇakārī kalyāṇaṃ, pāpakārī ca pāpakaṃ;</gatha1>
<gathalast line="189">Anubhoti dvayametaṃ, anubandhati kāraka’’nti. (saṃ. ni. 1.256);</gathalast>
<unindented line="190">Evaṃ <pageBreak edition="V" number="2.0056" /> atīte anāgate ca vaṭṭamūlakadukkhasallakkhaṇavasena saṃvegavatthutāya vimuttiākaṅkhāya paccayabhūtā kammassakatapaññā adhipaññātipi vadanti. Lokiyapaññāya adhipaññābhāvo pariyāyenāti nippariyāyameva taṃ dassetuṃ <bold>‘‘tatopi ca maggaphalapaññāva adhipaññā’’</bold>ti vuttaṃ.</unindented>
<paragraph line="191">Saha ājīvanti etthāti <bold>sājīvo</bold>ti sabbasikkhāpadaṃ vuttanti āha – <bold>‘‘sabbampi…pe… tasmā sājīvanti vuccatī’’</bold>ti. Tattha <bold>sikkhāpada</bold>nti ‘‘nāmakāyo padakāyo niruttikāyo byañjanakāyo’’ti vuttaṃ bhagavato vacanasaṅkhātaṃ sikkhāpadaṃ. <bold>Sabhāgavuttino</bold>ti samānavuttikā, sadisappavattikāti attho. <bold>Tasmiṃ sikkhatī</bold>ti ettha ādheyyāpekkhattā adhikaraṇassa kimādheyyamapekkhitvā ‘‘tasmi’’nti adhikaraṇaṃ niddiṭṭhanti āha – <bold>‘‘taṃ sikkhāpadaṃ cittassa adhikaraṇaṃ katvā’’</bold>ti, taṃ sājīvasaṅkhātaṃ sikkhāpadaṃ ‘‘yathāsikkhāpadaṃ nu kho sikkhāmi, na sikkhāmī’’ti evaṃ pavattivasena sikkhāpadavisayattā tadādheyyabhūtassa cittassa adhikaraṇaṃ katvāti attho. Nanu ca ‘‘sikkhāsājīvasamāpanno’’ti imassa padabhājanaṃ karontena ‘‘yaṃ sikkhaṃ sājīvañca samāpanno, tadubhayaṃ dassetvā tesu sikkhati, tena <pageBreak edition="M" number="2.0064" /> vuccati sikkhāsājīvasamāpanno’’ti vattabbaṃ siyā, evamavatvā ‘‘tasmiṃ sikkhati, tena vuccati sājīvasamāpanno’’ti ettakameva kasmā vuttanti antolīnacodanaṃ sandhāyāha <bold>‘‘na kevalañcāyametasmi’’</bold>ntiādi.</paragraph>
<centered line="192"><bold>Tassā ca sikkhāyā</bold>ti tassā adhisīlasaṅkhātāya sikkhāya. <bold>Sikkhaṃ paripūrento</bold>ti</centered>
<paragraph line="193">Sīlasaṃvaraṃ paripūrento, vārittasīlavasena viratisampayuttaṃ cetanaṃ cārittasīlavasena virativippayuttaṃ cetanañca attani pavattentoti attho. <bold>Tasmiñca sikkhāpade avītikkamanto sikkhatī</bold>ti ‘‘nāmakāyo padakāyo niruttikāyo byañjanakāyo’’ti evaṃ vuttaṃ bhagavato vacanasaṅkhātaṃ sikkhāpadaṃ avītikkamanto hutvā tasmiṃ yathāvuttasikkhāpade sikkhatīti attho. Sīlasaṃvarapūraṇaṃ sājīvānatikkamanañcāti idameva ca dvayaṃ idha sikkhanaṃ nāmāti adhippāyo. Tattha sājīvānatikkamo sikkhāpāripūriyā paccayo. Sājīvānatikkamato hi yāva maggā sikkhāpāripūrī hoti. Apicettha ‘‘sikkhaṃ paripūrento sikkhatī’’ti iminā viraticetanāsaṅkhātassa sīlasaṃvarassa visesato santāne pavattanakālova gahito, ‘‘avītikkamanto sikkhatī’’ti iminā pana appavattanakālopi. Sikkhañhi paripūraṇavasena attani pavattentopi niddādivasena appavattentopi vītikkamābhāvā ‘‘avītikkamanto sikkhatī’’ti vuccatīti.</paragraph>
<centered line="194">Sikkhāsājīvapadabhājanīyavaṇṇanā niṭṭhitā.</centered>
<subhead line="195">Sikkhāpaccakkhānavibhaṅgavaṇṇanā</subhead>
<paragraph line="196">‘‘Appaccakkhāya <pageBreak edition="V" number="2.0057" /> appaccakkhātāyā’’ti ubhayathāpi pāṭho tīsupi <bold>gaṇṭhipadesu</bold> vutto. <bold>Dubbalye āvikatepī</bold>ti ‘‘yaṃnūnāhaṃ buddhaṃ paccakkheyya’’ntiādinā dubbalabhāve pakāsitepi. <bold>Sikkhāya pana paccakkhātāyā</bold>ti ‘‘buddhaṃ paccakkhāmī’’tiādinā sikkhāya paccakkhātāya. Yasmā dirattavacane gahite tena purimapacchimapadāni saṃsiliṭṭhāni honti, na tasmiṃ aggahite, tasmā dirattavacanena byañjanasiliṭṭhatāmattameva payojananti āha <bold>‘‘byañjanasiliṭṭhatāyā’’</bold>ti. <bold>Mukhāruḷhatāyā</bold>ti yasmā evarūpaṃ vacanaṃ lokassa mukhamāruḷhaṃ, tasmāti attho.</paragraph>
<paragraph line="197"><bold>Byañjanaṃ</bold><pageBreak edition="M" number="2.0065" /><bold>sampādetī</bold>ti tassa visuṃ atthābhāvato vuttamevatthaṃ aññapadena dīpento byañjanaṃ sampādeti. Vuttamevatthaṃ kāraṇena vibhāvento āha <bold>‘‘parivārakapadavirahitañhī’’</bold>tiādi. Atthadīpakaṃ padaṃ <bold>atthapadaṃ</bold>.</paragraph>
<paragraph line="198"><bold>Sikkhāpaccakkhānassā</bold>ti ‘‘buddhaṃ paccakkhāmī’’tiādisikkhāpaccakkhānavacanassa. ‘‘Buddhaṃ paccakkhāmī’’tiādīsu ‘‘evaṃ kho, bhikkhave, dubbalyāvikammañceva hoti sikkhā ca paccakkhātā’’ti vuttattā ubhayampi hotīti āha – <bold>‘‘ekaccaṃ dubbalyāvikammaṃ attho hotī’’</bold>ti. Kiñcāpi ‘‘buddhaṃ paccakkhāmī’’tiādisikkhāpaccakkhānavacanassa dubbalyāvikammapadattho na hoti, tathāpi ‘‘buddhaṃ paccakkhāmī’’ti vutte sikkhāparipūraṇe dubbalyāvibhāvassapi gamyamānattā ‘‘sikkhāpaccakkhānassa ekaccaṃ dubbalyāvikammaṃ attho hotī’’ti vuttaṃ. <bold>Naṃ sandhāyā</bold>ti naṃ atthabhūtaṃ dubbalyāvikammaṃ sandhāya.</paragraph>
<paragraph line="199"><bold>Visesāvisesa</bold>nti ettha yena dubbalyāvikammameva hoti, na sikkhāpaccakkhānaṃ, tattha sikkhāpaccakkhānadubbalyāvikammānaṃ atthi viseso. Yena pana sikkhāpaccakkhānañceva dubbalyāvikammañca hoti, tattha nevatthi visesoti veditabbaṃ. Kaṭhakicchajīvaneti dhātūsu paṭhitattā vuttaṃ <bold>‘‘kicchajīvikappatto’’</bold>ti. Ukkaṇṭhanaṃ ukkaṇṭhā, kicchajīvikā, taṃ ito pattoti <bold>ukkaṇṭhito. Ito</bold>ti ito ṭhānato, ito vihārato vā. <bold>Etthā</bold>ti gantumicchitaṃ padesaṃ vadati. Anabhiratiyā pīḷito vikkhittacitto hutvā sīsaṃ ukkhipitvā uddhaṃmukho ito cito ca olokento āhiṇḍatīti āha <bold>‘‘uddhaṃ kaṇṭhaṃ katvā viharamāno’’</bold>ti.</paragraph>
<paragraph line="200"><bold>Aṭṭīyamāno</bold>ti ettha aṭṭamiva attānamācarati aṭṭīyatīti aṭṭīyasaddassa antogadhaupamānabhūtakammattā <pageBreak edition="V" number="2.0058" /> upameyyabhūtena attanāva sakammakattaṃ, na bhikkhubhāvenāti āha <bold>‘‘bhikkhubhāvanti bhikkhubhāvenā’’</bold>ti. Na hi so bhikkhubhāvaṃ aṭṭamiva ācarati, kiñcarahi attānaṃ tasmā bhikkhubhāvena karaṇabhūtena attānaṃ aṭṭīyamānoti evamettha attho daṭṭhabboti āha <bold>‘‘karaṇatthe upayogavacana’’</bold>nti. <bold>Kaṇṭhe āsattena aṭṭīyeyyā</bold>ti ettha pana karaṇattheyeva karaṇavacananti āha – <bold>‘‘yathālakkhaṇaṃ karaṇavacaneneva vutta’’</bold>nti. Kattuatthe vā upayogavacanaṃ daṭṭhabbanti āha – <bold>‘‘tena vā bhikkhubhāvenā’’</bold>tiādi, tena kattubhūtena bhikkhubhāvenāti attho. Imasmiṃ panatthe aṭṭaṃ karotīti aṭṭīyatīti <pageBreak edition="M" number="2.0066" /> aṭṭīya-saddaṃ nipphādetvā tato kammani māna-sadde kate ‘‘aṭṭīyamāno’’ti padasiddhi veditabbā. Tenevāha – <bold>‘‘aṭṭo kariyamāno pīḷiyamāno’’</bold>ti. <bold>Jigucchamāno</bold>ti iminā pana sambandhe kariyamāne bhikkhubhāvanti upayogatthe eva upayogavacananti āha – <bold>‘‘asuciṃ viya taṃ jigucchanto’’</bold>ti, taṃ bhikkhubhāvaṃ jigucchantoti attho. <bold>Sacāha</bold>nti sace ahaṃ.</paragraph>
<paragraph line="201"><bold>Paccakkhānākārena vuttānī</bold>ti ‘‘paccakkheyyaṃ paccakkheyya’’nti vuttattā paccakkhānākārasambandhena vuttāni. <bold>Bhāvavikappākārenā</bold>ti ‘‘assaṃ assa’’nti āgatattā yaṃ yaṃ bhavitukāmo, tassa tassa bhāvassa vikappākārena, bhikkhubhāvato aññabhāvavikappākārenāti adhippāyo.</paragraph>
<paragraph line="202" number="50"><bold>Na ussahāmī</bold>ti attano tattha tattha ussahābhāvaṃ dasseti. <bold>Na visahāmī</bold>ti ekabhattādīnaṃ asayhabhāvaṃ dasseti. <bold>Na ramāmī</bold>ti ‘‘pabbajjāmūlakaṃ natthi me sukha’’nti dasseti. <bold>Nābhiramāmī</bold>ti pabbajjāya attano santosābhāvaṃ dasseti.</paragraph>
<paragraph line="203">Idāni sikkhāpaccakkhānavāre ṭhatvā ayaṃ vinicchayo veditabbo – tattha ‘‘sāmaññā cavitukāmo’’tiādīhi padehi cittaniyamaṃ dasseti. ‘‘Buddhaṃ dhamma’’ntiādīhi padehi khettaniyamaṃ dasseti. Yathā hi loke sassānaṃ ruhanaṭṭhānaṃ ‘‘khetta’’nti vuccati, evamidampi sikkhāpaccakkhānassa ruhanaṭṭhānattā ‘‘khetta’’nti vuccati. ‘‘Paccakkhāmi dhārehī’’ti etena kālaniyamaṃ dasseti. ‘‘Vadatī’’ti iminā payoganiyamaṃ dasseti. ‘‘Alaṃ me buddhena, kinnu me buddhena, na mamattho buddhena, sumuttāhaṃ buddhenā’’tiādīhi anāmaṭṭhakālavasenapi paccakkhānaṃ hotīti dasseti. ‘‘Viññāpetī’’ti iminā vijānananiyamaṃ dasseti. ‘‘Ummattako sikkhaṃ paccakkhāti, ummattakassa santike sikkhaṃ paccakkhātī’’tiādīhi puggalaniyamaṃ dasseti. ‘‘Ariyakena milakkhassa santike sikkhaṃ paccakkhāti, so ca nappaṭivijānāti, appaccakkhātā hoti sikkhā’’tiādīhi puggalādiniyame satipi vijānananiyamāsambhavaṃ dasseti <pageBreak edition="V" number="2.0059" />. ‘‘Davāya sikkhaṃ paccakkhāti, appaccakkhātā hoti sikkhā’’tiādīhi khettādiniyame satipi cittaniyamābhāvena na ruhatīti dasseti. ‘‘Sāvetukāmo na sāveti, apaccakkhātā hoti sikkhā’’ti iminā cittaniyamepi sati payoganiyamābhāvena na ruhatīti <pageBreak edition="M" number="2.0067" /> dasseti. ‘‘Aviññussa sāveti, viññussa na sāvetī’’ti etehi cittakhettakālapayogapuggalavijānananiyamepi sati yaṃ puggalaṃ uddissa sāveti, tasseva savanena ruhati, na aññassāti dasseti. ‘‘Sabbaso vā pana na sāveti, appaccakkhātā hoti sikkhā’’ti idaṃ pana cittādiniyameneva sikkhā paccakkhātā hoti, na aññathāti dassanatthaṃ vuttaṃ. Tasmā cittakhettakālapayogapuggalavijānananiyamavasena sikkhāya paccakkhānaṃ ñatvā tadabhāvena appaccakkhānaṃ veditabbaṃ.</paragraph>
<paragraph line="204">Kathaṃ? Upasampannabhāvato cavitukāmatācitteneva hi sikkhāpaccakkhānaṃ hoti, na davā vā ravā vā bhaṇantassa. Evaṃ <bold>cittavasena</bold> sikkhāpaccakkhānaṃ hoti, na tadabhāvena.</paragraph>
<paragraph line="205">Tathā ‘‘buddhaṃ paccakkhāmi, dhammaṃ paccakkhāmi, saṅghaṃ paccakkhāmi, sikkhaṃ, vinayaṃ, pātimokkhaṃ, uddesaṃ, upajjhāyaṃ, ācariyaṃ, saddhivihārikaṃ, antevāsikaṃ, samānupajjhāyakaṃ, samānācariyakaṃ, sabrahmacāriṃ paccakkhāmī’’ti evaṃ vuttānaṃ buddhādīnaṃ catuddasannaṃ, ‘‘gihīti maṃ dhārehi, upāsako, ārāmiko, sāmaṇero, titthiyo, titthiyasāvako, assamaṇo, asakyaputtiyoti maṃ dhārehī’’ti evaṃ vuttānaṃ gihiādīnaṃ aṭṭhannañcāti imesaṃ dvāvīsatiyā khettapadānaṃ yassa kassaci savevacanassa vasena tesu ca yaṃkiñci vattukāmassa yaṃkiñci vadatopi sikkhāpaccakkhānaṃ hoti, na rukkhādīnaṃ aññatarassa nāmaṃ gahetvā sikkhaṃ paccakkhantassa. Evaṃ <bold>khettavasena</bold> sikkhāpaccakkhānaṃ hoti, na tadabhāvena.</paragraph>
<paragraph line="206">Tattha yadetaṃ ‘‘paccakkhāmī’’ti ca ‘‘maṃ dhārehī’’ti ca vuttaṃ vattamānakālavacanaṃ, yāni ca ‘‘alaṃ me buddhena, kinnu me buddhena, na mamattho buddhena, sumuttāhaṃ buddhenā’’tiādinā nayena ākhyātavasena kālaṃ anāmasitvā purimehi cuddasahi padehi saddhiṃ yojetvā vuttāni ‘‘alaṃ me’’tiādīni cattāri padāni, tesaṃyeva ca savevacanānaṃ vasena paccakkhānaṃ hoti, na ‘‘paccakkhāsi’’nti vā ‘‘paccakkhissa’’nti vā ‘‘maṃ dhāresī’’ti vā ‘‘dhāressasī’’ti vā ‘‘yanūnāhaṃ paccakkheyya’’nti vātiādīni atītānāgataparikappavacanāni bhaṇantassa. Evaṃ <bold>vattamānakālavasena</bold> ceva <bold>anāmaṭṭhakālavasena</bold> ca paccakkhānaṃ hoti, na tadabhāvena.</paragraph>
<paragraph line="207">Payogo <pageBreak edition="M" number="2.0068" /><pageBreak edition="V" number="2.0060" /> pana duvidho kāyiko vācasiko. Tattha ‘‘buddhaṃ paccakkhāmī’’tiādinā nayena yāya kāyaci bhāsāya vacībhedaṃ katvā vācasikapayogeneva paccakkhānaṃ hoti, na akkharalikhanaṃ vā hatthamuddādidassanaṃ vā kāyapayogaṃ karontassa. Evaṃ <bold>vācasikapayogeneva</bold> paccakkhānaṃ hoti, na tadabhāvena.</paragraph>
<paragraph line="208">Puggalo pana duvidho yo ca paccakkhāti, yassa ca paccakkhāti. Tattha yo paccakkhāti, so sace ummattakakhittacittavedanāṭṭānaṃ aññataro na hoti. Yassa pana paccakkhāti, so sace manussajātiko hoti, na ca ummattakādīnaṃ aññataro, sammukhībhūto ca sikkhāpaccakkhānaṃ hoti. Na hi asammukhībhūtassa dūtena vā paṇṇena vā ārocanaṃ ruhati. Evaṃ <bold>yathāvuttapuggalavasena</bold> paccakkhānaṃ hoti, na tadabhāvena.</paragraph>
<paragraph line="209">Vijānanampi niyamitāniyamitavasena duvidhaṃ. Tattha yassa yesaṃ vā niyametvā ‘‘imassa imesaṃ vā ārocemī’’ti vadati, sace te yathā pakatiyā loke manussā vacanaṃ sutvā āvajjanasamaye jānanti, evaṃ tassa vacanānantarameva tassa ‘‘ayaṃ ukkaṇṭhito’’ti vā ‘‘gihibhāvaṃ patthayatī’’ti vā yena kenaci ākārena sikkhāpaccakkhānabhāvaṃ jānanti, paccakkhātā hoti sikkhā. Atha aparabhāge ‘‘kiṃ iminā vutta’’nti cintetvā jānanti, aññe vā jānanti, appaccakkhātāva hoti sikkhā. Aniyametvā ārocentassa pana sace vuttanayena yo koci manussajātiko vacanatthaṃ jānāti, paccakkhātāva hoti sikkhā. Evaṃ <bold>vijānanavasena</bold> paccakkhānaṃ hoti, na tadabhāvena. Iti imesaṃ vuttappakārānaṃ cittādīnaṃ vaseneva sikkhāpaccakkhānaṃ hoti, na aññathāti daṭṭhabbaṃ.</paragraph>
<paragraph line="210" number="51"> ‘‘Vadatī’’ti vacībhedappayogaṃ dassetvā tadanantaraṃ ‘‘viññāpetī’’ti vuttattā teneva vacībhedena adhippāyaviññāpanaṃ idhādhippetaṃ, na yena kenaci upāyenāti āha <bold>‘‘teneva vacībhedenā’’</bold>ti. <bold>Padapaccābhaṭṭhaṃ katvā</bold>ti padaviparāvuttiṃ katvā. Idañca padappayogassa aniyamitattā vuttaṃ. Yathā hi loke ‘‘āhara pattaṃ, pattaṃ āharā’’ti aniyamitena padappayogena tadatthaviññāpanaṃ diṭṭhaṃ, evamidhāpi ‘‘buddhaṃ paccakkhāmi, paccakkhāmi buddha’’nti aniyamitena padappayogena tadatthaviññāpanaṃ hotiyevāti adhippāyo. Buddhaṃ paccakkhāmīti atthappadhāno ayaṃ <pageBreak edition="M" number="2.0069" /> niddeso, na saddappadhānoti āha <bold>‘‘milakkhabhāsāsu vā aññatarabhāsāya tamatthaṃ vadeyyā’’</bold>ti. Māgadhabhāsato avasiṭṭhā sabbāpi andhadamiḷādibhāsā milakkhabhāsāti veditabbā. Khettapadesu ekaṃ vattukāmo sacepi aññaṃ vadeyya, khettapadantogadhattā paccakkhātāva <pageBreak edition="V" number="2.0061" /> hoti sikkhāti dassento āha <bold>‘‘buddhaṃ paccakkhāmīti vattukāmo’’</bold>tiādi. Yadipi ‘‘buddhaṃ paccakkhāmī’’ti vattuṃ anicchanto cittena taṃ paṭikkhipitvā aññaṃ vattukāmo puna virajjhitvā tameva vadeyya, tathāpi sāsanato cavitukāmatācitte sati khettapadasseva vuttattā aṅgapāripūrisambhavato hotveva sikkhāpaccakkhānanti veditabbaṃ. <bold>Khettameva otiṇṇa</bold>nti sikkhāpaccakkhānassa ruhanaṭṭhānabhūtaṃ khettameva otiṇṇaṃ.</paragraph>
<paragraph line="211">‘‘Paccakkhāmi dhārehī’’ti vattamānakālassa padhānabhāvena vattumicchitattā atītānāgataparikappavacanehi nevatthi sikkhāpaccakkhānanti dassento āha <bold>‘‘sace pana buddhaṃ paccakkhinti vā’’</bold>tiādi. <bold>Vadati viññāpetī</bold>ti ettha <bold>vadatī</bold>ti iminā payogassa niyamitattā ekassa santike attano vacībhedappayogeneva sikkhāpaccakkhānaṃ hoti, na dūtasāsanādippayogenāti dassento āha <bold>‘‘dūtaṃ vā pahiṇātī’’</bold>tiādi. Tattha ‘‘mama sikkhāpaccakkhānabhāvaṃ kathehī’’ti mukhasāsanavasena ‘‘dūtaṃ vā pahiṇātī’’ti vuttaṃ. Paṇṇe likhitvā pahiṇanavasena <bold>‘‘sāsanaṃ vā pesetī’’</bold>ti vuttaṃ. Rukkhādīsu akkharāni likhitvā dassanavasena <bold>‘‘akkharaṃ vā chindatī’’</bold>ti vuttaṃ. <bold>Hatthamuddāya vā tamatthaṃ ārocetī</bold>ti hatthena adhippāyaviññāpanaṃ sandhāya vuttaṃ. Adhippāyaviññāpako hi hatthavikāro hatthamuddā. Hattha-saddo cettha tadekadesesu aṅgulīsu daṭṭhabbo ‘‘na sabbaṃ hatthaṃ mukhe pakkhipissāmī’’tiādīsu (pāci. 618) viya. Tasmā adhippāyaviññāpakena aṅgulisaṅkocādinā hatthavikārena tamatthaṃ ārocetīti evamettha attho daṭṭhabbo.</paragraph>
<paragraph line="212"><bold>Cittasampayutta</bold>nti paccakkhātukāmatācittasampayuttaṃ. Idāni vijānanavasena sikkhāpaccakkhānaṃ niyamitāniyamitavasena dvidhā veditabbanti dassento āha – <bold>‘‘yadi ayameva jānātū’’</bold>tiādi. Ayañca vibhāgo ‘‘vadati viññāpetīti ekavisayattā <pageBreak edition="M" number="2.0070" /> yassa vadati, tasseva vijānanaṃ adhippetaṃ, na aññassā’’ti iminā nayena laddhoti daṭṭhabbaṃ. Na hi yassa vadati, tato aññaṃ viññāpetīti ayamattho sambhavati. <bold>Soyeva jānātī</bold>ti avadhāraṇena tasmiṃ avijānanteyeva aññassa jānanaṃ paṭikkhipati. Tenevāha – <bold>‘‘atha so na jānāti, añño samīpe ṭhito jānāti, apaccakkhātā hoti sikkhā’’</bold>ti. Tasmā ‘‘ayameva jānātū’’ti ekaṃ niyametvā ārocite yadipi sopi jānāti aññopi, niyamitassa pana niyamitavasena vijānanasambhavato sikkhāpaccakkhānaṃ hotiyevāti daṭṭhabbaṃ ‘‘añño mā jānātū’’ti aniyamitattā. <bold>Dvinnampi niyametvā</bold>ti idaṃ ‘‘dve vā jānantu eko vā, imesaṃyeva dvinnaṃ ārocemī’’ti evaṃ niyametvā ārocanaṃ sandhāya vuttaṃ. Tenevāha – <bold>‘‘ekasmiṃ</bold><pageBreak edition="V" number="2.0062" /><bold>jānantepi dvīsu jānantesupī’’</bold>ti. Tasmā ‘‘dveyeva jānantu, eko mā jānātū’’ti evaṃ dvinnaṃ niyametvā ārocite dvīsuyeva jānantesu sikkhāpaccakkhānaṃ hoti, na ekasmiṃ jānanteti vadanti.</paragraph>
<paragraph line="213"><bold>Sabhāge</bold>ti vissāsike. <bold>Parisaṅkamāno</bold>ti ‘‘sace te jāneyyuṃ, maṃ te vāressantī’’ti āsaṅkamāno. <bold>Samayaññū</bold>ti sāsanācārakusalo, idha pana tadadhippāyajānanamattenapi samayaññū nāma hoti. Teneva āha – <bold>‘‘ukkaṇṭhito ayaṃ…pe… sāsanato cutoti jānātī’’</bold>ti. Tasmā ‘‘buddhaṃ paccakkhāmī’’ti imassa atthaṃ ñatvāpi sace ‘‘ayaṃ bhikkhubhāvato cavitukāmo, gihī vā hotukāmo’’ti na jānāti, appaccakkhātāva hoti sikkhā. Sace pana ‘‘buddhaṃ paccakkhāmī’’ti vacanassa atthaṃ ajānitvāpi ‘‘ukkaṇṭhito gihī hotukāmo’’ti adhippāyaṃ jānāti, paccakkhātāva hoti sikkhā. Aññasmiṃ khaṇe sotaviññāṇavīthiyā saddaggahaṇaṃ, aññasmiṃyeva ca manoviññāṇavīthiyā tadatthavijānananti āha – <bold>‘‘taṅkhaṇaññeva pana apubbaṃ acarimaṃ dujjāna’’</bold>nti. Na hi ekasmiṃyeva khaṇe saddasavanaṃ tadatthavijānanañca sambhavati. Tathā hi ‘‘ghaṭo’’ti vā ‘‘paṭo’’ti vā kenaci vutte tattha gha-saddaṃ paccuppannaṃ gahetvā ekā sotaviññāṇavīthi uppajjitvā nirujjhati, tadanantaraṃ ekā manoviññāṇavīthi tameva atītaṃ gahetvā uppajjati. Evaṃ tena vuttavacane yattakāni akkharāni honti, tesu ekamekaṃ akkharaṃ paccuppannamatītañca gahetvā sotaviññāṇavīthiyā manoviññāṇavīthiyā ca uppajjitvā niruddhāya avasāne <pageBreak edition="M" number="2.0071" /> tāni akkharāni sampiṇḍetvā akkharasamūhaṃ gahetvā ekā manoviññāṇavīthi uppajjitvā nirujjhati. Tadanantaraṃ ‘‘ayamakkharasamūho etassa nāma’’nti nāmapaññattiggahaṇavasena aparāya manoviññāṇavīthiyā uppajjitvā niruddhāya tadanantaraṃ uppannāya manoviññāṇavīthiyā ‘‘ayametassa attho’’ti pakatiyā tadatthavijānanaṃ sambhavati.</paragraph>
<paragraph line="214"><bold>Āvajjanasamayenā</bold>ti bhummatthe karaṇavacanaṃ, atthābhogasamayeti attho. Idāni tameva āvajjanasamayaṃ vibhāvento āha – <bold>‘‘yathā pakatiyā…pe… jānantī’’</bold>ti. Teneva vacībhedena adhippāyaviññāpanassa idhādhippetattā aparabhāge ‘‘kiṃ iminā vutta’’nti taṃ kaṅkhantassa cirena adhippāyavijānanaṃ aññenapi kenaci upāyantarena sambhavati, na kevalaṃ vacībhedamattenāti āha – <bold>‘‘atha aparabhāge…pe… appaccakkhātā hoti sikkhā’’</bold>ti. ‘‘Gihī bhavissāmī’’ti vutte atthabhedo kālabhedo ca hotīti appaccakkhātā hoti sikkhā. ‘‘Dhārehī’’ti hi imassa yo attho kālo ca, na so ‘‘bhavissāmī’’ti etassa. ‘‘Gihī <pageBreak edition="V" number="2.0063" /> homī’’ti vutte pana atthabhedoyeva, na kālabhedo ‘‘homī’’ti vattamānakālasseva vuttattā. ‘‘Gihī jātomhi, gihīmhī’’ti etthāpi atthassa ceva kālassa ca bhinnattā appaccakkhātā hoti sikkhā. ‘‘Ajja paṭṭhāyā’’ti idaṃ tathā vuttepi dosabhāvato paripuṇṇaṃ katvā vuttaṃ. ‘‘Dhārehī’’ti atthappadhānattā niddesassa pariyāyavacanehipi sikkhāpaccakkhānaṃ hotiyevāti dassento āha <bold>‘‘jānāhī’’</bold>tiādi. Dhārehi jānāhi sañjānāhi manasi karohīti hi etāni padāni atthato kālato ca abhinnāni.</paragraph>
<paragraph line="215" number="52"><bold>Purimāneva cuddasā</bold>ti buddhādisabrahmacārīpariyantāni. Hotu bhavatūti idampi paṭikkhepamattamevāti āha <bold>‘‘hotu, pariyattanti attho’’</bold>ti.</paragraph>
<paragraph line="216" number="53"><bold>Vaṇṇapaṭṭhāna</bold>nti mahāsaṅghikānaṃ buddhaguṇaparidīpakaṃ ekaṃ suttanti vadanti. <bold>Upāligāthāsū</bold>ti (ma. ni. 2.76) –</paragraph>
<gatha1 line="217">‘‘Dhīrassa <pageBreak edition="M" number="2.0072" /> vigatamohassa,</gatha1>
<gatha2 line="218">Pabhinnakhīlassa vijitavijayassa;</gatha2>
<gatha3 line="219">Anīghassa susamacittassa;</gatha3>
<gatha2 line="220">Vuddhasīlassa sādhupaññassa;</gatha2>
<gatha3 line="221">Vesamantarassa vimalassa;</gatha3>
<gathalast line="222">Bhagavato tassa sāvakohamasmi.</gathalast>
<gatha1 line="223">‘‘Akathaṃkathissa tusitassa;</gatha1>
<gatha2 line="224">Vantalokāmisassa muditassa;</gatha2>
<gatha3 line="225">Katasamaṇassa manujassa;</gatha3>
<gatha2 line="226">Antimasārīrassa narassa;</gatha2>
<gatha3 line="227">Anopamassa virajassa;</gatha3>
<gathalast line="228">Bhagavato tassa sāvakohamasmi.</gathalast>
<gatha1 line="229">‘‘Asaṃsayassa kusalassa;</gatha1>
<gatha2 line="230">Venayikassa sārathivarassa;</gatha2>
<gatha3 line="231">Anuttarassa <pageBreak edition="V" number="2.0064" /> ruciradhammassa;</gatha3>
<gatha2 line="232">Nikkaṅkhassa pabhāsakassa;</gatha2>
<gatha3 line="233">Mānacchidassa vīrassa;</gatha3>
<gathalast line="234">Bhagavato tassa sāvakohamasmi.</gathalast>
<gatha1 line="235">‘‘Nisabhassa appameyyassa;</gatha1>
<gatha2 line="236">Gambhīrassa monappattassa;</gatha2>
<gatha3 line="237">Khemaṅkarassa vedassa;</gatha3>
<gatha2 line="238">Dhammaṭṭhassa saṃvutattassa;</gatha2>
<gatha3 line="239">Saṅgātigassa muttassa;</gatha3>
<gathalast line="240">Bhagavato tassa sāvakohamasmi.</gathalast>
<gatha1 line="241">‘‘Nāgassa pantasenassa;</gatha1>
<gatha2 line="242">Khīṇasaṃyojanassa muttassa;</gatha2>
<gatha3 line="243">Paṭimantakassa dhonassa;</gatha3>
<gatha2 line="244">Pannaddhajassa vītarāgassa;</gatha2>
<gatha3 line="245">Dantassa nippapañcassa;</gatha3>
<gathalast line="246">Bhagavato tassa sāvakohamasmi.</gathalast>
<gatha1 line="247">‘‘Isisattamassa <pageBreak edition="M" number="2.0073" /> akuhassa;</gatha1>
<gatha2 line="248">Tevijjassa brahmappattassa;</gatha2>
<gatha3 line="249">Nhātakassa padakassa;</gatha3>
<gatha2 line="250">Passaddhassa viditavedassa;</gatha2>
<gatha3 line="251">Purindadassa sakkassa;</gatha3>
<gathalast line="252">Bhagavato tassa sāvakohamasmi.</gathalast>
<gatha1 line="253">‘‘Ariyassa bhāvitattassa;</gatha1>
<gatha2 line="254">Pattippattassa veyyākaraṇassa;</gatha2>
<gatha3 line="255">Satimato vipassissa;</gatha3>
<gatha2 line="256">Anabhinatassa no apanatassa;</gatha2>
<gatha3 line="257">Anejassa <pageBreak edition="V" number="2.0065" /> vasippattassa;</gatha3>
<gathalast line="258">Bhagavato tassa sāvakohamasmi.</gathalast>
<gatha1 line="259">‘‘Samuggatassa jhāyissa;</gatha1>
<gatha2 line="260">Ananugatantarassa suddhassa;</gatha2>
<gatha3 line="261">Asitassa hitassa;</gatha3>
<gatha2 line="262">Pavivittassa aggappattassa;</gatha2>
<gatha3 line="263">Tiṇṇassa tārayantassa;</gatha3>
<gathalast line="264">Bhagavato tassa sāvakohamasmi.</gathalast>
<gatha1 line="265">‘‘Santassa bhūripaññassa;</gatha1>
<gatha2 line="266">Mahāpaññassa vītalobhassa;</gatha2>
<gatha3 line="267">Tathāgatassa sugatassa;</gatha3>
<gatha2 line="268">Appaṭipuggalassa asamassa;</gatha2>
<gatha3 line="269">Visāradassa nipuṇassa;</gatha3>
<gathalast line="270">Bhagavato tassa sāvakohamasmi.</gathalast>
<gatha1 line="271">‘‘Taṇhacchidassa <pageBreak edition="M" number="2.0074" /> buddhassa;</gatha1>
<gatha2 line="272">Vītadhūmassa anupalittassa;</gatha2>
<gatha3 line="273">Āhuneyyassa yakkhassa;</gatha3>
<gatha2 line="274">Uttamapuggalassa atulassa;</gatha2>
<gatha3 line="275">Mahato yasaggappattassa;</gatha3>
<gathalast line="276">Bhagavato tassa sāvakohamasmī’’ti. –</gathalast>
<unindented line="277">Evaṃ upāligahapatinā vuttāsu upālisutte āgatagāthāsu.</unindented>
<paragraph line="278"><bold>Yathārutamevā</bold>ti yathāvuttameva, pāḷiyaṃ āgatamevāti adhippāyo. Yasmā ‘‘sammāsambuddhaṃ anantabuddhiṃ anomabuddhiṃ bodhipaññāṇa’’nti imāni vaṇṇapaṭṭhāne āgatanāmāni, ‘‘dhīra’’ntiādīni pana upāligāthāsu āgatanāmāni. Tattha bodhi vuccati sabbaññutaññāṇaṃ, taṃ sañjānanahetuttā paññāṇaṃ etassāti <bold>bodhipaññāṇo,</bold> bhagavā. Dhiyā paññāya rāti gaṇhāti <pageBreak edition="V" number="2.0066" />, sevatīti vā <bold>dhīro</bold>. Samucchinnasabbacetokhīlattā <bold>pabhinnakhīlo</bold>. Sabbaputhujjane vijiniṃsu vijayanti vijinissanti cāti vijayā. Ke te? Maccumārakilesamāradevaputtamārā. Te vijitā vijayā etenāti <bold>vijitavijayo,</bold> bhagavā. Kilesamāramaccumāravijayeneva panettha abhisaṅkhārakkhandhamārāpi vijitāva hontīti daṭṭhabbaṃ.</paragraph>
<paragraph line="279"><bold>Svākkhāta</bold>ntiādīsu (visuddhi. 1.147) sātthasabyañjanakevalaparipuṇṇaparisuddhabrahmacariyassa pakāsanato <bold>svākkhāto</bold> dhammo, atthavipallāsābhāvato vā suṭṭhu akkhātoti <bold>svākkhāto</bold>. Yathā hi aññatitthiyānaṃ dhammassa attho vipallāsaṃ āpajjati ‘‘antarāyikā’’ti vuttadhammānaṃ antarāyikattābhāvato, ‘‘niyyānikā’’ti ca vuttadhammānaṃ niyyānikattābhāvato, tena te aññatitthiyā durakkhātadhammāyeva honti, na tathā bhagavato dhammassa attho vipallāsaṃ āpajjati ‘‘ime dhammā antarāyikā niyyānikā’’ti evaṃ vuttadhammānaṃ tathābhāvānatikkamanatoti. Evaṃ tāva pariyattidhammo svākkhāto dhammo.</paragraph>
<paragraph line="280">Lokuttaradhammo pana nibbānānurūpāya paṭipattiyā paṭipadānurūpassa ca nibbānassa akkhātattā svākkhāto. Yathāha –</paragraph>
<indent line="281">‘‘Supaññattā <pageBreak edition="M" number="2.0075" /> kho pana tena bhagavatā sāvakānaṃ nibbānagāminī paṭipadā saṃsandati nibbānañca paṭipadā ca. Seyyathāpi nāma gaṅgodakaṃ yamunodakena saṃsandati sameti, evameva supaññattā tena bhagavatā sāvakānaṃ nibbānagāminī paṭipadā saṃsandati nibbānañca paṭipadā cā’’ti (dī. ni. 2.296).</indent>
<paragraph line="282">Ariyamaggo cettha antadvayaṃ anupagamma majjhimāpaṭipadābhūtova ‘‘majjhimā paṭipadā’’ti akkhātattā svākkhāto. Sāmaññaphalāni paṭippassaddhakilesāneva ‘‘paṭippassaddhakilesānī’’ti akkhātattā svākkhātāni. Nibbānaṃ sassatāmatatāṇaleṇādisabhāvameva sassatādisabhāvavasena akkhātattā svākkhātanti evaṃ lokuttaradhammopi svākkhāto.</paragraph>
<paragraph line="283">Ariyamaggo attano santāne rāgādīnaṃ abhāvaṃ karontena ariyapuggalena sāmaṃ daṭṭhabbo ‘‘ariyamaggena mama rāgādayo pahīnā’’ti sayaṃ attanā anaññaneyyena passitabboti sandiṭṭhi, sandiṭṭhi eva <bold>sandiṭṭhiko</bold>. Apica navavidho lokuttaradhammo yena yena adhigato hoti, tena tena ariyasāvakena parasaddhāya gantabbataṃ hitvā paccakkhañāṇena sayaṃ daṭṭhabboti <bold>sandiṭṭhiko</bold>. Atha vā pasatthā diṭṭhi sandiṭṭhi, sandiṭṭhiyā jayatīti <bold>sandiṭṭhiko</bold>. Tathā hettha ariyamaggo sampayuttāya, ariyaphalaṃ kāraṇabhūtāya, nibbānaṃ visayibhūtāya sandiṭṭhiyā kilese jayati, tasmā yathā rathena jayatīti rathiko, evaṃ navavidhopi lokuttaradhammo sandiṭṭhiyā jayatīti <pageBreak edition="V" number="2.0067" /> sandiṭṭhiko. Atha vā diṭṭhanti dassanaṃ vuccati, diṭṭhameva sandiṭṭhaṃ, sandassananti attho. Sandiṭṭhaṃ arahatīti <bold>sandiṭṭhiko</bold>. Lokuttaradhammo hi bhāvanābhisamayavasena sacchikiriyābhisamayavasena ca dissamānoyeva vaṭṭabhayaṃ nivatteti, tasmā yathā vatthamarahatīti vatthiko, evaṃ sandiṭṭhaṃ arahatīti sandiṭṭhiko.</paragraph>
<paragraph line="284">Attano phaladānaṃ sandhāya nāssa āgametabbo kālo atthīti akālo. Yathā hi lokiyakusalassa upapajjaaparāpariyāyetiādinā phaladānaṃ pati āgametabbo kālo atthi, na evametassāti attho. Akāloyeva <bold>akāliko,</bold> na pañcāhasattāhādibhedaṃ kālaṃ khepetvā phalaṃ deti, attano pana pavattisamanantarameva phaladoti <pageBreak edition="M" number="2.0076" /> vuttaṃ hoti. Atha vā attano phalappadāne vippakaṭṭho dūro kālo patto upanīto assāti kāliko, kālantaraphaladāyī. Ko so? Lokiyo kusaladhammo. Ayaṃ pana samanantaraphaladāyakattā na kālikoti <bold>akāliko</bold>. Maggameva hi sandhāya ‘‘akāliko’’ti idaṃ vuttaṃ.</paragraph>
<paragraph line="285">‘‘Ehi passa imaṃ dhamma’’nti evaṃ pavattaṃ ehipassavidhiṃ arahatīti <bold>ehipassiko</bold>. Kasmā panesa taṃ vidhiṃ arahatīti? Paramatthato vijjamānattā parisuddhattā ca. Rittamuṭṭhiyañhi hiraññaṃ vā suvaṇṇaṃ vā atthīti vatvāpi ‘‘ehi passa ima’’nti na sakkā vattuṃ. Kasmā? Avijjamānattā. Vijjamānampi ca gūthaṃ vā muttaṃ vā manuññabhāvappakāsanena cittasampahaṃsanatthaṃ ‘‘ehi passa ima’’nti na sakkā vattuṃ, apica kho naṃ tiṇehi vā paṇṇehi vā paṭicchādetabbameva hoti. Kasmā? Aparisuddhattā. Ayaṃ pana navavidhopi lokuttaradhammo sabhāvato ca vijjamāno vigatavalāhake ca ākāse sampuṇṇacandamaṇḍalaṃ viya paṇḍukambale nikkhittajātimaṇi viya ca parisuddho, tasmā vijjamānattā parisuddhattā ca ehipassavidhiṃ arahatīti ehipassiko.</paragraph>
<paragraph line="286">Upanetabboti <bold>opaneyyiko</bold>. Ayaṃ panettha vinicchayo – upanayanaṃ upanayo, ādittaṃ celaṃ vā sīsaṃ vā ajjhupekkhitvāpi bhāvanāvasena attano citte upanayanaṃ uppādanaṃ arahatīti opaneyyiko. Idaṃ saṅkhate lokuttaradhamme yujjati, asaṅkhato pana attano citte ārammaṇabhāvena upanayanaṃ arahatīti opaneyyiko, sacchikiriyāvasena allīyanaṃ arahatīti attho <pageBreak edition="V" number="2.0068" />. Atha vā nibbānaṃ upaneti ariyapuggalanti ariyamaggo upaneyyo, sacchikātabbataṃ upanetabboti phalanibbānadhammo upaneyyo, upaneyyo eva <bold>opaneyyiko</bold>.</paragraph>
<paragraph line="287">Sabbehi ugghaṭitaññūādīhi viññūhi ‘‘bhāvito me maggo, adhigataṃ phalaṃ, sacchikato nirodho’’ti attani attani veditabboti <bold>paccattaṃ veditabbo viññūhi</bold>. Na hi upajjhāyena bhāvitena maggena saddhivihārikassa kilesā pahīyanti, na so tassa phalasamāpattiyā phāsu viharati, na tena sacchikataṃ nibbānaṃ sacchikaroti, tasmā na esa parassa sīse ābharaṇaṃ viya daṭṭhabbo, attano pana citteyeva daṭṭhabbo, anubhavitabbo viññūhīti vuttaṃ hoti.</paragraph>
<paragraph line="288"><bold>Asaṅkhata</bold>nti <pageBreak edition="M" number="2.0077" /> saṅgamma samāgamma paccayasamodhānalakkhaṇena saṅgamena sannipatitvā anurūpehi paccayehi akataṃ anibbattitanti asaṅkhataṃ. Natthi ettha matanti <bold>amataṃ,</bold> etasmiṃ vā adhigate natthi puggalassa mataṃ maraṇanti amataṃ. Kiñcāpi ettha ‘‘svākkhātaṃ dhammaṃ paccakkhāmī’’tiādinā sabbattha dhamma-saddappayogo dassito, tathāpi dhamma-saddena ayojetvā vutte vevacane na paccakkhānaṃ nāma na hotīti ‘‘svākkhātaṃ paccakkhāmī’’tiādinā vuttepi sikkhāpaccakkhānaṃ hotiyevāti daṭṭhabbaṃ. ‘‘Svākkhātaṃ dhamma’’ntiādinā pana dhamma-saddappayogo svākkhātā-disaddānaṃ dhamma-visesanabhāvadassanatthaṃ katoti veditabbaṃ. <bold>Ekadhammakkhandhassapi nāma</bold>nti ettha ‘‘paṭhamadhammakkhandhaṃ dutiyadhammakkhandhaṃ pucchādhammakkhandhaṃ vissajjanādhammakkhandha’’ntiādinā dhammakkhandhanāmāni veditabbāni.</paragraph>
<paragraph line="289"><bold>Suppaṭipanna</bold>nti svākkhāte dhammavinaye yathānusiṭṭhaṃ paṭipannattā suppaṭipannaṃ. Majjhimāya paṭipadāya antadvayaṃ anupagamma paṭipannattā kāyavacīmanovaṅkakuṭilajimhadosappahānāya paṭipannattā ca <bold>ujuppaṭipannaṃ</bold>. Ñāyo vuccati nibbānaṃ ariyamaggādīhi ñāyati paṭivijjhīyati sacchikarīyatīti katvā, tadatthāya paṭipannattā <bold>ñāyappaṭipannaṃ</bold>. Yathā paṭipannā guṇasambhāvanāya parehi kariyamānaṃ paccuṭṭhānādisāmīcikammaṃ arahanti, tathā paṭipannattā <bold>sāmīcippaṭipannaṃ</bold>.</paragraph>
<paragraph line="290">Yugaḷavasena paṭhamamaggaṭṭho phalaṭṭhoti idamekaṃ yugaḷanti evaṃ cattāri purisayugāni honti. Ettha pana ‘‘catupurisayugaṃ saṅgha’’nti vattabbe ‘‘cattārī’’ti vibhattilopaṃ akatvā niddeso katoti daṭṭhabbaṃ. Cattāri purisayugāni etthāti <bold>catupurisayugo</bold>ti hi saṅgho vuccati. <bold>Aṭṭhapurisapuggala</bold>nti <pageBreak edition="V" number="2.0069" /> purisapuggalavasena eko paṭhamamaggaṭṭho, eko phalaṭṭhoti iminā nayena aṭṭheva purisapuggalā honti. Aṭṭha purisapuggalā etthāti <bold>aṭṭhapurisapuggalo,</bold> saṅgho. Ettha ca purisoti vā puggaloti vā ekatthānetāni padāni, veneyyavasena panetaṃ vuttaṃ.</paragraph>
<paragraph line="291"><bold>Āhuneyya</bold>ntiādīsu (visuddhi. 1.156) ānetvā hunitabbanti āhunaṃ, dūratopi ānetvā sīlavantesu dātabbānaṃ catunnaṃ paccayānametaṃ adhivacanaṃ. Taṃ āhunaṃ paṭiggahetuṃ yutto tassa mahapphalabhāvakaraṇatoti <bold>āhuneyyo,</bold> saṅgho. Atha vā dūratopi āgantvā sabbasāpateyyampi ettha hunitabbanti <pageBreak edition="M" number="2.0078" /> āhavanīyo, sakkādīnampi vā āhavanaṃ arahatīti āhavanīyo. Yo cāyaṃ brāhmaṇānaṃ āhavanīyo aggi, yattha hutaṃ mahapphalanti tesaṃ laddhi. Sace hutassa mahapphalatāya āhavanīyo, saṅghova āhavanīyo. Saṅghe hutañhi mahapphalaṃ hoti. Yathāha –</paragraph>
<gatha1 line="292">‘‘Yo ca vassasataṃ jantu, aggiṃ paricare vane;</gatha1>
<gatha2 line="293">Ekañca bhāvitattānaṃ, muhuttamapi pūjaye;</gatha2>
<gathalast line="294">Sāyeva pūjanā seyyo, yañce vassasataṃ huta’’nti. (dha. pa. 107);</gathalast>
<paragraph line="295">Tadetaṃ nikāyantare ‘‘āhavanīyo’’ti padaṃ idha ‘‘āhuneyyo’’ti iminā padena atthato ekaṃ, byañjanato panettha kiñcimattameva nānaṃ.</paragraph>
<paragraph line="296"><bold>Pāhuneyya</bold>nti ettha pana pāhunaṃ vuccati disāvidisato āgatānaṃ piyamanāpānaṃ ñātimittānaṃ atthāya sakkārena paṭiyattaṃ āgantukadānaṃ. Tampi ṭhapetvā te tathārūpe piyamittādike pāhunake saṅghasseva dātuṃ yuttaṃ, saṅghova taṃ paṭiggahetuṃ yutto. Saṅghasadiso hi pāhunako natthi. Tathā hesa ekabuddhantare vītivatteyeva dissati, abbokiṇṇañca piyamanāpattakarehi sīlādidhammehi samannāgatoti evaṃ pāhunamassa dātuṃ yuttaṃ, pāhunañca paṭiggahetuṃ yuttoti <bold>pāhuneyyo</bold>.</paragraph>
<paragraph line="297">Dakkhanti etāya sattā yathādhippetāhi sampattīhi vaḍḍhantīti dakkhiṇā, paralokaṃ saddahitvā dātabbadānaṃ. Taṃ dakkhiṇaṃ arahati, dakkhiṇāya vā hito yasmā naṃ mahapphalakaratāya visodhetīti <bold>dakkhiṇeyyo</bold>. Ubho hatthe sirasi patiṭṭhāpetvā sabbalokena kariyamānaṃ añjalikammaṃ arahatīti <bold>añjalikaraṇīyo. Anuttaraṃ puññakkhetta</bold>nti sabbalokassa asadisaṃ puññaviruhanaṭṭhānaṃ <pageBreak edition="V" number="2.0070" />. Yathā hi rañño vā amaccassa vā sālīnaṃ vā yavānaṃ vā viruhanaṭṭhānaṃ rañño sālikkhettaṃ yavakkhettanti vuccati, evaṃ saṅgho sabbalokassa puññānaṃ viruhanaṭṭhānaṃ. Saṅghaṃ nissāya hi lokassa nānappakārahitasukhasaṃvattanikāni puññāni viruhanti, tasmā saṅgho anuttaraṃ puññakkhettaṃ lokassa. Etthāpi ‘‘suppaṭipannaṃ saṅgha’’ntiādinā sabbattha saṅgha-saddappayogo suppaṭipannā-disaddānaṃ saṅghavisesanabhāvadassanatthaṃ kato, tasmā ‘‘suppaṭipannaṃ paccakkhāmī’’tiādinā vuttepi sikkhāpaccakkhānaṃ hotiyevāti daṭṭhabbaṃ.</paragraph>
<paragraph line="298">Sikkhāvevacanesu <pageBreak edition="M" number="2.0079" /> pana sikkhā-saddaṃ vinā kevalaṃ bhikkhu-saddo bhikkhunī-saddo ca sikkhāya adhivacanaṃ na hotīti <bold>‘‘bhikkhusikkhaṃ bhikkhunīsikkha’’</bold>nti vutteyeva sīsaṃ eti, adhisīlādayo pana sikkhā evāti ‘‘adhisīlaṃ paccakkhāmī’’tiādinā vuttepi sīsaṃ eti. <bold>Paṭhamaṃ pārājika</bold>ntiādinā sikkhāpadānaṃyeva gahaṇaṃ veditabbaṃ, na āpattīnaṃ.</paragraph>
<paragraph line="299">Upajjhāyavevacanesu upajjhāyo hutvā yo pabbājesi ceva upasampādesi ca, taṃ sandhāya <bold>‘‘yo maṃ pabbājesī’’</bold>tiādi vuttaṃ. <bold>Yassa mūlenā</bold>ti yassa padhānabhāvena kāraṇabhāvena vā. Yassa mūlaṃ padhānabhāvo kāraṇabhāvo vā etissāti <bold>yassamūlikā,</bold> pabbajjā upasampadā ca. Mūla-saddassa sāpekkhabhāvepi niccasāpekkhatāya gamakattā taddhitavutti daṭṭhabbā.</paragraph>
<paragraph line="300">Ācariyavevacanesu pana yo upajjhaṃ adatvā ācariyova hutvā pabbājesi, kammavācācariyo hutvā upasampādesi ca, taṃ sandhāya <bold>‘‘yo maṃ pabbājesi, yo maṃ anusāvesī’’</bold>ti vuttaṃ. Imehi dvīhi vacanehi pabbajjācariyo ca upasampadācariyo ca dassito. <bold>Yāhaṃ nissāya vasāmī</bold>ti nissayācariyaṃ dasseti. <bold>Yāhaṃ uddisāpemī</bold>tiādinā pana dhammācariyo vutto. Tattha <bold>uddisāpemī</bold>ti pāṭhaṃ uddisāpemi. <bold>Paripucchāmī</bold>ti uggahitapāṭhassa atthaṃ paripucchāmi. Saddhivihārikavevacanādīsu ca vuttānusāreneva attho veditabbo. <bold>Tassa mūle</bold>ti ettha pana tassa santiketi attho daṭṭhabbo.</paragraph>
<paragraph line="301"><bold>Okallako</bold>ti khuppipāsādidukkhaparetānaṃ khīṇasukhānaṃ nahānādisarīrapaṭijagganarahitānaṃ kapaṇamanussānametaṃ adhivacanaṃ. <bold>Moḷibaddho</bold>ti sikhābaddho omukkamakuṭo vā. Kiñcāpi dvevāciko upāsako paṭhamabodhiyaṃyeva sambhavati, tathāpi tadā labbhamānanāmaṃ gahetvā vuttepi sikkhāpaccakkhānaṃ hotiyevāti dassanatthaṃ <bold>‘‘dvevāciko upāsako’’</bold>ti vuttaṃ. ‘‘Dvevāciko’’ti idameva <pageBreak edition="V" number="2.0071" /> panettha vevacananti daṭṭhabbaṃ, tasmā ‘‘dvevācikoti maṃ dhārehī’’ti ettakepi vutte sīsaṃ eti. Evaṃ sesesupi.</paragraph>
<paragraph line="302"><bold>Kumārako</bold>ti <pageBreak edition="M" number="2.0080" /> kumārāvattho ativiya daharasāmaṇero. <bold>Cellako</bold>ti tato mahantataro khuddakasāmaṇero. <bold>Ceṭako</bold>ti majjhimo. <bold>Moḷigallo</bold>ti mahāsāmaṇero. <bold>Samaṇuddeso</bold>ti pana avisesato sāmaṇerādhivacanaṃ. <bold>Nigaṇṭhupaṭṭhāko</bold>tiādīnipi titthiyasāvakavevacanānīti daṭṭhabbaṃ.</paragraph>
<paragraph line="303"><bold>Dussīlo</bold>ti nissīlo sīlavirahito. <bold>Pāpadhammo</bold>ti dussīlattā eva hīnajjhāsayatāya lāmakasabhāvo. <bold>Asucisaṅkassarasamācāro</bold>ti aparisuddhakāyakammāditāya asuci hutvā saṅkāya saritabbasamācāro. Dussīlo hi kiñcideva asāruppaṃ disvā ‘‘idaṃ asukena kataṃ bhavissatī’’ti paresaṃ āsaṅkanīyo hoti. Kenacideva karaṇīyena mantayante bhikkhū disvā ‘‘kacci nu kho ime mayā katakammaṃ jānitvā mantentī’’ti attanoyeva saṅkāya saritabbasamācāro. <bold>Paṭicchannakammanto</bold>ti lajjitabbatāya paṭicchādetabbakammanto. <bold>Assamaṇo</bold>ti na samaṇo. Salākaggahaṇādīsu ‘‘ahampi samaṇo’’ti micchāpaṭiññāya <bold>samaṇapaṭiñño,</bold> aseṭṭhacāritāya <bold>abrahmacārī,</bold> uposathādīsu ‘‘ahampi brahmacārī’’ti micchāpaṭiññāya <bold>brahmacāripaṭiñño,</bold> pūtinā kammena sīlavipattiyā anto anupaviṭṭhattā <bold>antopūti,</bold> chahi dvārehi rāgādikilesānussavanena tintattā <bold>avassuto,</bold> sañjātarāgādikacavarattā sīlavantehi chaḍḍetabbattā ca <bold>kasambujāto. Koṇṭho</bold>ti dussīlādhivacanametaṃ.</paragraph>
<paragraph line="304">‘‘Yāni vā panaññānipi atthi buddhavevacanāni vā’’tiādinā yaṃ-saddaparāmaṭṭhānaṃ buddhādivevacanānaṃyeva taṃ-saddena parāmasanaṃ hotīti āha – <bold>‘‘tehi ākārehi…pe… buddhādīnaṃ vevacanehī’’</bold>ti. Kathaṃ pana tāni ākārādisaddehi voharīyantīti āha <bold>‘‘vevacanāni hī’’</bold>tiādi. Saṇṭhānavantānaṃ buddhādīnaṃ saṇṭhānadīpanaṃ tāva hotu, saṇṭhānarahitānaṃ pana dhammasikkhādīnaṃ kathanti āha <bold>‘‘sikkhāpaccakkhānasaṇṭhānattā eva vā’’</bold>ti. Sikkhāpaccakkhānarūpāni hi vevacanāni <bold>‘‘sikkhāpaccakkhānasaṇṭhānānī’’</bold>ti vuccanti. <bold>Evaṃ kho</bold>ti ettha <bold>kho</bold>ti avadhāraṇatthe nipātoti āha <bold>‘‘evamevā’’</bold>ti.</paragraph>
<paragraph line="305" number="54"><bold>Mucchāpareto</bold>ti <pageBreak edition="M" number="2.0081" /> mucchāya abhibhūto. Vacanatthavijānanasamatthaṃ tiracchānagataṃ dassetuṃ <bold>‘‘nāgamāṇavakassā’’</bold>tiādi vuttaṃ. <bold>Tihetukapaṭisandhikā</bold>ti yebhuyyavasena vuttaṃ. Na hi sabbāpi devatā <pageBreak edition="V" number="2.0072" /> tihetukapaṭisandhikāva honti dvihetukānampi sambhavato. <bold>Atikhippaṃ jānantī</bold>ti devatānaṃ bhavaṅgaparivāsassa manussānaṃ viya adandhabhāvato vuttaṃ.</paragraph>
<paragraph line="306"><bold>Sabhāgassā</bold>ti purisassa. <bold>Visabhāgassā</bold>ti mātugāmassa. <bold>Anariyako</bold>ti māgadhavohārato añño. <bold>Davā</bold>ti sahasā. <bold>Ravā</bold>ti virajjhitvā. Aññaṃ bhaṇissāmīti aññaṃ bhaṇanto buddhaṃ paccakkhāmīti bhaṇatīti yojetabbaṃ. Akkharasamayānabhiññatāya vā karaṇasampattiyā abhāvato vā kathetabbaṃ kathetuṃ asakkonto hutvā aññaṃ kathento ravā bhaṇati nāma. Ubhayathāpi aññaṃ bhaṇitukāmassa aññabhaṇanaṃ samānanti āha <bold>‘‘purimena ko viseso’’</bold>ti.</paragraph>
<paragraph line="307"><bold>Vācetī</bold>ti pāḷiṃ kathento aññaṃ uggaṇhāpento vā vāceti. <bold>Paripucchatī</bold>ti pāḷiyā atthaṃ paripucchanto pāḷiṃ paripucchati. <bold>Uggaṇhātī</bold>ti aññassa santike pāḷiṃ uggaṇhāti. <bold>Sajjhāyaṃ karotī</bold>ti uggahitapāḷiṃ sajjhāyati. <bold>Vaṇṇetī</bold>ti pāḷiyā atthaṃ saṃvaṇṇento pāḷiṃ vaṇṇeti. Mahallakassa kiñci ajānanato aviditindriyatāya vā <bold>‘‘potthakarūpasadisassā’’</bold>ti vuttaṃ, mattikāya katarūpasadisassāti attho. <bold>Garumedhassā</bold>ti ārammaṇesu lahuppavattiyā abhāvato dandhagatikatāya garupaññassa, mandapaññassāti vuttaṃ hoti. <bold>Sabbaso vā</bold>ti iminā ‘‘idaṃ padaṃ sāvessāmi ‘sikkhaṃ paccakkhāmī’’’ti evaṃ pavattacittuppādassa abhāvaṃ dasseti. Yasmā pana asati evarūpe cittuppāde kenaci pariyāyena tathāvidhaṃ vacībhedaṃ katvā sāvanaṃ nāma neva sambhavati, tasmā vuttaṃ <bold>‘‘buddhaṃ paccakkhāmītiādīsu…pe… vacībhedaṃ katvā na sāvetī’’</bold>ti.</paragraph>
<centered line="308">Sikkhāpaccakkhānavibhaṅgavaṇṇanā niṭṭhitā.</centered>
<subhead line="309">Mūlapaññattivaṇṇanā</subhead>
<paragraph line="310" number="55"><bold>Niddisitabbassā</bold>ti <pageBreak edition="M" number="2.0082" /> vivaritabbassa pakāsetabbassa. <bold>Kilesehī</bold>ti ahirikādīhi kilesehi. <bold>Ito paṭṭhāyā</bold>ti duṭṭhulla-padato paṭṭhāya. <bold>Tassa kammassā</bold>ti methunadhammapaṭisevanasaṅkhātassa kammassa. <bold>Dassana</bold>ntiādi vuttanayameva. <bold>Assā</bold>ti methunadhammassa.</paragraph>
<paragraph line="311">Dvīhi dvīhi samāpajjitabbā <bold>dvayaṃdvayasamāpattī</bold>ti āha <bold>‘‘dvayena dvayena samāpajjitabbato’’</bold>ti. Rāgapariyuṭṭhānena sadisabhāvappattiyā mithunānaṃ idaṃ methunaṃ, methunameva dhammo <bold>methunadhammo</bold>ti <pageBreak edition="V" number="2.0073" /> āha <bold>‘‘ubhinnaṃ rattāna’’</bold>ntiādi. Tattha <bold>rattāna</bold>nti methunarāgena rattānaṃ. <bold>Sārattāna</bold>nti teneva rāgena ativiya rattānaṃ. <bold>Avassutāna</bold>nti lokassādamittasanthavavasena uppannamethunarāgena tintānaṃ. <bold>Pariyuṭṭhitāna</bold>nti methunarāguppattiyā pariyonaddhacittānaṃ. <bold>Sadisāna</bold>nti rattatādīhi sadisānaṃ.</paragraph>
<paragraph line="312">Yasmā ‘‘paṭisevati nāmā’’ti padaṃ mātikāya natthi, tasmā ‘‘paṭisevati nāmāti kasmā uddhaṭa’’nti yo maññati, tassa kāraṇaṃ dassento <bold>‘‘paṭiseveyyāti ettha…pe… mātikāpada’’</bold>nti āha. <bold>Itthiyā nimittenā</bold>ti idaṃ ‘‘maggena gacchatī’’tiādi viya daṭṭhabbaṃ. Yathā hi ‘‘maggena gacchatī’’ti vutte ‘‘maggaṃ gacchati, magge vā gacchatī’’ti ayamattho labbhati, evaṃ ‘‘itthiyā nimittena pavesetī’’ti vutte ‘‘itthiyā nimittaṃ paveseti, nimitte vā pavesetī’’ti ayamattho labbhati. Idañca yebhuyyena purisapayogadassanatthaṃ vuttaṃ. <bold>Nimittaṃ aṅgajāta</bold>nti atthato ekaṃ. Pavesanaṃ nāma na bahi chupanamattanti āha <bold>‘‘vātena asamphuṭṭhe allokāse’’</bold>ti. Abbhantarañhi pavesento ‘‘pavesetī’’ti vuccati, na bahi chupanto. <bold>Abbhantara</bold>nti ca pakatiyā sabbaso pihitassa nimittassa vātena asamphuṭṭhokāso vuccatīti.</paragraph>
<paragraph line="313">Idāni sabbathā lesokāsapidahanatthaṃ itthinimitte purisanimitte ca labbhamānaṃ pavesakāle aññamaññaṃ phassārahaṃ padesavisesaṃ vibhajitvā dassento <bold>‘‘itthinimitte cattāri passānī’’</bold>tiādimāha. Vātena hi asamphuṭṭhe allokāse yattha katthaci ekenapi padesena chupitvā pavesento ‘‘pavesetī’’ti vuccati. <bold>Vemajjha</bold>nti yathā cattāri passāni asamphusanto paveseti, evaṃ katavivarassa itthinimittassa heṭṭhimatalaṃ vuccati <pageBreak edition="M" number="2.0083" />, purisanimitte pana <bold>majjha</bold>nti aggakoṭiṃ sandhāya vadati. <bold>Uparī</bold>ti aggakoṭito uparibhāgappadeso. Idañca majjhena samiñjitvā pavesentassa majjhimapabbasamiñjitaṅguliṃ katthaci pavesentassa aṅguliyā majjhimapabbapiṭṭhisadisaṃ aṅgajātassa uparibhāgavemajjhaṃ sandhāya vuttaṃ. <bold>Heṭṭhā pavesento</bold>ti itthinimittassa heṭṭhimabhāgena chupantaṃ pavesento. <bold>Majjhena pavesento</bold>ti abbhantaratalaṃ chupitvā majjhena pavesento. Katthaci acchupantaṃ pavesetvā nīharantassa hi natthi pārājikaṃ, dukkaṭaṃ pana hoti chinnasīsavatthusmiṃ vaṭṭakate mukhe acchupantaṃ pavesetvā nīharantassa viya. <bold>Majjheneva chupantaṃ pavesento</bold>ti aggakoṭiyā chupantaṃ pavesento. Majjhimapabbapiṭṭhiyā samiñjitaṅgulinti sambandho. Atha vā samiñjitaṅguliṃ majjhimapabbapiṭṭhiyā pavesento viyāti yojetabbaṃ. <bold>Saṅkocetvā</bold>ti nimittamajjhena bhinditvā. <bold>Uparibhāgenā</bold>ti saṅkocitassa uparibhāgakoṭiyā. Idāni purisanimittassa heṭṭhā vuttesu chasu ṭhānesu uparīti vuttaṭṭhānantarassa vasena visuṃ cattāri <pageBreak edition="V" number="2.0074" /> passāni gahetvā purisanimitte dasadhā ṭhānabhedaṃ dassento <bold>‘‘tatthā’’</bold>tiādimāha. Heṭṭhā pana visuṃ tāni aggahetvā ‘‘cattāri passānī’’ti vacanasāmaññatopi visuṃ visuṃ labbhamānāni ekaccaṃ gahetvā cha ṭhānāni vuttāni. <bold>Tulādaṇḍasadisaṃ pavesentassā</bold>ti ujukaṃ pavesentassa.</paragraph>
<paragraph line="314"><bold>Nimitte jāta</bold>nti attano nimitte jātaṃ. <bold>Cammakhīla</bold>nti nimitte uṭṭhitaṃ cammameva. ‘‘Uṇṇigaṇḍo’’tipi vadanti. Nimitte jātampi cammakhīlādi nimittamevāti āha <bold>‘‘āpatti pārājikassā’’</bold>ti. ‘‘Upahatakāyappasāda’’nti avatvā <bold>‘‘naṭṭhakāyappasāda’’</bold>nti vacanaṃ upādinnabhāvassa natthitādassanatthaṃ. Tenevāha – <bold>‘‘matacammaṃ vā sukkhapīḷakaṃ vā’’</bold>ti. Sati hi upādinnabhāve upahatepi kāyappasāde upahatindriyavatthusmiṃ viya pārājikāpattiyeva siyā, matacammaṃ pana sukkhapīḷakañca anupādinnakaṃ upādinnakeyeva ca pārājikāpatti. Tenevāha <bold>‘‘āpatti dukkaṭassā’’</bold>ti. Na ca evaṃ karontassa anāpatti sakkā vattunti dukkaṭaṃ vuttaṃ, itthinimittassa pana naṭṭhepi upādinnabhāve pārājikāpattiyeva. Mate akkhāyite yebhuyyena akkhāyite pārājikāpattivacanato <bold>methunassādenā</bold>ti iminā kāyasaṃsaggarāgaṃ nivatteti. Sati hi kāyasaṃsaggarāge saṅghādisesova siyā, bījānipi nimittasaṅkhyaṃ na gacchantīti dukkaṭameva vuttaṃ. ‘‘Nimittena nimittaṃ pavesetī’’ti hi vuttaṃ.</paragraph>
<paragraph line="315">Idāni <pageBreak edition="M" number="2.0084" /> imissā methunakathāya asabbhirūpattā ‘‘īdisaṃ ṭhānaṃ kathentehi suṇantehi ca evaṃ paṭipajjitabba’’nti anusāsanto <bold>‘‘ayañca methunakathā nāmā’’</bold>tiādimāha. Methunakathāya rāgavuddhihetuttā hāsavisayattā ca tadubhayanivattanatthaṃ paṭikūlamanasikārādīsu niyojeti. Paṭikūlamanasikārena hi rāgo nivattati, samaṇasaññādīsu paccupaṭṭhitesu hāso nivattati. <bold>Sattānuddayāyā</bold>ti sattānaṃ apāyadukkhādīhi anurakkhaṇatthaṃ. <bold>Lokānukampāyā</bold>ti sattalokavisayāya anukampāya.</paragraph>
<paragraph line="316"><bold>Mukhaṃ apidhāyā</bold>ti mukhaṃ apidahitvā, yena kenaci pamādena kadāci mandahāso bhaveyya, tadā garuttaṃ kuppeyya, tasmā tādise kāle garubhāvassa avikopanatthaṃ bījakena mukhaṃ paṭicchādetvā nisīditabbanti adhippāyo. Atha vā <bold>mukhaṃ apidhāyā</bold>ti mukhaṃ pidahitvāti attho. Bījakena mukhaṃ paṭicchādetvā hasamānena na nisīditabbanti ayamettha adhippāyo. <bold>Dantavidaṃsaka</bold>nti dante dassetvā vivaritvā cāti attho. <bold>Gabbhitenā</bold>ti saṅkocaṃ anāpajjantena, ussāhajātenāti attho. Yadi hi ‘‘īdisaṃ nāma asabbhiṃ kathemī’’ti saṅkocaṃ <pageBreak edition="V" number="2.0075" /> āpajjeyya, atthavibhāvanaṃ na siyā, tasmā ‘‘tādisena sammāsambuddhenapi tāva īdisaṃ kathitaṃ, kimaṅgaṃ panāhaṃ kathemī’’ti evaṃ ussāhajātena kathetabbanti adhippāyo. <bold>Satthupaṭibhāgenā</bold>ti satthukappena, satthusadisenāti attho.</paragraph>
<centered line="317">Mūlapaññattivaṇṇanā niṭṭhitā.</centered>
<subhead line="318">Anupaññattivaṇṇanā</subhead>
<paragraph line="319"><bold>Tiracchānesu gatāyā</bold>ti tiracchānesu uppannāya. Yasmā tiracchānagatā nāma atikhuddakāpi honti, yesaṃ maggesu tilaphalamattampi pavesanaṃ nappahoti, tasmā na sabbāva tiracchānagatitthiyo pārājikavatthubhūtāti pavesanappahonakavasena labbhamānakatiracchānagatitthiyo paricchinditvā dassento <bold>‘‘pārājikavatthubhūtā eva cetthā’’</bold>tiādimāha. <bold>Apadānaṃ ahimacchā</bold>tiādigāthā pārājikavatthūnaṃ heṭṭhimaparicchedadassanatthaṃ porāṇehi ṭhapitā. Tattha <bold>ahī</bold>ti jātiniddesena sabbāpi <pageBreak edition="M" number="2.0085" /> sappajāti saṅgahitāti āha – <bold>‘‘ahiggahaṇena…pe… dīghajāti saṅgahitā’’</bold>ti. Tattha <bold>gonasā</bold>ti sappavisesā, yesaṃ piṭṭhīsu mahantāni maṇḍalāni sandissanti. <bold>Maccha</bold>ggahaṇaṃ odakajātiyā upalakkhaṇapadanti āha – <bold>‘‘macchaggahaṇena…pe… odakajāti saṅgahitā’’</bold>ti. Teneva maṇḍūkakacchapānaṃ sapādakattepi odakajātikattā saṅgaho kato.</paragraph>
<paragraph line="320"><bold>Mukhasaṇṭhāna</bold>nti oṭṭhacammasaṇṭhānaṃ. <bold>Vaṇasaṅkhepaṃ gacchatī</bold>ti vaṇasaṅgahaṃ gacchati navasu vaṇamukhesu saṅgahitattāti adhippāyo. Vaṇe thullaccayañca ‘‘amaggena amaggaṃ paveseti, āpatti thullaccayassā’’ti imassa vasena veditabbaṃ. Tasmiñhi sutte dvīsu sambhinnavaṇesu ekena vaṇena pavesetvā dutiyena nīharantassa thullaccayaṃ vuttaṃ. Vakkhati ca ‘‘imassa suttassa anulomavasena sabbattha vaṇasaṅkhepe thullaccayaṃ veditabba’’nti (pārā. aṭṭha. 1.66). <bold>Kukkuṭi</bold>ggahaṇampi sabbāya pakkhijātiyā upalakkhaṇapadanti āha – <bold>‘‘kukkuṭiggahaṇena…pe… pakkhijāti saṅgahitā’’</bold>ti. <bold>Majjāri</bold>ggahaṇampi catuppadajātiyā upalakkhaṇapadanti daṭṭhabbaṃ. Tenāha – <bold>‘‘majjāriggahaṇena…pe… catuppadajāti saṅgahitā’’</bold>ti. <bold>Rukkhasunakhā</bold> nāma kalandakātipi vadanti. <bold>Maṅgusā</bold>ti naṅgulā.</paragraph>
<paragraph line="321">Parājita-saddo upasaggassa vuddhiṃ katvā ta-kārassa ca ka-kāraṃ katvā <bold>pārājiko</bold>ti niddiṭṭhoti āha <bold>‘‘pārājikoti parājito’’</bold>ti. <bold>‘‘Katthaci āpattī</bold>ti ‘pārājikena dhammena anuddhaṃseyyā’tiādīsu <pageBreak edition="V" number="2.0076" /> (pārā. 384, 391), <bold>katthaci sikkhāpada</bold>nti idaṃ pana disvā jānitabba’’nti <bold>gaṇṭhipadesu</bold> vuttaṃ. Parājayatīti pārājikaṃ, pārājikāti ca kattusādhanena pārājika-saddena sikkhāpadaṃ āpatti ca vuccatīti dassento āha <bold>‘‘yo taṃ atikkamatī’’</bold>tiādi. Puggalo pana kammasādhanena pārājika-saddena vuccatīti dassento āha <bold>‘‘puggalo yasmā parājito’’</bold>tiādi.</paragraph>
<paragraph line="322"><bold>Etameva hi atthaṃ sandhāyā</bold>ti ‘‘taṃ āpattiṃ āpanno puggalo parājito hoti parājayamāpanno’’ti etamatthaṃ sandhāya. <bold>Cuto paraddho</bold>tiādinā hi taṃ āpattiṃ āpannapuggalo cuto hoti parājito parājayaṃ āpannoti ayamattho viññāyati, na pana puggalo pārājiko nāma hotīti etamatthaṃ sandhāyāti evamattho gahetabbo. Na hi <bold>parivāre</bold>pi gāthā puggalavuttipārājikasaddanibbacanadassanatthaṃ vuttā <pageBreak edition="M" number="2.0086" /> āpattivuttīnaṃ pārājikā-disaddānaṃ nibbacanavibhāgappasaṅge vuttattā. Ayañhi parivāragāthāya attho (pari. aṭṭha. 339) – yadidaṃ puggalāpattisikkhāpadapārājikesu āpattipārājikaṃ nāma vuttaṃ, taṃ āpajjanto puggalo yasmā parājito parājayamāpanno saddhamā cuto paraddho bhaṭṭho niraṅkato ca hoti, anīhaṭe tasmiṃ puggale puna uposathapavāraṇādibhedo saṃvāso natthi, <bold>tenetaṃ iti vuccati</bold> tena kāraṇena etaṃ āpattipārājikaṃ iti vuccatīti. Ayaṃ panettha saṅkhepattho – yasmā parājito hoti etena, tasmā etaṃ pārājikanti vuccatīti. <bold>Paribhaṭṭho</bold>ti sāsanato bhaṭṭho, parihīnoti attho. <bold>Chinno</bold>ti antarā khaṇḍito.</paragraph>
<paragraph line="323"><bold>Saddhiṃ yojanāyā</bold>ti padayojanāya saddhiṃ. <bold>Catubbidhaṃ saṅghakamma</bold>nti apalokanādivasena catubbidhaṃ kammaṃ. <bold>Sīmāparicchinnehī</bold>ti ekasīmāpariyāpannehi. <bold>Pakatattā</bold> nāma pārājikaṃ anāpannā anukkhittā ca. <bold>Pañcavidhopī</bold>ti nidānuddesādivasena pañcavidhopi. Nahāpitapubbakānaṃ viya odhisaanuññātaṃ ṭhapetvā avasesaṃ sabbampi sikkhāpadaṃ sabbehipi lajjīpuggalehi anatikkamanīyattā vuttaṃ <bold>‘‘sabbehipi lajjīpuggalehi samaṃ sikkhitabbabhāvato’’</bold>ti. <bold>Sama</bold>nti saddhiṃ, ekappahārena vā. <bold>Sikkhitabbabhāvato</bold>ti anatikkamanavasena uggahaparipucchādinā ca sikkhitabbabhāvato. Sāmaññasikkhāpadesu ‘‘idaṃ tayā na sikkhitabba’’nti evaṃ abahikātabbato <bold>‘‘na ekopi tato bahiddhā sandissatī’’</bold>ti vuttaṃ. Yaṃ taṃ vuttanti sambandho.</paragraph>
<paragraph line="324" number="56"><bold>Na kevalaṃ itthiyā eva nimittaṃ pārājikavatthū</bold>ti iminā kevalaṃ itthiyā eva nimittaṃ <pageBreak edition="V" number="2.0077" /> pārājikavatthu na hoti, atha kho ubhatobyañjanakapaṇḍakapurisānampi nimittaṃ pārājikavatthūti dasseti. <bold>Na ca manussitthiyā evā</bold>ti iminā pana manussitthiyā eva nimittaṃ pārājikavatthu na hoti, amanussitthitiracchānagatitthiamanussubhatobyañjanakādīnampi nimittaṃ pārājikavatthūti dasseti. <bold>‘‘Vatthumeva na hotī</bold>ti amanussitthipasaṅgena āgataṃ suvaṇṇarajatādimayaṃ paṭikkhipatī’’ti <bold>tīsupi gaṇṭhipadesu</bold> vuttaṃ, taṃ yuttaṃ viya na dissati. Na hi ito pubbe amanussitthiggahaṇaṃ kataṃ atthi, yena tappasaṅgo siyā. Idāneva hi ‘‘tisso itthiyo’’tiādinā amanussitthiggahaṇaṃ kataṃ, na ca amanussitthiggahaṇena suvaṇṇarajatādimayānaṃ <pageBreak edition="M" number="2.0087" /> pasaṅgo yutto. Manussāmanussatiracchānajātivasena tividhā katvā pārājikavatthubhūtasattānaṃ niddesena suvaṇṇarajatādimayānaṃ pasaṅgassa nivattitattā. Tathā hi itthipurisādīsu manussāmanussādīsu vā kañci anāmasitvā avisesena ‘‘methunaṃ dhammaṃ paṭiseveyyā’’ti ettakameva mātikāyaṃ vuttaṃ. Tassa padabhājane ca ‘‘paṭisevati nāmā’’ti mātikaṃ padaṃ uddharitvā ‘‘yo nimittena nimittaṃ aṅgajātena aṅgajātaṃ antamaso tilaphalamattampi paveseti, eso paṭisevati nāmā’’ti paṭisevanākārova dassito, na pana pārājikavatthubhūtanimittanissayā manussāmanussatiracchānagatā itthipurisapaṇḍakaubhatobyañjanakā niyametvā dassitā, tasmā ‘‘itthiyā eva nu kho nimittaṃ pārājikavatthu, udāhu aññesampī’’ti evamādi sandeho siyā, nimittavohāro ca suvaṇṇarajatādimayarūpakesu ca labbhatiyeva. Teneva <bold>vinītavatthūsu</bold> (pārā. 71) ‘‘lepacittassa nimittaṃ aṅgajātena chupi, dārudhītalikāya nimittaṃ aṅgajātena chupī’’ti vuttaṃ, tasmā nimittasāmaññato ‘‘suvaṇṇarajatādimayānampi nimittaṃ pārājikavatthu hoti, na hotī’’ti kassaci āsaṅkā siyā. Teneva ‘‘lepacittādivatthūsu tassa kukkuccaṃ ahosī’’ti vuttaṃ. Tasmā tadāsaṅkānivattanatthaṃ pārājikavatthubhūtasattaniyamanatthañca jātivasena manussāmanussādito tidhā katvā pārājikavatthubhūte satte bhagavā vibhajitvā dasseti, tasmā ‘‘vatthumeva na hotī’’ti nimittasāmaññato pasaṅgāgataṃ suvaṇṇarajatādimayānaṃ nimittaṃ paṭikkhipatīti vattabbaṃ.</paragraph>
<paragraph line="325"><bold>Tayo magge</bold>ti bhummatthe upayogavacananti āha <bold>‘‘tīsu maggesūti attho veditabbo’’</bold>ti. <bold>Evaṃ sabbatthā</bold>ti iminā ‘‘dve magge’’ti etthāpi dvīsu maggesūti attho veditabboti atidissati.</paragraph>
<centered line="326">Anupaññattivaṇṇanā niṭṭhitā.</centered>
<subhead line="327">Paṭhamacatukkakathāvaṇṇanā</subhead>
<paragraph line="328" number="57"><bold>Assā</bold>ti <pageBreak edition="V" number="2.0078" /> ākhyātikapadanti tassa atthaṃ dassento <bold>‘‘hotī’’</bold>ti āha. <bold>Gaṇṭhipadesu</bold> pana ‘‘assāti puggalaṃ parāmasitvā hotīti <pageBreak edition="M" number="2.0088" /> vacanaseso dassito’’tipi atthavikappo dassito, na so sundarataro. Yadi hi vacanaseso adhippeto siyā, ‘‘hotī’’ti vattabbaṃ, teneva aññasmiṃ atthavikappe hotīti vacanaseso kato.</paragraph>
<paragraph line="329" number="58"><bold>Sādiyantassevā</bold>ti ettha sādiyanaṃ nāma sevetukāmatācittassa upaṭṭhāpananti āha <bold>‘‘paṭisevanacittasamaṅgissā’’</bold>ti. <bold>‘‘Paṭipakkhaṃ atthayantī</bold>ti sikkhākāmānaṃ bhikkhūnaṃ paṭipakkhaṃ dussīlabhāvaṃ atthayantī’’ti <bold>gaṇṭhipadesu</bold> vuttaṃ. Attano veripuggalassa pana paṭipakkhabhūtaṃ kañci amittaṃ atthayanti gavesantīti evamettha attho daṭṭhabbo. Paccatthikā hi attano veriṃ nāsetukāmā tassa paṭipakkhabhūtaṃ kañci amittaṃ attano sahāyabhāvamupagacchantaṃ icchanti. Rājapaccatthikādīnaṃ upari vakkhamānattā tadanurūpavasena atthaṃ dassento <bold>‘‘bhikkhū eva paccatthikā bhikkhupaccatthikā’’</bold>ti āha. ‘‘Bhikkhussa paccatthikā bhikkhupaccatthikā’’ti evaṃ pana vuccamāne bhikkhussa paccatthikā rājādayopi ettheva saṅgayhantīti rājapaccatthikādayo visuṃ na vattabbā siyuṃ, aññattha pana bhikkhussa paccatthikā bhikkhupaccatthikāti ayamattho labbhateva ‘‘sāsanapaccatthikā’’ti yathā. <bold>Issāpakatā</bold>ti paresaṃ lābhasakkārādiasahanalakkhaṇāya issāya abhibhūtā. <bold>Nipparipphanda</bold>nti paripphandavirahitaṃ, yathā calituṃ parivattituṃ na sakkoti, tathā gahetvāti attho. <bold>Sampayojentī</bold>ti vaccamaggena saddhiṃ yojenti.</paragraph>
<paragraph line="330"><bold>Tasmiṃ khaṇe</bold>ti tasmiṃ pavesanakkhaṇe, aggato yāva mūlā pavesanakālo ‘‘pavesanakkhaṇo’’ti vuccati. Sādiyanaṃ nāma sevanacittassa uppādananti āha <bold>‘‘sevanacittaṃ upaṭṭhāpetī’’</bold>ti. <bold>Paviṭṭhakāle</bold>ti aṅgajātassa yattakaṃ ṭhānaṃ pavesanārahaṃ, tattakaṃ anavasesato paviṭṭhakāle. Evaṃ paviṭṭhassa uddharaṇārambhato antarā ṭhitakālo <bold>ṭhitaṃ</bold> nāma. Aṭṭhakathāyaṃ pana mātugāmassa sukkavissaṭṭhiṃ patvā sabbathā vāyamato oramitvā ṭhitakālaṃ sandhāya <bold>‘‘sukkavissaṭṭhisamaye’’</bold>ti vuttaṃ. <bold>Uddharaṇaṃ</bold> nāma yāva aggā nīharaṇakāloti āha – <bold>‘‘nīharaṇakāle paṭisevanacittaṃ upaṭṭhāpetī’’</bold>ti. <bold>Aṅgārakāsu</bold>nti aṅgārarāsiṃ. Evarūpe kāle asādiyanaṃ nāma na sabbesaṃ visayoti āha <bold>‘‘imañhi evarūpaṃ āraddhavipassaka’’</bold>ntiādi <pageBreak edition="M" number="2.0089" />. <bold>Ekādasahi aggīhī</bold>ti rāgadosamohajātijarāmaraṇasokaparidevadukkhadomanassupāyāsasaṅkhātehi ekādasahi aggīhi. Rāgādayo hi anuḍahanaṭṭhena ‘‘aggī’’ti vuccanti. Te hi yassa santi <pageBreak edition="V" number="2.0079" />, taṃ niḍahanti, mahāpariḷāhā ca honti dunnibbāpayā ca. Bhagavatā ca dummaṅkūnaṃ puggalānaṃ niggaho icchitoyevāti āha – <bold>‘‘paccatthikānañcassa manorathavighātaṃ karonto’’</bold>ti. <bold>Assā</bold>ti asādiyantassa yathāvuttaguṇasamaṅgissa.</paragraph>
<centered line="331">Paṭhamacatukkakathāvaṇṇanā niṭṭhitā.</centered>
<subhead line="332">Ekūnasattatidvisatacatukkakathāvaṇṇanā</subhead>
<paragraph line="333" number="59-60"> Akkhāyitanimittā akkhāyita-saddena vuttā uttarapadalopenāti āha <bold>‘‘soṇasiṅgālādīhi akkhāyitanimitta’’</bold>nti. Akkhāyitaṃ nimittaṃ yassā sā <bold>akkhāyitanimittā</bold>. ‘‘Jāgaranti’’ntiādi visesanarahitattā <bold>‘‘suddhikacatukkānī’’</bold>ti vuttaṃ.</paragraph>
<paragraph line="334"><bold>Samānācariyakā therā</bold>ti ekācariyassa pāṭhakantevāsikā. <bold>Mahābhaye</bold>ti brāhmaṇatissabhaye. Gaṅgāya aparabhāgo <bold>aparagaṅgaṃ</bold>. <bold>Vata re</bold>ti garahatthe nipāto. Avissajjantena kiṃ kattabbanti āha <bold>‘‘niccakālaṃ sotabba’’</bold>ntiādi. <bold>Evaṃ vinayagarukāna</bold>nti iminā upari tehi vuccamānavinicchayassa garukaraṇīyatāya kāraṇaṃ vuttaṃ. <bold>Sabbaṃ pariyādiyitvā</bold>ti sabbaṃ pārājikakkhettaṃ anavasesato gahetvā. <bold>Sotaṃ chinditvā</bold>ti pārājikakkhette vītikkamasotaṃ chinditvā. Apaññattabhāvato yuttiabhāvato ca <bold>‘‘pārājikacchāyā panettha na dissatī’’</bold>ti vuttaṃ. Keci pana ‘‘upaḍḍhakkhāyitabhāvassa dubbinicchayattā tattha pārājikaṃ na paññapesī’’ti vadanti, taṃ akāraṇaṃ, na ca dubbinicchayatā apaññattikāraṇaṃ yebhuyyakkhāyitādīsupi dubbinicchayabhāvassa samānattā. Upaḍḍhakkhāyitato hi kiñcideva adhikaṃ ūnaṃ vā yadi khāyitaṃ siyā, tampi yebhuyyena khāyitaṃ akkhāyitanti saṅkhyaṃ gacchatīti upaḍḍhakkhāyitamiva yebhuyyakkhāyitādīnipi dubbinicchayāneva. Apica upaḍḍhakkhāyitaṃ yadi sabhāvato <pageBreak edition="M" number="2.0090" /> pārājikakkhettaṃ siyā, na tattha bhagavā dubbinicchayanti pārājikaṃ na paññapeti.</paragraph>
<paragraph line="335">Idāni therena katavinicchayameva upatthambhetvā aparampi tattha kāraṇaṃ dassento <bold>‘‘apicā’’</bold>tiādimāha. Nimitte appamattikāpi maṃsarāji sace avasiṭṭhā hoti, taṃ <bold>yebhuyyakkhāyita</bold>meva hoti, tato paraṃ pana sabbaso khāyite nimitte dukkaṭamevāti dassento āha <bold>‘‘tato paraṃ thullaccayaṃ natthī’’</bold>ti. Atha vā <bold>yebhuyyena khāyitaṃ</bold> nāma vaccamaggapassāvamaggamukhānaṃ catūsu koṭṭhāsesu dve koṭṭhāse atikkamma yāva tatiyakoṭṭhāsassa pariyosānā <pageBreak edition="V" number="2.0080" /> khāditaṃ, tato paraṃ pana tatiyakoṭṭhāsaṃ atikkamma yāva catutthakoṭṭhāsassa pariyosānā khāditaṃ dukkaṭavatthūti veditabbaṃ. <bold>Matasarīrasmiṃyeva veditabba</bold>nti ‘‘mataṃ yebhuyyena akkhāyita’’ntiādivacanato. <bold>‘‘Yadipi nimittaṃ sabbaso khāyita</bold>ntiādi sabbaṃ jīvamānakasarīrameva sandhāya vutta’’nti <bold>mahāgaṇṭhipade</bold> vuttaṃ. <bold>Kenaci</bold> pana ‘‘taṃ vīmaṃsitvā gahetabba’’nti likhitaṃ. Kimettha vīmaṃsitabbaṃ jīvamānakasarīrasseva adhikatattā matasarīre labbhamānassa vinicchayassa visuṃ vakkhamānattā ca. Teneva <bold>mātikāṭṭhakathāyampi</bold> (kaṅkhā. aṭṭha. paṭhamapārājikavaṇṇanā) –</paragraph>
<indent line="336">‘‘Jīvamānakasarīrassa vuttappakāre magge sacepi tacādīni anavasesetvā sabbaso chinne nimittasaṇṭhānamattaṃ paññāyati, tattha antamaso aṅgajāte uṭṭhikaṃ anaṭṭhakāyappasādaṃ pīḷakaṃ vā cammakhīlaṃ vā pavesentassapi sevanacitte sati pārājikaṃ, naṭṭhakāyappasādaṃ sukkhapīḷakaṃ vā matacammaṃ vā lomaṃ vā pavesentassa dukkaṭaṃ. Sace nimittasaṇṭhānamattampi anavasesetvā sabbaso maggo uppāṭito, tattha upakkamato vaṇasaṅkhepavasena thullaccaya’’nti –</indent>
<unindented line="337">Jīvamānakasarīrasmiṃyeva yathāvuttavinicchayo dassito.</unindented>
<paragraph line="338"><bold>Sabbaso khāyita</bold>nti nimittappadese bahiṭṭhitaṃ chavicammaṃ sabbaso chinditvā soṇasiṅgālādīhi khāyitasadisaṃ kataṃ. Tenevāha <bold>‘‘chavicammaṃ natthī’’</bold>ti. Nimittamaṃsassa pana abbhantare chavicammassa ca vijjamānattā <bold>‘‘nimittasaṇṭhānaṃ paññāyatī’’</bold>ti vuttaṃ. Tenevāha <bold>‘‘pavesanaṃ jāyatī’’</bold>ti. <bold>Nimittasaṇṭhānaṃ pana</bold><pageBreak edition="M" number="2.0091" /><bold>anavasesetvā</bold>ti nimittākārena ṭhitaṃ chavicammamaṃsādiṃ anavasesetvā. Jīvamānakasarīre labbhamānavisesaṃ dassetvā idāni matasarīre labbhamānavisesaṃ dassento āha <bold>‘‘matasarīre panā’’</bold>tiādi.</paragraph>
<paragraph line="339"><bold>Manussānaṃ jīvamānakasarīre</bold>tiādinā pana akkhiādayopi vaṇasaṅgahaṃ gacchantīti vaṇena ekaparicchedaṃ katvā akkhiādīsupi thullaccayaṃ vuttaṃ. Tesañca vaṇasaṅgaho ‘‘navadvāro mahāvaṇo’’ti (mi. pa. 2.6.1) evamādisuttānusārena veditabbo. Tiracchānagatānaṃ akkhikaṇṇavaṇesu dukkaṭaṃ pana aṭṭhakathāppamāṇena gahetabbaṃ. Yathā hi manussāmanussatiracchānagatesu vaccamaggapassāvamaggamukhānaṃ pārājikavatthubhāve nānākaraṇaṃ natthi, evaṃ akkhiādīnampi thullaccayādivatthubhāve ninnānākaraṇena bhavitabbaṃ. Vaṇe thullaccayañca ‘‘amaggena <pageBreak edition="V" number="2.0081" /> amaggaṃ paveseti, āpatti thullaccayassā’’ti (pārā. 66) sāmaññato vuttaṃ, na pana ‘‘manussāna’’nti visesanaṃ atthi. Yadi ca tiracchānagatānaṃ vaṇesu thullaccayena na bhavitabbaṃ, pataṅgamukhamaṇḍūkassa mukhasaṇṭhāne vaṇasaṅkhepato thullaccayaṃ na vattabbaṃ, vuttañca, tasmā aṭṭhakathācariyā evettha pamāṇaṃ. Bhagavato adhippāyaññuno hi aṭṭhakathācariyā. Teneva vuttaṃ ‘‘buddhena dhammo vinayo ca vutto, yo tassa puttehi tatheva ñāto’’tiādi (pārā. aṭṭha. 1.). <bold>Manussāna</bold>nti itthipurisapaṇḍakaubhatobyañjanakānaṃ sāmaññato vuttaṃ. <bold>Vatthikosesū</bold>ti vatthipuṭesu purisānaṃ aṅgajātakosesu. Matasarīraṃ yāva uddhumātakādibhāvena kuthitaṃ na hoti, tāva allasarīranti veditabbaṃ. Tenāha – <bold>‘‘yadā pana sarīraṃ uddhumātakaṃ hotī’’</bold>tiādi. <bold>Pārājikavatthuñca thullaccayavatthuñca vijahatī</bold>ti ettha pārājikavatthubhāvaṃ thullaccayavatthubhāvañca vijahatīti attho veditabbo. Matānaṃ tiracchānagatānanti sambandho.</paragraph>
<paragraph line="340">Methunarāgena vatthikosaṃ pavesentassa thullaccayaṃ vuttanti āha <bold>‘‘patthikosaṃ appavesento’’</bold>ti. <bold>Itthiyā appavesento</bold>ti itthiyā nimittaṃ appavesento. <bold>Appavesento</bold>ti ca pavesanādhippāyassa abhāvaṃ dasseti. Pavesanādhippāyena bahi chupantassa pana methunassa pubbapayogattā dukkaṭeneva bhavitabbaṃ. <bold>Nimittena nimittaṃ chupati, thullaccaya</bold>nti idaṃ ‘‘na ca, bhikkhave, rattacittena aṅgajātaṃ chupitabbaṃ, yo chupeyya, āpatti thullaccayassā’’ti <pageBreak edition="M" number="2.0092" /> (mahāva. 252) imassa suttassa vasena vuttaṃ. Tattha ca kesañci aññathāpi atthavikappassa vidhiṃ dassento <bold>‘‘mahāaṭṭhakathāyaṃ panā’’</bold>tiādimāha. Tattha kiñcāpi ‘‘katvā mahāaṭṭhakathaṃ sarīra’’nti (pārā. aṭṭha. 1.ganthārambhakathā) vuttaṃ, tathāpi sesaaṭṭhakathāsu ‘‘methunarāgena mukhenā’’ti vacanassa abhāvaṃ dassetuṃ ‘‘mahāaṭṭhakathāyaṃ panā’’ti vuttaṃ. ‘‘Aṅgajātenā’’ti avuttattā <bold>‘‘avisesenā’’</bold>ti vuttaṃ.</paragraph>
<paragraph line="341">Idāni mahāaṭṭhakathaṃ pāḷiyā saṃsanditvā dassento <bold>‘‘yaṃ tāva mahāaṭṭhakathāya’’</bold>ntiādimāha. <bold>Itarathā hi dukkaṭaṃ siyā</bold>ti pakatimukhena chupantassa visāṇādiggahaṇe viya dukkaṭaṃ siyā. Evaṃ mahāaṭṭhakathaṃ pāḷiyā saṃsanditvā idāni tattha kesañci aññathā atthavikappaṃ dassento <bold>‘‘keci panā’’</bold>tiādimāha. <bold>Saṅghādiseso</bold>ti kāyasaṃsaggasikkhāpadena saṅghādiseso. <bold>Vuttanayenevā</bold>ti methunarāgeneva. ‘‘Nimittamukhenā’’ti vuttattā tiracchānagatitthiyā passāvamaggaṃ methunarāgena pakatimukhena chupantassa dukkaṭanti veditabbaṃ. <bold>Kāyasaṃsaggarāgena dukkaṭa</bold>nti nimittamukhena vā pakatimukhena vā kāyasaṃsaggarāgena chupantassa dukkaṭameva.</paragraph>
<centered line="342">Ekūnasattatidvisatacatukkakathāvaṇṇanā niṭṭhitā.</centered>
<subhead line="343">Santhatacatukkabhedakathāvaṇṇanā</subhead>
<paragraph line="344" number="61-2"><bold>Paṭipannakassā</bold>ti <pageBreak edition="V" number="2.0082" /> āraddhavipassakassa. <bold>Upādinnaka</bold>nti kāyindriyaṃ sandhāya vuttaṃ. <bold>Upādinnakena phusatī</bold>ti upādinnakena phusīyati ghaṭṭīyatīti evaṃ kammani ya-kāralopena attho veditabbo. Atha vā evaṃ karonto kiñci upādinnakaṃ upādinnakena na phusati na ghaṭṭetīti evamettha attho daṭṭhabbo. <bold>Lesaṃ oḍḍessantī</bold>ti lesaṃ samuṭṭhāpessanti, parikappessantīti vuttaṃ hoti. <bold>Santhatādibhedehi bhinditvā</bold>ti santhatādivisesanehi visesetvā, santhatādīhi catūhi yojetvāti vuttaṃ hoti.</paragraph>
<paragraph line="345"><bold>Santhatāyā</bold>ti ekadese samudāyavohāro ‘‘paṭo daḍḍho’’tiādīsu viya. Tathā hi paṭassa ekadesepi daḍḍhe ‘‘paṭo daḍḍho’’ti voharanti <pageBreak edition="M" number="2.0093" />, evaṃ itthiyā vaccamaggādīsu kismiñci magge santhate itthī ‘‘santhatā’’ti vuccati. Tenāha <bold>‘‘santhatā nāmā’’</bold>tiādi. Vatthādīni anto appavesetvā bahi ṭhapetvā bandhanaṃ sandhāya <bold>‘‘paliveṭhetvā’’</bold>ti vuttaṃ. Ekadese samudāyavohāravaseneva bhikkhupi ‘‘santhato’’ti vuccatīti āha <bold>‘‘santhato nāmā’’</bold>tiādi. <bold>Yattake paviṭṭhe</bold>ti tilaphalamatte paviṭṭhe. Akkhiādimhi santhatepi yathāvatthukamevāti āha <bold>‘‘thullaccayakkhette thullaccayaṃ, dukkaṭakkhette dukkaṭameva hotī’’</bold>ti.</paragraph>
<paragraph line="346"><bold>Khāṇuṃ ghaṭṭentassa dukkaṭa</bold>nti itthinimittassa anto khāṇuṃ pavesetvā samatalaṃ atirittaṃ vā khāṇuṃ ghaṭṭentassa dukkaṭaṃ pavesābhāvato. Sace pana īsakaṃ anto pavisitvā ṭhitaṃ khāṇukameva aṅgajātena chupati, pārājikameva. <bold>Tassa tala</bold>nti veḷunaḷādikassa antotalaṃ. Vinītavatthūsu ‘‘tena kho pana samayena aññataro bhikkhu sīvathikaṃ gantvā chinnasīsaṃ passitvā vaṭṭakate mukhe acchupantaṃ aṅgajātaṃ pavesesi. Tassa kukkuccaṃ ahosi…pe… anāpatti bhikkhu pārājikassa, āpatti dukkaṭassā’’ti vuttattā tassa suttassa anulomato <bold>‘‘ākāsagatameva katvā pavesetvā nīharati, dukkaṭa’’</bold>nti (pārā. 73) vuttaṃ. <bold>Bahiddhā khāṇuke</bold>ti antopavesitaveṇupabbādikassa bahi nikkhantakhāṇuke. Methunarāgena indriyabaddhaānindriyabaddhasantānesu yattha katthaci upakkamantassa na sakkā anāpattiyā bhavitunti <bold>‘‘dukkaṭamevā’’</bold>ti vuttaṃ. Teneva vinītavatthumhi aṭṭhikesu upakkamantassa dukkaṭaṃ vuttaṃ.</paragraph>
<centered line="347">Santhatacatukkabhedakathāvaṇṇanā niṭṭhitā.</centered>
<subhead line="348">Rājapaccatthikādicatukkabhedakathāvaṇṇanā</subhead>
<paragraph line="349" number="65"> Sāmaññajotanāya <pageBreak edition="V" number="2.0083" /> pakaraṇato visesavinicchayoti āha <bold>‘‘dhuttāti methunupasaṃhitakhiḍḍāpasutā’’</bold>tiādi. Idāni sāmaññatopi atthasambhavaṃ dassento <bold>‘‘itthidhuttasurādhuttādayo vā’’</bold>ti āha. <bold>Hadaya</bold>nti hadayamaṃsaṃ.</paragraph>
<centered line="350">Sabbākārena catukkabhedakathāvaṇṇanā niṭṭhitā.</centered>
<subhead line="351">Āpattānāpattivāravaṇṇanā</subhead>
<paragraph line="352" number="66"><bold>Paṭiññākaraṇaṃ</bold><pageBreak edition="M" number="2.0094" /><bold>natthī</bold>ti pucchitabbābhāvato. Na hi dūsako ‘‘kena cittena vītikkamaṃ akāsi, jānitvā akāsi, udāhu ajānitvā’’ti evaṃ pucchāya arahati. <bold>Tatthevā</bold>ti vesāliyaṃ mahāvane eva. <bold>Sabbaṅgagata</bold>nti ṭhapetvā kesalomadantanakhānaṃ maṃsavinimuttaṭṭhānañceva thaddhasukkhacammañca udakamiva telabindu avasesasabbasarīraṃ byāpetvā ṭhitaṃ. <bold>Sarīrakampādīnī</bold>ti <bold>ādi</bold>-saddena akkhīnaṃ pītavaṇṇādiṃ saṅgaṇhāti. <bold>Pittakosake ṭhita</bold>nti hadayapapphāsānaṃ antare yakanamaṃsaṃ nissāya patiṭṭhite mahākosātakīkosasadise pittakose ṭhitaṃ. <bold>Kupite</bold>ti pittakosato calitvā bahi nikkhante.</paragraph>
<paragraph line="353"><bold>Vissaṭṭhacitto</bold>ti vissaṭṭhapakaticitto. <bold>Yakkhummattako</bold>ti yakkhā kira yassa cittaṃ khipitukāmā honti, tassa setamukhaṃ nīlodaraṃ surattahatthapādaṃ mahāsīsaṃ pajjalitanettaṃ bheravaṃ vā attabhāvaṃ nimminitvā dassenti, bheravaṃ vā saddaṃ sāventi, kathentasseva vā mukhena hatthaṃ pakkhipitvā hadayamaṃsaṃ maddanti, tena so satto ummattako hoti khittacitto. Tenevāha <bold>‘‘bheravāni vā ārammaṇāni dassetvā’’</bold>tiādi. Tattha <bold>bheravānī</bold>ti dassanamatteneva sattānaṃ bhayaṃ chambhitattaṃ lomahaṃsaṃ uppādetuṃ samatthāni. <bold>Niccameva ummattako hotī</bold>ti yassa pittakosato pittaṃ calitvā bahi nikkhantaṃ hoti, taṃ sandhāya vuttaṃ. Yassa pana pittaṃ calitvā pittakoseyeva ṭhitaṃ hoti bahi anikkhantaṃ, so antarantarā saññaṃ paṭilabhati, na niccameva ummattako hotīti veditabbaṃ. <bold>Ñatvā</bold>ti saññāpaṭilābhena jānitvā. <bold>Adhimattāyā</bold>ti adhikappamāṇāya.</paragraph>
<centered line="354">Āpattānāpattivāravaṇṇanā niṭṭhitā.</centered>
<centered line="355">Padabhājanīyavaṇṇanā niṭṭhitā.</centered>
<subhead line="356">Pakiṇṇakakathāvaṇṇanā</subhead>
<paragraph line="357"><bold>Pakiṇṇaka</bold>nti <pageBreak edition="V" number="2.0084" /> vomissakanayaṃ. <bold>Samuṭṭhāna</bold>nti uppattikāraṇaṃ. <bold>Kiriyā</bold>tiādi nidassanamattaṃ, akiriyādīnampi saṅgaho daṭṭhabbo. <bold>Vedanāyā</bold>ti sahayoge karaṇavacanaṃ, vedanāya saha kusalañcāti vuttaṃ hoti. <bold>Sabbasaṅgāhakavasenā</bold>ti <pageBreak edition="M" number="2.0095" /> sabbesaṃ sikkhāpadānaṃ saṅgāhakavasena. <bold>Cha sikkhāpadasamuṭṭhānānī</bold>ti kāyo vācā kāyavācā kāyacittaṃ vācācittaṃ kāyavācācittanti evaṃ vuttāni cha āpattisamuṭṭhānāni. Āpattiyeva hi sikkhāpadasīsena vuttā. Samuṭṭhānādayo hi āpattiyā honti, na sikkhāpadassa, imesu pana chasu samuṭṭhānesu purimāni tīṇi acittakāni, pacchimāni sacittakāni. Tesu ekena vā dvīhi vā tīhi vā catūhi vā chahi vā samuṭṭhānehi āpattiyo samuṭṭhahanti, pañcasamuṭṭhānā āpatti nāma natthi. Tattha <bold>ekasamuṭṭhānā</bold> catutthena ca pañcamena ca chaṭṭhena ca samuṭṭhānena samuṭṭhāti, na aññena. <bold>Dvisamuṭṭhānā</bold> paṭhamacatutthehi ca dutiyapañcamehi ca tatiyachaṭṭhehi ca catutthachaṭṭhehi ca pañcamachaṭṭhehi ca samuṭṭhānehi samuṭṭhāti, na aññehi. <bold>Tisamuṭṭhānā</bold> paṭhamehi ca tīhi, pacchimehi ca tīhi samuṭṭhānehi samuṭṭhāti, na aññehi. <bold>Catusamuṭṭhānā</bold> paṭhamatatiyacatutthachaṭṭhehi ca dutiyatatiyapañcamachaṭṭhehi ca samuṭṭhānehi samuṭṭhāti, na aññehi. <bold>Chasamuṭṭhānā</bold> chahipi samuṭṭhāti.</paragraph>
<paragraph line="358"><bold>Sikkhāpadaṃ nāma atthi chasamuṭṭhāna</bold>nti etthāpi sikkhāpadasīsena āpatti vuttāti veditabbā. Teneva vakkhati ‘‘sabbañcetaṃ āpattiyaṃ yujjati, sikkhāpadasīsena pana sabbaaṭṭhakathāsu desanā āruḷhā’’ti. Kāyādīhi chahi samuṭṭhānaṃ uppatti, cha vā samuṭṭhānāni etassāti <bold>chasamuṭṭhānaṃ</bold>. <bold>Atthi catusamuṭṭhāna</bold>nti kāyo kāyavācā kāyacittaṃ kāyavācācittanti imāni cattāri, vācā kāyavācā vācācittaṃ kāyavācācittanti imāni vā cattāri samuṭṭhānāni etassāti catusamuṭṭhānaṃ. <bold>Atthi tisamuṭṭhāna</bold>nti kāyo vācā kāyavācāti imāni tīṇi, kāyacittaṃ vācācittaṃ kāyavācācittanti imāni vā tīṇi samuṭṭhānāni etassāti tisamuṭṭhānaṃ. Dvisamuṭṭhānaṃ ekasamuṭṭhānañca samuṭṭhānasīsavasena dassento <bold>‘‘atthi kathinasamuṭṭhāna’’</bold>ntiādimāha. Terasa hi samuṭṭhānasīsāni paṭhamapārājikasamuṭṭhānaṃ adinnādānasamuṭṭhānaṃ sañcarittasamuṭṭhānaṃ samanubhāsanasamuṭṭhānaṃ kathinasamuṭṭhānaṃ eḷakalomasamuṭṭhānaṃ padasodhammasamuṭṭhānaṃ addhānasamuṭṭhānaṃ theyyasatthasamuṭṭhānaṃ dhammadesanāsamuṭṭhānaṃ bhūtārocanasamuṭṭhānaṃ corivuṭṭhāpanasamuṭṭhānaṃ ananuññātasamuṭṭhānanti.</paragraph>
<paragraph line="359">Tattha <pageBreak edition="M" number="2.0096" /><pageBreak edition="V" number="2.0085" /> ‘‘atthi chasamuṭṭhāna’’nti iminā sañcarittasamuṭṭhānaṃ vuttaṃ. ‘‘Atthi catusamuṭṭhāna’’nti iminā pana addhānasamuṭṭhānaṃ ananuññātasamuṭṭhānañca saṅgahitaṃ. Yañhi paṭhamatatiyacatutthachaṭṭhehi samuṭṭhāti, idaṃ addhānasamuṭṭhānaṃ. Yaṃ pana dutiyatatiyapañcamachaṭṭhehi samuṭṭhāti, idaṃ ananuññātasamuṭṭhānaṃ. ‘‘Atthi tisamuṭṭhāna’’nti iminā adinnādānasamuṭṭhānaṃ bhūtārocanasamuṭṭhānañca saṅgahitaṃ. Yañhi sacittakehi tīhi samuṭṭhānehi samuṭṭhāti, idaṃ adinnādānasamuṭṭhānaṃ. Yaṃ pana acittakehi tīhi samuṭṭhāti, idaṃ bhūtārocanasamuṭṭhānaṃ. ‘‘Atthi kathinasamuṭṭhāna’’ntiādinā pana avasesasamuṭṭhānasīsena dvisamuṭṭhānaṃ ekasamuṭṭhānañca saṅgaṇhāti. Tathā hi yaṃ tatiyachaṭṭhehi samuṭṭhāti, idaṃ kathinasamuṭṭhānanti vuccati. Yaṃ paṭhamacatutthehi samuṭṭhāti, idaṃ eḷakalomasamuṭṭhānaṃ. Yaṃ chaṭṭheneva samuṭṭhāti, idaṃ dhuranikkhepasamuṭṭhānaṃ, samanubhāsanasamuṭṭhānantipi tasseva nāmaṃ. Ādi-saddasaṅgahitesu pana paṭhamapārājikasamuṭṭhānapadasodhammatheyyasatthadhammadesanācorivuṭṭhāpanasamuṭṭhānesu yaṃ kāyacittato samuṭṭhāti, idaṃ paṭhamapārājikasamuṭṭhānaṃ. Yaṃ dutiyapañcamehi samuṭṭhāti, idaṃ padasodhammasamuṭṭhānaṃ. Yaṃ catutthachaṭṭhehi samuṭṭhāti, idaṃ theyyasatthasamuṭṭhānaṃ. Yaṃ pañcameneva samuṭṭhāti, idaṃ dhammadesanāsamuṭṭhānaṃ. Yaṃ pañcamachaṭṭhehi samuṭṭhāti, idaṃ corivuṭṭhāpanasamuṭṭhānanti veditabbaṃ.</paragraph>
<paragraph line="360">Evaṃ samuṭṭhānasīsena sabbasikkhāpadāni terasadhā dassetvā idāni kiriyāvasena pañcadhā dassento <bold>‘‘tatrāpi kiñci kiriyato samuṭṭhātī’’</bold>tiādimāha. Tattha <bold>kiñcī</bold>ti sikkhāpadasīsena āpattiṃ vadati. Tasmā yā kāyena vā vācāya vā pathavīkhaṇanādīsu viya vītikkamaṃ karontassa hoti, ayaṃ <bold>kiriyato samuṭṭhāti</bold> nāma. Yā kāyavācāya kattabbaṃ akarontassa hoti paṭhamakathināpatti viya, ayaṃ <bold>akiriyato samuṭṭhāti</bold> nāma. Yā karontassa ca akarontassa ca hoti aññātikāya bhikkhuniyā hatthato cīvarapaṭiggahaṇāpatti viya, ayaṃ <bold>kiriyākiriyato samuṭṭhāti</bold> nāma. Yā siyā karontassa ca siyā akarontassa ca hoti rūpiyapaṭiggahaṇāpatti viya, ayaṃ <bold>siyā kiriyato siyā akiriyato samuṭṭhāti</bold> nāma. Yā siyā karontassa ca siyā karontassa ca akarontassa ca hoti kuṭikārāpatti viya, ayaṃ <bold>siyā kiriyato siyā kiriyākiriyato samuṭṭhāti</bold> nāma.</paragraph>
<paragraph line="361">Idāni <pageBreak edition="M" number="2.0097" /> sabbasikkhāpadāni saññāvasena dvidhā katvā dassento <bold>‘‘tatrāpi atthi saññāvimokkha’’</bold>ntiādimāha. Saññāya abhāvena vimokkho assāti <bold>saññāvimokkha</bold>nti majjhepadalopasamāso daṭṭhabbo. Yato hi vītikkamasaññāabhāvena muccati, idaṃ saññāvimokkhanti vuccati. <bold>Cittaṅgaṃ labhatiyevā</bold>ti kāyacittādisacittakasamuṭṭhāneheva samuṭṭhahanato <pageBreak edition="V" number="2.0086" />. ‘‘Labhatiyevā’’ti avadhāraṇena no na labhatīti dasseti. Tasmā yaṃ cittaṅgaṃ labhati, na labhati ca, taṃ <bold>‘‘itara’’</bold>nti vuttaṃ itara-saddassa vuttapaṭiyogavisayattā.</paragraph>
<paragraph line="362">Puna sabbasikkhāpadāni cittavasena dvidhā dassento <bold>‘‘puna atthi sacittaka’’</bold>ntiādimāha. <bold>Yaṃ saheva cittena āpajjatī</bold>ti yaṃ sacittakeneva samuṭṭhānena āpajjati, no acittakena. <bold>Vināpī</bold>ti <bold>api</bold>-saddena sahāpi cittena āpajjatīti dasseti. Yañhi kadāci acittakena, kadāci sacittakena samuṭṭhānena samuṭṭhāti, taṃ acittakanti vuccati. Ettha ca saññādukaṃ anāpattimukhena, sacittakadukaṃ āpattimukhena vuttanti idametesaṃ nānākaraṇanti veditabbaṃ.</paragraph>
<paragraph line="363">Lokavajjadukassa heṭṭhā vuttalakkhaṇattā taṃ avibhajitvā idāni sabbasikkhāpadāni kammavasena duvidhāni, kusalādivasena vedanāvasena ca tividhāni hontīti dassento <bold>‘‘kammakusalavedanāvasenā’’</bold>tiādimāha. Ettha pana kiñcāpi aṭṭhakathāsu āgatanayena kāyakammaṃ vacīkammanti kammavasena dukaṃ vuttaṃ, tikameva pana dassetuṃ vaṭṭati. Sabbameva hi sikkhāpadaṃ kāyadvāre āpajjitabbato vacīdvāre āpajjitabbato kāyavacīdvāre āpajjitabbato ca tividhaṃ hoti. Teneva <bold>mātikāṭṭhakathāyaṃ</bold> (kaṅkhā. aṭṭha. paṭhamapārājikavaṇṇanā) vuttaṃ ‘‘sabbāva kāyakammavacīkammatadubhayavasena tividhā honti. Tattha kāyadvāre āpajjitabbā kāyakammanti vuccati, vacīdvāre āpajjitabbā vacīkammanti vuccati, ubhayattha āpajjitabbā kāyakammavacīkamma’’nti. Tatoyeva ca adinnādānasikkhāpadādīsu kāyakammavacīkammanti tadubhayavasena dassitaṃ.</paragraph>
<paragraph line="364"><bold>Atthi pana sikkhāpadaṃ kusala</bold>ntiādinā āpattiṃ āpajjanto kusalacittasamaṅgī vā āpajjati akusalacittasamaṅgī vā abyākatacittasamaṅgī vāti <pageBreak edition="M" number="2.0098" /> dasseti, na pana kusalāpi āpatti atthīti. Na hi kusalā āpatti nāma atthi ‘‘āpattādhikaraṇaṃ siyā akusalaṃ siyā abyākataṃ, natthi āpattādhikaraṇaṃ kusala’’nti (pari. 303) vacanato. <bold>Dasa kāmāvacarakiriyacittānī</bold>ti hasituppādavoṭṭhabbanehi saddhiṃ aṭṭha mahākiriyacittāni. Dvinnaṃ abhiññācittānaṃ āpattisamuṭṭhāpakattaṃ paññattiṃ ajānantassa iddhivikubbanādīsu daṭṭhabbaṃ. <bold>Yaṃ kusalacittena āpajjatī</bold>ti yaṃ sikkhāpadasīsena gahitaṃ āpattiṃ kusalacittasamaṅgī āpajjati. Iminā pana vacanena taṃ kusalanti āpattiyā vuccamāno kusalabhāvo pariyāyatova, na paramatthatoti dasseti. Kusalacittena hi āpattiṃ āpajjanto saviññattikaṃ aviññattikaṃ <pageBreak edition="V" number="2.0087" /> vā sikkhāpadavītikkamākārappavattaṃ rūpakkhandhasaṅkhātaṃ abyākatāpattiṃ āpajjati. <bold>Itarehi itara</bold>nti itarehi akusalābyākatacittehi yaṃ āpajjati, taṃ itaraṃ, akusalaṃ abyākatañcāti attho. Idañca āpattiṃ āpajjanto akusalacittasamaṅgī vā āpajjati kusalābyākatacittasamaṅgī vāti dassanatthaṃ vuttaṃ. Evaṃ santepi sabbasikkhāpadesu kiñci akusalacittameva kiñci kusalābyākatavasena dvicittaṃ, kiñci sabbesaṃ vasena ticittanti ayameva pabhedo labbhati, na aññoti veditabbaṃ.</paragraph>
<paragraph line="365"><bold>Tivedanaṃ dvivedanaṃ ekavedana</bold>nti idañca yathāvuttavedanāvaseneva labbhati, nāññathāti daṭṭhabbaṃ. Nipajjitvā nirodhaṃ samāpannassa sahaseyyavasena tadākārappavattarūpakkhandhasseva āpattibhāvato ‘‘atthi avedana’’ntipi vattabbametaṃ, kadāci karahaci yadicchakaṃ sambhavatīti aggahetvā yebhuyyavasena labbhamānaṃyeva gahetvā vuttanti veditabbaṃ.</paragraph>
<paragraph line="366">Idāni yathāvuttasamuṭṭhānādīni imasmiṃ saṃvaṇṇiyamānasikkhāpade vibhajitvā dassento <bold>‘‘imaṃ pakiṇṇakaṃ viditvā’’</bold>tiādimāha. Tattha <bold>viditvā</bold>ti imassa ‘‘veditabba’’nti iminā aparakālakiriyāvacanena sambandho veditabbo. <bold>Kiriyasamuṭṭhāna</bold>nti idaṃ yebhuyyavasena vuttaṃ parūpakkame sati sādiyantassa akiriyasamuṭṭhānabhāvato. ‘‘Manodvāre āpatti nāma natthīti idampi bāhullavaseneva vutta’’nti vadanti. <bold>Cittaṃ panettha aṅgamattaṃ hotī</bold>ti paṭhamapārājikaṃ kāyacittato samuṭṭhātīti cittamettha āpattiyā aṅgameva hoti. <bold>Na tassa vasena kammabhāvo labbhatī</bold>ti viññattijanakavasena <pageBreak edition="M" number="2.0099" /> kāyadvāre pavattattā tassa cittassa vasena imassa sikkhāpadassa manokammabhāvo na labbhatīti attho. Sikkhāpadassa heṭṭhā vuttanayena paññattibhāvato <bold>‘‘sabbañcetaṃ āpattiyaṃ yujjatī’’</bold>ti vuttaṃ. Na hi yathāvuttasamuṭṭhānādi paññattiyaṃ yujjati.</paragraph>
<centered line="367">Pakiṇṇakakathāvaṇṇanā niṭṭhitā.</centered>
<subhead line="368">Vinītavatthuvaṇṇanā</subhead>
<paragraph line="369"><bold>Idaṃ ki</bold>nti kathetukamyatāya pucchati. Vinītāni vinicchitāni vatthūni <bold>vinītavatthūni</bold>. Tāni hi ‘‘āpattiṃ tvaṃ bhikkhu āpanno pārājikaṃ. Anāpatti bhikkhu pārājikassa, āpatti saṅghādisesassa. Anāpatti bhikkhu asādiyantassā’’tiādinā bhagavatāyeva vinicchitāni <pageBreak edition="V" number="2.0088" />. Tenāha <bold>‘‘bhagavatā sayaṃ vinicchitāna’’</bold>nti. <bold>Uddānagāthā</bold>ti uddesagāthā, saṅgahagāthāti vuttaṃ hoti. <bold>Vatthugāthā</bold>ti ‘‘tena kho pana samayena aññataro bhikkhū’’tiādikā nidānavatthudīpikā vinītavatthupāḷiyeva tesaṃ tesaṃ vatthūnaṃ ganthanato ‘‘vatthugāthā’’ti vuttā, na chandovicitilakkhaṇena. Gāthānaṃ vatthu <bold>vatthugāthā</bold>ti evaṃ vā ettha attho daṭṭhabbo. <bold>Etthā</bold>ti vinītavatthūsu. <bold>Dutiyādīna</bold>nti dutiyapārājikādīnaṃ. Dutiyādīni vinicchinitabbānīti yojetabbaṃ. <bold>Sippikāna</bold>nti cittakārādisippikānaṃ. Yaṃ passitvā passitvā cittakārādayo cittakammādīni uggaṇhantā karonti, taṃ <bold>‘‘paṭicchannakarūpa’’</bold>nti vuccati.</paragraph>
<paragraph line="370" number="67"><bold>Purimāni dve vatthūnī</bold>ti makkaṭivatthuṃ vajjiputtakavatthuñca. Tāni pana kiñcāpi anupaññattiyaṃ āgatāneva, tathāpi bhagavatā sayaṃ vinicchitavatthubhāvato adinnādānādīsu anupaññattiyaṃ āgatāni rajakādivatthūni viya puna vinītavatthūsu pakkhittāni. Yadi evaṃ ‘‘tassa kukkuccaṃ ahosī’’ti idaṃ virujjheyya, anupaññattiyañhi aññe bhikkhū disvā taṃ bhikkhuṃ codesunti? Saccametaṃ, tehi pana bhikkhūhi anupaññattiyaṃ vuttanayena codetvā ‘‘nanu, āvuso, tatheva taṃ hotī’’ti vutte tassa kukkuccaṃ ahosīti gahetabbaṃ. ‘‘Bhagavato etamatthaṃ ārocesī’’ti idañca tehi bhikkhūhi anupaññattiyaṃ vuttanayena bhagavato ārocite ‘‘saccaṃ kira tvaṃ bhikkhu makkaṭiyā methunaṃ dhammaṃ paṭisevī’’ti bhagavatā <pageBreak edition="M" number="2.0100" /> puṭṭho samāno ‘‘saccaṃ bhagavā’’ti bhagavato etamatthaṃ ārocesīti gahetabbaṃ.</paragraph>
<paragraph line="371">Vajjiputtakavatthumhi pana sikkhaṃ appaccakkhāya dubbalyaṃ anāvikatvā methunaṃ dhammaṃ paṭisevitvā vibbhamitvā ye ānandattheraṃ upasaṅkamitvā puna pabbajjaṃ upasampadañca yāciṃsu, te sandhāya ‘‘aṭṭhānametaṃ, ānanda, anavakāso, yaṃ tathāgato vajjīnaṃ vā vajjiputtakānaṃ vā kāraṇā sāvakānaṃ pārājikaṃ sikkhāpadaṃ paññattaṃ samūhaneyyā’’tiādi anupaññattiyaṃ vuttaṃ. Ye pana avibbhamitvā saliṅge ṭhitāyeva uppannakukkuccā bhagavato etamatthaṃ ārocesuṃ, te sandhāya ‘‘āpattiṃ tumhe, bhikkhave, āpannā pārājika’’nti idha vuttaṃ. Keci pana imaṃ adhippāyaṃ ajānantāva ‘‘aññameva makkaṭivatthu vajjiputtakavatthu ca vinītavatthūsu āgata’’nti vadanti.</paragraph>
<paragraph line="372"><bold>Kuse ganthetvā</bold>ti kusatiṇāni ganthetvā. <bold>Kesehī</bold>ti manussakesehi. <bold>Taṃ rāga</bold>nti kāyasaṃsaggarāgaṃ. <bold>Ñatvā</bold>ti sayameva jānitvā. Yadi kāyasaṃsaggarāgena kataṃ, kāyasaṃsaggarāgasikkhāpadassa <pageBreak edition="V" number="2.0089" /> vinītavatthūsu avatvā idha kasmā vuttanti? Vuccate – kiñcāpi taṃ kāyasaṃsaggarāgena kataṃ, tassa pana bhikkhuno pārājikakkhette katupakkamattā ‘‘pārājikaṃ nu kho ahaṃ āpanno’’ti pārājikavisayaṃ kukkuccaṃ ahosīti idha vuttaṃ. Tenevāha – ‘‘anāpatti bhikkhu pārājikassa, āpatti saṅghādisesassā’’ti.</paragraph>
<paragraph line="373" number="68"><bold>Atidassanīyā</bold>ti divasampi passantānaṃ atittikaraṇato ativiya dassanayoggā. <bold>Vaṇṇapokkharatāyā</bold>ti ettha pokkharatā vuccati sundarabhāvo, vaṇṇassa pokkharatā vaṇṇapokkharatā, tāya vaṇṇapokkharatāya, vaṇṇasampattiyāti attho. Porāṇā pana pokkharanti sarīraṃ vadanti, vaṇṇaṃ vaṇṇameva. Tesaṃ matena vaṇṇañca pokkharañca vaṇṇapokkharāni, tesaṃ bhāvo vaṇṇapokkharatā, tasmā <bold>vaṇṇapokkharatāyā</bold>ti parisuddhena vaṇṇena ceva sarīrasaṇṭhānasampattiyā cāti attho. Atha vā vaṇṇasampannaṃ pokkharaṃ vaṇṇapokkharanti uttarapadalopo pubbapadassa daṭṭhabbo, tassa bhāvo vaṇṇapokkharatā, tāya <bold>vaṇṇapokkharatāya,</bold> vaṇṇasampannasarīratāyāti attho. <bold>Padhaṃsesī</bold>ti abhibhavīti attho. Kathaṃ pana asādiyantī nisīdīti āha – <bold>‘‘asaddhammādhippāyena…pe… khāṇukā viyā’’</bold>ti.</paragraph>
<paragraph line="374"><bold>Na</bold><pageBreak edition="M" number="2.0101" /><bold>limpatī</bold>ti na allīyati. <bold>Kāmesū</bold>ti vatthukāmakilesakāmesu. Idaṃ vuttaṃ hoti – yathā paduminipaṇṇe udakabindu na saṇṭhāti, yathā ca sūcimukhe sāsapo na santiṭṭhati, evameva yo abbhantare duvidhenapi kāmena na limpati, tasmiṃ kāmo na saṇṭhāti, tamahaṃ brāhmaṇaṃ vadāmīti.</paragraph>
<paragraph line="375" number="69"><bold>Purisasaṇṭhānaṃ antarahitaṃ, itthisaṇṭhānaṃ uppanna</bold>nti phalassa vināsuppādadassanena kāraṇassapi vināsuppādā vuttāti daṭṭhabbaṃ. Purisindriye hi naṭṭhe purisasaṇṭhānaṃ antaradhāyati, itthindriye samuppanne itthisaṇṭhānaṃ pātubhavati. Tathā hi ‘‘yassa itthindriyaṃ uppajjati, tassa purisindriyaṃ uppajjatīti? No. Yassa vā pana purisindriyaṃ uppajjati, tassa itthindriyaṃ uppajjatīti? No’’ti <bold>yamakapakaraṇe</bold> (yama. 3. indriyayamaka.188) vuttattā indriyadvayassa ekasmiṃ santāne sahapavattiyā asambhavato yasmiṃ khaṇe itthindriyaṃ pātubhavati, tato pubbe sattarasamacittato paṭṭhāya purisindriyaṃ nuppajjati. Tato pubbe uppannesu ca purisindriyesu sahajarūpehi saddhiṃ kamena niruddhesu tasmiṃ santāne itthindriyaṃ uppajjati. Tato purisasaṇṭhānākārena pavattesu kammajarūpesu sesarūpesu ca kañci kālaṃ pavattitvā niruddhesu itthisaṇṭhānākārena <pageBreak edition="V" number="2.0090" /> ca catujarūpasantatiyā pavattāya purisasaṇṭhānaṃ antarahitaṃ, itthisaṇṭhānaṃ pātubhūtanti vuccati. Itthiyā purisaliṅgapātubhāvepi ayameva nayo veditabbo.</paragraph>
<paragraph line="376"><bold>Purisaliṅgaṃ uttamaṃ, itthiliṅgaṃ hīna</bold>nti iminā ca purisindriyassa uttamabhāvo, itthindriyassa ca hīnabhāvo vuttoti daṭṭhabbaṃ. Na hi indriyassa hīnukkaṭṭhabhāvaṃ vinā tannissayassa liṅgassa hīnukkaṭṭhatā sambhavati. <bold>Purisaliṅgaṃ balavaakusalena antaradhāyatī</bold>tiādināpi indriyasseva vināsuppādā vuttāti daṭṭhabbaṃ. Indriye hi vinaṭṭhe uppanne ca tannissayassa liṅgassapi antaradhānaṃ patiṭṭhānañca sambhavati. Kathaṃ panettha purisaliṅgaṃ balavaakausalena antaradhāyati, itthiliṅgaṃ dubbalakusalena patiṭṭhātīti? Vuccate – paṭisandhiyaṃ tāva purisindriyuppādakaṃ anupahatasāmatthiyaṃ balavakusalakammaṃ yāvatāyukaṃ purisindriyameva uppādeti, antarā pana kenaci laddhapaccayena pāradārikattādinā balavaakusalakammena upahatasāmatthiyaṃ tadeva paṭisandhidāyakaṃ kusalakammaṃ dubbalībhūtaṃ purisindriyaṃ anuppādetvā attano sāmatthiyānurūpaṃ <pageBreak edition="M" number="2.0102" /> itthindriyaṃ pavatte uppādeti. Yadā pana paṭisandhidānakāleyeva kenaci laddhapaccayena pāradārikattādinā balavaakusalakammena purisindriyuppādanasāmatthiyaṃ upahataṃ hoti, tadā dubbalībhūtaṃ kusalakammaṃ purisindriyaṃ anuppādetvā paṭisandhiyaṃyeva itthindriyaṃ uppādeti. Tasmā ‘‘purisaliṅgaṃ balavaakusalena antaradhāyati, itthiliṅgaṃ dubbalakusalena patiṭṭhātī’’ti vuccati.</paragraph>
<paragraph line="377"><bold>Dubbalaakusalena antaradhāyatī</bold>ti pāradārikattādibalavaakusalakammassa purisindriyuppādanavibandhakassa dubbalabhāve sati antaradhāyantaṃ itthiliṅgaṃ dubbalaakusalena antaradhāyatīti vuttaṃ. Tathā hi pāradārikattādinā balavaakusalakammena bāhitattā purisindriyuppādane asamatthaṃ paṭisandhiyaṃ itthiyā itthindriyuppādakaṃ dubbalakusalakammaṃ yadā pavattiyaṃ brahmacariyavāsamicchācārapaṭivirativasena purisattapatthanāvasena vā katupacitabalavakusalakammena āhitasāmatthiyaṃ purisindriyuppādane samatthaṃ itthindriyaṃ anuppādetvā attano sāmatthiyānurūpaṃ purisindriyaṃ uppādeti, tadā purisindriyuppādanavibandhakassa balavaakusalakammassa dubbalabhāve sati taṃ itthindriyaṃ antarahitanti ‘‘itthiliṅgaṃ antaradhāyantaṃ dubbalaakusalena antaradhāyatī’’ti vuccati. Yathāvuttanayeneva balavatā kusalakammena purisindriyassa uppāditattā ‘‘purisaliṅgaṃ balavakusalena patiṭṭhātī’’ti vuccati. Pubbe itthibhūtassa paṭisandhiyaṃ purisindriyuppādepi ayaṃ nayo veditabbo. <bold>Ubhayampi akusalena antaradhāyati, kusalena paṭilabbhatī</bold>ti idaṃ sugatibhavaṃ sandhāya vuttaṃ, duggatiyaṃ pana ubhinnaṃ uppatti vināso ca akusalakammenevāti daṭṭhabbaṃ.</paragraph>
<paragraph line="378"><bold>Ubhinnampi</bold><pageBreak edition="V" number="2.0091" /><bold>sahaseyyāpatti hotī</bold>ti ‘‘yo pana bhikkhu mātugāmena sahaseyyaṃ kappeyya, pācittiyaṃ. Yā pana bhikkhunī purisena sahaseyyaṃ kappeyya, pācittiya’’nti vuttattā ubhinnampi sahaseyyavasena pācittiyāpatti hoti. <bold>Dukkhī</bold>ti cetodukkhasamaṅgitāya dukkhī. <bold>Dummano</bold>ti dosena duṭṭhamano, virūpamano vā domanassābhibhūtatāya. <bold>‘‘Samassāsetabbo’’</bold>ti vatvā samassāsetabbavidhiṃ dassento <bold>‘‘hotu mā cintayitthā’’</bold>tiādimāha. <bold>Anāvaṭo</bold>ti avārito. <bold>Dhammo</bold>ti pariyattipaṭipattipaṭivedhasaṅkhāto tividhopi saddhammo. Saggo ca maggo ca saggamaggo, saggassa <pageBreak edition="M" number="2.0103" /> vā maggo saggamaggo, saggūpapattisādhikā paṭipatti. Bhikkhuniyā saddhiṃ saṃvidhāya addhānagamane āpatti pariharitabbāti dassento <bold>‘‘saṃvidahanaṃ parimocetvā’’</bold>ti āha. <bold>‘‘Mayaṃ asukaṃ nāma ṭhānaṃ gacchāmā’’</bold>ti vatvā ‘‘ehi saddhiṃ gamissāmā’’tiādinā asaṃvidahitattā anāpatti.</paragraph>
<paragraph line="379"><bold>Bahigāme</bold>ti attano vasanagāmato bahi. <bold>Gāmantaranadīpārarattivippavāsagaṇaohīyanāpattīhi anāpattī</bold>ti ‘‘dutiyikā bhikkhunī pakkantā vā hotī’’tiādinā (pāci. 693) vuttaanāpattilakkhaṇehi saṃsandanato vuttaṃ. <bold>Ārādhikā</bold>ti cittārādhane samatthā. <bold>Tā kopetvā</bold>ti tā pariccajitvā. <bold>Lajjiniyo…pe… labbhatī</bold>ti ‘‘saṅgahe asati ukkaṇṭhitvā vibbhameyyāpī’’ti saṅgahavaseneva vuttaṃ. <bold>Alajjiniyo…pe… labbhatī</bold>ti alajjibhāvato asantapakkhaṃ bhajantīti vuttaṃ. <bold>Aññātikā…pe… vaṭṭatī</bold>ti idaṃ pana imissā āveṇikaṃ katvā aṭṭhakathāyaṃ anuññātanti vadanti. <bold>Bhikkhubhāvepī</bold>ti bhikkhukālepi. <bold>Parisāvacaro</bold>ti upajjhāyo ca ācariyo ca hutvā parisupaṭṭhāko. <bold>Aññassa santike nissayo gahetabbo</bold>ti tassa santike upasampannehi saddhivihārikehi aññassa ācariyassa santike nissayo gahetabbo. <bold>Taṃ nissāya vasantehipī</bold>ti antevāsike sandhāya vadati. <bold>Upajjhā gahetabbā</bold>ti upasampadatthaṃ upajjhā gahetabbā, aññassa santike upasampajjitabbanti vuttaṃ hoti.</paragraph>
<paragraph line="380"><bold>Vinayakamma</bold>nti vikappanaṃ sandhāya vuttaṃ. <bold>Puna kātabba</bold>nti puna vikappetabbaṃ. <bold>Puna paṭiggahetvā sattāhaṃ vaṭṭatī</bold>ti ‘‘anujānāmi, bhikkhave, bhikkhunīnaṃ sannidhi bhikkhūhi, bhikkhūnaṃ sannidhi bhikkhunīhi paṭiggāhāpetvā paribhuñjitu’’nti (cūḷava. 421) vacanato puna paṭiggahitaṃ tadahu sāmisampi vaṭṭatīti dassanatthaṃ vuttaṃ. <bold>Sattame divase</bold>ti idaṃ tañca nissaggiyaṃ anāpajjitvāva punapi sattāhaṃ paribhuñjituṃ vaṭṭatīti dassanatthaṃ vuttaṃ. Yasmā pana bhikkhuniyā nissaggiyaṃ bhikkhussa vaṭṭati, bhikkhussa nissaggiyaṃ bhikkhuniyā vaṭṭati, tasmā aṭṭhamepi divase liṅgaparivatte sati anissajjitvāva antosattāhe paribhuñjituṃ vaṭṭatīti <pageBreak edition="V" number="2.0092" /> vadanti. <bold>Taṃ pakatatto rakkhatī</bold>ti aparivattaliṅgo taṃ paṭiggahaṇavijahanato rakkhati, avibhattatāya paṭiggahaṇaṃ na vijahatīti adhippāyo. <bold>Sāmaṃ gahetvāna nikkhipeyyā</bold>ti paṭiggahetvā sayaṃ nikkhipeyya. <bold>Paribhuñjantassa</bold><pageBreak edition="M" number="2.0104" /><bold>āpattī</bold>ti liṅgaparivatte sati paṭiggahaṇavijahanato puna paṭiggahetvā paribhuñjantassa āpatti.</paragraph>
<paragraph line="381"><bold>‘‘Hīnāyāvattanenā</bold>ti pārājikaṃ āpannassa gihibhāvūpagamanenā’’ti <bold>tīsupi gaṇṭhipadesu</bold> vuttaṃ, taṃ suvuttaṃ. Na hi pārājikaṃ anāpannassa sikkhaṃ appaccakkhāya ‘‘vibbhamissāmī’’ti gihiliṅgaggahaṇamattena bhikkhubhāvo vinassati. Pārājikaṃ āpanno ca bhikkhuliṅge ṭhito yāva na paṭijānāti, tāva attheva tassa bhikkhubhāvo, na so anupasampannasaṅkhyaṃ gacchati. Tathā hi so saṃvāsaṃ sādiyantopi theyyasaṃvāsako na hoti, sahaseyyādiāpattiṃ na janeti, omasavāde pācittiyañca janeti. Teneva ‘‘asuddho hoti puggalo aññataraṃ pārājikaṃ dhammaṃ ajjhāpanno, tañce suddhadiṭṭhi samāno okāsaṃ kārāpetvā akkosādhippāyo vadeti, āpatti omasavādassā’’ti (pārā. 389) omasavāde pācittiyaṃ vuttaṃ. Asati hi bhikkhubhāve dukkaṭaṃ bhaveyya, sati ca bhikkhubhāve paṭiggahitassa paṭiggahaṇavijahanaṃ nāma ayuttaṃ, tasmā sabbaso bhikkhubhāvassa abhāvato pārājikaṃ āpajjitvā gihiliṅgaggahaṇena gihibhāvūpagamanaṃ idha ‘‘hīnāyāvattana’’nti adhippetaṃ, na pana pakatattassa gihiliṅgaggahaṇamattaṃ. Teneva katthaci sikkhāpaccakkhānena samānagatikattā hīnāyāvattanaṃ visuṃ na gaṇhanti. Sikkhāpaccakkhānena paṭiggahaṇavijahane vutte pārājikaṃ āpannassa gihibhāvūpagamanena sabbaso bhikkhubhāvassa abhāvato vattabbameva natthīti. Tathā hi <bold>buddhadattācariyena</bold> attano vinayavinicchaye –</paragraph>
<gatha1 line="382">‘‘Acchedagāhanirapekkhanisaggato ca,</gatha1>
<gatha2 line="383">Sikkhāppahānamaraṇehi ca liṅgabhedā;</gatha2>
<gatha3 line="384">Dānena tassa ca parassa abhikkhukassa,</gatha3>
<gathalast line="385">Sabbaṃ paṭiggahaṇameti vināsameva’’nti. –</gathalast>
<unindented line="386">Ettakameva vuttaṃ. Tathā <bold>dhammasirittherena</bold>pi –</unindented>
<gatha1 line="387">‘‘Sikkhāmaraṇaliṅgehi, anapekkhavisaggato;</gatha1>
<gathalast line="388">Acchedānupasampanna-dānā gāhopasammatī’’ti. –</gathalast>
<unindented line="389">Vuttaṃ <pageBreak edition="M" number="2.0105" /><pageBreak edition="V" number="2.0093" />. Yadi ca pakatattassa gihiliṅgaggahaṇamattenapi paṭiggahaṇaṃ vijaheyya, tepi ācariyā visuṃ tampi vadeyyuṃ, na vuttañca, tato viññāyati ‘‘pakatattassa gihiliṅgaggahaṇamattaṃ idha hīnāyāvattananti nādhippeta’’nti. Bhikkhuniyā pana sikkhāpaccakkhānassa abhāvato gihiliṅgaggahaṇamattenapi paṭiggahaṇaṃ vijahati.</unindented>
<paragraph line="390"><bold>Anapekkhavissajjanenā</bold>ti aññassa adatvāva anatthikatāya ‘‘natthi iminā kammaṃ, na idāni naṃ paribhuñjissāmī’’ti vatthūsu vā ‘‘puna paṭiggahetvā paribhuñjissāmī’’ti paṭiggahaṇe vā anapekkhavissajjanena. <bold>Acchinditvā gāhenā</bold>ti corādīhi acchinditvā gahaṇena.</paragraph>
<paragraph line="391"><bold>Etthā</bold>ti bhikkhuvihāre. <bold>Uparopakā</bold>ti tena ropitā rukkhagacchā. <bold>Terasasu sammutīsū</bold>ti bhattuddesakasenāsanapaññāpakabhaṇḍāgārikacīvarapaṭiggāhakacīvarabhājakayāgubhājakaphalabhājakakhajjabhājakaappamattakavissajjakasāṭiyaggāhāpakapattaggāhāpakaārāmikapesakasāmaṇerapesakasammutisaṅkhātāsu terasasu sammutīsu. Kāmaṃ purimikāya pacchimikāya ca senāsanaggāho paṭippassambhatiyeva, purimikāya pana senāsanaggāhe paṭippassaddhe pacchimikāya aññattha upagantuṃ sakkāti purimikāya senāsanaggāhapaṭippassaddhiṃ visuṃ dassetvā pacchimikāya senāsanaggāhe paṭippassaddhe na sakkā aññattha upagantunti tattha bhikkhūhi kattabbasaṅgahaṃ dassento <bold>‘‘sace pacchimikāya senāsane gahite’’</bold>tiādimāha.</paragraph>
<paragraph line="392"><bold>Pakkhamānattameva dātabba</bold>nti bhikkhunīnaṃ paṭicchannāyapi āpattiyā mānattacārasseva anuññātattā. <bold>Puna pakkhamānattameva dātabba</bold>nti bhikkhukāle ciṇṇamānattābhāvato. <bold>Bhikkhunīhi abbhānakammaṃ kātabba</bold>nti bhikkhukāle ciṇṇamānattatāya bhikkhunīkālepi ciṇṇamānattā icceva saṅkhyaṃ gacchatīti katvā vuttaṃ. <bold>Sace akusalavipāke…pe… chārattaṃ mānattameva dātabba</bold>nti mānattaṃ carantassa liṅgaparivattādhikārattā vuttaṃ. Sace pana bhikkhukāle paṭicchannāya sādhāraṇāpattiyā parivasantassa asamādiṇṇaparivāsassa vā liṅgaṃ parivattati, tassa bhikkhunīkāle pakkhamānattaṃ carantassa akusalavipāke parikkhīṇe puna liṅge parivattite parivāsaṃ datvā parivutthaparivāsassa chārattaṃ mānattaṃ dātabbanti vadanti.</paragraph>
<paragraph line="393"><bold>Sañcarittāpattī</bold>ti <pageBreak edition="M" number="2.0106" /> sādhāraṇāpattidassanatthaṃ vuttaṃ. <bold>Parivāsadānaṃ natthī</bold>ti bhikkhukāle appaṭicchannabhāvato. Bhikkhunīkāle pana ārocitāpi sādhāraṇāpatti sace bhikkhukāle anārocitā, paṭicchannāva hotīti vadanti. <bold>Bhikkhūhi mānatte adinne</bold>ti aciṇṇamānattāya liṅgaparivatte <pageBreak edition="V" number="2.0094" /> sati. Bhikkhunībhāve ṭhitāyapi tā suppaṭippassaddhā evāti sambandho. <bold>Yā āpattiyo pubbe paṭippassaddhā</bold>ti yā asādhāraṇāpattiyo pubbe bhikkhubhāve paṭippassaddhā. ‘‘Pārājikaṃ āpannassa liṅgaparivatte sati santānassa ekattā na puna so upasampadaṃ labhati, tathā vibbhantāpi bhikkhunī liṅgaparivatte sati puna upasampadaṃ na labhatī’’ti vadanti.</paragraph>
<paragraph line="394" number="71"> ‘‘Anupādinnakesūti adhikārattā upādinnakepi eseva nayoti vutta’’nti <bold>cūḷagaṇṭhipade majjhimagaṇṭhipade</bold> ca vuttaṃ, taṃ duvuttaṃ. Na hi upādinnakesu nimitte upakkamantassa dukkaṭaṃ dissati. Tathā hi upādinnakesu nimitte appavesetvā bahi upakkamantassa thullaccayaṃ vuttaṃ ‘‘na ca, bhikkhave, rattacittena aṅgajātaṃ chupitabbaṃ, yo chupeyya, āpatti thullaccayassā’’ti (mahāva. 252) vuttattā. Ettha ca yaṃ vattabbaṃ, taṃ sabbaṃ aṭṭhakathāyaṃ pubbe vicāritameva. <bold>Dukkaṭamevā</bold>ti mocanarāgassa abhāvato. <bold>Tathevā</bold>ti muccatu vā mā vāti imamatthaṃ atidissati.</paragraph>
<paragraph line="395"><bold>Avisayo</bold>ti asādiyanaṃ nāma evarūpe ṭhāne dukkaranti katvā vuttaṃ. <bold>Mātugāmassa vacanaṃ gahetvā</bold>ti ‘‘ahaṃ vāyamissāmi, tvaṃ mā vāyamī’’tiādinā vuttavacanaṃ gahetvā. Ubhayavāyāmeneva āpattīti saññāya ‘‘tvaṃ mā vāyamī’’ti vuttaṃ.</paragraph>
<paragraph line="396" number="73"><bold>Vaṭṭakate</bold>ti imassa atthaṃ dassento <bold>‘‘vivaṭe’’</bold>ti āha. ‘‘Pārājikabhayena ākāsagatameva katvā pavesanādīni karontassa sahasā tālukaṃ vā passaṃ vā aṅgajātaṃ phusati ce, dukkaṭameva methunarāgassa abhāvato’’ti vadanti, upaparikkhitvā gahetabbo. <bold>Suphusitā</bold>ti suṭṭhu pihitā. <bold>Antomukhe okāso natthī</bold>ti dantānaṃ supihitabhāvato antomukhe pavesetuṃ okāso natthi. <bold>Uppāṭite pana oṭṭhamaṃse dantesuyeva upakkamantassa thullaccaya</bold>nti pataṅgamukhamaṇḍūkassa mukhasaṇṭhāne <pageBreak edition="M" number="2.0107" /> viya vaṇasaṅkhepavasena thullaccayaṃ. ‘‘Methunarāgena itthiyā appavesento nimittena nimittaṃ chupati, thullaccaya’’nti iminā vā lakkhaṇena samānattā idha thullaccayaṃ vuttaṃ. <bold>Bahi nikkhantadantajivhāsu</bold>pi eseva nayo.</paragraph>
<paragraph line="397"><bold>Amuccante thullaccaya</bold>nti ‘‘ceteti upakkamati na muccati, āpatti thullaccayassā’’ti (pārā. 262) vacanato. <bold>Nijjhāmataṇhikādī</bold>ti <bold>ādi</bold>-saddena khuppipāsikādipetīnaṃ saṅgaho daṭṭhabbo. <bold>Allīyitumpi na sakkā</bold>ti nijjhāmataṇhikānaṃ lomakūpehi samuṭṭhitaaggijālāhi niccaṃ pajjalitasarīratāya khuppipāsikādīnaṃ ativiya paṭikūlavirūpabībhacchaaṭṭhicammāvasiṭṭhaniccāturasarīratāya <pageBreak edition="V" number="2.0095" /> āmasitumpi na sakkā. <bold>Devatā viya sampattiṃ anubhontī</bold>ti ettha <bold>yāsa</bold>nti sāmivacanaṃ <bold>yā</bold>ti paccattavacanena vipariṇāmetvā yojetabbaṃ ‘‘yā devatā viya sampattiṃ anubhontī’’ti. <bold>Dassanā</bold>dīsu <bold>dassanaṃ</bold> nāma bhikkhunā tāsaṃ dassanaṃ, <bold>gahaṇampi</bold> bhikkhunāva tāsaṃ aṅgapaccaṅgagahaṇaṃ. <bold>Āmasanā</bold>dīni pana tāsaṃ kiccāni. Tattha <bold>āmasanaṃ</bold> nāma attano sarīrena bhikkhuno sarīrassa upari āmasanamattaṃ, <bold>phusanaṃ</bold> tato daḷhataraṃ katvā samphusanaṃ, <bold>ghaṭṭanaṃ</bold> tatopi daḷhataraṃ katvā sarīrena sarīrassa ghaṭṭanaṃ. <bold>Visaññaṃ katvā</bold>ti yathā so katampi upakkamanaṃ na jānāti, evaṃ katvā. Yadipi āmasanādi tassā kiccaṃ, tathāpi teneva anāpattiṃ avatvā ‘‘taṃ puggalaṃ visaññaṃ katvā’’ti vacanato akatavisañño jānitvā sādiyati ce, pārājikameva. Bhikkhuno pana dassanagahaṇesu sati asādiyanaṃ nāma na hotīti dassanagahaṇesu paññāyamānesu anāpatti na vuttā. Yadi pana paṭhamaṃ dassanagahaṇesu sati pacchā taṃ puggalaṃ visaññaṃ katvā āmasanādīni karontī attano manorathaṃ pūretvā gacchati, natthi pārājikaṃ.</paragraph>
<paragraph line="398"><bold>Upahatakāyappasādo</bold>ti anaṭṭhepi kāyappasāde kāyaviññāṇuppādane asamatthatāpādanavasena vātapittādīhi upahatakāyappasādo. <bold>Sevanacittavasena āpattī</bold>ti yathā santhatanimittavasena upādinnaphassaṃ avindantassapi sevanacittavasena āpatti, evamidhāpi pittavātādinā upahatakāyappasādattā avediyantassapi sevanacittavasena āpatti.</paragraph>
<paragraph line="399">Nanu <pageBreak edition="M" number="2.0108" /> ca chupitamattavatthusmiṃ ‘‘methunaṃ dhammaṃ paṭisevissāmīti chupitamatte vippaṭisārī ahosī’’ti vuttattā methunassa pubbapayoge dukkaṭena bhavitabbaṃ, atha kasmā ‘‘āpatti saṅghādisesassā’’ti vuttanti imaṃ antolīnacodanaṃ manasikatvā taṃ pariharituṃ <bold>‘‘yo methuna’’</bold>ntiādi āraddhaṃ. Tattha <bold>sīsa</bold>nti maggena maggapaṭipādanaṃ. Tañhi payogānaṃ matthakasadisattā ‘‘sīsa’’nti vuttaṃ tato paraṃ payogābhāvato. <bold>Dukkaṭe tiṭṭhantī</bold>ti dukkaṭaṃ janenti. Dukkaṭañhi janentā hatthaggāhādayo payogā ‘‘dukkaṭe tiṭṭhantī’’ti vuttā aññissā āpattiyā janakavasena appavattanato.</paragraph>
<paragraph line="400" number="74"><bold>Jātipupphagumbāna</bold>nti jātisumanagumbānaṃ. <bold>Ussannatāyā</bold>ti bāhullatāya. <bold>Upacāre</bold>ti āsannappadese. <bold>Tena vātupatthambhenā</bold>ti ‘‘aṅgamaṅgāni vātupatthaddhāni hontī’’ti evaṃ vuttavātupatthambhena. Iminā niddokkamanassa kāraṇaṃ vuttaṃ. <bold>Ekarasa</bold>nti āvajjanādivīthicittehi abbokiṇṇaṃ.</paragraph>
<paragraph line="401" number="76"><bold>Saṅgāmasīsayodho</bold><pageBreak edition="V" number="2.0096" /><bold>bhikkhū</bold>ti yasmā kilesārīhi anabhibhūto hutvā te parājesi, tasmā saṅgāmamukhe yodhasadiso bhikkhu.</paragraph>
<paragraph line="402" number="77"><bold>Uppanne vatthusmi</bold>nti methunavatthusmiṃ uppanne. <bold>Parivattakadvāramevā</bold>ti saṃvaraṇavivaraṇavasena ito cito ca parivattanayoggadvārameva. <bold>Rukkhasūcikaṇṭakadvāra</bold>nti rukkhasūcidvāraṃ kaṇṭakadvārañca. ‘‘Rukkhasūcidvāraṃ kaṇṭakadvāra’’micceva vā pāṭho. Yaṃ ubhosu passesu rukkhathambhe nikhaṇitvā tattha vijjhitvā majjhe dve tisso rukkhasūciyo pavesetvā karonti, taṃ <bold>rukkhasūcidvāraṃ</bold>. Yaṃ pavesananikkhamanakāle apanetvā thakanayoggaṃ, ekāya bahūhi vā kaṇṭakasākhāhi kataṃ, taṃ <bold>kaṇṭakadvāraṃ</bold>. <bold>Cakkalakayuttadvāra</bold>nti heṭṭhā etaṃ cakkaṃ yojetvā kataṃ mahādvāraṃ, yaṃ na sakkā ekena saṃvarituṃ vivarituñca. <bold>Gopphetvā</bold>ti rajjūhi ganthetvā. <bold>Ekaṃ dussasāṇidvāramevā</bold>ti ettha kilañjasāṇidvārampi saṅgahaṃ gacchati.</paragraph>
<paragraph line="403">Yattha dvāraṃ saṃvaritvā nipajjituṃ na sakkā hoti, tattha kattabbavidhiṃ dassetuṃ <bold>‘‘sace bahūnaṃ vaḷañjanaṭṭhānaṃ hotī’’</bold>tiādi vuttaṃ. Bahūnaṃ avaḷañjanaṭṭhānepi ekaṃ āpucchitvā nipajjituṃ vaṭṭatiyeva. <bold>Atha bhikkhū…pe… nisinnā hontī</bold>ti idaṃ tattha bhikkhūnaṃ sannihitabhāvasandassanatthaṃ vuttaṃ. ‘‘Nisinno <pageBreak edition="M" number="2.0109" /> vā pana hotu nipanno vā, yena kenaci iriyāpathena samannāgato sace tattha sannihito hoti, ābhogaṃ kātuṃ vaṭṭatī’’ti <bold>tīsupi gaṇṭhipadesu</bold> vuttaṃ. Keci pana ‘‘nisinnā hontīti vacanato sace nipannā honti, ābhogaṃ kātuṃ na vaṭṭatī’’ti vadanti, taṃ na sundaraṃ. Yadi hi ‘‘nisinnā hontī’’ti vacanato nipanne ābhogaṃ kātuṃ na vaṭṭati, ṭhitepi caṅkamantepi ābhogaṃ kātuṃ na vaṭṭati. Na hi nisinnavacanaṃ nipannaṃyeva nivatteti, tasmā ‘‘nisinnā hontī’’ti idaṃ tattha tesaṃ atthitāmattasandassanatthaṃ, na sesairiyāpathasamaṅgitānivattanatthaṃ. Evaṃ santepi nipajjitvā niddāyanto asantapakkhe ṭhitattā ābhogāraho na hotīti amhākaṃ khanti. Asantapakkhe ṭhitattāyeva hi raho nisajjāya nipajjitvā niddāyanto anāpattiṃ na karotīti vuttaṃ. Dvārasaṃvaraṇaṃ nāma bhikkhunīādīnaṃ pavesananivāraṇatthanti āha – <bold>‘‘bhikkhuniṃ vā mātugāmaṃ vā āpucchituṃ na vaṭṭatī’’</bold>ti. ‘‘Itthiubhatobyañjanakaṃ itthipaṇḍakañca āpucchituṃ na vaṭṭatī’’ti vadanti. Mātugāmassa antogabbhe ṭhitabhāvaṃ jānitvāpi dvāre yathāvuttavidhiṃ katvā nipajjantassa anāpatti. <bold>Nisseṇiṃ āropetvā</bold>ti uparitalaṃ āropetvā visaṅkharitvā bhūmiyaṃ pātetvā chinditvā vā nipajjitumpi vaṭṭati. <bold>Dvepi dvārāni jaggitabbānī</bold>ti ettha sace ekasmiṃ dvāre kavāṭaṃ vā natthi, heṭṭhā vuttanayena saṃvarituṃ vā na sakkā, itaraṃ dvāraṃ asaṃvaritvāpi nipajjituṃ vaṭṭati.</paragraph>
<paragraph line="404"><bold>Bhikkhācārā</bold><pageBreak edition="V" number="2.0097" /><bold>paṭikkammā</bold>ti bhikkhācārato nivattitvā. <bold>Dvārapālassā</bold>ti dvārakoṭṭhake mahādvāre nisseṇimūle vā ṭhatvā dvārarakkhaṇakassa. <bold>Pacchimānaṃ bhāro</bold>ti ekānubandhavasena āgacchante sandhāya vuttaṃ. Asaṃvutadvāre antogabbhe vāti yojetabbaṃ. <bold>Bahi vā</bold>ti gabbhato bahi. <bold>Nipajjanakālepi…pe… vaṭṭatiyevā</bold>ti ettha ‘‘dvārajagganakassa tadadhīnattā tadā tassa tattha sannihitāsannihitabhāvaṃ anupadhāretvāpi ābhogaṃ kātuṃ vaṭṭatiyevā’’ti vadanti.</paragraph>
<paragraph line="405"><bold>Yena kenaci parikkhitte</bold>ti pākārena vā vatiyā vā yena kenaci parikkhitte. ‘‘Parikkhepassa uccato pamāṇaṃ sahaseyyappahonake vuttanayena veditabba’’nti vadanti. Yadi pana ekasmiṃ padese parikkhepo vuttappamāṇato nīcataro hoti, vaṭṭati. <bold>Mahāpariveṇaṃ hotī</bold>ti mahantaṃ <pageBreak edition="M" number="2.0110" /> aṅgaṇaṃ hoti. <bold>Mahābodhiyaṅgaṇalohapāsādayaṅgaṇasadisa</bold>nti bahusañcāradassanatthaṃ vuttaṃ, na mahāparicchedadassanatthaṃ. <bold>Aruṇe uggate uṭṭhahati, anāpattī</bold>ti suddhacittena nipannassa niddāyantasseva aruṇe uggateyeva niddāvaseneva anāpatti. <bold>Pabujjhitvā puna supati, āpattī</bold>ti aruṇe uggate pabujjhitvā aruṇuggamanaṃ ajānitvāpi anuṭṭhahitvāva sayitasantānena sayantassa āpatti, purāruṇe pabujjhitvāpi ajānitvā sayitasantānena sayantassapi aruṇe uggate āpattiyeva. <bold>Yathāparicchedameva vuṭṭhātī</bold>ti aruṇe uggateyeva uṭṭhahati. <bold>Tassa āpattī</bold>ti asuddhacitteneva nipannattā niddāyantassapi aruṇe uggate divāpaṭisallānamūlikā āpatti. <bold>‘‘Evaṃ nipajjanto anādariyadukkaṭāpi na muccatī’’</bold>ti vuttattā asuddhacittena nipajjanto aruṇuggamanato puretaraṃ uṭṭhahantopi anuṭṭhahantopi nipajjanakāleyeva anādariyadukkaṭaṃ āpajjati, divāpaṭisallānamūlikaṃ pana dukkaṭaṃ aruṇe uggateyeva āpajjati.</paragraph>
<paragraph line="406">Yaṃ panettha <bold>tīsupi gaṇṭhipadesu</bold> vuttaṃ ‘‘rattiṃ dvāraṃ saṃvaritvā nipanno sace aruṇuggamanavelāyaṃ dvāre vivaṭepi nipajjati, tassa āpatti akhette saṃvaritvā nipannattā. Aruṇuggamanavelāyaṃ vivaṭepi dvāre ‘‘nipajjissāmī’’ti rattiṃ dvāraṃ saṃvaritvāpi nipannassa akhette pihitattā nipajjanakāle anādariyadukkaṭaṃ, aruṇe uggate nipajjanamūladukkaṭañca hoti. Rattiṃ pihitepi apihitepi dvāre nipannassa aruṇuggamanakkhaṇeyeva apihitadvāre pihite pihitadvāre ca puna vivaritvā pihite khette pihitattā anāpattī’’ti, taṃ aṭṭhakathāya na sameti. Rattiṃ dvāraṃ asaṃvaritvā nipannasseva hi aruṇuggamane āpatti aṭṭhakathāyaṃ dassitā, tasmā khette vā pihitaṃ hotu akhette vā, saṃvaraṇamevettha pamāṇanti amhākaṃ khanti.</paragraph>
<paragraph line="407"><bold>Niddāvasena nipajjatī</bold>ti niddābhibhūtatāya ekapassena nipajjati, evaṃ pana nipanno nipanno <pageBreak edition="V" number="2.0098" /> nāma na hotīti <bold>anāpatti</bold> vuttā. <bold>Apassāya supantassā</bold>ti kaṭiyā piṭṭhivemajjhassa ca antare appamattakampi padesaṃ bhūmiṃ aphusāpetvā thambhādiṃ apassāya supantassa. <bold>Sahasāva vuṭṭhātī</bold>ti pakkhalitvā patito viya sahasā vuṭṭhāti. <bold>Tattheva sayati na vuṭṭhātī</bold>ti niddābhibhūtatāya <pageBreak edition="M" number="2.0111" /> supanto na vuṭṭhāti, na mucchāpareto. Teneva ‘‘avisayattā āpatti na dissatī’’ti na vuttaṃ.</paragraph>
<paragraph line="408"><bold>Ekabhaṅgenā</bold>ti ekassa passassa bhañjanena, heṭṭhā vuttanayena pāde bhūmito amocetvāva ekaṃ passaṃ bhañjitvā nāmetvā nipannoti vuttaṃ hoti. Mahāaṭṭhakathāyaṃ pana mahāpadumattherena vuttanti sambandho. Mucchitvā patitattā therena <bold>‘‘avisayattā āpatti na dissatī’’</bold>ti vuttaṃ. Ācariyā pana yathā yakkhagahitako bandhitvā nipajjāpito ca paravaso hoti, evaṃ aparavasattā mucchitvā patito kañci kālaṃ jānitvāpi nipajjatīti anāpattiṃ na vadanti. <bold>Yo ca yakkhagahitako, yo ca bandhitvā nipajjāpito</bold>ti imassa mahāaṭṭhakathāvādassa pacchimattā soyeva pamāṇato gahetabbo. Tathā ca vakkhati ‘‘sabbattha yo yo aṭṭhakathāvādo vā theravādo vā pacchā vuccati, sova pamāṇato daṭṭhabbo’’ti (pārā. aṭṭha. 1.92). Yakkhagahitaggahaṇeneva cettha visaññībhūtopi saṅgahitoti veditabbaṃ. Ekabhaṅgena nipanno pana atthato anipannattā muccatiyevāti mahāaṭṭhakathāvādena so appaṭikkhittova hotīti daṭṭhabbaṃ. Divā saṃvaritvā nipannassa kenaci vivaṭepi dvāre anāpatti nipajjanakāle saṃvaritvā nipannattā. Sace divā saṃvaritvā dvārasamīpe nipanno pacchā sayameva dvāraṃ vivarati, evampi vaṭṭati. Acittakā cāyaṃ āpatti kiriyā ca akiriyā ca.</paragraph>
<paragraph line="409" number="78"><bold>‘‘Apade padaṃ karonto viyā’’</bold>ti vatvā puna tamevatthaṃ āvikaronto <bold>‘‘ākāse padaṃ dassento viyā’’</bold>ti āha. <bold>Etadagga</bold>nti eso aggo. <bold>Yadida</bold>nti yo ayaṃ. Sesamettha uttānatthameva.</paragraph>
<centered line="410">Vinītavatthuvaṇṇanā niṭṭhitā.</centered>
<paragraph line="411"><bold>Tatrida</bold>ntiādi heṭṭhā vuttatthameva.</paragraph>
<centered line="412">Iti samantapāsādikāya vinayaṭṭhakathāya sāratthadīpaniyaṃ</centered>
<centered line="413">Paṭhamapārājikavaṇṇanā niṭṭhitā.</centered>
<title line="414">2. Dutiyapārājikaṃ</title>
<paragraph line="415">Adutiyena <pageBreak edition="M" number="2.0112" /><pageBreak edition="V" number="2.0099" /> jinena yaṃ dutiyaṃ pārājikaṃ pakāsitaṃ, tassa idāni yasmā saṃvaṇṇanākkamo patto, tasmā yaṃ suviññeyyaṃ, yañca pubbe pakāsitaṃ, taṃ sabbaṃ vajjayitvā assa dutiyassa ayaṃ saṃvaṇṇanā hotīti sambandho.</paragraph>
<subhead line="416">Dhaniyavatthuvaṇṇanā</subhead>
<paragraph line="417" number="84"><bold>Rājagahe</bold>ti ettha duggajanapadaṭṭhānavisesasampadādiyogato padhānabhāvena rājūhi gahitaṃ pariggahitanti <bold>rājagaha</bold>nti āha <bold>‘‘mandhātu…pe… vuccatī’’</bold>ti. Tattha mahāgovindena mahāsattena pariggahitaṃ reṇunā pariggahitameva hotīti mahāgovindaggahaṇaṃ. Mahāgovindapaaggahitatākittanañhi tadā reṇunā magadharājena pariggahitabhāvūpalakkhaṇaṃ. Tassa hi so purohito. <bold>‘‘Mahāgovindo</bold>ti mahānubhāvo purātano eko magadharājā’’ti keci. <bold>Pariggahitattā</bold>ti rājadhānībhāvena pariggahitattā. Gayhatīti gaho, rājūnaṃ gahoti <bold>rājagahaṃ,</bold> nagarasaddāpekkhāya napuṃsakaniddeso. <bold>Aññepettha pakāre</bold>ti ‘‘nagaramāpanena raññā kāritasabbagahattā rājagahaṃ, gijjhakūṭādīhi parikkhittattā pabbatarājehi parikkhittagehasadisantipi rājagahaṃ, sampannabhavanatāya rājamānaṃ gehantipi rājagahaṃ, suvihitārakkhatāya anatthāvahabhāvena upagatānaṃ paṭirājūnaṃ gahaṃ gehabhūtantipi rājagahaṃ, rājūhi disvā sammā patiṭṭhāpitattā tesaṃ gahaṃ gehabhūtantipi rājagahaṃ. Ārāmarāmaṇeyyakādīhi rājate, nivāsasukhatādinā sattehi mamattavasena gayhati pariggayhatīti vā rājagaha’’nti edise pakāre. So padeso ṭhānavisesabhāvena uḷārasattaparibhogoti āha <bold>‘‘taṃ paneta’’</bold>ntiādi. Tattha <bold>buddhakāle cakkavattikāle cā</bold>ti idaṃ yebhuyyavasena vuttaṃ. <bold>Tesa</bold>nti yakkhānaṃ. <bold>Vasanavana</bold>nti āpānabhūmibhūtaṃ upavanaṃ. Gijjhā ettha santīti gijjhaṃ, kūṭaṃ. Taṃ etassāti <bold>gijjhakūṭo</bold>. Gijjho viyāti vā gijjhaṃ, kūṭaṃ. Taṃ etassāti <bold>gijjhakūṭo,</bold> pabbato. Gijjhasadisakūṭoti gijjhakūṭoti <pageBreak edition="V" number="2.0100" /> vā majjhepadalopīsamāso yathā ‘‘sākapatthavo’’ti, tasmiṃ gijjhakūṭe. Tenāha <bold>‘‘gijjhā’’</bold>tiādi.</paragraph>
<paragraph line="418"><bold>Tato</bold><pageBreak edition="M" number="2.0113" /><bold>paraṃ saṅgho</bold>ti tiṇṇaṃ janānaṃ upari saṅgho catuvaggakaraṇīyādikammappattattā. <bold>Tasmiṃ pabbate sannipatitvā samāpattiyā vītināmentī</bold>ti yathāphāsukaṭṭhāne piṇḍāya caritvā katabhattakiccā āgantvā cetiyagabbhe yamakamahādvāraṃ vivarantā viya taṃ pabbataṃ dvidhā katvā anto pavisitvā rattiṭṭhānadivāṭṭhānāni māpetvā tattha samāpattiyā vītināmenti.</paragraph>
<paragraph line="419">Kadā panete tattha vasiṃsu? Atīte kira anuppanne tathāgate bārāṇasiṃ upanissāya ekasmiṃ gāmake ekā kuladhītā khettaṃ rakkhati, tassā khettakuṭiyā vīhayo bhajjantiyā tattha mahākarañjapupphappamāṇā mahantamahantā manoharā pañcasatamattā lājā jāyiṃsu. Sā te gahetvā mahati paduminipatte ṭhapesi. Tasmiñca samaye eko paccekasambuddho tassā anuggahatthaṃ avidūre khettapāḷiyā gacchati. Sā taṃ disvā pasannamānasā supupphitaṃ mahantaṃ ekaṃ padumaṃ gahetvā tattha lāje pakkhipitvā paccekabuddhaṃ upasaṅkamitvā pañcahi lājasatehi saddhiṃ taṃ padumapupphaṃ datvā pañcapatiṭṭhitena vanditvā ‘‘imassa, bhante, puññassa ānubhāvena ānubhāvasampanne pañcasataputte labheyya’’nti pañca puttasatāni patthesi. Tasmiṃyeva khaṇe pañcasatā migaluddakā sambhatasambhārā paripakkapaccekabodhiñāṇā tasseva paccekabuddhassa madhuramaṃsaṃ datvā ‘‘etissā puttā bhaveyyāmā’’ti patthayiṃsu. Atītāsu anekāsu jātīsu tassā puttabhāvena āgatattā tathā tesaṃ ahosi. Sā yāvatāyukaṃ ṭhatvā devaloke nibbatti, tato cutā jātassare padumagabbhe nibbatti. Tameko tāpaso disvā paṭijaggi. Tassā padasā vicarantiyā paduddhāre paduddhāre bhūmito padumāni uṭṭhahanti. Eko vanacarako disvā bārāṇasirañño ārocesi. Rājā taṃ ānetvā aggamahesiṃ akāsi, tassā gabbho saṇṭhāti. Mahāpadumakumāro mātukucchiyaṃ vasi, sesā bahi nikkhantaṃ gabbhamalaṃ nissāya saṃsedajabhāvena nibbattā. ‘‘Opapātikabhāvenā’’ti keci. Te vayappattā uyyāne padumassare kīḷantā ekekasmiṃ padume nisīditvā khayavayaṃ paṭṭhapetvā paccekabodhiñāṇaṃ nibbattayiṃsu. Ayaṃ tesaṃ byākaraṇagāthā ahosi –</paragraph>
<gatha1 line="420">‘‘Saroruhaṃ <pageBreak edition="M" number="2.0114" /> padumapalāsamatrajaṃ, supupphitaṃ bhamaragaṇānuciṇṇaṃ;</gatha1>
<gathalast line="421">Aniccatāyaṃ vayataṃ viditvā, eko care khaggavisāṇakappo’’ti. –</gathalast>
<unindented line="422">Tasmiṃ <pageBreak edition="V" number="2.0101" /> kāle te tattha vasiṃsu. Tadā cassa pabbatassa <bold>‘‘isigilī’’</bold>ti samaññā udapādi. <bold>Ime isayo</bold>ti ime paccekabuddhaisī. Samā ñāyati etāyāti <bold>samaññā,</bold> nāmanti attho.</unindented>
<paragraph line="423">Tiṇacchadanā kuṭiyo majjhepadalopīsamāsaṃ katvā, ekadese vā samudāyavohāravasena ‘‘tiṇakuṭiyo’’ti vuttā. ‘‘Vassaṃ upagacchiṃsū’’ti vacanato vassūpagamanārahā sadvārabandhā eva veditabbāti āha <bold>‘‘tiṇacchadanā sadvārabandhā kuṭiyo’’</bold>ti. <bold>Vassaṃ upagacchantenā</bold>ti vassāvāsaṃ upagacchantena. <bold>Nālakapaṭipada</bold>nti ‘‘moneyyaṃ te upaññissa’’ntiādinā (su. ni. 721) satthārā nālakattherassa desitaṃ puthujjanakālato pabhuti kilesacittaṃ anuppādetvā paṭipajjitabbaṃ moneyyapaṭipadaṃ. Taṃ pana paṭipadaṃ sutvā nālakatthero tīsu ṭhānesu appiccho ahosi dassane savane pucchāyāti. So hi desanāpariyosāne pasannacitto bhagavantaṃ vanditvā vanaṃ paviṭṭho. Puna ‘‘aho vatāhaṃ bhagavantaṃ passeyya’’nti lolabhāvaṃ na janesi, ayamassa <bold>dassane</bold> appicchatā. Tathā ‘‘aho vatāhaṃ puna dhammadesanaṃ suṇeyya’’nti lolabhāvaṃ na janesi, ayamassa <bold>savane</bold> appicchatā. Tathā ‘‘aho vatāhaṃ puna moneyyapaṭipadaṃ puccheyya’’nti lolabhāvaṃ na janesi, ayamassa <bold>pucchāya</bold> appicchatā.</paragraph>
<paragraph line="424">So evaṃ appiccho samāno pabbatapādaṃ pavisitvā ekavanasaṇḍe dve divasāni na vasi, ekarukkhamūle dve divasāni na nisīdi, ekasmiṃ gāme dve divasāni piṇḍāya na pāvisi. Iti vanato vanaṃ, rukkhato rukkhaṃ, gāmato gāmaṃ āhiṇḍanto anurūpapaṭipadaṃ paṭipajjitvā aggaphale patiṭṭhāsi. Ekassa bhagavato kāle ekoyeva naṃ pūreti. Imañhi moneyyapaṭipadaṃ ukkaṭṭhaṃ katvā pūrento bhikkhu satteva māsāni jīvati, majjhimaṃ katvā pūrento satta vassāni, mudukaṃ katvā pūrento soḷasa vassāni. Ayaṃ pana thero ukkaṭṭhaṃ katvā pūresi, tasmā satta māse ṭhatvā attano <pageBreak edition="M" number="2.0115" /> āyusaṅkhārassa parikkhayaṃ ñatvā nahāyitvā nivāsetvā kāyabandhanaṃ bandhitvā diguṇaṃ saṅghāṭiṃ pārupitvā dasabalābhimukho pañcapatiṭṭhitena taṃ vanditvā añjaliṃ paggahetvā hiṅgulakapabbataṃ nissāya ṭhitakova anupādisesāya nibbānadhātuyā parinibbāyi. Tassa parinibbutabhāvaṃ ñatvā bhagavā bhikkhusaṅghena saddhiṃ tattha gantvā sarīrakiccaṃ katvā dhātuyo gāhāpetvā cetiyaṃ patiṭṭhāpetvā agamāsi. Evarūpaṃ paṭipadaṃ paṭipannenapi vassaṃ upagacchantena channe sadvārabandheyeva ṭhāne upagantabbaṃ. Appicchataṃ nissāyapi sikkhāpadassa anatikkamanīyattaṃ dassetuṃ <bold>‘‘nālakapaṭipadaṃ paṭipannenapī’’</bold>ti vuttaṃ.</paragraph>
<paragraph line="425"><bold>Pañcannaṃ chadanāna</bold>nti tiṇapaṇṇaiṭṭhakasilāsudhāsaṅkhātānaṃ pañcannaṃ chadanānaṃ. <bold>‘‘Na, bhikkhave, asenāsanikena vassaṃ <pageBreak edition="V" number="2.0102" /> upagantabba</bold>nti (mahāva. 204) vacībhedaṃ katvā vassūpagamanaṃ sandhāyeva paṭikkhepo, na ālayakaraṇavasena upagamanaṃ sandhāyā’’ti vadanti. Pāḷiyaṃ pana avisesattā aṭṭhakathāyañca ‘‘nālakapaṭipadaṃ paṭipannenapī’’tiādinā aviseseneva daḷhaṃ katvā vuttattā asenāsanikassa nāvādiṃ vinā aññattha ālayo na vaṭṭatīti amhākaṃ khanti. Nāvāsatthavajesuyeva hi ‘‘anujānāmi, bhikkhave, nāvāyaṃ vassaṃ upagantu’’ntiādinā (mahāva. 203) sati asati vā senāsane vassūpagamanassa visuṃ anuññātattā ‘‘na, bhikkhave, asenāsanikena vassaṃ upagantabba’’nti ayaṃ paṭikkhepo tattha na labbhatīti asati senāsane ālayavasenapi nāvādīsu upagamanaṃ vuttaṃ. <bold>Anudhammatā</bold>ti vattaṃ. <bold>Rattiṭṭhānadivāṭṭhānādīnī</bold>ti <bold>ādi</bold>-saddena vaccakuṭipassāvaṭṭhānādiṃ saṅgaṇhāti.</paragraph>
<paragraph line="426"><bold>Katikavattāni ca khandhakavattāni ca adhiṭṭhāyā</bold>ti pariyattidhammo nāma tividhampi saddhammaṃ patiṭṭhāpeti, tasmā sakkaccaṃ uddisatha uddisāpetha, sajjhāyaṃ karotha, padhānaghare vasantānaṃ saṅghaṭṭanaṃ akatvā antovihāre nisīditvā uddisatha uddisāpetha, sajjhāyaṃ karotha, dhammassavanaṃ samiddhaṃ karotha, pabbājentā sodhetvā pabbājetha, sodhetvā upasampādetha, sodhetvā nissayaṃ detha. Ekopi hi kulaputto pabbajjañca upasampadañca labhitvā sakalaṃ sāsanaṃ patiṭṭhāpeti. Attano thāmena yattakāni sakkotha, tattakāni dhutaṅgāni samādiyatha, antovassaṃ nāmetaṃ sakaladivasaṃ rattiyā ca paṭhamapacchimayāmesu appamattehi bhavitabbaṃ, vīriyaṃ ārabhitabbaṃ <pageBreak edition="M" number="2.0116" />. Porāṇakamahaātherāpi sabbapalibodhe chinditvā antovasse ekacariyavattaṃ pūrayiṃsu. Bhasse mattaṃ jānitvā dasavatthukakathaṃ dasaasubhadasānussatiaṭṭhatiṃsārammaṇakathaṃ kātuṃ vaṭṭati. Āgantukānaṃ vattaṃ kātuṃ, sattāhakaraṇīyena gatānaṃ apaloketvā dātuṃ vaṭṭati. Viggāhikapisuṇapharusavacanāni mā vadatha, divase divase sīlāni āvajjentā caturārakkhaṃ ahāpentā manasikārabahulā viharatha, cetiyaṃ vā bodhiṃ vā vandantena gandhamālaṃ vā pūjentena pattaṃ vā thavikāya pakkhipantena na kathetabbaṃ, antogāme manussehi saddhiṃ paccayasaṃyuttakathā vā visabhāgakathā vā na kathetabbā, rakkhitindriyehi bhavitabbaṃ, khandhakavattañca sekhiyavattañca pūretabbanti evamādinā katikavattāni khandhakavattāni ca adhiṭṭhahitvā.</paragraph>
<paragraph line="427">‘‘Anujānāmi, bhikkhave, vassaṃvuṭṭhānaṃ tīhi ṭhānehi pavāretu’’nti (mahāva. 209) vuṭṭhavassānaṃ pavāraṇāya anuññātattā imassa suttassa vasena pavāraṇādivasassa aruṇuggamanato paṭṭhāya appavāritāpi ‘‘vuṭṭhavassā’’ti vuccanti. Kiñcāpi ‘‘imaṃ temāsaṃ vassaṃ upemī’’ti (mahāva. aṭṭha. 184) vacanato pavāraṇādivasassa temāsantogadhattā taṃ divasaṃ yāva na pavārenti <pageBreak edition="V" number="2.0103" />, tāva vassaṃ vasantā nāma honti, tathāpi ekadesena avuṭṭhampi taṃ divasaṃ vuṭṭhabhāgāpekkhāya vuṭṭhameva hotīti katvā evaṃ vuttaṃ katākatabhāgāpekkhāya samudāye pavattakatākatavohāro viya. Vippakatañhi yaṃ kiñci ‘‘katākata’’nti vuccati. ‘‘Anujānāmi, bhikkhave, vassaṃvuṭṭhānaṃ kathinaṃ attharitu’’nti (mahāva. 306) imassa pana suttassa vasena nippariyāyato mahāpavāraṇāya pavāritā pāṭipadadivasato paṭṭhāya ‘‘vuṭṭhavassā’’ti vuccantīti dassetuṃ <bold>‘‘mahāpavāraṇāya pavāritā’’</bold>tiādi vuttaṃ. Pāṭipadadivasato paṭṭhāya hi vassānassa pacchime māse kathinatthāro anuññāto <bold>parivāre</bold> ‘‘kathinassa atthāramāso jānitabboti vassānassa pacchimo māso jānitabbo’’ti (pari. 412) vuttattā. ‘‘Mahāpavāraṇāya pavāritā’’ti idañca purimikāya vassūpagatānaṃ sabhāvadassanamattaṃ, kenaci antarāyena appavāritāpi ‘‘vuṭṭhavassā’’icceva vuccanti.</paragraph>
<paragraph line="428"><bold>‘‘Āpucchitabbā’’</bold>ti vatvā idāni āpucchanavidhiṃ dassento <bold>‘‘sace imaṃ kuṭi’’</bold>ntiādimāha. <bold>Paṭijagganakaṃ vā na labhatī</bold>ti vihārapaccante kate <pageBreak edition="M" number="2.0117" /> paṭijagganakaṃ na labhati. Te pana bhikkhū janapadacārikaṃ pakkamiṃsūti sambandho. Addhānagamane cārikāvohāro sāsane niruḷho. Kiñcāpi ayaṃ cārikā nāma mahājanasaṅgahatthaṃ buddhānaṃyeva labbhati, buddhe upādāya pana ruḷhīsaddavasena sāvakānampi vuccati kilañjādīhi katabījanīnampi tālavaṇṭavohāro viya. <bold>Saṅgopetvā</bold>ti ekasmiṃ padese rāsiṃ katvā. Idāni tameva saṅgopanavidhiṃ dassento <bold>‘‘yathā ca ṭhapita’’</bold>ntiādimāha. Na ovassīyatīti <bold>anovassakaṃ,</bold> kammani aka-saddo daṭṭhabbo. Yathā ca ṭhapitaṃ na ovassīyati na temīyatīti attho.</paragraph>
<paragraph line="429"><bold>Anavayo</bold>ti ettha <bold>vayo</bold>ti hāni ‘‘āyavayo’’tiādīsu viya. Natthi etassa attano sippe vayo ūnatāti <bold>avayo</bold>ti āha <bold>‘‘anūno paripuṇṇasippo’’</bold>ti. Ācariyassa kammaṃ <bold>ācariyaka</bold>nti āha <bold>‘‘ācariyakamme’’</bold>ti. <bold>Piṭṭhasaṅghāṭo</bold> dvārabāhā, kaṭṭhakammaṃ <bold>thambhādi</bold>. <bold>Telatambamattikāyā</bold>ti telamissatambamattikāya.</paragraph>
<paragraph line="430" number="85"><bold>Kuṭikāya karaṇabhāva</bold>nti kuṭiyā katabhāvaṃ. Saddasatthavidūhi kiṃ-saddayoge anāgatavacanassa icchitattā vuttaṃ <bold>‘‘tassa lakkhaṇaṃ saddasatthato pariyesitabba’’</bold>nti. <bold>Mettāpubbabhāga</bold>nti mettājhānassa pubbabhāgabhūtaṃ sabbasattesu hitapharaṇamattaṃ. Kasmā panetaṃ vuttaṃ, nanu anuddayā-saddo karuṇāya pavattatīti? Saccametaṃ, ayaṃ pana anuddayāsaddo anurakkhaṇamatthaṃ antonītaṃ katvā pavattamāno mettāya karuṇāya ca pavattatīti idha mettāya pavattamāno <pageBreak edition="V" number="2.0104" /> vutto, tasmā suvuttametaṃ ‘‘etena mettāpubbabhāgaṃ dassetī’’ti. <bold>Karuṇāpubbabhāga</bold>nti karuṇājhānassa pubbabhāgabhūtaṃ sattesu anukampamattaṃ. <bold>Cikkhallaṃ</bold> mattikā, tassa <bold>maddanaṃ</bold> udakaṃ āsiñcitvā hatthādīhi parimaddanaṃ. <bold>Mettākaruṇāna</bold>nti appanāppattamettākaruṇānaṃ. Kiñcāpi therena sañcicca khuddānukhuddakā pāṇā maraṇādhippāyena na byābādhitā, tathāpi karuṇāya abhāvena ‘‘evaṃ kate ime pāṇā vinassissantī’’ti anupaparikkhitvā katattā theraṃ vigarahi. Janānaṃ samūho <bold>janatā</bold>ti āha <bold>‘‘pacchimo janasamūho’’</bold>ti. <bold>Pātabyabhāva</bold>nti vināsetabbataṃ. <bold>Pāṇātipātaṃ karontāna</bold>nti therena akatepi pāṇātipāte parehi sallakkhaṇākāraṃ dasseti. <bold>Imassa diṭṭhānugati</bold>nti imassa diṭṭhiyā anugamanaṃ. <bold>Ghaṃsitabbe</bold>ti ghaṭṭayitabbe, vināsitabbeti attho. <bold>Evaṃ maññī</bold>ti yathā therena kataṃ, evaṃ mā maññi. ‘‘Mā pacchimā <pageBreak edition="M" number="2.0118" /> janatā pāṇesu pātabyataṃ āpajjī’’ti vacanato yo bhikkhu iṭṭhakapacanapattapacanakuṭikaraṇavihārakārāpanavihārasammajjanapaṭaggidānakūpapokkharaṇīkhaṇāpanādīsu yattha ‘‘khuddānukhuddakānaṃ pāṇānaṃ vihiṃsā bhavissatī’’ti jānāti, tena tādise padese kappiyavacanaṃ vatvāpi na taṃ kammaṃ kāretabbanti dasseti.</paragraph>
<paragraph line="431"><bold>Tattha tattha vuttameva āpatti</bold>nti pathavīkhaṇanabhūtagāmapātabyatādīsu vuttapācittiyādiāpattiṃ. <bold>Ādikammikattā anāpattī</bold>ti kuṭikaraṇapaccayā anāpatti. <bold>Sikkhāpadaṃ atikkamitvā</bold>ti ‘‘na ca, bhikkhave, sabbamattikāmayā kuṭikā kātabbā, yo kareyya, āpatti dukkaṭassā’’ti vuttasikkhāpadaṃ atikkamitvā. Yadi aññena kataṃ labhitvā vasantassa anāpatti siyā, na bhagavā taṃ kuṭikaṃ bhindāpeyyāti āha – <bold>‘‘kataṃ labhitvā tattha vasantānampi dukkaṭamevā’’</bold>ti. <bold>Yathā vā tathā vā missā hotū</bold>ti heṭṭhā mattikā upari dabbasambhārātiādinā yena kenaci ākārena missā hotu. <bold>Giñjakāvasathasaṅkhepenā</bold>ti ettha giñjakā vuccanti iṭṭhakā, giñjakāhi eva kato āvasatho giñjakāvasatho. Iṭṭhakāmayassa āvasathassetaṃ adhivacanaṃ. Taṃ kira āvasathaṃ yathā sudhāparikammena payojanaṃ natthi, evaṃ iṭṭhakāhi eva cinitvā chādetvā karonti, tulādaṇḍakavāṭaphalakāni pana dārumayāneva. <bold>Vikirantā</bold>ti cuṇṇavicuṇṇaṃ karontā.</paragraph>
<paragraph line="432"><bold>Kissā</bold>ti kena kāraṇena. <bold>Vayakammampi atthī</bold>ti dvārakavāṭādiabhisaṅkharaṇādīsu katavayakammampi atthi. Bhikkhūnaṃ akappiyattā eva titthiyavatānurūpattā <bold>titthiyadhajo</bold>. Mahāaṭṭhakathāyaṃ vuttakāraṇesu attano adhippetakāraṇadvayaṃ patiṭṭhāpetvā aparānipi tattha vuttakāraṇāni dassento āha – <bold>‘‘aṭṭhakathāyaṃ pana aññānipi kāraṇāni vuttānī’’</bold>tiādi. Tattha <pageBreak edition="V" number="2.0105" /><bold>sattānuddayāyā</bold>ti tādisāya kuṭikāya karaṇapaccayā vinassamānasattesu anuddayāya. Yasmā sabbamattikāmayā kuṭi sukarā bhindituṃ, tasmā tattha ṭhapitaṃ pattacīvarādi aguttaṃ hoti, corādīhi avaharituṃ sakkā. Tena vuttaṃ <bold>‘‘pattacīvaraguttatthāyā’’</bold>ti. <bold>Senāsanabāhullapaṭisedhanatthāyā</bold>ti senāsanānaṃ bahubhāvanisedhanatthāya, tādisassa vā senāsanassa abhisaṅkharaṇe bhikkhūnaṃ uddesaparipucchādīni sesakammāni pariccajitvā niccabyāvaṭatānisedhanatthaṃ. <bold>Anupavajjo</bold>ti dosaṃ āropetvā na vattabbo.</paragraph>
<subhead line="433">Pāḷimuttakavinicchayavaṇṇanā</subhead>
<paragraph line="434">Pāḷimuttakavinicchayesu <pageBreak edition="M" number="2.0119" /><bold>tañca kho…pe… na vaṇṇamaṭṭhatthāyā</bold>ti idaṃ chattadaṇḍaggāhakasalākapañjaravinandhanaṃ sandhāyāti vadanti. <bold>Sabbatthā</bold>ti chattadaṇḍe sabbattha. <bold>Āraggenā</bold>ti nikhādanamukhena. <bold>Ghaṭakampi vāḷarūpampi bhinditvā dhāretabba</bold>nti sace tādisaṃ akappiyachattaṃ labhati, ghaṭakampi vāḷarūpampi bhinditvā tacchetvā dhāretabbaṃ. <bold>Suttakena vā daṇḍo veṭhetabbo</bold>ti yathā chattadaṇḍe lekhā na paññāyati, tathā veṭhetabbo. <bold>Daṇḍabunde</bold>ti daṇḍamūle, chattadaṇḍassa heṭṭhimataleti attho. <bold>Chattamaṇḍalika</bold>nti chattassa anto khuddakamaṇḍalaṃ. <bold>Ukkiritvā</bold>ti uṭṭhapetvā. <bold>Sā vaṭṭatī</bold>ti yadipi rajjukehi na bandhanti, bandhituṃ pana yuttaṭṭhānattā vaṭṭati.</paragraph>
<paragraph line="435"><bold>Nānāsuttakehī</bold>ti nānāvaṇṇehi suttehi. Idañca tathā karontānaṃ karaṇappakāradassanatthaṃ vuttaṃ, ekavaṇṇasuttakenapi vuttappakārena sibbituṃ na vaṭṭatiyeva. <bold>Paṭṭamukhe</bold>ti paṭṭakoṭiyaṃ. Dvinnaṃ paṭṭānaṃ saṅghaṭṭitaṭṭhānaṃ sandhāyetaṃ vuttaṃ. <bold>Pariyante</bold>ti cīvarapariyante. Cīvaraanuvātaṃ sandhāyetaṃ vuttaṃ. <bold>Veṇi</bold>nti varakasīsākārena sibbanaṃ. <bold>Saṅkhalika</bold>nti biḷālabandhanākārena sibbanaṃ. ‘‘Veṇiṃ saṅkhalika’’nti cettha upayogavacanaṃ ‘‘karontī’’ti karaṇakiriyāpekkhaṃ. <bold>Agghiyagayamuggarādīnī</bold>ti ettha <bold>agghiyaṃ</bold> nāma cetiyasaṇṭhānena sibbanaṃ, mūle tanukaṃ agge mahantaṃ katvā gadākārena sibbanaṃ <bold>gayā,</bold> mūle ca agge ca ekasadisaṃ katvā muggarākārena sibbanaṃ <bold>muggaro</bold>. <bold>Kakkaṭakkhīni ukkirantī</bold>ti gaṇṭhikapaṭṭapāsakapaṭṭānaṃ ante pāḷibaddhaṃ katvā kakkaṭakānaṃ akkhisaṇṭhānaṃ uṭṭhapenti, karontīti attho. <bold>‘‘Koṇasuttapiḷakā</bold>ti gaṇṭhikapāsakapaṭṭānaṃ koṇehi nīhaṭasuttānaṃ koṭiyo’’ti <bold>tīsupi gaṇṭhipadesu</bold> vuttaṃ. Kathaṃ pana tā piḷakā duviññeyyarūpā kātabbāti? Koṇehi nīhaṭasuttānaṃ antesu ekavāraṃ gaṇṭhikakaraṇena vā puna <pageBreak edition="V" number="2.0106" /> nivattetvā sibbanena vā duviññeyyasabhāvaṃ katvā suttakoṭiyo rassaṃ katvā chinditabbā. <bold>Dhammasirittherena</bold> pana –</paragraph>
<indent line="436">‘‘Koṇasuttā ca piḷakā, duviññeyyāva kappare’’ti –</indent>
<unindented line="437">Vuttaṃ. Tathā <bold>ācariyabuddhadattattherena</bold>pi –</unindented>
<indent line="438">‘‘Suttā ca piḷakā tattha, duviññeyyāva dīpitā’’ti –</indent>
<unindented line="439">Vuttaṃ <pageBreak edition="M" number="2.0120" />. Tasmā tesaṃ matena koṇasuttā ca piḷakā ca koṇasuttapiḷakāti evamettha attho daṭṭhabbo.</unindented>
<paragraph line="440"><bold>Maṇinā</bold>ti masāragallādipāsāṇena. <bold>Na ghaṭṭetabba</bold>nti na ghaṃsitabbaṃ, aṃsabaddhakakāyabandhanāni pana saṅkhādīhi ghaṃsituṃ vaṭṭati. <bold>Pāsakaṃ katvā bandhitabba</bold>nti rajanakāle bandhitabbaṃ, sesakāle mocetvā ṭhapetabbaṃ. <bold>Gaṇṭhike</bold>ti dantamayādigaṇṭhike. <bold>Piḷakā</bold>ti binduṃ binduṃ katvā uṭṭhāpetabbapiḷakā.</paragraph>
<paragraph line="441"><bold>‘‘Telavaṇṇo</bold>ti samaṇasāruppavaṇṇaṃ sandhāya vuttaṃ, maṇivaṇṇaṃ pana pattaṃ aññena kataṃ labhitvā paribhuñjituṃ vaṭṭatī’’ti vadanti. <bold>Pattamaṇḍale</bold>ti tipusīsādimaye pattamaṇḍale. ‘‘Na, bhikkhave, citrāni pattamaṇḍalāni dhāretabbāni rūpakākiṇṇāni bhittikammakatānī’’ti (cūḷava. 253) vuttattā <bold>‘‘bhittikammaṃ na vaṭṭatī’’</bold>ti vuttaṃ. ‘‘Anujānāmi, bhikkhave, makaradantakaṃ chinditu’’nti vacanato <bold>‘‘makaradantakaṃ pana vaṭṭatī’’</bold>ti vuttaṃ.</paragraph>
<paragraph line="442"><bold>Makaramukha</bold>nti makaramukhasaṇṭhānaṃ. <bold>Deḍḍhubhasīsa</bold>nti udakasappasīsasaṇṭhānaṃ. <bold>Acchīnī</bold>ti kuñjaracchisaṇṭhānāni. <bold>Rajjukakāyabandhanaṃ ekameva vaṭṭatī</bold>ti rajjukaṃ bandhantena ekaguṇameva katvā bandhituṃ vaṭṭati, majjhe bhinditvā diguṇaṃ katvā bandhituṃ na vaṭṭati, diguṇaṃ pana akatvā ekarajjukameva satavārampi punappunaṃ āvijjitvā bandhituṃ vaṭṭati. <bold>Ekampi na vaṭṭatī</bold>ti ekaguṇampi katvā bandhituṃ na vaṭṭati. <bold>Bahurajjuke…pe... vaṭṭatī</bold>ti idaṃ kāyabandhanaṃ sandhāya vuttaṃ, na dasā sandhāya. Īdisañhi kāyabandhanaṃ bandhituṃ vaṭṭati. Teneva <bold>ācariyabuddhadattattherena</bold> vuttaṃ –</paragraph>
<gatha1 line="443">‘‘Ekarajjumayaṃ <pageBreak edition="V" number="2.0107" /> vuttaṃ, muninā kāyabandhanaṃ;</gatha1>
<gathalast line="444">Pañcapāmaṅgasaṇṭhānaṃ, ekampi ca na vaṭṭati.</gathalast>
<gatha1 line="445">‘‘Rajjuke ekato katvā, bahū ekāya rajjuyā;</gatha1>
<gathalast line="446">Nirantarañhi veṭhetvā, kataṃ vaṭṭati bandhitu’’nti.</gathalast>
<paragraph line="447">Murajaṃ pana kāyabandhanaṃ na vaṭṭati ‘‘na, bhikkhave, uccāvacāni kāyabandhanāni dhāretabbāni kalābukaṃ deḍḍhubhakaṃ murajaṃ maddavīṇaṃ, yo dhāreyya, āpatti dukkaṭassā’’ti (cūḷava. 278) vuttattā. Kiṃ pana bahurajjuke ekato katvā <pageBreak edition="M" number="2.0121" /> ekena nirantaraṃ veṭhetvā kataṃ murajasaṅkhyaṃ na gacchatīti? Āma na gacchati. Murajañhi nāma nānāvaṇṇehi suttehi murajavaṭṭisaṇṭhānaṃ veṭhetvā kataṃ. Keci pana ‘‘murajanti bahurajjuke ekato saṅkaḍḍhitvā ekāya rajjuyā paliveṭhetvā katarajjū’’ti vadanti, taṃ na gahetabbaṃ. Yadi cetaṃ murajaṃ siyā, ‘‘bahurajjuke ekato katvā ekena nirantaraṃ veṭhetvā kataṃ bahurajjuka’’nti na vattabbaṃ, ‘‘taṃ vaṭṭatī’’ti idaṃ virujjheyya. Murajaṃ pana pāmaṅgasaṇṭhānañca dasāsu vaṭṭati ‘‘kāyabandhanassa dasā jīranti. Anujānāmi, bhikkhave, murajaṃ maddavīṇa’’nti (cūḷava. 278) vuttattā. Teneva vakkhati ‘‘anujānāmi, bhikkhave, murajaṃ maddavīṇanti idaṃ dasāsuyeva anuññāta’’nti.</paragraph>
<paragraph line="448"><bold>Kāyabandhanavidhe</bold>ti ‘‘kāyabandhanassa pavananto jīrati. Anujānāmi, bhikkhave, vidha’’nti vuttattā kāyabandhanassa pāsante dasāmūle tassa thirabhāvatthaṃ kattabbe dantavisāṇādimaye vidhe. <bold>‘‘Aṭṭha maṅgalāni</bold> nāma saṅkho cakkaṃ puṇṇakumbho gayā sirīvaccho aṅkuso dhajaṃ sovatthika’’nti vadanti. <bold>Paricchedalekhāmatta</bold>nti ubhosu koṭīsu kātabbaparicchedarājimattaṃ. ‘‘Ujukamevā’’ti vuttattā caturassādivaṅkagatikaṃ na vaṭṭati. ‘‘Chattadaṇḍadhammakaraṇaañjananāḷikā nānāvaṇṇalekhāpaakammakatā na vaṭṭantī’’ti vadanti.</paragraph>
<paragraph line="449"><bold>Ārakaṇṭake</bold>ti potthakādiabhisaṅkharaṇatthaṃ kate dīghamukhasatthake. <bold>Vaṭṭamaṇika</bold>nti vaṭṭaṃ katvā aggakoṭiyaṃ uṭṭhāpetabbapubbuḷaṃ. <bold>Aññaṃ vā vaṇṇamaṭṭha</bold>nti iminā piḷakādiṃ saṅgaṇhāti. <bold>Maṇika</bold>nti ekāvaṭṭamaṇi. <bold>Piḷaka</bold>nti sāsapamattikā muttarājisadisā bahuvaṭṭalekhā. ‘‘Imasmiṃ adhikāre avuttattā lekhaniyaṃ yaṃ kiñci vaṇṇamaṭṭhaṃ vaṭṭatī’’ti vadanti. <bold>Valitaka</bold>nti majjhe valiṃ uṭṭhāpetvā. <bold>Maṇḍalaṃ hotī</bold>ti uttarāraṇiyā pavesanatthaṃ āhaṭamaṇḍalaṃ hoti.</paragraph>
<paragraph line="450">Kiñcāpi <pageBreak edition="V" number="2.0108" /> ettha dantakaṭṭhacchedanavāsiyeva vuttā, mahāvāsiyampi pana na vaṭṭatiyeva. Ujukameva bandhitunti sambandho. ‘‘Ubhosu vā passesu ekapassevā’’ti vacanaseso. Kattarayaṭṭhikoṭiyaṃ kataayovalayānipi vaṭṭanti, yesaṃ aññamaññasaṅghaṭṭanena saddo niccharati.</paragraph>
<paragraph line="451"><bold>Āmaṇḍasārake</bold>ti <pageBreak edition="M" number="2.0122" /> āmalakehi katabhājane. <bold>Bhūmattharaṇe</bold>ti cittakaṭasārakacittattharaṇādike parikammakatāya bhūmiyā attharitabbaattharaṇe. <bold>Pānīyaghaṭe</bold>ti iminā kuṇḍikasarakepi saṅgaṇhāti. <bold>Bījane</bold>ti caturassabījane. <bold>Sabbaṃ…pe… vaṭṭatī</bold>ti yathāvuttesu mañcapīṭhādīsu itthirūpaṃ vinā sabbaṃ mālākammalatākammādi vaṇṇamaṭṭhaṃ bhikkhuno vaṭṭati. <bold>Senāsane kiñci paṭisedhetabbaṃ natthi aññatra viruddhasenāsanā</bold>ti etthāyamadhippāyo – senāsanaparikkhāresu paṭisedhetabbaṃ nāma kiñci natthi, viruddhasenāsanaṃ pana sayameva paṭikkhipitabbanti. <bold>Aññesa</bold>nti sīmasāmino vuttā. <bold>Rājavallabhā</bold> paranikāyikāpi ekanikāyikāpi uposathapavāraṇānaṃ antarāyakarā alajjino rājakulūpagā vuccanti. <bold>Tesaṃ lajjiparisā</bold>ti tesaṃ sīmasāmikānaṃ pakkhā hutvā anubalaṃ dātuṃ samatthā lajjiparisā. <bold>Sukatamevā</bold>ti aññesaṃ santakepi attano sīmāya antovuttavidhinā kataṃ sukatameva.</paragraph>
<centered line="452">Pāḷimuttakavinicchayavaṇṇanā niṭṭhitā.</centered>
<paragraph line="453" number="86"><bold>Devena gahitadārūnī</bold>ti raññā pariggahitadārūni, rañño santakānīti vuttaṃ hoti. <bold>Khaṇḍākhaṇḍaṃ karonto</bold>ti khuddakaṃ mahantañca khaṇḍaṃ karonto.</paragraph>
<paragraph line="454" number="87"> Kulabhogaissariyādīhi mahatī mattā pamāṇaṃ etassāti <bold>mahāmatto</bold>. Tenāha – <bold>‘‘mahatiyā issariyamattāya samannāgato’’</bold>ti.</paragraph>
<paragraph line="455" number="88"><bold>Avajjhāyantī</bold>ti heṭṭhā katvā olokenti, cintenti vā. Tenāha <bold>‘‘avajānantā’’</bold>tiādi. <bold>Lāmakato vā cintentī</bold>ti nihīnato cintenti. <bold>Kathentī</bold>ti ‘‘kiṃ nāmetaṃ kiṃ nāmeta’’nti aññamaññaṃ kathenti.</paragraph>
<paragraph line="456">Kathaṃ panettha ‘‘dārūnī’’ti bahuvacanaṃ ‘‘adinna’’nti ekavacanena saddhiṃ sambandhamupagacchatīti āha – <bold>‘‘adinnaṃ ādiyissatīti ayaṃ ujjhāyanattho’’</bold>tiādi. Ujjhāyanassa adinnādānavisayattā adinnādānaṃ ujjhāyanatthoti vuttaṃ. Satipi panettha gopakena dinnadārūnaṃ <pageBreak edition="V" number="2.0109" /> gahaṇe ujukaṃ avatvā lesena gahitattā thero ‘‘adinnaṃ ādiyī’’ti veditabbo. <bold>Vacanabhede</bold>ti ekavacanabahuvacanānaṃ bhede.</paragraph>
<paragraph line="457"><bold>Sabbāvantaṃ</bold><pageBreak edition="M" number="2.0123" /><bold>parisa</bold>nti bhikkhubhikkhunīādisabbāvayavavantaṃ parisaṃ. Sabbā catuparisasaṅkhaātā pajā ettha atthīti <bold>sabbāvantā,</bold> parisā. Senā etassa atthīti seniko, seniko eva <bold>seniyo</bold>. <bold>Bimbisāroti tassa nāma</bold>nti ettha <bold>bimbī</bold>ti suvaṇṇaṃ, tasmā sārasuvaṇṇasadisavaṇṇatāya bimbisāroti vuccatīti veditabbo. <bold>Catuttho bhāgo pādoti veditabbo</bold>ti imināva sabbajanapadesu kahāpaṇassa vīsatimo bhāgo māsakoti idañca vuttameva hotīti daṭṭhabbaṃ. Porāṇasatthānurūpaṃ lakkhaṇasampannā uppāditā <bold>nīlakahāpaṇā</bold>ti veditabbā. Rudradāmena uppādito <bold>rudradāmako</bold>. So kira nīlakahāpaṇassa tibhāgaṃ agghati. Yasmiṃ padese nīlakahāpaṇā na santi, tatthāpi nīlakahāpaṇānaṃ vaḷañjanaṭṭhāne ca avaḷañjanaṭṭhāne ca samānaagghavasena pavattamānaṃ bhaṇḍaṃ gahetvā nīlakahāpaṇavaseneva paricchedo kātabboti vadanti.</paragraph>
<centered line="458">Dhaniyavatthuvaṇṇanā niṭṭhitā.</centered>
<paragraph line="459"><bold>Tassattho…pe… vuttanayeneva veditabbo</bold>ti iminā ‘‘bhagavatā bhikkhūnaṃ idaṃ sikkhāpadaṃ evaṃ paññattaṃ hoti ca, idañca aññaṃ vatthu udapādī’’ti evaṃ <bold>paṭhamapārājikavaṇṇanāyaṃ</bold> (pārā. aṭṭha. 1.39) vuttanayena tassattho veditabbo. ‘‘Idāni yaṃ taṃ aññaṃ vatthu uppannaṃ, taṃ dassetuṃ ‘tena kho pana samayenā’tiādimāhā’’ti evaṃ anupaññattisambandho ca tattha vuttanayeneva veditabboti dasseti.</paragraph>
<paragraph line="460" number="90-91"> Rajakā attharanti etthāti <bold>rajakattharaṇaṃ,</bold> rajakattharaṇanti rajakatitthaṃ vuccatīti āha <bold>‘‘rajakatitthaṃ gantvā’’</bold>ti. Vuttamevatthaṃ vibhāvento āha <bold>‘‘tañhī’’</bold>tiādi.</paragraph>
<subhead line="461">Padabhājanīyavaṇṇanā</subhead>
<paragraph line="462" number="92"> ‘‘Abhinavaniviṭṭho ekakuṭikādigāmo yāva manussā pavisitvā vāsaṃ na kappenti, tāva gāmasaṅkhyaṃ na gacchatī’’ti vadanti, tasmā tattha gāmappavesanāpucchādikiccampi natthi. <bold>Yakkhapariggahabhūto</bold>ti saupaddavavasena vuttaṃ, yakkhanagarādiṃ vā saṅgaṇhāti. Yakkhanagarampi āpaṇādīsu dissamānesu gāmasaṅkhyaṃ <pageBreak edition="M" number="2.0124" /> gacchati, adissamānesu na gacchati, tasmā <pageBreak edition="V" number="2.0110" /> yakkhanagarampi pavisantena āpaṇādīsu dissamānesu sabbaṃ gāmappavesanavattaṃ kātabbaṃ, adissamānesu na kātabbanti vadanti. <bold>Punapi āgantukāmā</bold>ti iminā tesaṃ tattha sāpekkhabhāvaṃ dasseti. Yato pana nirapekkhāva hutvā pakkamanti, so gāmasaṅkhyaṃ na gacchati, tasmā tattha gāmappavesanāpucchādikiccampi natthi.</paragraph>
<paragraph line="463">Nanu ca ‘‘gāmā vā araññā vā’’ti ettakameva mātikāyaṃ vuttaṃ, tasmā gāmalakkhaṇaṃ dassetvā araññameva dassetabbaṃ siyā, gāmūpacāro nāmātiādi pana kasmā vuttanti āha – <bold>‘‘gāmūpacārotiādi araññaparicchedadassanatthaṃ vutta’’</bold>nti. Gāmūpacāre hi dassite ṭhapetvā gāmañca gāmūpacārañca avasesaṃ araññaṃ nāmāti araññaparicchedo sakkā dassetuṃ, idañca gāmagāmūpacāre asaṅkarato dassetuṃ vuttaṃ. Mātikāyaṃ pana gāmaggahaṇeneva gāmūpacāropi saṅgahitoti daṭṭhabbaṃ. Gāmūpacāro hi loke gāmasaṅkhyameva gacchati. Evañca katvā mātikāya anavasesaavaharaṇaṭṭhānapariggaho siddho hoti. <bold>Indakhīle</bold>ti ummāre. <bold>Araññasaṅkhepaṃ gacchatī</bold>ti ‘‘nikkhamitvā bahi indakhīlā sabbametaṃ arañña’’nti (vibha. 529) abhidhamme vuttattā. <bold>Vemajjhameva indakhīloti vuccatī</bold>ti indakhīlaṭṭhāniyattā asatipi indakhīle vemajjhameva tathā vuccati. Yattha pana dvārabāhāpi natthi, tattha ubhosu passesu vatiyā vā pākārassa vā koṭivemajjhameva indakhīlaṭṭhāniyattā ‘‘indakhīlo’’ti gahetabbaṃ. <bold>Uḍḍāpento</bold>ti palāpento. <bold>Luṭhitvā</bold>ti parivattetvā.</paragraph>
<paragraph line="464"><bold>Majjhimassa purisassā</bold>ti thāmamajjhimassa purisassa. Iminā pana vacanena suppamusalapātopi baladassanavaseneva katoti daṭṭhabbaṃ. <bold>Kurundaṭṭhakathāyaṃ mahāpaccariyañca</bold> gharūpacāro gāmoti adhippāyena ‘‘gharūpacāre ṭhitassa leḍḍupāto gāmūpacāro’’ti vuttaṃ. <bold>Dvāre</bold>ti nibbakosassa udakapatanaṭṭhānato abbhantaraṃ sandhāya vuttaṃ. <bold>Antogehe</bold>ti ca pamukhassa abbhantarameva sandhāya vuttaṃ. <bold>Kataparikkhepo</bold>ti imināva gharassa samantato tattako paricchedo gharūpacāro nāmāti vuttaṃ hoti. Yassa pana gharassa samantato gorūpānaṃ pavesananivāraṇatthaṃ pākāravatiādīhi parikkhepo kato hoti, tattha sova parikkhepo gharūpacāro, suppapātādiparicchedo pana aparikkhittagharaṃ sandhāya vuttoti daṭṭhabbaṃ <pageBreak edition="M" number="2.0125" />. <bold>Idamettha pamāṇa</bold>nti vikālagāmappavesanādīsu gāmagāmūpacārānaṃ asaṅkarato vinicchayassa veditabbattā. <bold>Kurundī</bold>ādīsu vuttanayena hi gharūpacārassa gāmoti āpannattā gharagharūpacāragāmagāmūpacārānaṃ saṅkaro siyā. <bold>Evaṃ sabbatthā</bold>ti iminā ito pubbepi pacchimasseva vādassa pamāṇabhāvaṃ dasseti <pageBreak edition="V" number="2.0111" />. Keci pana ‘‘ito paṭṭhāya vakkhamānavādaṃ sandhāya vutta’’nti vadanti, taṃ na gahetabbaṃ.</paragraph>
<paragraph line="465"><bold>Sesampī</bold>ti gāmūpacāralakkhaṇaṃ sandhāya vadati. <bold>Tatrā</bold>ti tasmiṃ gāmūpacāraggahaṇe. <bold>Tassa gāmaparicchedadassanattha</bold>nti tassa aparicchedassa gāmassa gāmaparicchedaṃ dassetunti attho. Yadi evaṃ ‘‘gāmo nāmā’’ti padaṃ uddharitvā ‘‘aparikkhittassa gāmassa gharūpacāre ṭhitassa majjhimassa purisassa leḍḍupāto’’ti kasmā na vuttanti? ‘‘Gāmo nāmāti idha avuttampi adhikāravasena labbhatiyevā’’ti vadanti. Apare pana bhaṇanti ‘‘gāmūpacāro nāmāti imināva gāmassa ca gāmūpacārassa ca saṅgaho daṭṭhabbo. Kathaṃ? ‘Gāmassa upacāro gāmūpacāro’ti evaṃ viggahe kariyamāne ‘parikkhittassa gāmassa indakhīle ṭhitassa majjhimassa purisassa leḍḍupāto’ti iminā parikkhittassa gāmassa gāmūpacāralakkhaṇaṃ dassitaṃ hoti, ‘gāmasaṅkhāto upacāro gāmūpacāro’ti evaṃ pana gayhamāne ‘aparikkhittassa gāmassa gharūpacāre ṭhitassa majjhimassa purisassa leḍḍupāto’ti iminā aparikkhittassa gāmassa gāmaparicchedo dassitoti sakkā viññātu’’nti. ‘‘Gharūpacāre ṭhitassa majjhimassa purisassa leḍḍupāto’’ti iminā parikkhittassapi gāmassa sace leḍḍupātato dūre parikkhepo hoti, leḍḍupātoyeva gāmaparicchedoti gahetabbanti vadanti. <bold>Pubbe vuttanayenevā</bold>ti parikkhittagāme vuttanayeneva.</paragraph>
<paragraph line="466"><bold>Saṅkarīyatī</bold>ti missīyati. <bold>Etthā</bold>ti gharagharūpacāragāmagāmūpacāresu. ‘‘Vikāle gāmappavesane parikkhittassa gāmassa parikkhepaṃ atikkamantassa āpatti pācittiyassa, aparikkhittassa gāmassa upacāraṃ okkamantassa āpatti pācittiyassā’’ti (pāci. 513) vuttattā gāmagāmūpacārānaṃ asaṅkaratā icchitabbāti āha – <bold>‘‘asaṅkarato cettha vinicchayo veditabbo vikāle gāmappavesanādīsū’’</bold>ti. Ettha ca ‘‘parikkhittassa gāmassa parikkhepaṃ, aparikkhittassa <pageBreak edition="M" number="2.0126" /> parikkhepārahaṭṭhānaṃ atikkamantassa vikālagāmappavesanāpatti hotī’’ti keci vadanti, taṃ na gahetabbaṃ padabhājaniyaṃ pana ‘‘parikkhittassa gāmassa parikkhepaṃ atikkamantassa āpatti pācittiyassa, aparikkhittassa gāmassa upacāraṃ okkamantassa āpatti pācittiyassā’’ti (pāci. 513) vuttattā. Aparikkhittassa gāmassa gharūpacārato paṭṭhāya dutiyaleḍḍupātasaṅkhātassa gāmūpacārassa okkamane āpatti veditabbā. Teneva <bold>vikālagāmappavesanasikkhāpadaṭṭhakathāyaṃ</bold> (pāci. aṭṭha. 512) ‘‘aparikkhittassa gāmassa upacāro adinnādāne vuttanayeneva veditabbo’’ti vuttaṃ. <bold>Mātikāṭṭhakathāyampi</bold> (kaṅkhā. aṭṭha. dutiyapārājikavaṇṇanā) vuttaṃ ‘‘yvāyaṃ aparikkhittassa gāmassa upacāro dassito, tassa vasena <pageBreak edition="V" number="2.0112" /> vikālagāmappavesanādīsu āpatti paricchinditabbā’’ti. Yadi evaṃ ‘‘vikāle gāmaṃ paviseyyā’’ti iminā virujjhatīti? Na virujjhati gāmūpacārassapi gāmaggahaṇena gahitattā. Tasmā parikkhittassa gāmassa parikkhepaṃ atikkamantassa, aparikkhittassa upacāraṃ okkamantassa vikālagāmappavesanāpatti hotīti niṭṭhamettha gantabbaṃ. <bold>Vikāle gāmappavesanādīsū</bold>ti <bold>ādi</bold>-saddena gharagharūpacārādīsu ṭhitānaṃ uppannalābhabhājanādiṃ saṅgaṇhāti.</paragraph>
<paragraph line="467"><bold>Nikkhamitvā bahi indakhīlā</bold>ti indakhīlato bahi nikkhamitvāti attho. Ettha ca vinayapariyāyena tāva ‘‘ṭhapetvā gāmañca gāmūpacārañca avasesaṃ arañña’’nti (pārā. 92) āgataṃ, suttantapariyāyena āraññikaṃ bhikkhuṃ sandhāya ‘‘āraññakaṃ nāma senāsanaṃ pañcadhanusatikaṃ pacchima’’nti (pārā. 654) āgataṃ. Vinayasuttantā ubhopi pariyāyadesanā nāma, abhidhammo pana nippariyāyadesanā. Nippariyāyato ca gāmavinimuttaṃ ṭhānaṃ araññameva hotīti abhidhammapariyāyena araññaṃ dassetuṃ ‘‘nikkhamitvā bahi indakhīlā’’ti (vibha. 529) vuttaṃ. <bold>‘‘Ācariyadhanu</bold> nāma pakatihatthena navavidatthippamāṇaṃ, jiyāya pana āropitāya catuhatthappamāṇa’’nti vadanti. <bold>Lesokāsanisedhanattha</bold>nti ‘‘mayā neva gāme, na araññe haṭaṃ, ghare vā gharūpacāresu vā gāmūpacāresu vā aññatarasmi’’nti vattuṃ mā labhatūti vuttaṃ hoti.</paragraph>
<paragraph line="468"><bold>Kappiya</bold>nti anurūpavasena vuttaṃ. Akappiyampi pana appaṭiggahitañce, adinnasaṅkhyameva gacchati. Pariccāgādimhi akate ‘‘idaṃ mayhaṃ santaka’’nti aviditampi parapariggahitameva <pageBreak edition="M" number="2.0127" /> mātāpitūnaṃ accayena mandānaṃ uttānaseyyakānaṃ dārakānaṃ santakamiva.</paragraph>
<paragraph line="469">Yassa vasena puriso thenoti vuccati, taṃ <bold>theyya</bold>nti āha <bold>‘‘avaharaṇacittassetaṃ adhivacana’’</bold>nti. <bold>Saṅkhā</bold>-saddo ñāṇakoṭṭhāsapaññattigaṇanādīsu dissati. ‘‘Saṅkhāyekaṃ paṭisevatī’’tiādīsu (ma. ni. 2.168) hi ñāṇe dissati. ‘‘Papañcasaññāsaṅkhā samudācarantī’’tiādīsu (ma. ni. 1.204) koṭṭhāse. ‘‘Tesaṃ tesaṃ dhammānaṃ saṅkhā samaññā’’tiādīsu (dha. sa. 1313) paññattiyaṃ. ‘‘Na sukaraṃ saṅkhātu’’ntiādīsu (dha. pa. 196; apa. thera. 1.10.2) gaṇanāyaṃ. Tattha koṭṭhāsavacanaṃ saṅkhā-saddaṃ sandhāyāha <bold>‘‘saṅkhāsaṅkhātanti atthato eka’’</bold>nti. Tenāha <bold>‘‘koṭṭhāsassetaṃ adhivacana’’</bold>nti. <bold>Papañcasaṅkhā</bold>ti taṇhāmānadiṭṭhisaṅkhātā papañcakoṭṭhāsā. <bold>‘‘Eko cittakoṭṭhāso</bold>ti yañca pubbabhāge avaharissāmīti pavattaṃ cittaṃ, yañca gamanādisādhakaṃ parāmasanādisādhakaṃ vā majjhe pavattaṃ, yañca <pageBreak edition="V" number="2.0113" /> ṭhānācāvanappayogasādhakaṃ, tesu ayameveko pacchimo cittakoṭṭhāso idhādhippeto’’ti keci vadanti. <bold>Cūḷagaṇṭhipade</bold> pana ‘‘ūnamāsakamāsakaūnapañcamāsakapañcamāsakāvaharaṇacittesu eko cittakoṭṭhāso’’ti vuttaṃ. ‘‘Anekappabhedattā cittassa eko cittakoṭṭhāsoti vutta’’nti <bold>mahāgaṇṭhipade majjhimagaṇṭhipade</bold> ca vuttaṃ. Idamevettha sundarataraṃ ‘‘theyyacittasaṅkhāto eko cittakoṭṭhāso’’ti vuttattā. <bold>Theyyasaṅkhātenā</bold>ti theyyacittakoṭṭhāsena karaṇabhūtena, na vissāsatāvakālikādigāhavasappavattacittakoṭṭhāsenāti vuttaṃ hoti.</paragraph>
<paragraph line="470"><bold>Abhiyogavasenā</bold>ti aḍḍakaraṇavasena. <bold>Abhiyuñjatī</bold>ti codeti, aḍḍaṃ karotīti attho. <bold>Parikappitaṭṭhāna</bold>nti okāsaparikappanavasena parikappitappadesaṃ. <bold>Suṅkaghāta</bold>nti ettha rājūnaṃ deyyabhāgassa etaṃ adhivacanaṃ suṅkoti, so ettha haññati adatvā gacchantehīti suṅkaghāto. ‘‘Ettha paviṭṭhehi suṅko dātabbo’’ti rukkhapabbatādisaññāṇena niyamitappadesassetaṃ adhivacanaṃ.</paragraph>
<subhead line="471">Pañcavīsatiavahārakathāvaṇṇanā</subhead>
<paragraph line="472"><bold>Ākulā</bold>ti <pageBreak edition="M" number="2.0128" /> saṅkulā. <bold>Luḷitā</bold>ti viloḷitā. <bold>Katthacī</bold>ti ekissāya aṭṭhakathāyaṃ. <bold>Ekaṃ pañcakaṃ dassita</bold>nti ‘‘parapariggahitañca hoti, parapariggahitasaññī ca, garuko ca hoti parikkhāro pañcamāsako vā atirekapañcamāsako vā, theyyacittañca paccupaṭṭhitaṃ hoti, āmasati, āpatti dukkaṭassa. Phandāpeti, āpatti thullaccayassa. Ṭhānā cāveti, āpatti pārājikassā’’ti (pārā. 122) evaṃ vuttapañcaavahāraṅgāni ekaṃ pañcakanti dassitaṃ. <bold>Dve pañcakāni dassitānī</bold>ti ‘‘chahākārehi adinnaṃ ādiyantassa āpatti pārājikassa. Na ca sakasaññī, na ca vissāsaggāhī, na ca tāvakālikaṃ, garuko ca hoti parikkhāro pañcamāsako vā atirekapañcamāsako vā, theyyacittañca paccupaṭṭhitaṃ hoti, āmasati, āpatti dukkaṭassa. Phandāpeti, āpatti thullaccayassa. Ṭhānā cāveti, āpatti pārājikassā’’ti evaṃ vuttesu chasu padesu ekaṃ apanetvā avasesāni pañca padāni ekaṃ pañcakanti dassetvā heṭṭhā vuttapañcakañca gahetvā dve pañcakāni dassitāni. <bold>Ettha panā</bold>ti ‘‘pañcahākārehi adinnaṃ ādiyantassā’’tiādīsu. <bold>Sabbehipi padehī</bold>ti ‘‘parapariggahitañca hotī’’tiādīhi padehi. <bold>Labbhamānāniyeva pañcakānī</bold>ti pañcavīsatiyā avahāresu labbhamānapañcakāni.</paragraph>
<paragraph line="473">Pañcannaṃ avahārānaṃ samūho pañcakaṃ, sako hattho sahattho, tena nibbatto, tassa vā sambandhīti <pageBreak edition="V" number="2.0114" /> sāhatthiko, avahāro. Sāhatthikādi pañcakaṃ <bold>sāhatthikapañcaka</bold>nti ādipadavasena nāmalābho daṭṭhabbo kusalādittikassa kusalattikavohāro viya. Imināva nayena pubbapayogādi pañcakaṃ <bold>pubbapayogapañcakaṃ,</bold> theyyāvahārādi pañcakaṃ <bold>theyyāvahārapañcaka</bold>nti nāmalābho daṭṭhabboti. <bold>Tatiyapañcamesu pañcakesū</bold>ti sāhatthikapañcakatheyyāvahārapañcakesu. <bold>Labbhamānapadavasenā</bold>ti sāhatthikapañcake labbhamānassa nissaggiyāvahārapadassa vasena theyyāvahārapañcake labbhamānassa parikappāvahārapadassa ca vasena yojetabbanti attho.</paragraph>
<paragraph line="474">Āṇattiyā nibbatto avahāro <bold>āṇattiko</bold>. Nissajjanaṃ nissaggo, suṅkaghātaṭṭhāne parikappitokāse vā ṭhatvā bhaṇḍassa bahi pātanaṃ. Nissaggova <bold>nissaggiyo</bold>. Kiriyāsiddhito puretarameva pārājikāpattisaṅkhātaṃ <pageBreak edition="M" number="2.0129" /> atthaṃ sādhetīti <bold>atthasādhako</bold>. ‘‘Asukassa bhaṇḍaṃ yadā sakkosi, tadā avaharā’’ti evarūpo hi āṇāpanapayogo parassa telakumbhiyā pādagghanakaṃ telaṃ avassaṃ pivanakānaṃ upāhanādīnaṃ nikkhepapayogo ca āṇattassa bhaṇḍaggahaṇato upāhanādīnaṃ telapātanato ca puretarameva pārājikāpattisaṅkhātaṃ atthaṃ sādheti. Sāhatthikapayogopi hi evarūpo atthasādhakoti vuccati. Vuttañhetaṃ <bold>mātikāṭṭhakathāyaṃ</bold> (kaṅkhā. aṭṭha. dutiyapārājikavaṇṇanā) –</paragraph>
<indent line="475">‘‘Atthasādhako nāma ‘asukassa bhaṇḍaṃ yadā sakkosi, tadā taṃ avaharā’ti āṇāpeti. Tattha sace paro anantarāyiko hutvā taṃ avaharati, āṇāpakassa āṇattikkhaṇeyeva pārājikaṃ. Parassa vā pana telakumbhiyā pādagghanakaṃ telaṃ avassaṃ pivanakāni upāhanādīni pakkhipati, hatthato muttamatteyeva pārājika’’nti.</indent>
<paragraph line="476">Dhurassa nikkhipanaṃ <bold>dhuranikkhepo</bold>. Ārāmābhiyuñjanādīsu attano ca parassa ca dānaggahaṇesu nirussāhabhāvāpajjanaṃ. <bold>Sahatthā avaharatī</bold>ti sahatthena gaṇhāti. <bold>‘‘Asukassa bhaṇḍaṃ avaharā’’ti aññaṃ āṇāpetī</bold>ti etthāpi āṇāpakassa āṇattikkhaṇeyeva āpatti daṭṭhabbā. Yadi evaṃ imassa, atthasādhakassa ca ko visesoti? Taṅkhaṇaññeva gahaṇe niyuñjanaṃ āṇattikapayogo, kālantarena gahaṇatthaṃ niyogo atthasādhakoti ayametesaṃ viseso. Tenevāha – <bold>‘‘asukassa bhaṇḍaṃ yadā sakkosi, tadā avaharāti āṇāpetī’’</bold>ti. Ettha ca āṇāpanapayogova atthasādhakoti dassito, sāhatthikavasenapi atthasādhakapayogo pana upari āvi bhavissati. <bold>Dhuranikkhepo pana upanikkhittabhaṇḍavasena veditabbo</bold>ti idaṃ nidassanamattaṃ. Ārāmābhiyuñjanādīsupi tāvakālikabhaṇḍadeyyānaṃ adānepi eseva nayo.</paragraph>
<paragraph line="477"><bold>‘‘Āṇattivasena</bold><pageBreak edition="V" number="2.0115" /><bold>pubbapayogo veditabbo’’</bold>ti vuttattā anantarāyena gaṇhantassa ‘asukassa bhaṇḍaṃ avaharā’ti āṇāpanaṃ bhaṇḍaggahaṇato pubbattā <bold>pubbapayogo,</bold> payogena saha vattamāno avahāro <bold>sahapayogo,</bold> ‘‘asukaṃ nāma bhaṇḍaṃ harissāmā’’ti saṃvidahitvā <pageBreak edition="M" number="2.0130" /> sammantayitvā avaharaṇaṃ <bold>saṃvidāvahāro</bold>. <bold>Saṅketakammaṃ</bold> nāma pubbaṇhādikālaparicchedavasena sañjānanakammaṃ, <bold>nimittakammaṃ</bold> nāma saññuppādanatthaṃ akkhinikhaṇanādinimittakaraṇaṃ. <bold>Ṭhānācāvanavasena sahapayogo</bold>ti idaṃ pana nidassanamattaṃ daṭṭhabbaṃ, khilasaṅkamanādīsupi asati ca ṭhānācāvane sahapayogo daṭṭhabbo. Vuttañhetaṃ <bold>mātikāṭṭhakathāyaṃ</bold> (kaṅkhā. aṭṭha. dutiyapārājikavaṇṇanā) ‘‘ṭhānācāvanavasena khilādīni saṅkāmetvā khettādiggahaṇavasena ca sahapayogo veditabbo’’ti.</paragraph>
<paragraph line="478">Theno vuccati coro, tassa bhāvo theyyaṃ, tena avaharaṇaṃ <bold>theyyāvahāro</bold>. Yo hi sandhicchedādīni katvā adissamāno avaharati, tulākūṭamānakūṭakūṭakahāpaṇādīhi vā vañcetvā gaṇhāti, tassevaṃ gaṇhato avahāro theyyāvahāro. Pasayha abhibhavitvā avaharaṇaṃ <bold>pasayhāvahāro</bold>. Yo hi pasayha balakkārena paresaṃ santakaṃ gaṇhāti gāmaghātakādayo viya, attano pattabalito vā vuttanayena adhikaṃ gaṇhāti rājabhaṭādayo viya, tassevaṃ gaṇhato avahāro pasayhāvahāro. Bhaṇḍavasena ca okāsavasena ca parikappetvā avaharaṇaṃ <bold>parikappāvahāro</bold>. Tiṇapaṇṇādīhi aṅgulimuddikādiṃ paṭicchādetvā pacchā tassa paṭicchannassa avaharaṇaṃ <bold>paṭicchannāvahāro</bold>. Kusaṃ saṅkāmetvā avaharaṇaṃ <bold>kusāvahāro</bold>.</paragraph>
<paragraph line="479"><bold>Tulayitvā</bold>ti upaparikkhitvā. <bold>Sāmīcī</bold>ti vattaṃ, āpatti pana natthīti adhippāyo. <bold>Mahājanasammaddo</bold>ti mahājanasaṅkhobho. <bold>Bhaṭṭhe janakāye</bold>ti apagate janakāye. <bold>‘‘Idañca kāsāvaṃ attano santakaṃ katvā etasseva bhikkhuno dehī’’</bold>ti kiṃkāraṇā evamāha? Cīvarasāmikena yasmā dhuranikkhepo kato, tasmā tassa adinnaṃ gahetuṃ na vaṭṭati. Avahārakopi vippaṭisārassa uppannakālato paṭṭhāya cīvarasāmikaṃ pariyesanto vicarati ‘‘dassāmī’’ti, cīvarasāmikena ca ‘‘mameta’’nti vutte etenapi avahārakena ālayo pariccatto, tasmā evamāha. Yadi evaṃ cīvarasāmikoyeva ‘‘attano santakaṃ gaṇhāhī’’ti kasmā na vuttoti? Ubhinnampi kukkuccavinodanatthaṃ. Kathaṃ? Avahārakassa ‘‘mayā sahatthena na dinnaṃ, bhaṇḍadeyyameta’’nti kukkuccaṃ uppajjeyya, itarassa ‘‘mayā paṭhamaṃ dhuranikkhepaṃ katvā pacchā adinnaṃ gahita’’nti kukkuccaṃ uppajjeyyāti.</paragraph>
<paragraph line="480"><bold>Samaggha</bold>nti <pageBreak edition="M" number="2.0131" /> appagghaṃ. <bold>Dāruatthaṃ pharatī</bold>ti dārūhi kattabbakiccaṃ sādheti. <bold>Mayi sante</bold>tiādi <pageBreak edition="V" number="2.0116" /> sabbaṃ raññā pasādena vuttaṃ, ‘‘therena pana ananucchavikaṃ kata’’nti na maññitabbaṃ.</paragraph>
<centered line="481">Ekadivasaṃ dantakaṭṭhacchedanādinā yā ayaṃ agghahāni vuttā, sā sabbā bhaṇḍasāminā</centered>
<paragraph line="482">Kiṇitvā gahitameva sandhāya vuttā, sabbaṃ panetaṃ aṭṭhakathācariyappamāṇena gahetabbaṃ. Pāsāṇañca sakkharañca <bold>pāsāṇasakkharaṃ</bold>. <bold>Dhāreyyatthaṃ vicakkhaṇo</bold>ti imasseva vivaraṇaṃ <bold>‘‘āpattiṃ vā anāpattiṃ vā’’</bold>tiādi.</paragraph>
<centered line="483">Pañcavīsatiavahārakathāvaṇṇanā niṭṭhitā.</centered>
<paragraph line="484"><bold>Akkhadassā</bold>ti ettha <bold>akkha</bold>-saddena kira vinicchayasālā vuccati. Tattha nisīditvā vajjāvajjaṃ passantīti <bold>akkhadassā</bold> vuccanti dhammavinicchanakā. <bold>Haneyyu</bold>nti ettha hananaṃ nāma hatthapādādīhi pothanañceva sīsādicchedanañca hotīti āha – <bold>‘‘haneyyunti potheyyuñceva chindeyyuñcā’’</bold>ti. Teneva padabhājaniyañca ‘‘hatthena vā pādena vā kasāya vā vettena vā aḍḍhadaṇḍakena vā chejjāya vā haneyyu’’nti vuttaṃ. Tattha <bold>aḍḍhadaṇḍakenā</bold>ti dvihatthappamāṇena rassamuggarena veḷupesikāya vā. <bold>Chejjāyā</bold>ti hatthapādasīsādīnaṃ chedanena. <bold>Nīhareyyu</bold>nti gāmanigamādito nīhareyyuṃ. <bold>Corosi…pe… thenosī</bold>ti ettha ‘‘paribhāseyyu’’nti padaṃ ajjhāharitvā attho veditabboti āha <bold>‘‘corosīti evamādīni ca vatvā paribhāseyyu’’</bold>nti.</paragraph>
<paragraph line="485" number="93"> Yaṃ taṃ bhaṇḍaṃ dassitanti sambandho. <bold>Yattha yattha ṭhita</bold>nti bhūmiādīsu yattha yattha ṭhitaṃ. <bold>Yathā yathā ādānaṃ gacchatī</bold>ti bhūmiādīsu ṭhitaṃ bhaṇḍaṃ sabbaso aggahaṇepi yena yena ākārena gahaṇaṃ upagacchati.</paragraph>
<subhead line="486">Bhūmaṭṭhakathāvaṇṇanā</subhead>
<paragraph line="487" number="94"><bold>Phandāpeti, sabbattha dukkaṭamevā</bold>ti ettha ‘‘uṭṭhahissāmī’’ti phandāpetvā puna anuṭṭhahitvā tattheva sayantassapi aṅgapaccaṅgaṃ aphandāpetvā ekapayogena uṭṭhahantassapi dukkaṭamevāti daṭṭhabbaṃ. <bold>Aññasmiṃ vā gamanassa</bold><pageBreak edition="M" number="2.0132" /><bold>anupakāre</bold>ti yathā dvārapidahane kumbhiṭṭhānagamanassa anupakārattā anāpatti, evaṃ aññasmiṃ vā gamanassa anupakāre kāyavacīkamme anāpatti. <bold>Vācāya vācāyā</bold>ti ekekatthadīpikāya vācāya vācāya. <bold>Upaladdho</bold>ti ñāto. <bold>Puññāni ca karissāmā</bold>ti ettha ‘‘musāvādaṃ katvā puññāni karissāmāti vadantassa dukkaṭamevā’’ti <pageBreak edition="V" number="2.0117" /><bold>tīsupi gaṇṭhipadesu</bold> vuttaṃ, taṃ imasmiṃyeva padese aṭṭhakathāvacanena virujjhati. Tathā hi ‘‘yaṃ yaṃ vacanaṃ musā, tattha tattha pācittiya’’nti ca ‘‘na hi adinnādānassa pubbapayoge pācittiyaṭṭhāne dukkaṭaṃ nāma atthī’’ti ca vakkhati. Evaṃ pana vutte na virujjhati ‘‘musāvādaṃ katvā puññāni ca karissāmāti vadantassa pācittiyena saddhiṃ dukkaṭa’’nti. Tathā hi ‘‘akappiyapathaviṃ khaṇantānaṃ dukkaṭehi saddhiṃ pācittiyānīti mahāpaccariyaṃ vutta’’nti ca ‘‘yathā ca idha, evaṃ sabbattha pācittiyaṭṭhāne dukkaṭā na muccatī’’ti ca vakkhati. Sace pana kusalacitto ‘‘puññāni karissāmā’’ti vadati, anāpatti ‘‘buddhapūjaṃ vā dhammapūjaṃ vā saṅghabhattaṃ vā karissāmāti kusalaṃ uppādeti, kusalacittena gamane anāpattī’’ti ca ‘‘yathā ca idha, evaṃ sabbattha atheyyacittassa anāpattī’’ti ca vakkhamānattā.</paragraph>
<paragraph line="488"><bold>Pamādalikhitanti veditabba</bold>nti aparabhāge potthakāruḷhakāle pamajjitvā likhitanti veditabbaṃ. Pāḷiyaṃ sesaaṭṭhakathāsu ca ‘‘kudālaṃ vā piṭakaṃ vā’’ti idameva dvayaṃ vatvā vāsipharasūnaṃ avuttattā tesampi saṅkhepaṭṭhakathādīsu āgatabhāvaṃ dassetuṃ <bold>‘‘saṅkhepaṭṭhakathāyaṃ pana mahāpaccariyañcā’’</bold>tiādi vuttaṃ. Theyyacittena katattā ‘‘dukkaṭehi saddhiṃ pācittiyānī’’ti vuttaṃ. <bold>Tato paraṃ sabbakiriyāsū</bold>ti bījaggahaṇato paraṃ kattabbakiriyāsu. <bold>Sabbaṃ purimanayenevā</bold>ti yāva piṭakapariyosānā hatthavārapadavāresu dukkaṭaṃ.</paragraph>
<paragraph line="489"><bold>Therehi dassita</bold>nti pubbapayogasahapayogadukkaṭesu asammohatthaṃ samodhānetvā dhammasaṅgāhakattherehi dassitaṃ. ‘‘Sabbesampi dukkaṭānaṃ imesuyeva aṭṭhasu saṅgahetabbabhāvato itarehi sattahi dukkaṭehi vinimuttaṃ vinayadukkaṭeyeva saṅgahetabba’’nti vadanti. <bold>Dasavidhaṃ ratana</bold>nti ‘‘muttā maṇi veḷuriyo saṅkho silā pavāḷaṃ rajataṃ jātarūpaṃ lohitaṅgo masāragalla’’nti evamāgataṃ dasavidhaṃ ratanaṃ.</paragraph>
<gatha1 line="490">‘‘Maṇi <pageBreak edition="M" number="2.0133" /> muttā veḷuriyo ca saṅkho,</gatha1>
<gatha2 line="491">Silā pavāḷaṃ rajatañca hemaṃ;</gatha2>
<gatha3 line="492">Salohitaṅgañca masāragallaṃ,</gatha3>
<gathalast line="493">Daseti dhīro ratanāni jaññā’’ti. –</gathalast>
<unindented line="494">Hi vuttaṃ.</unindented>
<paragraph line="495"><bold>Sattavidhaṃ</bold><pageBreak edition="V" number="2.0118" /><bold>dhañña</bold>nti sāli vīhi yavo kaṅgu kudrūso varako godhumoti idaṃ sattavidhaṃ dhaññaṃ. <bold>Āvudhabhaṇḍādi</bold>nti <bold>ādi</bold>-saddena tūriyabhaṇḍaitthirūpādiṃ saṅgaṇhāti. Anāmasitabbe vatthumhi dukkaṭaṃ <bold>anāmāsadukkaṭaṃ</bold>. <bold>Durupaciṇṇadukkaṭa</bold>nti ‘‘na kattabba’’nti vāritassa katattā duṭṭhu āciṇṇaṃ caritanti durupaciṇṇaṃ, tasmiṃ dukkaṭaṃ durupaciṇṇadukkaṭaṃ. Vinaye paññattaṃ dukkaṭaṃ <bold>vinayadukkaṭaṃ</bold>. ‘‘Saṅghabhedāya parakkamatī’’ti sutvā taṃnivāraṇatthāya ñāte atthe avadantassa <bold>ñātadukkaṭaṃ</bold>. Ekādasa samanubhāsanā nāma bhikkhupātimokkhe cattāro yāvatatiyakā saṅghādisesā, ariṭṭhasikkhāpadanti pañca, bhikkhunīpātimokkhe ekaṃ yāvatatiyakaṃ pārājikaṃ, cattāro saṅghādisesā, caṇḍakāḷīsikkhāpadanti cha. Vassāvāsādiṃ paṭissuṇitvā na sampādentassa paṭissavanimittaṃ dukkaṭaṃ <bold>paṭissavadukkaṭaṃ</bold>.</paragraph>
<gatha1 line="496">Pubbasahapayoge ca, anāmāsadurupaciṇṇe;</gatha1>
<gatha2 line="497">Vinaye ceva ñāte ca, ñattiyā ca paṭissave;</gatha2>
<gathalast line="498">Aṭṭhete dukkaṭā vuttā, vinaye vinayaññunā.</gathalast>
<paragraph line="499">Sahapayogato paṭṭhāya cettha purimā purimā āpattiyo paṭippassambhantīti āha <bold>‘‘atha dhuranikkhepaṃ akatvā’’</bold>tiādi. Tattha ‘‘dhuranikkhepaṃ akatvā’’ti vuttattā dhuranikkhepaṃ katvā khaṇantassa purimāpattiyo na paṭippassambhantīti daṭṭhabbaṃ. <bold>Viyūhanadukkaṭaṃ paṭippassambhati, uddharaṇadukkaṭe patiṭṭhātī</bold>ti idaṃ pāḷiyaṃ āgatānukkamena dassetuṃ vuttaṃ. Yadi pana paṃsuṃ uddharitvā saussāhova puna khaṇati, uddharaṇadukkaṭaṃ paṭippassambhati, khaṇanadukkaṭe patiṭṭhāti.</paragraph>
<paragraph line="500">Kataṃ karaṇaṃ kiriyāti atthato ekanti āha <bold>‘‘virūpā sā kiriyā’’</bold>ti. Idāni vuttamevatthaṃ <bold>parivārapāḷiyā</bold> nidassento <bold>‘‘vuttampi ceta’’</bold>ntiādimāha. Tattha <bold>aparaddhaṃ viraddhaṃ khalita</bold>nti sabbametaṃ <bold>yañca dukkaṭa</bold>nti ettha vuttassa dukkaṭassa pariyāyavacanaṃ. Yañhi duṭṭhu kataṃ, virūpaṃ vā kataṃ <pageBreak edition="M" number="2.0134" />, taṃ dukkaṭaṃ. Taṃ panetaṃ yathā satthārā vuttaṃ, evaṃ akatattā <bold>aparaddhaṃ,</bold> kusalaṃ virajjhitvā pavattattā <bold>viraddhaṃ,</bold> ariyavaṃsappaṭipadaṃ anāruḷhattā <bold>khalitaṃ</bold>. <bold>Yaṃ manusso kare</bold>ti idaṃ panettha opammanidassanaṃ. Tassattho – yathā yaṃ loke manusso āvi vā yadi vā raho pāpaṃ karoti, taṃ dukkaṭanti pavedenti, evamidampi buddhapaṭikuṭṭhena lāmakabhāvena pāpaṃ, tasmā dukkaṭanti veditabbanti.</paragraph>
<paragraph line="501">Yathā <pageBreak edition="V" number="2.0119" /> dukkhā, kucchitā vā gati dugatīti vattabbe ‘‘duggatī’’ti vuttaṃ, yathā ca kaṭukaṃ phalametassāti kaṭukaphalanti vattabbe ‘‘kaṭukapphala’’nti vuttaṃ, evamidhāpi thūlattā accayattā ca thūlaccayanti vattabbe ‘‘thullaccaya’’nti vuttanti dassetuṃ <bold>‘‘samparāye ca duggatī’’</bold>tiādimāha. Saṃyoge pana kate saṃyogaparassa rassattaṃ siddhamevāti manasi katvā <bold>‘‘saṃyogabhāvo veditabbo’’</bold>ti ettakameva vuttaṃ. <bold>Ekassa mūle</bold>ti ekassa santike. <bold>Accayo tena samo natthī</bold>ti desanāgāmīsu accayesu tena samo thūlo accayo natthi. <bold>Tenetaṃ iti vuccatī</bold>ti thūlattā accayassa etaṃ thullaccayanti vuccatīti attho.</paragraph>
<paragraph line="502">‘‘Sabbatthāpi āmasane dukkaṭaṃ phandāpane thullaccayañca visuṃ visuṃ theyyacittena āmasanaphandāpanapayogaṃ karontasseva hoti, ekapayogena gaṇhantassa pana uddhāre pārājikameva, na dukkaṭathullaccayānī’’ti vadanti. <bold>Sahapayogaṃ pana akatvā</bold>ti ettha ‘‘pubbapayoge āpannāpattīnaṃ paṭippassaddhiyā abhāvato sahapayogaṃ katvāpi lajjidhammaṃ okkantena pubbapayoge āpannāpattiyo desetabbā’’ti <bold>tīsupi gaṇṭhipadesu</bold> vuttaṃ. Aṭṭhakathāvacanaṃ pana kate sahapayoge pubbapayoge āpannāpattīnampi paṭippassaddhiṃ dīpeti, aññathā ‘‘sahapayogaṃ pana akatvā’’ti idaṃ visesanameva niratthakaṃ siyā. Yañca heṭṭhā vuttaṃ ‘‘sace panassa tatthajātake tiṇarukkhalatādimhi chinnepi lajjidhammo okkamati, saṃvaro uppajjati, chedanapaccayā dukkaṭaṃ desetvā muccatī’’ti, tampi sahapayoge kate pubbapayoge āpannāpattīnaṃ paṭippassaddhimeva dīpeti sahapayoge chedanapaccayā āpannadukkaṭasseva desanāya vuttattā. <bold>Sahapayogato paṭṭhāyevā</bold>ti ca idaṃ sahapayogaṃ pattassa tato pubbe āpannānaṃ pubbapayogāpattīnampi paṭippassaddhiṃ dīpeti. Tena hi ayamattho viññāyati ‘‘yāva sahapayogaṃ na pāpuṇāti, tāva pubbe āpannāpattīnaṃ paṭippassaddhi na <pageBreak edition="M" number="2.0135" /> hoti, sahapayogaṃ pattakālato pana paṭṭhāya tāsampi paṭippassaddhi hotī’’ti, tasmā suṭṭhu upaparikkhitvā yuttataraṃ gahetabbaṃ.</paragraph>
<paragraph line="503"><bold>Bahukāpi āpattiyo hontu, ekameva desetvā muccatī</bold>ti etthāyamadhippāyo – sace khaṇanaviyūhanuddharaṇesu dasa dasa katvā āpattiyo āpannā, tāsu uddharaṇe dasa āpattiyo desetvā muccati visabhāgakiriyaṃ patvā purimāpurimāpattīnaṃ paṭippassaddhattāti. Jātivasena pana samānakiriyāya āpannāpattiyo ekattena gahetvā ‘‘ekameva desetvā’’ti vuttaṃ, tasmā imināpi kurundaṭṭhakathāvacanena paṭhamaṃ mahāaṭṭhakathāyaṃ vuttapurimāpattipaṭippassaddhimeva samatthayati, na pana ubhinnaṃ aṭṭhakathānaṃ atthato nānākaraṇaṃ atthi. Aparampettha pakāraṃ vaṇṇayanti ‘‘samānakiriyāsupi purimapurimakhaṇanapaccayā āpannāpattiyo pacchimapacchimakhaṇanaṃ patvā paṭippassambhantīti <pageBreak edition="V" number="2.0120" /> iminā adhippāyena ‘paṃsukhaṇanādīsu ca lajjidhamme uppanne bahukāpi āpattiyo hontu, ekameva desetvā muccatīti <bold>kurundaṭṭhakathāyaṃ</bold> vutta’’’nti. ‘‘Evañca sati ‘bahukāpi āpattiyo hontū’ti na vattabbaṃ bhaveyya, vuttañca, tasmā visabhāgakiriyameva patvā purimāpattīnaṃ paṭippassaddhiṃ icchanteneva bahukāsupi āpattīsu ekameva desetvā muccatīti imasmiṃ ṭhāne visuṃyeveko desanākkamo dassito’’tipi vadanti. Ayametesaṃ adhippāyo – yathā idha purimāpattīnaṃ paṭippassaddhi aṭṭhakathācariyappamāṇena gahitā, evaṃ bahukāsupi āpattīsu ekameva desetvā muccatīti idampi idha aṭṭhakathācariyappamāṇatoyeva veditabbaṃ. Yathā ca pāḷiyaṃ pācittiyaṭṭhānepi dukkaṭameva hotīti idha āveṇikaṃ katvā āpattiviseso dassito, evaṃ purimāpattīnaṃ paṭippassaddhiviseso ca desanāviseso ca aṭṭhakathācariyehi dassitoti.</paragraph>
<paragraph line="504"><bold>Heṭṭhato osīdento</bold>ti ‘‘sāmikesu āgantvā apassitvā gatesu gaṇhissāmī’’ti theyyacittena heṭṭhābhūmiyaṃ osīdento. <bold>Bundenā</bold>ti kumbhiyā heṭṭhimatalena. Evaṃ ekaṭṭhāne ṭhitāya kumbhiyā ṭhānācāvanaṃ chahi ākārehi veditabbanti sambandho. <bold>Valayaṃ nīharati, pārājika</bold>nti ākāsagataṃ akatvā ghaṃsitvā nīharantassa chinnakoṭito nīhaṭamatte pārājikaṃ. <bold>Ito cito ca sāretī</bold>ti ghaṃsantoyeva ākāsagataṃ akatvā sāreti.</paragraph>
<paragraph line="505"><bold>Chinnamatte</bold><pageBreak edition="M" number="2.0136" /><bold>pārājika</bold>nti avassaṃ ce patati, chinnamatte pārājikaṃ. <bold>Paricchedo</bold>ti ‘‘pañcamāsakaṃ vā atirekapañcamāsakaṃ vā’’ti vuttagaṇanaparicchedo. <bold>Apabyūhanto</bold>ti ‘‘heṭṭhā ṭhitaṃ gaṇhissāmī’’ti hatthena dvidhā karonto. <bold>Upaḍḍhakumbhiya</bold>nti upaḍḍhapuṇṇāya kumbhiyā. Nanu ca aṭṭhakathācariyappamāṇena saṅkhepaṭṭhakathādīsu vuttampi kasmā na gahetabbanti āha – <bold>‘‘vinayavinicchaye hi āgate garuke ṭhātabba’’</bold>nti. <bold>Vinayadhammatā</bold>ti vinayagarukānaṃ dhammatā. Vinayagarukā hi vinayavinicchaye āgate garuke tiṭṭhanti. Vinayagarukatābyāpanatthañhi vinayagarukoyevettha vinaya-saddena vutto, vinayassa vā esā dhammatā tesaṃ garugāravaṭṭhānassa vinayavisayattā.</paragraph>
<paragraph line="506">Idāni saṅkhepaṭṭhakathādīsu vuttaṃ pāḷiyāpi na sametīti dassento āha <bold>‘‘apicā’’</bold>tiādi. <bold>Bhājana</bold>nti pattādibhājanaṃ. Pattādiṃ apūretvā gaṇhantassa anuddhaṭepi mukhavaṭṭiparicchedo hoti, pūretvā gaṇhantassa pana uddharaṇakāle hotīti āha <bold>‘‘mukhavaṭṭiparicchedena vā uddhārena vā’’</bold>ti. Yadā pana telakumbhīādīsu telādīnaṃ abahubhāvato bhājanaṃ <pageBreak edition="V" number="2.0121" /> nimujjāpetvā gaṇhituṃ na sakkā hoti, tadā mukhavaṭṭiparicchedeneva hoti. <bold>Cikkana</bold>nti thaddhaṃ. <bold>Ākaḍḍhanavikaḍḍhanayogga</bold>nti ettha abhimukhaṃ kaḍḍhanaṃ <bold>ākaḍḍhanaṃ,</bold> parato kaḍḍhanaṃ <bold>vikaḍḍhanaṃ</bold>. <bold>Paṭinīharitu</bold>nti attano bhājanato paṭinīharituṃ. <bold>Hatthato muttamatte pārājika</bold>nti theyyacittena parasantakaggahaṇapayogassa katattā. <bold>Mahāaṭṭhakathāyameva</bold> ‘‘sacepi mariyādaṃ dubbalaṃ katvā sukkhataḷākassa udakanibbahanaṭṭhānaṃ udakaniddhamanatumbaṃ vā pidahati, aññato ca gamanamagge vā pāḷiṃ bandhati, sukkhamātikaṃ vā ujuṃ karoti, pacchā deve vuṭṭhe udakaṃ āgantvā mariyādaṃ bhindati, sabbattha bhaṇḍadeyya’’nti vuttattā <bold>‘‘taṃ pana tattheva sukkhataḷāke sukkhamātikāya ujukaraṇavinicchayena virujjhatī’’</bold>ti vuttaṃ.</paragraph>
<paragraph line="507"><bold>Avahāralakkhaṇa</bold>nti pañcavīsatiyā avahāresu ekampi avahāralakkhaṇaṃ, ṭhānācāvanapayogo eva vā. <bold>Uddhāre</bold>ti kumbhiyā phuṭṭhaṭṭhānato kesaggamattepi uddhaṭe. <bold>Yutta</bold>nti ṭhānācāvanapayogasabbhāvato yuttaṃ. <bold>Saṅgopanatthāyā</bold>ti iminā suddhacittataṃ dasseti. <bold>Palibujjhissatī</bold>ti nivāressati. <bold>Vuttanayeneva pārājika</bold>nti hatthato muttamatteyeva pārājikaṃ. <bold>Suddhacittova</bold><pageBreak edition="M" number="2.0137" /><bold>uddharatī</bold>ti kumbhiyaṃ telassa ākiraṇato puretarameva suddhacitto nikkhipitvā pacchā suddhacittova uddharati. <bold>Neva avahāro</bold>ti theyyacittena avaharaṇapayogassa akatattā. Attano bhājanattā pana <bold>‘‘na gīvā’’</bold>ti vuttaṃ, anāpattimattameva vuttaṃ, na pana evaṃ vicāritanti adhippāyo. Atha vā <bold>anāpattimattameva vutta</bold>nti imināpi tattha ‘‘gīvā’’ti vacanābhāvato ‘‘na gīvā’’ti pubbe vuttamahāaṭṭhakathāvādameva patiṭṭhāpeti, pacchā dassitena kurundivādenapi mahāaṭṭhakathāvādova samatthito. <bold>Attano bhaṇḍa</bold>nti telākiraṇato puretarameva attano kumbhiyaṃ suddhacittena ṭhapitaṃ pītatelaṃ attano parikkhāraṃ. <bold>Sammohaṭṭhāna</bold>nti āpattivinicchayavasena sammohaṭṭhānaṃ.</paragraph>
<paragraph line="508"><bold>Bahigataṃ nāma hotī</bold>ti tato paṭṭhāya telassa aṭṭhānabhāvato adhomukhabhāvato ca bahigataṃ nāma hoti. Anto paṭṭhāya chidde kariyamāne telassa nikkhamitvā gatagataṭṭhānaṃ bhājanasaṅkhyameva gacchatīti āha – <bold>‘‘bāhirantato pādagghanake gaḷite pārājika’’</bold>nti. <bold>Yathā tathā vā katassā</bold>ti bāhirantato abbhantarato vā paṭṭhāya katassa. <bold>Majjhe ṭhapetvā katachidde</bold>ti majjhe thokaṃ kapālaṃ ṭhapetvā pacchā taṃ chindantena katachidde. ‘‘Mariyādacchedane anto ṭhatvā bahimukho chindanto bahi antena kāretabbo, bahi ṭhatvā antomukho chindanto anto antena kāretabbo, anto ca bahi ca chinditvā majjhe ṭhapetvā taṃ chindanto majjhena kāretabbo’’ti (pārā. aṭṭha. 1.108) vuttattā <bold>‘‘taḷākassa ca mariyādabhedena sametī’’</bold>ti vuttaṃ. <bold>Idamettha yutta</bold>nti <pageBreak edition="V" number="2.0122" /> anto ca bahi ca paṭṭhāya katachidde majjhena kāretabbo. <bold>Anto paṭṭhāya kate pana bāhirantena, bahi paṭṭhāya kate abbhantarena kāretabbo</bold>ti ayaṃ tippakāropi ettha vemaṭṭhachidde yutto. Udake katapayogassa abhāvato <bold>‘‘ṭhānācāvanapayogassa abhāvā’’</bold>ti vuttaṃ.</paragraph>
<paragraph line="509"><bold>Aṭṭhakathāyaṃ tāva vutta</bold>nti mahāaṭṭhakathāyaṃ vuttaṃ. Patthinnassa khādanaṃ itarassa pānañca sappiādīnaṃ paribhogoti āha – <bold>‘‘akhāditabbaṃ vā apātabbaṃ vā karotī’’</bold>ti. Kathaṃ pana tathā karotīti āha <bold>‘‘uccāraṃ vā passāvaṃ vā’’</bold>tiādi. Kasmā panettha dukkaṭaṃ vuttanti āha <bold>‘‘ṭhānācāvanassa natthitāya dukkaṭa’’</bold>nti. <bold>Purimadvaya</bold>nti bhedanaṃ chaḍḍanañca. Kasmā na sametīti <pageBreak edition="M" number="2.0138" /> āha <bold>‘‘tañhī’’</bold>tiādi. <bold>Kumbhijajjarakaraṇenā</bold>ti puṇṇakumbhiyā jajjarakaraṇena. <bold>Mātikāujaukaraṇenā</bold>ti udakapuṇṇāya mātikāya ujukaraṇena. <bold>Ekalakkhaṇa</bold>nti bhedanaṃ kumbhijajjarakaraṇena chaḍḍanaṃ mātikāya ujukaraṇena saddhiṃ ekasabhāvaṃ ṭhānācāvanapayogasabbhāvato. <bold>Pacchimaṃ pana dvaya</bold>nti jhāpanaṃ aparibhogakaraṇañca.</paragraph>
<paragraph line="510"><bold>Ettha evaṃ vinicchayaṃ vadantī</bold>ti ettha mahāaṭṭhakathāyaṃ vutte eke ācariyā evaṃ vinicchayaṃ vadanti. <bold>Pacchimadvayaṃ sandhāya vutta</bold>nti ettha purimadvaye vinicchayo heṭṭhā vuttānusārena sakkā viññātunti tattha kiñci avatvā pacchimadvayaṃ sandhāya ṭhānācāvanassa natthitāya dukkaṭanti idaṃ vuttanti adhippāyo. <bold>Theyyacittenā</bold>ti attano vā parassa vā kātukāmatāvasena uppannatheyyacittena. <bold>Vināsetukāmatāyā</bold>ti hatthapādādiṃ chindanto viya kevalaṃ vināsetukāmatāya. Purimadvaye kiṃ hoti, kiṃ adhippāyena na kiñci vuttanti āha – <bold>‘‘purimadvaye pana…pe… pārājika’’</bold>nti. Tattha <bold>vuttanayena bhindantassa vā chaḍḍentassa vā</bold>ti muggarena pothetvā bhindantassa udakaṃ vā vālikaṃ vā ākiritvā uttarāpentassāti attho. <bold>Ayuttanti ce</bold>ti pāḷiyaṃ purimapadadvayepi dukkaṭasseva vuttattā ‘‘purimadvaye…pe… pārājikanti idaṃ ayutta’’nti yadi tumhākaṃ siyāti attho. <bold>Nā</bold>ti ayuttabhāvappasaṅgaṃ nisedhetvā tattha kāraṇamāha <bold>‘‘aññathā gahetabbatthato’’</bold>ti. Kathaṃ panettha attho gahetabboti āha <bold>‘‘pāḷiyaṃ hī’’</bold>tiādi. Nāsetukāmatāpakkhe heṭṭhā vuttanayeneva atthassa avirujjhanato <bold>‘‘theyyacittapakkhe’’</bold>ti vuttaṃ. ‘‘Evaṃ vinicchayaṃ vadantī’’ti ito paṭṭhāya vuttassa sabbassapi ekasseva vacanattā <bold>‘‘evameke vadantī’’</bold>ti nigamanavasena vuttaṃ.</paragraph>
<paragraph line="511">Idāni yathāvuttavasena pāḷiyā atthe gayhamāne mahāaṭṭhakathāyaṃ catunnampi sāmaññato vuttassa pacchimadvayaṃ sandhāya vuttanti vacane visesābhāvato pāḷiyaṃ vuttesu catūsu padesu ‘‘chaḍḍeti <pageBreak edition="V" number="2.0123" /> vā aparibhogaṃ vā karotī’’ti imesaṃ padānaṃ visesābhāvappasaṅgato ca sayaṃ aññathā pāḷiṃ aṭṭhakathañca saṃsanditvā atthaṃ dassetukāmo <bold>‘‘ayaṃ panettha sāro’’</bold>tiādimāha. Vinītavatthumhi ‘‘saṅghassa puñjakitaṃ tiṇaṃ theyyacitto jhāpesī’’si (pārā. 156) vuttattā <bold>vinītavatthumhi tiṇajjhāpako viyā</bold>ti imināva <pageBreak edition="M" number="2.0139" /><bold>ṭhānā acāvetukāmovā</bold>ti etthāpi theyyacittena ṭhānā acāvetukāmoti idaṃ vuttameva hotīti daṭṭhabbaṃ. <bold>Achaḍḍetukāmoyevā</bold>ti etthāpi theyyacittenāti sambandhitabbaṃ. Idañhi theyyacittapakkhaṃ sandhāya vuttaṃ nāsetukāmatāpakkhassa vakkhamānattā. Tenevāha <bold>‘‘nāsetukāmatāpakkhe panā’’</bold>tiādi. <bold>Itarathāpi yujjatī</bold>ti theyyacittābhāvā ṭhānā cāvetukāmassapi dukkaṭaṃ yujjatīti vuttaṃ hoti.</paragraph>
<centered line="512">Bhūmaṭṭhakathāvaṇṇanā niṭṭhitā.</centered>
<subhead line="513">Ākāsaṭṭhakathāvaṇṇanā</subhead>
<paragraph line="514" number="96"> Ākāsaṭṭhakathāyaṃ <bold>mukhatuṇḍakenā</bold>ti mukhaggena. <bold>Kalāpaggenā</bold>ti piñchakalāpassa aggena. <bold>Pasāretī</bold>ti gahaṇatthaṃ pasāreti. <bold>Aggahetvā vā</bold>ti leḍḍuādīhi paharitvā nayanavasena aggahetvā vā. Ākāsaṭṭhavinicchaye vuccamānepi tappasaṅgena ākāsaṭṭhassa vehāsaṭṭhādibhāvamupagatepi asammohatthaṃ <bold>‘‘yasmiṃ aṅge nilīyatī’’</bold>tiādi vuttaṃ. <bold>Antovatthumhī</bold>ti parikkhittavatthussa anto. <bold>Antogāme</bold>ti parikkhittassa gāmassa anto. Aparikkhitte pana vatthumhi, gāme vā ṭhitaṭṭhānameva ṭhānaṃ. <bold>Aṭavimukhaṃ karotī</bold>ti araññābhimukhaṃ karoti. <bold>Rakkhatī</bold>ti tena payogena tassa icchitaṭṭhānaṃ agatattā rakkhati. Bhūmiyā gacchantaṃ sandhāya <bold>‘‘dutiyapadavāre vā’’</bold>ti vuttaṃ. <bold>Gāmato nikkhantassā</bold>ti parikkhittagāmato nikkhantassa. <bold>Kapiñjaro</bold> nāma ekā pakkhijāti.</paragraph>
<centered line="515">Ākāsaṭṭhakathāvaṇṇanā niṭṭhitā.</centered>
<subhead line="516">Vehāsaṭṭhakathāvaṇṇanā</subhead>
<paragraph line="517" number="97"> Vehāsaṭṭhakathāyaṃ pana cīvaravaṃse ṭhapitassa cīvarassa ākaḍḍhane yathāvuttappadesātikkamo ekadvaṅgulamattākaḍḍhanena siyāti adhippāyena vuttaṃ <bold>‘‘ekadvaṅgulamattākaḍḍhaneneva pārājika’’</bold>nti. Idañca tādisaṃ nātimahantaṃ cīvaravaṃsadaṇḍakaṃ sandhāya vuttaṃ, mahante pana tato adhikamattākaḍḍhaneneva <pageBreak edition="M" number="2.0140" /> siyā. <bold>Rajjukena bandhitvā</bold>ti ekāya rajjukoṭiyā cīvaraṃ bandhitvā <pageBreak edition="V" number="2.0124" /> aparāya koṭiyā cīvaravaṃsaṃ bandhitvā ṭhapitacīvaraṃ. Muttamatte aṭṭhatvā patanakasabhāvattā <bold>‘‘mutte pārājika’’</bold>nti vuttaṃ.</paragraph>
<paragraph line="518"><bold>Ekamekassa phuṭṭhokāsamatte atikkante pārājika</bold>nti bhittiṃ aphusāpetvā ṭhapitattā vuttaṃ. <bold>Bhittiṃ nissāya ṭhapita</bold>nti paṭipāṭiyā ṭhapitesu nāgadantādīsuyeva āropetvā bhittiṃ phusāpetvā ṭhapitaṃ. <bold>Paṇṇantaraṃ āropetvā ṭhapitā</bold>ti aññehi ṭhapitaṃ sandhāya vuttaṃ.</paragraph>
<centered line="519">Vehāsaṭṭhakathāvaṇṇanā niṭṭhitā.</centered>
<subhead line="520">Udakaṭṭhakathāvaṇṇanā</subhead>
<paragraph line="521" number="98"> Udakaṭṭhakathāyaṃ sandamānaudake nikkhittaṃ na tiṭṭhatīti āha <bold>‘‘asandanake udake’’</bold>ti. <bold>Anāpattī</bold>ti hatthavārapadavāresu dukkaṭāpattiyā abhāvaṃ sandhāya vuttaṃ. <bold>Kaḍḍhatī</bold>ti heṭṭhato osāreti. <bold>Uppalādīsū</bold>ti <bold>ādi</bold>-saddena padumapuṇḍarīkādiṃ saṅgaṇhāti. Rattaṃ <bold>padumaṃ,</bold> setaṃ <bold>puṇḍarīkaṃ</bold>. Setaṃ vā <bold>padumaṃ,</bold> rattaṃ <bold>puṇḍarīkaṃ</bold>. Atha vā rattaṃ vā hotu setaṃ vā satapattaṃ <bold>padumaṃ,</bold> ūnasatapattaṃ <bold>puṇḍarīkaṃ</bold>. <bold>Vatthu pūratī</bold>ti pārājikavatthu pahoti. <bold>Tasmiṃ chinnamatte pārājika</bold>nti udakato accuggatassa udakavinimuttaṭṭhānato chedanaṃ sandhāya vuttaṃ. <bold>Yaṃ vatthuṃ pūretī</bold>ti yaṃ pupphaṃ pārājikavatthuṃ pūreti. Dasahi pupphehi katakalāpo <bold>hatthako,</bold> mahantaṃ kalāpaṃ katvā baddhaṃ <bold>bhārabaddhaṃ</bold>. <bold>Rajjukesu tiṇāni santharitvā</bold>ti ettha ‘‘dve rajjukāni udakapiṭṭhe ṭhapetvā tesaṃ upari tiriyato tiṇāni santharitvā tesaṃ upari bandhitvā vā abandhitvā vā tiriyatoyeva pupphāni ṭhapetvā heṭṭhato gatāni dve rajjukāni ukkhipitvā pupphamatthake ṭhapentī’’ti vadanti.</paragraph>
<paragraph line="522"><bold>Kesaggamattampi yathāṭhitaṭṭhānato cāvetī</bold>ti pārimantena phuṭṭhokāsaṃ, orimantena kesaggamattaṃ cāveti. <bold>Sakalamudaka</bold>nti daṇḍena phuṭṭhokāsagataṃ sakalamudakaṃ. <bold>Na udakaṃ ṭhāna</bold>nti attanā kataṭṭhānassa aṭṭhānattā. <bold>Idaṃ ubhaya</bold>nti ettha ‘‘bandhanaṃ amocetvā…pe… pārājika’’nti idamevekaṃ, ‘‘paṭhamaṃ bandhanaṃ…pe… ṭhānaparicchedo’’ti idaṃ dutiyaṃ. <bold>Paduminiya</bold>nti padumagacche. <bold>Uppāṭitāyā</bold>ti parehi attano atthāya uppāṭitāya.</paragraph>
<centered line="523"><bold>Bahi</bold><pageBreak edition="M" number="2.0141" /><bold>ṭhapite</bold>ti udakato bahi ṭhapite. Hatthakavasena khuddakaṃ katvā</centered>
<paragraph line="524">Baddhaṃ <bold>kalāpabaddhaṃ</bold>. <bold>Muḷāla</bold>nti kandaṃ. <bold>Pattaṃ vā pupphaṃ vā</bold>ti idaṃ kaddamassa anto pavisitvā ṭhitaṃ sandhāya vuttaṃ. <bold>Sakalamudaka</bold>nti <pageBreak edition="V" number="2.0125" /> vāpiādīsu pariyāpannaṃ sakalamudakaṃ. <bold>Niddhamanatumba</bold>nti vāpiyā udakassa nikkhamanamaggaṃ. <bold>Udakavāhaka</bold>nti mahāmātikaṃ. <bold>Na avahāro</bold>ti idaṃ pubbasadisaṃ na hotīti āha – <bold>‘‘kasmā…pe… evarūpā hi tattha katikā’’</bold>ti. <bold>Avahāro natthī</bold>ti sabbasādhāraṇe apariggahaṭṭhāne gahitattā. <bold>Mātikaṃ āropetvā</bold>ti khuddakamātikaṃ āropetvā. <bold>Maritvā…pe… tiṭṭhantī</bold>ti ettha ‘‘matamacchānaṃyeva tesaṃ santakattā amate gaṇhantassa natthi avahāro’’ti vadanti.</paragraph>
<centered line="525">Udakaṭṭhakathāvaṇṇanā niṭṭhitā.</centered>
<subhead line="526">Nāvaṭṭhakathāvaṇṇanā</subhead>
<paragraph line="527" number="99"> Nāvaṭṭhakathāyaṃ pana <bold>yā bandhanā muttamatte ṭhānā na cavatī</bold>ti iminā caṇḍasote baddhanāvaṃ paṭikkhipati. <bold>Tāva dukkaṭa</bold>nti ‘‘bandhanaṃ moceti, āpatti dukkaṭassā’’ti evaṃ mocentassa paññattaṃ dukkaṭaṃ sandhāya vuttaṃ. <bold>Thullaccayampi pārājikampi hotī</bold>ti ettha paṭhamaṃ ṭhānā acāvetvā mutte thullaccayaṃ, paṭhamaṃ ṭhānā cāvetvā mutte pārājikanti veditabbaṃ.</paragraph>
<paragraph line="528">‘‘Pāse baddhasūkaro viyā’’tiādinā vuttaṃ sandhāyāha <bold>‘‘tattha yutti pubbe vuttā evā’’</bold>ti. <bold>Vippanaṭṭhā nāvā</bold>ti visamavātādīhi vināsaṃ patvā udake nimujjitvā heṭṭhā bhūmitalaṃ appatvā majjhe ṭhitaṃ sandhāya vadati. Teneva <bold>‘‘adho vā opilāpentassa…pe… nāvātalena phuṭṭhokāsaṃ mukhavaṭṭiṃ atikkantamatte pārājika’’</bold>nti vuttaṃ. <bold>Opilāpentassā</bold>ti osīdāpentassa. <bold>Atikkantamatte</bold>ti phuṭṭhokāsaṃ atikkantamatte. <bold>Eseva nayo</bold>ti muttamatte pārājikanti dasseti.</paragraph>
<centered line="529">Nāvākaḍḍhanayoggamahāyottatāya yottakoṭito paṭṭhāya sakalampi <bold>‘‘ṭhāna’’</bold>nti vuttaṃ.</centered>
<paragraph line="530">Asatipi vāte yathā vātaṃ gaṇhāti, tathā ṭhapitattā <bold>‘‘vātaṃ gaṇhāpetī’’</bold>ti vuttaṃ. <bold>Balavā ca vāto āgammā</bold>ti iminā <pageBreak edition="M" number="2.0142" /> asati vāte ayaṃ payogo katoti dasseti. Teneva <bold>‘‘puggalassa natthi avahāro’’</bold>ti vuttaṃ. Sati pana vāte kato payogo ṭhānācāvanapayogoyevāti mātikāujukaraṇe viya attheva avahāroti daṭṭhabbaṃ. <bold>Ṭhānācāvanapayogo na hotī</bold>ti sukkhamātikāujukaraṇe viya asati vāte katapayogattā. <bold>Bhaṇḍadeyyaṃ pana hotī</bold>ti nāvāsāmikassa bhaṇḍadeyyaṃ hoti.</paragraph>
<centered line="531">Nāvaṭṭhakathāvaṇṇanā niṭṭhitā.</centered>
<subhead line="532">Yānaṭṭhakathāvaṇṇanā</subhead>
<paragraph line="533" number="100"> Yānaṭṭhakathāyaṃ <pageBreak edition="V" number="2.0126" /><bold>dukayuttassā</bold>ti dvīhi goṇehi yuttassa. <bold>Ayuttaka</bold>nti goṇehi ayuttaṃ. <bold>Kappakatā</bold>ti yathā dvīhi bhāgehi heṭṭhā patiṭṭhāti, evaṃ katā. <bold>Tīṇi vā cattāri vā ṭhānānī</bold>ti akappakatāya upatthambhaniyā vasena tīṇi ṭhānāni, kappakatāya vasena cattāri ṭhānānīti. Tathā pathaviyaṃ ṭhapitassa tīṇi ṭhānānīti sambandho. <bold>Ta</bold>nti phalakassa vā dārukassa vā upari ṭhapitaṃ pathaviyaṃ ṭhapitañca. <bold>Dvīhi akkhasīsehī</bold>ti dvīhi akkhakoṭīhi. <bold>Dārūnaṃ upari ṭhapitassā</bold>ti dvinnaṃ dārūnaṃ upari dvīhi akkhakoṭīhi olambetvā sakaṭasālāyaṃ ṭhapitassa. <bold>Heṭṭhimatalassā</bold>ti sakaṭabāhāya bhūmiṃ phusitvā ṭhitassa heṭṭhimabhāgassa. <bold>Sesaṃ nāvāyaṃ vuttasadisa</bold>nti iminā ‘‘yadi pana taṃ evaṃ gacchantaṃ pakatigamanaṃ upacchinditvā aññaṃ disābhāgaṃ neti, pārājikaṃ. Sayameva yaṃ kañci gāmaṃ sampattaṃ ṭhānā acāventova vikkiṇitvā gacchati, nevatthi avahāro, bhaṇḍadeyyaṃ pana hotī’’ti imaṃ nayaṃ atidissati.</paragraph>
<centered line="534">Yānaṭṭhakathāvaṇṇanā niṭṭhitā.</centered>
<subhead line="535">Bhāraṭṭhakathāvaṇṇanā</subhead>
<paragraph line="536" number="101"> Bhāraṭṭhakathāyaṃ <bold>purimagale galavāṭako</bold>ti purimagale uparimagalavāṭako. <bold>Uraparicchedamajjhe</bold>ti urapariyantassa majjhe. <bold>Anāṇattattā</bold>ti ‘‘asukaṭṭhānaṃ nehī’’ti anāṇattattā. <bold>Yo cāyaṃ sīsabhāre</bold><pageBreak edition="M" number="2.0143" /><bold>vutto</bold>ti yo cāyaṃ vinicchayo sīsabhāre vutto. Sīsādīhi vā gahito hotūti sambandho. <bold>Tādisa</bold>nti tappaṭicchādanasamatthaṃ.</paragraph>
<centered line="537">Bhāraṭṭhakathāvaṇṇanā niṭṭhitā.</centered>
<subhead line="538">Ārāmaṭṭhakathāvaṇṇanā</subhead>
<paragraph line="539" number="102"> Ārāmaṭṭhakathāyaṃ <bold>bandhana</bold>nti pupphānaṃ vaṇṭe patiṭṭhitaṭṭhānaṃ. <bold>Abhiyuñjatī</bold>ti codeti aḍḍaṃ karoti. <bold>Adinnādānassa payogattā</bold>ti sahapayogamāha vatthumhiyeva katapayogattā. Sahapayogavasena hetaṃ dukkaṭaṃ. <bold>Vinicchayappasuta</bold>nti vinicchaye niyuttaṃ. <bold>Kakkhaḷo</bold>ti dāruṇo. <bold>Dhuraṃ nikkhipatī</bold>ti ussāhaṃ ṭhapeti, attano santakakaraṇe nirussāho hotīti attho. Kūṭaḍḍakārakopi <pageBreak edition="V" number="2.0127" /> sace dhuraṃ na nikkhipati, natthi avahāroti āha <bold>‘‘sace sayampi katadhuranikkhepo hotī’’</bold>ti. <bold>Sayampī</bold>ti abhiyuñjakopi. <bold>Katadhuranikkhepo</bold>ti ‘‘na dāni naṃ imassa dassāmī’’ti evaṃ tassa dāne katadhuranikkhepo. <bold>Kiṅkārappaṭissāvibhāve</bold>ti ‘‘kiṃ karomi kiṃ karomī’’ti evaṃ kiṅkārameva paṭissuṇanto vicaratīti kiṅkārapaṭissāvī, tassa bhāvo kiṅkārapaṭissāvibhāvo, tasmiṃ, attano vasavattibhāveti vuttaṃ hoti.</paragraph>
<paragraph line="540"><bold>Ukkocaṃ datvā</bold>ti lañjaṃ datvā. <bold>Kūṭavinicchayikāna</bold>nti kūṭavinicchaye niyuttānaṃ vinayadharānaṃ. ‘‘Gaṇhā’’ti avatvā ‘‘asāmikassa sāmiko aya’’ntiādinā pariyāyena vuttepi tassa santakabhāvaṃ paricchinditvā pavattavacanattā kūṭavinicchayaṃ karontānaṃ kūṭasakkhīnañca pārājikameva. Asatipi cettha ṭhānācāvane ubhinnaṃ dhuranikkhepoyeva ṭhānācāvanaṭṭhāne tiṭṭhati. Imasmiṃ dhuranikkhepe pārājike sāmikassa vimatuppādanapayoge kate thullaccayaṃ, tasseva dhuranikkhepapayoge nipphādite pārājikaṃ. <bold>Sayaṃ parājayaṃ pāpuṇātī</bold>ti kūṭaḍḍakārako parājayaṃ pāpuṇāti.</paragraph>
<centered line="541">Ārāmaṭṭhakathāvaṇṇanā niṭṭhitā.</centered>
<subhead line="542">Vihāraṭṭhakathāvaṇṇanā</subhead>
<paragraph line="543" number="103"> Vihāraṭṭhakathāyaṃ <pageBreak edition="M" number="2.0144" /> vihāropi pariveṇampi āvāsopi vihārotveva saṅkhaṃ gacchatīti āha <bold>‘‘vihāraṃ vā’’</bold>tiādi. Tattha <bold>vihāra</bold>nti mahāvihāraṃ. <bold>Pariveṇa</bold>nti mahāvihārassa abbhantare visuṃ visuṃ pākāraparicchinnaṭṭhānaṃ. <bold>Āvāsa</bold>nti ekaṃ āvasathaṃ. Abhiyoge katepi avahārassa asijjhanato vuttaṃ <bold>‘‘abhiyogo na ruhatī’’</bold>ti. Gaṇasantake pana paricchinnasāmikattā sakkā dhuraṃ nikkhipāpetunti āha <bold>‘‘dīghabhāṇakādibhedassa pana gaṇassā’’</bold>ti. Idhāpi sace ekopi dhuraṃ na nikkhipati, rakkhatiyeva. Sabbesaṃ dhuranikkhepeneva hi pārājikaṃ.</paragraph>
<centered line="544">Vihāraṭṭhakathāvaṇṇanā niṭṭhitā.</centered>
<subhead line="545">Khettaṭṭhakathāvaṇṇanā</subhead>
<paragraph line="546" number="104"> Khettaṭṭhakathāyaṃ <bold>satta dhaññānī</bold>ti sālivīhiyavakaṅgukudrūsavarakagodhumānaṃ vasena satta dhaññāni <pageBreak edition="V" number="2.0128" />. <bold>Nirumbhitvā vā</bold>tiādīsu ‘‘gaṇhantassā’’ti paccekaṃ yojetabbaṃ. Tattha nirumbhitvā gahaṇaṃ nāma vīhisīsaṃ acchinditvā yathāṭhitameva hatthena gahetvā ākaḍḍhitvā bījamattasseva gahaṇaṃ. <bold>Ekameka</bold>nti ekamekaṃ vīhisīsaṃ. <bold>Uppāṭetvā vā</bold>ti muggamāsādīni uddharitvā vā. <bold>Yasmiṃ bīje vā</bold>tiādi nirumbhitvā gahaṇādīsu yathākkamaṃ yojetabbaṃ. Sālisīsādīni nirumbhitvā gaṇhantassa yasmiṃ bīje vatthu pūrati, ekamekaṃ hattheneva chinditvā gaṇhantassa yasmiṃ sīse vatthu pūrati, asitena lāyitvā gaṇhantassa yassaṃ muṭṭhiyaṃ vatthu pūrati, bahūni ekato uppāṭetvā gaṇhantassa yasmiṃ muggamāsādiphale vatthu pūratīti evamettha yathākkamo veditabbo. <bold>‘‘Tasmiṃ bandhanā mocitamatte’’</bold>ti vacanato tasmiṃ bījādimhi bandhanā mocite sati tato anapanītepi pārājikamevāti daṭṭhabbaṃ. <bold>Acchijjamāno</bold>ti acchinno hutvā ṭhito. <bold>Jaṭitānī</bold>ti chinditāni acchinnehi saddhiṃ jaṭitāni hontīti attho. <bold>Sabhusa</bold>nti palālasahitaṃ. <bold>Abhusa</bold>nti palālarahitaṃ.</paragraph>
<paragraph line="547"><bold>Khīlenā</bold>ti <pageBreak edition="M" number="2.0145" /> khāṇukena. Ettha ca khīlasaṅkamanādīsu ubhayaṃ sambhavati sahapayogo dhuranikkhepo ca. Yadā hi parassa khettādīsu ekadesaṃ khīlasaṅkamanādivasena attano santakaṃ karoti, tadā satipi paṭhamataraṃ sāmikānaṃ dhuranikkhepe khīlasaṅkamanādisahapayogaṃ vinā na hotīti sahapayogeneva pārājikaṃ. Teneva <bold>mātikāṭṭhakathāyaṃ</bold> (kaṅkhā. aṭṭha. dutiyapārājikavaṇṇanā) vuttaṃ ‘‘ṭhānācāvanavasena khīlādīni saṅkāmetvā khettādiggahaṇavasena ca sahapayogo veditabbo’’ti. Yadā pana asati dhuranikkhepe khīlasaṅkamanādimattaṃ kataṃ, tadā vinā dhuranikkhepena na hotīti dhuranikkhepeneva pārājikaṃ. Tenevettha <bold>‘‘tañca kho sāmikānaṃ dhuranikkhepenā’’</bold>ti vuttaṃ. <bold>Evaṃ sabbatthā</bold>ti yathāvuttamatthaṃ rajjusaṅkamanādīsupi atidisati.</paragraph>
<paragraph line="548"><bold>Yaṭṭhi</bold>nti mānadaṇḍaṃ. <bold>Ekasmiṃ anāgate thullaccayaṃ, tasmiṃ āgate pārājika</bold>nti ettha sace dārūni nikhaṇitvā tattakeneva gaṇhitukāmo hoti, avasāne dārumhi pārājikaṃ. Sace tattha sākhāyopi katvā gahetukāmo hoti, avasānasākhāya pārājikanti veditabbaṃ. <bold>Tattakena asakkonto</bold>ti dārūni nikhaṇitvā vatiṃ kātuṃ asakkonto. <bold>Khettamariyāda</bold>nti vuttamevatthaṃ vibhāvetuṃ <bold>‘‘kedārapāḷi’’</bold>nti vuttaṃ. <bold>Vitthataṃ karotī</bold>ti pubbe vijjamānameva mariyādaṃ vitthiṇṇaṃ karoti. <bold>Akataṃ vā pana patiṭṭhapetī</bold>ti pubbe akataṃ vā mariyādaṃ ṭhapeti.</paragraph>
<centered line="549">Khettaṭṭhakathāvaṇṇanā niṭṭhitā.</centered>
<subhead line="550">Vatthuṭṭhakathāvaṇṇanā</subhead>
<paragraph line="551" number="105"> Vatthuṭṭhakathāyaṃ <pageBreak edition="V" number="2.0129" /><bold>tiṇṇaṃ pākārāna</bold>nti iṭṭhakasilādārūnaṃ vasena tiṇṇaṃ pākārānaṃ. <bold>Eteneva nayenā</bold>ti iminā ‘‘kevalaṃ bhūmiṃ sodhetvā…pe… aparikkhipitvā vā’’ti vuttamatthaṃ nidasseti.</paragraph>
<subhead line="552">Gāmaṭṭhakathāvaṇṇanā</subhead>
<paragraph line="553" number="106"> Gāmaṭṭhakathāyaṃ gāmo nāmāti pāḷiyaṃ na vuttaṃ sabbaso gāmalakkhaṇassa pubbe vuttattā.</paragraph>
<subhead line="554">Araññaṭṭhakathāvaṇṇanā</subhead>
<paragraph line="555" number="107"> Araññaṭṭhakathāyaṃ <pageBreak edition="M" number="2.0146" /><bold>araññaṃ nāmā</bold>ti idaṃ pana na kevalaṃ pubbe vuttaaraññalakkhaṇappattimattena araññaṃ idhādhippetaṃ, kintu yaṃ attano araññalakkhaṇena araññaṃ parapariggahitañca hoti, taṃ araññaṃ idhādhippetanti dassetuṃ vuttaṃ. <bold>Tenā</bold>ti puna araññavacanena. <bold>Na pariggahitabhāvo araññassa lakkhaṇa</bold>nti yadi hi pariggahitabhāvo araññalakkhaṇaṃ siyā, ‘‘araññaṃ nāma yaṃ manussānaṃ pariggahita’’nti ettakameva vadeyyāti adhippāyo. <bold>Ya</bold>nti iminā pubbe vuttalakkhaṇameva araññaṃ parāmaṭṭhanti āha <bold>‘‘yaṃ pana attano araññalakkhaṇena arañña’’</bold>nti.</paragraph>
<paragraph line="556"><bold>Vinivijjhitvā</bold>ti ujukameva vinivijjhitvā. <bold>Paṇṇaṃ vā</bold>ti tālapaṇṇādi paṇṇaṃ vā. <bold>Addhagatopī</bold>ti cirakālaṃ tattheva ṭhitopi. <bold>Na gahetabbo</bold>ti ettha pana yo parehi araññasāmikānaṃ hatthato kiṇitvā tacchetvā tattheva ṭhapito, so araññasāmikena anuññātopi na gahetabbo. <bold>Sāmikehi chaḍḍitoti gahetuṃ vaṭṭatī</bold>ti paṃsukūlasaññāya gahaṇaṃ vuttaṃ. <bold>Lakkhaṇacchinnassāpī</bold>ti araññasāmikānaṃ hatthato kiṇitvā gaṇhantehi katasaññāṇassa. <bold>Challiyā pariyonaddhaṃ hotī</bold>ti iminā sāmikānaṃ nirapekkhataṃ dīpeti. Tena vuttaṃ <bold>‘‘gahetuṃ vaṭṭatī’’</bold>ti. Yadi sāmikānaṃ sāpekkhatā atthi, na vaṭṭati. <bold>Tāni katāni ajjhāvutthāni ca hontī</bold>ti tāni gehādīni katāni pariniṭṭhitāni manussehi ca ajjhāvutthāni honti. <bold>Dārūnipī</bold>ti gehādīnaṃ katattā tato avasiṭṭhadārūnipi. <bold>Etesa</bold>nti etesaṃ yathāvuttadārūnaṃ.</paragraph>
<paragraph line="557"><bold>Tesaṃ</bold><pageBreak edition="V" number="2.0130" /><bold>ārakkhaṭṭhāna</bold>nti tesaṃ araññapālānaṃ ṭhitaṭṭhānaṃ. <bold>Dehīti vutte dātabbamevā</bold>ti ettha ‘‘dehī’’ti vutte ‘‘dassāmī’’ti ābhogasabbhāvato ‘‘dehī’’ti avutte adatvāpi gantuṃ vaṭṭatiyeva. <bold>Gantuṃ dethā</bold>ti gamanaṃ detha. <bold>Adisvā gacchati, bhaṇḍadeyya</bold>nti parisuddhacittena gacchati, bhaṇḍadeyyaṃ. Yattha katthaci nītānampi dārūnaṃ araññasāmikānaṃyeva santakattā suddhacittena nikkhantopi puna theyyacittaṃ uppādetvā gacchati, pārājikamevāti vadanti.</paragraph>
<centered line="558">Araññaṭṭhakathāvaṇṇanā niṭṭhitā.</centered>
<subhead line="559">Udakakathāvaṇṇanā</subhead>
<paragraph line="560" number="108"> Udakakathāyaṃ <pageBreak edition="M" number="2.0147" /> mahākucchikā udakacāṭi <bold>udakamaṇiko</bold>. ‘‘Samekhalā cāṭi udakamaṇiko’’tipi vadanti. <bold>Tatthā</bold>ti tesu bhājanesu. <bold>Nibbahanaudaka</bold>nti ‘‘mahodakaṃ āgantvā taḷākamariyādaṃ mā chindī’’ti taḷākarakkhaṇatthaṃ tassa ekapassena vissajjitaudakaṃ. <bold>Niddhamanatumba</bold>nti sassādīnaṃ atthāya udakanikkhamanamaggaṃ. <bold>Mariyādaṃ dubbalaṃ katvā</bold>ti idaṃ avassaṃ chinnasabhāvadassanatthaṃ bhaṇḍadeyyavisayadassanatthañca vuttaṃ. Mariyādaṃ dubbalaṃ akatvāpi yathāvuttappayoge kate mariyādaṃ chinditvā nikkhantaudakagghānurūpena avahārena kāretabbameva.</paragraph>
<paragraph line="561"><bold>Aniggate</bold>ti anikkhamitvā taḷākasmiṃyeva udake ṭhite. <bold>Asampattevā</bold>ti taḷākato nikkhamitvā mahāmātikāya eva ṭhite. <bold>Anikkhante</bold>ti taḷākato anikkhante udake. <bold>Subaddhā</bold>ti bhaṇḍadeyyampi na hotīti adhippāyo. Tenāha <bold>‘‘nikkhante baddhā bhaṇḍadeyya’’</bold>nti, taḷākato nikkhamitvā paresaṃ khuddakamātikāmukhaṃ apāpuṇitvā mahāmātikāyaṃyeva ṭhite baddhā ce, bhaṇḍadeyyanti attho. ‘‘Anikkhante baddhā subaddhā, nikkhante baddhā bhaṇḍadeyya’’nti hi idaṃ dvayaṃ heṭṭhā vuttavikappadvayassa yathākkamena vuttaṃ. <bold>Natthi avahāro</bold>ti ettha ‘‘avahāro natthi, bhaṇḍadeyyaṃ pana hotī’’ti keci vadanti, taḷākagataudakassa sabbasādhāraṇattā taṃ ayuttaṃ viya dissati, ‘‘anikkhante baddhā subaddhā’’ti iminā ca aṭṭhakathāvacanena na sameti. <bold>Vatthuṃ…pe… na sametī</bold>ti ettha taḷākagataudakassa sabbasādhāraṇattā apariggahitaṃ idha vatthunti adhippāyo.</paragraph>
<centered line="562">Udakakathāvaṇṇanā niṭṭhitā.</centered>
<subhead line="563">Dantaponakathāvaṇṇanā</subhead>
<paragraph line="564" number="109"> Dantakaṭṭhakathāyaṃ <pageBreak edition="V" number="2.0131" /><bold>tato paṭṭhāya avahāro natthī</bold>ti ‘‘yathāsukhaṃ bhikkhusaṅgho paribhuñjatū’’ti yathāsukhaṃ paribhogatthāya ṭhapitattā vassaggena abhājetabbattā arakkhitabbattā sabbasādhāraṇattā ca aññaṃ saṅghikaṃ viya na hotīti theyyacittena gaṇhantassapi natthi avahāro <pageBreak edition="M" number="2.0148" />. <bold>Vatta</bold>nti dantakaṭṭhaggahaṇe vattaṃ. Idāni tadeva vattaṃ dassento <bold>‘‘yo hī’’</bold>tiādimāha. <bold>‘‘Puna sāmaṇerā āharissantī’’</bold>ti keci therā vadeyyunti yojetabbaṃ.</paragraph>
<centered line="565">Dantaponakathāvaṇṇanā niṭṭhitā.</centered>
<subhead line="566">Vanappatikathāvaṇṇanā</subhead>
<paragraph line="567" number="110"> Vanappatikathāyaṃ <bold>‘‘ujukameva tiṭṭhatī</bold>ti rukkhabhārena kiñcideva bhassitvā ṭhitattā hotiyeva ṭhānācāvananti adhippāyena vutta’’nti vadanti. <bold>Vātamukhaṃ sodhetī</bold>ti yathā vāto āgantvā rukkhaṃ pāteti, evaṃ vātassa āgamanamaggaṃ rundhitvā ṭhitāni sākhāgumbādīni chinditvā apanento sodheti. <bold>‘‘Maṇḍūkakaṇṭakaṃ vā visa</bold>nti maṇḍūkānaṃ naṅguṭṭhe aggakoṭiyaṃ ṭhitakaṇṭaka’’nti vadanti, ‘‘ekaṃ visamacchakaṇṭaka’’ntipi vadanti.</paragraph>
<centered line="568">Vanappatikathāvaṇṇanā niṭṭhitā.</centered>
<subhead line="569">Haraṇakakathāvaṇṇanā</subhead>
<paragraph line="570" number="111"> Haraṇakakathāyaṃ <bold>haraṇaka</bold>nti hariyamānaṃ. Abhimukhaṃ katvā kaḍḍhanaṃ <bold>ākaḍḍhanaṃ,</bold> sesadisākaḍḍhanaṃ <bold>vikaḍḍhanaṃ</bold>. <bold>Pādaṃ agghati, pārājikamevā</bold>ti ettha antaṃ na gaṇhāmīti asallakkhitattā antassa ca gaṇhissāmīti sallakkhitasseva paṭassa ekadesattā pārājikaṃ vuttaṃ. <bold>Sahabhaṇḍahāraka</bold>nti bhaṇḍahārakena saddhiṃ. <bold>Santajjetvā</bold>ti dhanuādīhi santajjetvā.</paragraph>
<centered line="571"><bold>So</bold>ti bhaṇḍahārako. <bold>Anajjhāvutthaka</bold>nti apariggahitakaṃ, asāmikanti attho.</centered>
<paragraph line="572"><bold>Āharāpente dātabba</bold>nti ettha ‘‘chaḍḍetvā dhuraṃ nikkhipitvā gatānampi nirālayānaṃ puna āharāpanassa vuttattā bhikkhūnampi attano santake parikkhāre acchinditvā parehi gahite tattha <pageBreak edition="V" number="2.0132" /> dhuranikkhepaṃ katvāpi puna taṃ balakkārenapi āharāpetuṃ vaṭṭatī’’ti desavāsino ācariyā vadanti, sīhaḷadīpavāsino pana taṃ keci ācariyā na icchanti. Teneva <pageBreak edition="M" number="2.0149" /><bold>mahāgaṇṭhipade majjhimagaṇṭhipade</bold> ca vuttaṃ ‘‘amhākaṃ pana taṃ na ruccatī’’ti. <bold>Aññesū</bold>ti mahāpaccariādīsu. <bold>Vicāraṇā eva natthī</bold>ti tatthāpi paṭikkhepābhāvato ayamevatthoti vuttaṃ hoti.</paragraph>
<centered line="573">Haraṇakakathāvaṇṇanā niṭṭhitā.</centered>
<subhead line="574">Upanidhikathāvaṇṇanā</subhead>
<paragraph line="575" number="112"> Upanidhikathāyaṃ ‘‘saṅgopanatthāya attano hatthe nikkhittassa bhaṇḍassa guttaṭṭhāne paṭisāmanapayogaṃ vinā aññasmiṃ payoge akatepi rajjasaṅkhobhādikāle ‘na dāni tassa dassāmi, na mayhaṃ dāni dassatī’ti ubhohipi sakasakaṭṭhāne nisīditvā dhuranikkhepe kate pārājikameva paṭisāmanapayogassa katattā’’ti vadanti. <bold>Attano hatthe nikkhittattā</bold>ti ettha attano hatthe saṅgopanatthāya nikkhittakālato paṭṭhāya tappaṭibaddhattā ārakkhāya bhaṇḍasāmikaṭṭhāne ṭhitattā ṭhānassa ca tadāyattatāya ṭhānācāvanassa alabbhanato natthi avahāroti adhippāyo.</paragraph>
<paragraph line="576"><bold>Dhammaṃ vācāpetvā</bold>ti dhammaṃ kathāpetvā. <bold>Eseva nayo</bold>ti uddhāreyeva pārājikaṃ. Kasmā? Aññehi asādhāraṇassa abhiññāṇassa vuttattā. <bold>‘‘Aññaṃ tādisameva gaṇhante yujjatī</bold>ti idaṃ saññāṇaṃ kathenteneva ‘asukasmiṃ ṭhāne’ti okāsassa ca niyamitattā tasmiṃ ṭhāne ṭhitaṃ pattaṃ apanetvā tasmiṃ okāse aññaṃ tādisameva pacchā ṭhapitaṃ pattaṃ sandhāya kathita’’nti <bold>tīsupi gaṇṭhipadesu</bold> vuttaṃ. Corena sallakkhitapattassa gahaṇābhāvepi ‘‘idaṃ thenetvā gaṇhissāmī’’ti tasmiṃ okāse ṭhite tādise vatthumatte tassa theyyacittasabbhāvato aññaṃ tādisameva gaṇhante yujjatīti corassa avahāro dassito. <bold>Padavārenā</bold>ti therena nīharitvā dinnaṃ pattaṃ gahetvā gacchato corassa padavārena. <bold>Taṃ atādisameva gaṇhante yujjatī</bold>ti ‘‘mamāyaṃ patto na hotī’’ti vā ‘‘mayā kathito ayaṃ patto na hotī’’ti vā jānitvā theyyacittena gaṇhantassa ‘‘idaṃ thenetvā gaṇhissāmī’’ti vatthumatte theyyacittaṃ uppādetvā gaṇhantassa ca avahārasabbhāvato vuttaṃ.</paragraph>
<paragraph line="577"><bold>Gāmadvāra</bold>nti <pageBreak edition="M" number="2.0150" /> samaṇasāruppaṃ vohāramattametaṃ, antogāmaṃ icceva vuttaṃ hoti. <bold>Vuttanayeneva therassa</bold><pageBreak edition="V" number="2.0133" /><bold>pārājika</bold>nti theyyacitteneva parasantakassa gahitattā uddhāreyeva therassa pārājikaṃ. <bold>Corassa dukkaṭa</bold>nti asuddhacittena gahitattā gahitakāle corassa dukkaṭaṃ. <bold>Vuttanayeneva ubhinnampi dukkaṭa</bold>nti corassa sāmikena dinnattā pārājikaṃ natthi, asuddhacittena gahitattā dukkaṭaṃ, therassa pana attano santakepi asuddhacittatāya dukkaṭanti.</paragraph>
<paragraph line="578"><bold>Āṇattiyā gahitattā</bold>ti ettha ‘‘pattacīvaraṃ gaṇha, asukaṃ nāma gāmaṃ gantvā piṇḍāya carissāmā’’ti evaṃ therena kataāṇattiyā vihārassa parabhāge upacārato paṭṭhāya yāva tassa gāmassa parato upacāro, tāva sabbaṃ khettameva jātanti adhippāyo. <bold>Maggato okkammā</bold>ti ettha ubhinnaṃ sakaṭacakkamaggānaṃ antarāḷampi maggoyevāti daṭṭhabbaṃ. <bold>Aṭṭhatvā anisīditvā</bold>ti ettha vihāraṃ pavisitvā sīsādīsu bhāraṃ bhūmiyaṃ anikkhipitvāva tiṭṭhanto nisīdanto vā vissamitvā theyyacitte vūpasante puna theyyacittaṃ uppādetvā gacchati ce, pāduddhārena kāretabbo. Sace bhūmiyaṃ nikkhipitvā puna taṃ gahetvā gacchati, uddhārena kāretabbo. Kasmā? Āṇāpakassa āṇattiyā yaṃ kattabbaṃ, tassa tāva pariniṭṭhitattā. Keci pana ‘‘purimasmiṃ theyyacitte avūpasantepi vuttanayeneva vissamitvā gacchato pāduddhārena uddhārena vā kāretabbo’’ti vadanti, ‘‘asukaṃ nāma gāmanti aniyametvā ‘antogāmaṃ pavisissāmā’ti avisesena vutte vihārasāmantā sabbopi gocaragāmo khettamevā’’tipi vadanti. <bold>Sesa</bold>nti maggukkamanavihārābhimukhagamanādi sabbaṃ. <bold>Purimasadisamevā</bold>ti anāṇattiyā gahitepi sāmikassa kathetvā gahitattā heṭṭhā vuttavihārūpacārādi sabbaṃ khettamevāti katvā vuttaṃ.</paragraph>
<paragraph line="579"><bold>Eseva nayo</bold>ti ‘‘antarāmagge theyyacittaṃ uppādetvā’’tiādinā vuttanayaṃ atidisati. <bold>Nimitte vā kate</bold>ti ‘‘cīvaraṃ me kiliṭṭhaṃ, ko nu kho rajitvā dassatī’’tiādinā nimitte kate. <bold>Vuttanayenevā</bold>ti anāṇattassa therena saddhiṃ pattacīvaraṃ gahetvā gamanavāre vuttanayeneva. <bold>Ekapasse vā</bold>ti vihārassa mahantatāya attānaṃ adassetvā ekasmiṃ passe vasanto vā. <bold>Theyyacittena paribhuñjanto jīrāpetī</bold>ti theyyacitte uppanne ṭhānācāvanaṃ akatvā nivatthapārutanīhāreneva paribhuñjanto <pageBreak edition="M" number="2.0151" /> jīrāpeti, ṭhānā cāventassa pana theyyacitte sati pārājikameva sīse bhāraṃ khandhe karaṇādīsu viya. <bold>Yathā tathā vā nassatī</bold>ti aggiādinā vā upacikādīhi khāditaṃ vā nassati.</paragraph>
<paragraph line="580"><bold>Añño vā kocī</bold>ti iminā pana yena ṭhapitaṃ, sopi saṅgahitoti veditabbaṃ. <bold>Tava thūlasāṭako laddho</bold>tiādinā musāvāde dukkaṭaṃ adinnādānapayogattā. <bold>Itaraṃ gaṇhato uddhāre pārājika</bold>nti <pageBreak edition="V" number="2.0134" /> ettha ‘‘pavisitvā tava sāṭakaṃ gaṇhāhī’’ti imināva upanidhibhāvato muttattā sāmikassa itaraṃ gaṇhatopi attano sāṭake ālayassa sabbhāvato ca uddhāre pārājikaṃ vuttaṃ. <bold>Na jānantī</bold>ti tena vuttaṃ vacanaṃ asuṇantā na jānanti. <bold>Eseva nayo</bold>ti ettha sace jānitvāpi cittena na sampaṭicchanti, eseva nayoti daṭṭhabbaṃ. <bold>Paṭikkhipantī</bold>ti ettha cittena paṭikkhepopi saṅgahitovāti veditabbaṃ. <bold>Yācitā vā ayācitā vā</bold>ti ettha yācitā yadi cittenapi sampaṭicchanti, naṭṭhe gīvā. Ayācitā pana yadipi cittena sampaṭicchanti, natthi gīvā.</paragraph>
<paragraph line="581"><bold>Gahetvā ṭhapetī</bold>ti ettha cāletvā tasmiṃyeva ṭhāne ṭhapitepi naṭṭhe gīvā. <bold>Upacāre vijjamāne</bold>ti bhaṇḍāgārassa samīpe uccārapassāvaṭṭhāne vijjamāne. <bold>Mayi ca mate saṅghassa ca senāsane vinaṭṭhe</bold>ti ettha ‘‘kevalaṃ saṅghassa senāsanaṃ mā nassīti imināva adhippāyena vivaritumpi vaṭṭatiyevā’’ti vadanti. <bold>Sahāyehi bhavitabba</bold>nti tehipi kiñci kiñci dātabbanti vuttaṃ hoti. <bold>Ayaṃ sāmīcī</bold>ti bhaṇḍāgāre vasantānaṃ idaṃ vattaṃ.</paragraph>
<paragraph line="582"><bold>Lolamahāthero</bold>ti mando momūho hasitakīḷitappasuto vā mahāthero. Attano attano vasanagabbhesu sabhāgabhikkhūnaṃ parikkhāraṃ ṭhapentīti yojetabbaṃ. <bold>Itarehī</bold>ti tasmiṃyeva gabbhe vasantehi itarabhikkhūhi. Vihāravāre niyutto <bold>vihāravāriko,</bold> vāraṃ katvā vihārarakkhaṇako. <bold>Nivāpa</bold>nti bhattavetanaṃ. <bold>Paṭipathaṃ gatesū</bold>ti corānaṃ āgamanaṃ ñatvā ‘‘paṭhamataraṃyeva gantvā saddaṃ karissāmā’’ti corānaṃ abhimukhaṃ gatesu. <bold>Nissitake jaggentī</bold>ti attano attano nissitake sikkhācariyāya posentāpi nissitake vihāraṃ jaggāpenti. ‘‘Asahāyassa adutiyassā’’ti pāṭho yutto, pacchimaṃ purimasseva vevacanaṃ. <bold>Asahāyassa vā attadutiyassa vā</bold>ti imasmiṃ pana pāṭhe ekena ānītaṃ dvinnaṃ nappahotīti <pageBreak edition="M" number="2.0152" /> attadutiyassapi vāro nivāritoti vadanti, taṃ ‘‘yassa sabhāgo bhikkhu bhattaṃ ānetvā dātā natthī’’ti iminā na sametīti vīmaṃsitabbaṃ. <bold>Upajīvantena ṭhātabba</bold>nti abbhokāsikena rukkhamūlikenapi pākavaṭṭaṃ upanissāya jīvantena pattacīvararakkhaṇatthāya vihāravāre sampatte ṭhātabbaṃ. <bold>Paripuccha</bold>nti pucchitapañhavissajjanaṃ aṭṭhakathaṃ vā. <bold>Diguṇa</bold>nti vassaggena pāpitaṃ vināva dve koṭṭhāseti vadanti. <bold>Pakkhavārenā</bold>ti aḍḍhamāsavārena.</paragraph>
<centered line="583">Upanidhikathāvaṇṇanā niṭṭhitā.</centered>
<subhead line="584">Suṅkaghātakathāvaṇṇanā</subhead>
<paragraph line="585" number="113"> Suṅkaghātakathāyaṃ <pageBreak edition="V" number="2.0135" /><bold>tato hanantī</bold>ti tato nīharantā hananti. <bold>Ta</bold>nti suṅkaṭṭhānaṃ. <bold>Yato</bold>ti yato nīhariyamānabhaṇḍato. <bold>Rājaka</bold>nti rājāyattaṃ. Tampi rājārahamevāti āha <bold>‘‘ayamevattho’’</bold>ti. <bold>Ito</bold>ti ito bhaṇḍato. <bold>Dutiyaṃ pādaṃ atikkāmetī</bold>ti ettha ‘‘paṭhamaṃ pādaṃ paricchedato bahi ṭhapetvā dutiye pāde uddhaṭamatte pārājika’’nti vadanti uddharitvā bahi aṭṭhapitopi bahi ṭhitoyeva nāma hotīti katvā. Yattha yattha padavārena āpatti kāretabbā, tattha tattha sabbatthāpi eseva nayoti vadanti. Suṅkaghātato bahi <bold>bahisuṅkaghātaṃ</bold>. <bold>Avassaṃ patanaka</bold>nti avassaṃ suṅkaghātato bahi patanakaṃ. <bold>Pubbe vuttanayenevā</bold>ti avassaṃ patanake hatthato muttamatteti vuttaṃ hoti. <bold>Vaṭṭantaṃ puna anto pavisatī</bold>ti mahāaṭṭhakathāvacanassa kurundisaṅkhepaṭṭhakathāhi adhippāyo pakāsito. <bold>Anto ṭhatvā bahi gacchantaṃ rakkhatī</bold>ti bhikkhuno payogena gamanavegassa antoyeva vūpasantattā. <bold>Parivattetvā abbhantarimaṃ bahi ṭhapetī</bold>ti abbhantare ṭhitaṃ puṭakaṃ parivattetvā bahi ṭhapeti. Ettha ca ‘‘abbhantarime puṭake bhūmito mocitamatte pārājika’’nti vadanti.</paragraph>
<paragraph line="586"><bold>‘‘Gacchante yāne vā…pe… ṭhapetī</bold>ti suṅkaghātaṃ apavisitvā bahiyeva ṭhapetī’’ti <bold>tīsupi gaṇṭhipadesu</bold> vuttaṃ suṅkaṭṭhānassa bahi ṭhapitanti vakkhamānattā. Ācariyā pana ‘‘suṅkaṭṭhānassa bahi ṭhita’’nti pāṭhaṃ vikappetvā ‘‘paṭhamaṃ antosuṅkaghātaṃ paviṭṭhesuyeva yānādīsu ṭhapitaṃ pacchā yānena saddhiṃ nīhaṭaṃ suṅkaghātassa bahi ṭhitaṃ, na ca tena nīta’’nti <pageBreak edition="M" number="2.0153" /> atthaṃ vadanti. Ayaṃ pana tesaṃ adhippāyo – suṅkaṭṭhānassa anto paviṭṭhayānādīsu ṭhapitepi bhikkhussa payogaṃ vinā aññena nīhaṭattā nevatthi pārājikaṃ, <bold>‘‘atra paviṭṭhassa suṅkaṃ gaṇhantū’’</bold>ti vuttattā aññena nīhaṭassa bahi ṭhite bhaṇḍadeyyampi na hotīti. Ayameva ca nayo ‘‘vaṭṭitvā gamissatīti vā añño naṃ vaṭṭessatīti vā anto ṭhapitaṃ pacchā sayaṃ vā vaṭṭamānaṃ aññena vā vaṭṭitaṃ bahi gacchati, rakkhatiyevā’’ti iminā vacanena sametīti yuttataro viya dissati. Suṅkaṭṭhānassa anto pavisitvā puna paccāgacchatopi tena passena paricchedaṃ atikkamantassa yadi tatopi gacchantānaṃ hatthato suṅkaṃ gaṇhanti, sīmātikkame pārājikameva.</paragraph>
<paragraph line="587"><bold>Hatthisuttādīsū</bold>ti hatthisikkhādīsu. <bold>Imasmiṃ ṭhāne</bold>ti yathāvuttayānādīhi vuttappakārena nīharaṇe. <bold>Anāpattī</bold>ti tattha ‘‘sahatthā’’ti vacanato aññena nīharāpentassa anāpatti. <bold>Idhā</bold>ti imasmiṃ <pageBreak edition="V" number="2.0136" /> adinnādānasikkhāpade. <bold>Tatrā</bold>ti tasmiṃ eḷakalomasikkhāpade. <bold>Hontīti</bold> ettha <bold>iti</bold>-saddo hetuattho, yasmā eḷakalomāni nissaggiyāni honti, tasmā pācittiyanti attho. <bold>Idha anāpattī</bold>ti imasmiṃ sikkhāpade avahārābhāvā anāpatti. <bold>Upacāra</bold>nti suṅkaghātaparicchedato bahi samantā dvinnaṃ leḍḍupātānaṃ abbhantaraṃ vatiāsannappadesasaṅkhātaṃ upacāraṃ. Tādisaṃ upacāraṃ okkamitvā pariharaṇe sādīnavattā dukkaṭaṃ vuttaṃ. <bold>Etthā</bold>ti suṅkaghāte. <bold>‘‘Dvīhi leḍḍupātehī</bold>ti ayaṃ niyamo ācariyaparamparābhato’’ti <bold>mahāgaṇṭhipade</bold> vuttaṃ.</paragraph>
<centered line="588">Suṅkaghātakathāvaṇṇanā niṭṭhitā.</centered>
<subhead line="589">Pāṇakathāvaṇṇanā</subhead>
<paragraph line="590" number="114"> Pāṇakathāyaṃ tiracchānagatassa ekantena pādagghanakatā na sambhavatīti āha – <bold>‘‘ekaṃsena avahārakappahonakapāṇaṃ dassento’’</bold>ti. <bold>Bhujissaṃ harantassa avahāro natthī</bold>ti parapariggahitābhāvato. <bold>Bhujisso</bold>ti adāso. <bold>Āṭhapito</bold>ti mātāpitūhi iṇaṃ gaṇhantehi ‘‘yāva iṇadānā ayaṃ tumhākaṃ santike hotū’’ti iṇadāyakānaṃ niyyātito. Yasmā mātāpitaro dāsānaṃ viya puttānaṃ na <pageBreak edition="M" number="2.0154" /> sāmino. Yesañca santike āṭhapito, tepi tassa hatthakamme sāmino, na tassāti āha <bold>‘‘avahāro natthī’’</bold>ti. <bold>Dhanaṃ pana gataṭṭhāne vaḍḍhatī</bold>ti ettha ‘‘āṭhapetvā gahitadhanaṃ vaḍḍhiyā saha avahārakassa gīvā’’ti <bold>tīsupi gaṇṭhipadesu</bold> vuttaṃ.</paragraph>
<paragraph line="591"><bold>Antojāta…pe… avahāro hotī</bold>ti ettha padesacārittavasena attanāva attānaṃ niyyātetvā dāsabyaṃ upagataṃ avaharantassapi pārājikamevāti veditabbaṃ. <bold>Gehadāsiyā kucchimhi dāsassa jāto</bold>ti evampi sambhavatīti sambhavantaṃ gahetvā vuttaṃ. Gehadāsiyā kucchismiṃ pana aññassa jātopi ettheva saṅgahito. <bold>Karamarānīto</bold> nāma bandhagāhagahito. Tenāha <bold>‘‘paradesato paharitvā’’</bold>tiādi. Tattha <bold>paradesato paharitvā</bold>ti paradesaṃ vilumpakehi rājarājamahāmattādīhi mahācorehi paradesato paharitvā. <bold>Anāpatti pārājikassā</bold>ti yadi tassa vacanena tato adhikaṃ vegaṃ na vaḍḍheti, anāpatti. <bold>Pariyāyenā</bold>ti pariyāyavacanena. Manussaviggahe ‘‘maraṇavaṇṇaṃ vā saṃvaṇṇeyyā’’ti vuttattā pariyāyakathāyapi na muccati, idha pana ‘‘adinnaṃ theyyasaṅkhātaṃ ādiyeyyā’’ti ādānasseva vuttattā pariyāyakathāya muccati.</paragraph>
<centered line="592">Pāṇakathāvaṇṇanā niṭṭhitā.</centered>
<subhead line="593">Apadakathāvaṇṇanā</subhead>
<paragraph line="594">Apadakathāyaṃ <pageBreak edition="V" number="2.0137" /><bold>nāmenā</bold>ti sappanāmena vā sāmikena katanāmena vā. <bold>Karaṇḍapuṭa</bold>nti peḷāya pidhānaṃ. <bold>Āhaccā</bold>ti paharitvā.</paragraph>
<subhead line="595">Catuppadakathāvaṇṇanā</subhead>
<paragraph line="596" number="116"> Catuppadakathāyaṃ <bold>bhiṅkacchāpa</bold>nti bhiṅkabhiṅkāti saddāyanato evaṃladdhanāmaṃ hatthipotakaṃ. <bold>Antovatthumhī</bold>ti parikkhitte antovatthumhi. <bold>Rājaṅgaṇe</bold>ti parikkhitte nagare vatthudvārato bahirājaṅgaṇe. <bold>Hatthisālā ṭhāna</bold>nti nibbakosato udakapātabbhantaraṃ ṭhānaṃ. <bold>Bahinagare ṭhitassā</bold>ti <pageBreak edition="M" number="2.0155" /> parikkhittanagaraṃ sandhāya vuttaṃ, aparikkhittanagare pana antonagare ṭhitassapi ṭhitaṭṭhānameva ṭhānaṃ. <bold>Khaṇḍadvāra</bold>nti attanā khaṇḍitadvāraṃ. <bold>Sākhābhaṅga</bold>nti bhañjitasākhaṃ. <bold>Nipannassa dve</bold>ti bandhanena saddhiṃ dve. <bold>Ghātetī</bold>ti ettha ‘‘theyyacittena vināsentassa sahapayogattā dukkaṭameva, na pācittiya’’nti ācariyā vadanti.</paragraph>
<centered line="597">Catuppadakathāvaṇṇanā niṭṭhitā.</centered>
<subhead line="598">Oṇirakkhakathāvaṇṇanā</subhead>
<paragraph line="599">Oṇirakkhakathāyaṃ <bold>oṇi</bold>nti oṇītaṃ, ānītanti attho. ‘‘Oṇirakkhassa santike ṭhapitaṃ bhaṇḍaṃ upanidhi viya saṅgopanatthāya anikkhipitvā muhuttaṃ olokanatthāya ṭhapitattā tassa ṭhānācāvanamattena pārājikaṃ janetī’’ti vadanti.</paragraph>
<subhead line="600">Saṃvidāvahārakathāvaṇṇanā</subhead>
<paragraph line="601">Saṃvidāvahārakathāyaṃ ‘‘sambahulā saṃvidahitvā eko bhaṇḍaṃ avaharati, āpatti sabbesaṃ pārājikassā’’ti pāḷiyaṃ avisesena vuttattā āṇāpakānaṃ āṇattikkhaṇe āpatti, avahārakassa uddhāreti yathāsambhavaṃ yojetvā attho gahetabbo āṇattikathāyaṃ ‘‘so taṃ bhaṇḍaṃ avaharati, āpatti sabbesaṃ pārājikassā’’tiādīsu viya. Etthāpi hi āṇāpakassa āṇattikkhaṇeyeva āpatti vuttā. Tathā ca vakkhati ‘‘atha taṃ bhaṇḍaṃ avassaṃ hāriyaṃ hoti, yaṃ <pageBreak edition="V" number="2.0138" /> parato sabbesaṃ āpatti pārājikassāti vuttaṃ, tato imassa taṅkhaṇeyeva pārājikaṃ hotīti ayaṃ yutti sabbattha veditabbā’’ti (pārā. aṭṭha. 1.121). Saṃvidāvahāre ca ‘‘āṇatti natthī’’ti na vattabbā ‘‘antevāsikesu ekamekassa ekeko māsako sāhatthiko hoti, pañca āṇattikā’’ti vacanato. Āṇattiyā ca sati āṇāpakassa āṇattikkhaṇeyeva āpatti icchitabbā, na uddhāre.</paragraph>
<paragraph line="602">Yadi evaṃ <bold>‘‘tesu eko bhaṇḍaṃ avaharati, tassuddhāre sabbesaṃ pārājika’’</bold>nti kasmā vuttanti? Nāyaṃ doso. Ettha hi sabbesaṃyeva āpattidassanatthaṃ <pageBreak edition="M" number="2.0156" /> avahārakassapi āpattisambhavaṭṭhānaṃ dassento ‘‘tassuddhāre sabbesaṃ pārājika’’nti āha, na pana āṇāpakānampi uddhāreyeva āpattidassanatthanti evamattho gahetabbo. <bold>‘‘Sambahulā ekaṃ āṇāpenti ‘gacchetaṃ āharā’ti, tassuddhāre sabbesaṃ pārājika’’</bold>ntiādīsupi evameva attho gahetabbo. Atha vā saṃvidāvahāre āṇāpakānampi uddhāreyeva āpatti, na āṇattikkhaṇeti āveṇikamidaṃ lakkhaṇanti aṭṭhakathācariyappamāṇena gahetabbaṃ, ito vā aññena pakārena yathā aṭṭhakathāyaṃ pubbenāparaṃ na virujjhati, tathā vīmaṃsitvā gahetabbaṃ.</paragraph>
<paragraph line="603"><bold>Saṃvidhāyā</bold>ti saṃvidahitvā. <bold>Tena nesaṃ dukkaṭāpattiyo</bold>ti āṇattivasena pārājikāpattiyā asambhave sati vuttaṃ. Yadi hi te āṇattā avassaṃ taṃ haranti, pārājikāpattiyeva nesaṃ daṭṭhabbā, na dukkaṭāpatti. <bold>Sāhatthikaṃ vā āṇattikassa āṇattikaṃ vā sāhatthikassa aṅgaṃ na hotī</bold>ti bhinnakālavisayattā aññamaññassa aṅgaṃ na hoti. Tathā hi sahatthā avaharantassa ṭhānācāvane āpatti, āṇattiyā pana āṇattikkhaṇeyevāti bhinnakālavisayā sāhatthikāṇattikehi āpajjitabbāpattiyo.</paragraph>
<centered line="604">Saṃvidāvahārakathāvaṇṇanā niṭṭhitā.</centered>
<subhead line="605">Saṅketakammakathāvaṇṇanā</subhead>
<paragraph line="606" number="119"> Saṅketakammakathāyaṃ <bold>ocarake vuttanayenevā</bold>ti ‘‘avassaṃ hāriye bhaṇḍe’’tiādinā vuttanayena. Pāḷiyaṃ <bold>taṃ saṅketaṃ pure vā pacchā vā</bold>ti ettha <bold>taṃ saṅketa</bold>nti sāmiatthe upayogavacananti daṭṭhabbaṃ, tassa saṅketassāti attho. Atha vā taṃ saṅketaṃ asampatvā pure vā taṃ saṅketaṃ atikkamma pacchā vāti evamettha yojanā veditabbā. Tenevāha – <bold>‘‘ajjāti niyāmitaṃ</bold><pageBreak edition="V" number="2.0139" /><bold>taṃ saṅketaṃ atikkammā’’</bold>tiādi. <bold>Taṃ nimittaṃ pure vā pacchā vā</bold>ti etthāpi imināva nayena attho veditabbo.</paragraph>
<centered line="607">Saṅketakammakathāvaṇṇanā niṭṭhitā.</centered>
<subhead line="608">Nimittakammakathāvaṇṇanā</subhead>
<paragraph line="609" number="120"> Nimittakammakathāyaṃ <pageBreak edition="M" number="2.0157" /> akkhinikhaṇādinimittakammaṃ pana lahukaṃ ittarakālaṃ, tasmā taṅkhaṇeyeva taṃ bhaṇḍaṃ avaharituṃ na sakkā. Tathā hi kiñci bhaṇḍaṃ dūre hoti kiñci bhāriyaṃ, taṃ gahetuṃ yāva gacchati, yāva ukkhipituṃ vāyamati, tāva nimittakammassa pacchā hoti. Evaṃ santepi nimittakammato paṭṭhāya gaṇhituṃ āraddhattā teneva nimittena avaharatīti vuccati. Yadi evaṃ ‘‘purebhattapayogova eso’’ti vādo pamāṇabhāvaṃ āpajjatīti? Nāpajjati. Na hi saṅketakammaṃ viya nimittakammaṃ daṭṭhabbaṃ. Tattha hi kālaparicchedo atthi, idha natthi. Kālavasena hi saṅketakammaṃ vuttaṃ, kiriyāvasena nimittakammanti ayametesaṃ viseso. ‘‘Taṃ nimittaṃ pure vā pacchā vā taṃ bhaṇḍaṃ avaharati, mūlaṭṭhassa anāpattī’’ti idaṃ pana tena nimittakamme kate gaṇhituṃ anārabhitvā sayameva gaṇhantassa vasena vuttaṃ.</paragraph>
<centered line="610">Nimittakammakathāvaṇṇanā niṭṭhitā.</centered>
<subhead line="611">Āṇattikathāvaṇṇanā</subhead>
<paragraph line="612" number="121"> Āṇattikathāyaṃ <bold>asammohattha</bold>nti yasmā saṅketakammanimittakammāni karonto eko purebhattādīsu vā akkhinikhaṇanādīni vā disvā ‘‘gaṇhā’’ti vadati, eko gahetabbabhaṇḍanissitaṃ katvā ‘‘purebhattaṃ evaṃvaṇṇasaṇṭhānaṃ bhaṇḍaṃ gaṇhā’’ti vadati, eko ‘‘tvaṃ itthannāmassa pāvada, so aññassa pāvadatū’’tiādinā puggalapaṭipāṭiyā ca āṇāpeti, tasmā kālavasena kiriyāvasena bhaṇḍavasena puggalavasena ca āṇatte visaṅketāvisaṅketavasena etesu saṅketakammanimittakammesu asammohatthaṃ. <bold>Nimittasaññaṃ katvā</bold>ti ‘‘īdisaṃ nāma bhaṇḍa’’nti vaṇṇasaṇṭhānādivasena gahaṇassa nimittabhūtaṃ saññāṇaṃ katvā.</paragraph>
<paragraph line="613"><bold>Yathādhippāyaṃ gacchatī</bold>ti dutiyo tatiyassa, tatiyo catutthassāti evaṃ paṭipāṭiyā ce vadantīti vuttaṃ hoti. Sace pana dutiyo catutthassa āroceti, na yathādhippāyaṃ āṇatti gatāti <pageBreak edition="V" number="2.0140" /> nevatthi thullaccayaṃ, paṭhamaṃ vuttadukkaṭameva hoti. <bold>Tadeva hotī</bold>ti bhaṇḍaggahaṇaṃ vinā kevalaṃ sāsanappaṭiggahaṇamattasseva siddhattā tadeva thullaccayaṃ hoti <pageBreak edition="M" number="2.0158" />, na dukkaṭaṃ nāpi pārājikanti attho. <bold>Sabbatthā</bold>ti īdisesu sabbaṭṭhānesu.</paragraph>
<paragraph line="614"><bold>Tesampi dukkaṭa</bold>nti ārocanapaccayā dukkaṭaṃ. <bold>Paṭiggahitamatte</bold>ti ettha avassaṃ ce paṭiggaṇhāti, tato pubbeva ācariyassa thullaccayaṃ, na pana paṭiggahiteti daṭṭhabbaṃ. Kasmā panassa thullaccayanti āha – <bold>‘‘mahājano hi tena pāpe niyojito’’</bold>ti.</paragraph>
<paragraph line="615"><bold>Mūlaṭṭhasseva dukkaṭa</bold>nti ayaṃ tāva aṭṭhakathānayo, ācariyā pana ‘‘visaṅketattā eva mūlaṭṭhassāti pāḷiyaṃ avuttattā paṭiggaṇhantasseva taṃ dukkaṭaṃ vuttaṃ, imināva heṭṭhā āgatavāresupi paṭiggaṇhantānaṃ paṭiggahaṇe dukkaṭaṃ veditabbaṃ, taṃ pana tattha okāsābhāvato avatvā idha vutta’’nti vadanti.</paragraph>
<paragraph line="616"><bold>Evaṃ puna āṇattiyāpi dukkaṭameva hotī</bold>ti paṭhamaṃ atthasādhakattābhāvato vuttaṃ. <bold>Āṇattikkhaṇeyeva pārājiko</bold>ti maggānantaraphalaṃ viya atthasādhikāṇatticetanākkhaṇeyeva pārājiko. <bold>Badhiratāyā</bold>ti uccaṃ bhaṇanto badhiratāya vā na sāvetīti vuttaṃ hoti. ‘‘Āṇatto ahaṃ tayā’’ti imasmiṃ vāre puna paṭikkhipitabbābhāvena atthasādhakattābhāvato mūlaṭṭhassa natthi pārājikaṃ. ‘‘Paṇṇe vā silāya vā yattha katthaci ‘coriyaṃ kātabba’nti likhitvā ṭhapite pārājikamevā’’ti <bold>tīsupi gaṇṭhipadesu</bold> vuttaṃ. Taṃ pana yasmā adinnādānato pariyāyakathāya muccati, tasmā vīmaṃsitvā gahetabbaṃ. Yadi pana ‘‘asukasmiṃ nāma ṭhāne asukaṃ nāma bhaṇḍaṃ ṭhitaṃ, taṃ avaharā’’ti paṇṇe likhitvā kassaci peseti, so ce taṃ bhaṇḍaṃ avaharati, āṇattiyā avahaṭaṃ nāma hotīti yuttaṃ āṇāpakassa pārājikaṃ.</paragraph>
<centered line="617">Āṇattikathāvaṇṇanā niṭṭhitā.</centered>
<subhead line="618">Āpattibhedavaṇṇanā</subhead>
<paragraph line="619" number="122"><bold>Tattha tatthā</bold>ti bhūmaṭṭhathalaṭṭhādīsu. Aṅgañca dassentoti yojetabbaṃ. <bold>Vatthubhedenā</bold>ti avaharitabbassa vatthussa garukalahukabhedena. <bold>Āpattibheda</bold>nti pārājikathullaccayadukkaṭānaṃ vasena āpattibhedaṃ. Manussabhūtena parena pariggahitaṃ <bold>parapariggahitaṃ</bold>.</paragraph>
<paragraph line="620" number="125"><bold>Na</bold><pageBreak edition="M" number="2.0159" /><pageBreak edition="V" number="2.0141" /><bold>ca sakasaññī</bold>ti iminā pana parapariggahitaṃ vatthu kathitaṃ. <bold>Na ca vissāsaggāhī, na ca tāvakālika</bold>nti iminā pana parapariggahitasaññā kathitā. <bold>Na vissāsaggāhitā</bold>ti vissāsaggāhena aggahitabhāvo. <bold>Na tāvakālikatā</bold>ti pacchā dātabbataṃ katvā aggahitabhāvo. <bold>Anajjhāvutthaka</bold>nti ‘‘mameda’’nti pariggahavasena anajjhāvutthakaṃ araññe dārutiṇapaṇṇādi. <bold>Chaḍḍita</bold>nti kaṭṭhahārādīhi atibhārāditāya anatthikabhāvena araññādīsu chaḍḍitaṃ. <bold>Chinnamūlaka</bold>nti naṭṭhaṃ pariyesitvā ālayasaṅkhātassa mūlassa chinnattā chinnamūlaṃ. <bold>Asāmika</bold>nti anajjhāvutthakādīhi tīhi ākārehi dassitaṃ asāmikavatthu. <bold>Ubhayampī</bold>ti yathāvuttalakkhaṇaṃ asāmikaṃ attano santakañca.</paragraph>
<centered line="621">Āpattibhedavaṇṇanā niṭṭhitā.</centered>
<subhead line="622">Anāpattibhedavaṇṇanā</subhead>
<paragraph line="623" number="131"> Yāya seyyāya sayito kālaṃ karoti, sā <bold>anuṭṭhānaseyyā</bold> nāma. <bold>‘‘Cittena pana adhivāsetī’’</bold>ti vuttamatthaṃ vibhāvetuṃ <bold>‘‘na kiñci vadatī’’</bold>ti vuttaṃ. <bold>Pākatikaṃ kātu</bold>nti yattakaṃ gahitaṃ paribhuttaṃ vā, tattakaṃ dātabbanti vuttaṃ hoti.</paragraph>
<paragraph line="624"><bold>Paṭidassāmī</bold>ti yaṃ gahitaṃ, tadeva vā aññaṃ vā tādisaṃ puna dassāmīti attho. Saṅghasantake saṅghaṃ anujānāpetumasakkuṇeyyattā kassaci vatthuno ananujānitabbato ca <bold>‘‘saṅghasantakaṃ pana paṭidātumeva vaṭṭatī’’</bold>ti vuttaṃ.</paragraph>
<paragraph line="625"><bold>Tasmiṃyeva attabhāve nibbattāpī</bold>ti tasmiṃyeva matasarīre uppannāpi. Vinītavatthūsu sāṭakataṇhāya tasmiṃyeva matasarīre nibbattapeto viyāti daṭṭhabbaṃ. <bold>Rukkhādīsu laggitasāṭake vattabbameva natthī</bold>ti manussehi apariggahitaṃ sandhāya vuttaṃ. Sace pana taṃ ārakkhakehi pariggahitaṃ hoti, gahetuṃ na vaṭṭatīti.</paragraph>
<centered line="626">Anāpattibhedavaṇṇanā niṭṭhitā.</centered>
<centered line="627">Padabhājanīyavaṇṇanā niṭṭhitā.</centered>
<subhead line="628">Pakiṇṇakakathāvaṇṇanā</subhead>
<paragraph line="629">Dārukhaṇḍādīsu <pageBreak edition="M" number="2.0160" /><pageBreak edition="V" number="2.0142" /> ‘‘bhāriyamidaṃ, tvaṃ ekapassaṃ ukkhipāhi, ahaṃ ekapassaṃ ukkhipāmī’’ti ubhayesaṃ payogena ekassa vatthuno ṭhānācāvanaṃ sandhāya <bold>‘‘sāhatthikāṇattika’’</bold>nti vuttaṃ. Idañca kāyavācānaṃ īdise ṭhāne aṅgabhāvamattadassanatthaṃ vuttaṃ. Yāya pana cetanāya samuṭṭhāpito payogo sāhatthiko āṇattiko vā padhānabhāvena ṭhānācāvanaṃ sādheti, tassā vasena āpatti kāretabbā. Aññathā sāhatthikaṃ vā āṇattikassa aṅgaṃ na hoti, āṇattikaṃ vā sāhatthikassāti idaṃ virujjhati.</paragraph>
<centered line="630">Pakiṇṇakakathāvaṇṇanā niṭṭhitā.</centered>
<subhead line="631">Vinītavatthuvaṇṇanā</subhead>
<paragraph line="632" number="132"> Vinītavatthūsu <bold>sandhāvatī</bold>ti suṭṭhu dhāvati. <bold>Vidhāvatī</bold>ti vividhā nānappakārena dhāvati. <bold>Kāyavacīdvārabhedaṃ vināpī</bold>ti kāyacopanaṃ vacībhedañca vinā. <bold>Paṭisaṅkhānabalenā</bold>ti tathāvidhacittuppāde ādīnavapaccavekkhaṇabalena.</paragraph>
<paragraph line="633" number="135"><bold>Pucchāsabhāgenā</bold>ti pucchānurūpena. Nirutti eva patho niruttipatho, tasmiṃ niruttipathe. Tenāha <bold>‘‘vohāravacanamatte’’</bold>ti.</paragraph>
<paragraph line="634" number="137"><bold>Yathākammaṃ gato</bold>ti iminā tassa matabhāvaṃ dasseti. <bold>Abbhuṇhe</bold>ti imināpi vuttameva pariyāyantarena vibhāvetuṃ <bold>‘‘allasarīre’’</bold>ti vuttaṃ. <bold>Visabhāgasarīre</bold>ti itthisarīre. Visabhāgasarīrattā accāsannena na bhavitabbanti āha <bold>‘‘sīse vā’’</bold>tiādi. <bold>Vaṭṭatī</bold>ti visabhāgasarīrepi attanāva vuttavidhiṃ kātuṃ sāṭakañca gahetuṃ vaṭṭati. Keci pana ‘‘kiñcāpi iminā sikkhāpadena anāpatti, itthirūpaṃ pana āmasantassa dukkaṭa’’nti vadanti.</paragraph>
<paragraph line="635" number="138"><bold>Kusaṃ saṅkāmetvā</bold>ti kusaṃ parivattetvā. <bold>Kūṭamānakūṭakahāpaṇādīhī</bold>ti <bold>ādi</bold>-saddena tulākūṭakaṃsakūṭavañcanādiṃ saṅgaṇhāti. Tattha <pageBreak edition="M" number="2.0161" /> kūṭamānaṃ hadayabhedasikhābhedarajjubhedavasena tividhaṃ hoti. Tattha <bold>hadaya</bold>nti nāḷiādimānabhājanānaṃ abbhantaraṃ, tassa bhedo chiddakaraṇaṃ <bold>hadayabhedo,</bold> so sappitelādiminanakāle labbhati. Tāni hi gaṇhanto heṭṭhāchiddena mānena ‘‘saṇikaṃ āsiñcā’’ti vatvā antobhājane bahuṃ paggharāpetvā gaṇhāti, dadanto chiddaṃ pidhāya sīghaṃ pūretvā <pageBreak edition="V" number="2.0143" /> deti. <bold>Sikhābhedo</bold> tilataṇḍulādiminanakāle labbhati. Tāni hi gaṇhanto saṇikaṃ sikhaṃ ussāpetvā gaṇhāti, dento vegena pūretvā sikhaṃ chindanto deti. <bold>Rajjubhedo</bold> khettavatthuminanakāle labbhati. Khettādiṃ minantā hi amahantampi mahantaṃ katvā minanti, mahantampi amahantaṃ. <bold>Kūṭakahāpaṇo</bold> pākaṭoyeva.</paragraph>
<paragraph line="636"><bold>Tulākūṭaṃ</bold> pana rūpakūṭaṃ aṅgakūṭaṃ gahaṇakūṭaṃ paṭicchannakūṭanti catubbidhaṃ hoti. Tattha <bold>rūpakūṭaṃ</bold> nāma dve tulā sarūpā katvā gaṇhanto mahatiyā gaṇhāti, dadanto khuddikāya deti. <bold>Aṅgakūṭaṃ</bold> nāma gaṇhanto pacchābhāge hatthena tulaṃ akkamati, dadanto pubbabhāge akkamati. <bold>Gahaṇakūṭaṃ</bold> nāma gaṇhanto mūle rajjuṃ gaṇhāti, dadanto agge. <bold>Paṭicchannakūṭaṃ</bold> nāma tulaṃ susiraṃ katvā anto ayacuṇṇaṃ pakkhipitvā gaṇhanto taṃ pacchābhāge karoti, dadanto aggabhāge.</paragraph>
<paragraph line="637">Kaṃso vuccati suvaṇṇapāti, tāya vañcanaṃ <bold>kaṃsakūṭaṃ</bold>. Kathaṃ? Ekaṃ suvaṇṇapātiṃ katvā aññā dve tisso lohapātiyo suvaṇṇavaṇṇā karonti, tato janapadaṃ gantvā kiñcideva aḍḍhaṃ kulaṃ pavisitvā ‘‘suvaṇṇabhājanāni kiṇathā’’ti vatvā agghe pucchite samagghataraṃ dātukāmā honti. Tato tehi ‘‘kathaṃ imesaṃ suvaṇṇabhāvo jānitabbo’’ti vutte ‘‘vīmaṃsitvā gaṇhathā’’ti suvaṇṇapātiṃ pāsāṇe ghaṃsitvā sabbapātiyo datvā gacchanti.</paragraph>
<paragraph line="638"><bold>Vañcanaṃ</bold> nāma tehi tehi upāyehi paresaṃ vañcanaṃ. Tatridamekaṃ vatthu – eko kira luddako migañca migapotakañca gahetvā āgacchati. Tameko dhutto ‘‘kiṃ, bho, migo agghati, kiṃ migapotako’’ti āha. ‘‘Migo dve kahāpaṇe, migapotako eka’’nti ca vutte ekaṃ kahāpaṇaṃ datvā migapotakaṃ gahetvā thokaṃ gantvā nivatto ‘‘na me, bho, migapotakena attho, migaṃ me dehī’’ti āha. Tena hi dve kahāpaṇe dehīti. So āha – ‘‘nanu, bho, mayā paṭhamaṃ eko kahāpaṇo <pageBreak edition="M" number="2.0162" /> dinno’’ti? ‘‘Āma dinno’’ti. ‘‘Imaṃ migapotakaṃ gaṇha, evaṃ so ca kahāpaṇo, ayañca kahāpaṇagghanako migapotakoti dve kahāpaṇā bhavissantī’’ti. So ‘‘kāraṇaṃ vadatī’’ti sallakkhetvā migapotakaṃ gahetvā migaṃ adāsīti.</paragraph>
<paragraph line="639"><bold>Balasā</bold>ti balena. <bold>Panthaghāta</bold>-ggahaṇena himaviparāmosagumbaviparāmosāpi saṅgahitā. Tattha yaṃ himapātasamaye himena paṭicchannā hutvā maggappaṭipannaṃ janaṃ mūsanti, ayaṃ <bold>himaviparāmoso</bold>. Yaṃ gummādīhi paṭicchannā janaṃ mūsanti, ayaṃ <bold>gumbaviparāmoso</bold>.</paragraph>
<paragraph line="640"><bold>Uddhāreyeva</bold><pageBreak edition="V" number="2.0144" /><bold>pārājika</bold>nti ‘‘sace sāṭako bhavissati, gaṇhissāmī’’ti parikappassa pavattattā sāṭakassa ca tattha sabbhāvato. <bold>Padavārena kāretabbo</bold>ti bhūmiyaṃ anikkhipitvāva vīmaṃsitattā vuttaṃ. <bold>Pariyuṭṭhito</bold>ti anubaddho. <bold>Disvā haṭattā parikappāvahāro na dissatī</bold>ti iminā parikappāvahārassa asambhavaṃ dassento mahāpaccariādīsu vuttassa ayuttabhāvaṃ vibhāveti. <bold>Mahāaṭṭhakathāya</bold>ntiādinā pana parikappāvahārasambhavaṃ pāḷiyā saṃsandanabhāvañca vibhāvento mahāaṭṭhakathāyaṃ vuttameva suvuttanti dīpeti. Teneva <bold>mātikāṭṭhakathāya</bold>mpi mahāaṭṭhakathānayova dassito.</paragraph>
<paragraph line="641"><bold>Kecī</bold>ti mahāaṭṭhakathāyameva ekacce ācariyā. <bold>Mahāpaccariyaṃ panā</bold>ti <bold>pana</bold>-saddo kecivādato mahāpaccarivādassa visesasandassanattho. Tena kecivādo mahāpaccarivādenapi na sametīti dasseti. Mahāaṭṭhakathānayo eva ca mahāpaccarivādenapi saṃsandanato yuttataroti vibhāveti.</paragraph>
<paragraph line="642"><bold>Alaṅkārabhaṇḍa</bold>nti aṅgulimuddikādi alaṅkārabhaṇḍaṃ. <bold>Kusaṃ pātetvā</bold>ti vilīvamayaṃ vā tālapaṇṇamayaṃ vā katasaññāṇaṃ yaṃ kiñci kusaṃ pātetvā. <bold>Samagghatara</bold>nti appagghataraṃ. Parakoṭṭhāsato kuse uddhaṭepi na tāva kusassa parivattanaṃ jātanti vuttaṃ <bold>‘‘uddhāre rakkhatī’’</bold>ti. <bold>Siveyyaka</bold>nti siviraṭṭhe jātaṃ.</paragraph>
<paragraph line="643" number="139"> Jantāgharavatthusmiṃ yasmā ānandatthero tattha anāpattibhāvaṃ jānāti, tasmā ‘‘tassa kukkuccaṃ ahosī’’ti na vuttaṃ. Yasmā ca sayaṃ bhagavato nārocesi, tasmā ‘‘ārocesī’’ti ekavacanaṃ na vuttaṃ.</paragraph>
<paragraph line="644" number="140"><bold>Vighāsa</bold>nti <pageBreak edition="M" number="2.0163" /> khāditāvasesaṃ ucchiṭṭhaṃ vā. <bold>Kappiyaṃ kārāpetvā</bold>ti pacāpetvā. <bold>Attaguttatthāyā</bold>ti taṃnimittaupaddavato attānaṃ rakkhaṇatthāya. Jighacchābhibhūtā hi sīhādayo attanā khādiyamānaṃ gaṇhantānaṃ anatthampi kareyyuṃ. <bold>Parānuddayatāyā</bold>ti sīhādīsu parasattesu anukampāya. Jighacchāvinodanatthañhi tehi khādiyamānaṃ te palāpetvā gaṇhato tesu anukampā nāma na bhavissati.</paragraph>
<paragraph line="645" number="141"><bold>Tekaṭulayāguvatthumhi viyā</bold>ti musāvādasāmaññato vuttaṃ. <bold>Āṇattehī</bold>ti sammatena āṇattehi. <bold>Āṇattenā</bold>ti sāmikehi āṇattena. <bold>Aparassa bhāgaṃ dehī</bold>ti asantaṃ puggalaṃ dassetvā <pageBreak edition="V" number="2.0145" /> gahitattā <bold>‘‘bhaṇḍadeyya’’</bold>nti vuttaṃ. <bold>Aññenā</bold>ti yathāvuttehi sammatādīhi catūhi aññena. <bold>‘‘Aparampi bhāgaṃ dehī’’</bold>ti vuttepi saṅghasantakattā amūlakameva gahitanti <bold>‘‘uddhāreyeva bhaṇḍagghena kāretabbo’’</bold>ti vuttaṃ. <bold>Itarehi dīyamāna</bold>nti sammatena, tena āṇattena vā dīyamānaṃ. <bold>Evaṃ gaṇhato</bold>ti ‘‘aparampi bhāgaṃ dehī’’ti vatvā vā kūṭavassāni gaṇetvā vā gaṇhato. <bold>Sudinna</bold>nti heṭṭhā sāmikena, tena āṇattena vā dīyamānaṃ gihisantakaṃ ‘‘aparassa bhāgaṃ dehī’’ti vatvā gaṇhato aparassa abhāvato sāmisantakameva hotīti bhaṇḍadeyyaṃ jātaṃ. Idha pana tehi evaṃ dīyamānaṃ ‘‘aparampi bhāgaṃ dehīti vatvā vā kūṭavassāni gaṇetvā vā gaṇhato dehī’’ti vuttattā aññātakaviññattimattaṃ ṭhapetvā neva pārājikaṃ na bhaṇḍadeyyanti sudinnameva hoti.</paragraph>
<paragraph line="646" number="142-3"> Parikkhāravatthūsu vuttaparikkhārassa heṭṭhā vuttabhaṇḍassa ca ko viseso? Yaṃ paribhogayoggaṃ ābharaṇādirūpaṃ akatvā yathāsabhāvato ṭhapitaṃ, taṃ <bold>bhaṇḍaṃ</bold>. Yaṃ pana tathā katvā paribhuñjituṃ anucchavikākārena ṭhapitaṃ ābharaṇādikaṃ, taṃ <bold>parikkhāra</bold>nti veditabbaṃ.</paragraph>
<paragraph line="647" number="144-146"><bold>Saṅkāmetvā</bold>ti ṭhitaṭṭhānato apanetvā. <bold>Thavika</bold>nti upāhanatthavikādi yaṃkiñci thavikaṃ. <bold>Āharāpentesu bhaṇḍadeyya</bold>nti ‘‘gahite attamano hotī’’ti (mahāva. 356) vacanato anattamanassa santakaṃ gahitampi <pageBreak edition="M" number="2.0164" /> puna dātabbamevāti vuttaṃ. ‘‘Sammukhībhūtehi bhājetabba’’nti (mahāva. 379) vacanato bhājanīyabhaṇḍaṃ upacārasīmaṭṭhānaṃyeva pāpuṇātīti āha <bold>‘‘upacārasīmāyaṃ ṭhitasseva gahetuṃ vaṭṭatī’’</bold>ti.</paragraph>
<paragraph line="648" number="148-9"><bold>‘‘Bhaṇḍadeyya</bold>nti ubhinnaṃ sālayabhāve sati corassa vā sāmikassa vā sampattassa kassaci dātuṃ vaṭṭatī’’ti vadanti. <bold>Eseva nayo</bold>ti paṃsukūlasaññāya gahite bhaṇḍadeyyaṃ, theyyacittena pārājikanti attho. <bold>Gāmesū</bold>ti gāmikesu manussesu. Gāma-ggahaṇena hettha gāmaṭṭhā vuttā. <bold>Vuṭṭhahantesū</bold>ti gāmaṃ chaḍḍetvā palāyantesu. <bold>Puna āvasante janapade</bold>ti jānapadikesu puna āgantvā vasantesu.</paragraph>
<paragraph line="649"><bold>Avisesena vutta</bold>nti ‘‘saussāhā vā nirussāhā vā’’ti visesaṃ aparāmasitvā sāmaññato vuttaṃ. Na hi katipayānaṃ anussāhe sati saṅghikaṃ asaṅghikaṃ hotīti ayamettha adhippāyo. <bold>Saussāhamattameva pamāṇa</bold>nti sāmikānaṃ paricchinnabhāvato vuttaṃ. <bold>Tato</bold>ti gaṇasantakato puggalasantakato vā. <bold>Senāsanatthāya niyamita</bold>nti idaṃ nidassanamattaṃ, catūsu paccayesu <pageBreak edition="V" number="2.0146" /> yassa kassaci atthāya niyamitepi vuttanayameva. <bold>Issaravatāyā</bold>ti paraṃ āpucchitvā vā anāpucchitvā vā dātabbakiccaṃ natthi, ayamevettha pamāṇanti evaṃ attano issarabhāvena. <bold>Agghena kāretabbo</bold>ti agghānurūpaṃ dukkaṭena thullaccayena vā kāretabbo. <bold>Issaravatāya paribhuñjato gīvā</bold>ti na kevalaṃ ettheva gīvā, heṭṭhā kulasaṅgahatthāya issaravatāya vā dinnepi gīvāyeva. <bold>Sukhāditamevā</bold>ti antovihāre nisīditvā ghaṇṭippaharaṇādivuttavidhānassa katattā sukhāditaṃ. Saṅghikañhi vebhaṅgiyabhaṇḍaṃ antovihāre vā bahisīmāya vā hotu, bahisīmāyaṃ ṭhitehi apaloketvā bhājetuṃ na vaṭṭati, ubhayattha ṭhitampi pana antosīmāyaṃ ṭhitehi apaloketvā bhājetuṃ vaṭṭatiyeva. Teneva <bold>tīsupi gaṇṭhipadesu</bold> vuttaṃ ‘‘vihāreyeva nisīditvā evaṃ katattā sukhāditanti āhā’’ti. Ayañca attho <bold>vassūpanāyikakkhandhakaṭṭhakathāyaṃ</bold> āvi bhavissati.</paragraph>
<paragraph line="650" number="150"> Vuttavādakavatthūsu pāḷiyaṃ <bold>yugasāṭaka</bold>nti sāṭakayugaṃ. <bold>Tula</bold>nti palasataṃ. <bold>Doṇa</bold>nti soḷasanāḷimattaṃ. <bold>Paricchedaṃ pana katvā</bold>ti yattakaṃ <pageBreak edition="M" number="2.0165" /> icchitaṃ, tattakaṃ agghavasena vā cīvarādipaccayavasena vā paricchedaṃ katvā. <bold>Upārambhā</bold>ti ‘‘bhadantā aparicchedaṃ katvā vadantī’’ti evaṃ dosāropanato.</paragraph>
<paragraph line="651" number="153"><bold>Chātajjhatta</bold>nti jighacchādukkhena pīḷitaattasantānaṃ. <bold>Dhanuka</bold>nti khuddakadhanukaṃ. <bold>Baddho hotī</bold>ti tiriyaṃ baddho hoti. <bold>Sunakhadaṭṭha</bold>nti sāmikehi vissajjitasunakhena gahitaṃ. <bold>Yaṭṭhiyā saha pātetī</bold>ti sūkarassa āgamanato puretarameva tattha abajjhanatthāya pāteti. <bold>Maddanto gacchati, bhaṇḍadeyya</bold>nti ekasūkaragghanakaṃ bhaṇḍaṃ dātabbaṃ. Na hi tena maggena gacchantā sabbeva sūkarā tena pāsena bajjhanti, ekoyeva paṭhamataraṃ gacchanto bajjhati, tasmā ekasūkaragghanakaṃ bhaṇḍaṃ dātabbaṃ. <bold>Pacchā gacchatī</bold>ti tena katapayogena agantvā pacchā sayameva gacchati. Heṭṭhā vuttesupi īdisesu ṭhānesu eseva nayo. <bold>Uddharitvā chaḍḍetī</bold>ti puretarameva uddharitvā chaḍḍeti. <bold>Vihārabhūmiya</bold>nti vihārasāmantā araññappadese. <bold>Rakkhaṃ yācitvā</bold>ti rājarājamahāmattādīnaṃ santikaṃ gantvā anuddissa rakkhaṃ yācitvā.</paragraph>
<paragraph line="652"><bold>Kumīnamukha</bold>nti kumīnassa anto macchānaṃ pavisanamukhaṃ. <bold>Gumbe khipati, bhaṇḍadeyyamevā</bold>ti kumīnassa anto pavisitabbānaṃ macchānaṃ agghena bhaṇḍadeyyaṃ.</paragraph>
<paragraph line="653" number="156"> Vīsatiṃsādivasena paricchinnā bhikkhū etthāti <bold>paricchinnabhikkhukaṃ</bold>. <bold>Therāna</bold>nti āgantukattherānaṃ <pageBreak edition="V" number="2.0147" />. <bold>Tesampī</bold>ti āvāsikabhikkhūnampi. <bold>Paribhogatthāyā</bold>ti saṅghikaparibhogavasena paribhuñjanatthāya. Gahaṇeti pāṭhaseso daṭṭhabbo. <bold>Yatthā</bold>ti yasmiṃ āvāse. <bold>Aññesaṃ atthibhāva</bold>nti aññesaṃ āgantukabhikkhūnaṃ atthibhāvaṃ. <bold>Tatthā</bold>ti tādise āvāse. <bold>Bhājetvā khādantī</bold>ti āgantukānampi sampattānaṃ bhājetvā khādantīti adhippāyo. <bold>Catūsu paccayesu sammā upanentī</bold>ti ambaphalādīni vikkiṇitvā cīvarādīsu catūsu paccayesu sammā upanenti. <bold>Cīvaratthāya niyametvā dinnā</bold>ti ‘‘imesaṃ rukkhānaṃ phalāni vikkiṇitvā cīvaresuyeva upanetabbāni, na bhājetvā khāditabbānī’’ti evaṃ niyametvā dinnā. <bold>Tesupi āgantukā</bold><pageBreak edition="M" number="2.0166" /><bold>anissarā</bold>ti paccayaparibhogatthāya niyametvā dinnattā bhājetvā khādituṃ anissarā.</paragraph>
<paragraph line="654"><bold>Na tesu…pe… ṭhātabba</bold>nti ettha āgantukehi heṭṭhā vuttanayena bhājetvā khāditabbanti adhippāyo. <bold>Tesaṃ katikāya ṭhātabba</bold>nti ‘‘bhājetvā na khāditabba’’nti vā ‘‘ettakesu rukkhesu phalāni gaṇhissāmā’’ti vā ‘‘ettakāni phalāni gaṇhissāmā’’ti vā ‘‘ettakānaṃ divasānaṃ abbhantare gaṇhissāmā’’ti vā ‘‘na kiñci gaṇhissāmā’’ti vā evaṃ katāya āvāsikānaṃ katikāya āgantukehi ṭhātabbaṃ. Mahāaṭṭhakathāyaṃ ‘‘anissarā’’ti vacanena dīpitoyeva attho mahāpaccariyaṃ <bold>‘‘catunnaṃ paccayāna’’</bold>ntiādinā vitthāretvā dassito. <bold>Paribhogavasenevā</bold>ti ettha <bold>eva</bold>-saddo aṭṭhānappayutto. Paribhogavasena tameva bhājetvāti yojetabbaṃ. <bold>Etthā</bold>ti etasmiṃ vihāre raṭṭhe vā. <bold>Senāsanapaccaya</bold>nti senāsanañca tadatthāya niyametvā ṭhapitañca.</paragraph>
<paragraph line="655"><bold>Lāmakakoṭiyā</bold>ti lāmakaṃ ādiṃ katvā, lāmakasenāsanato paṭṭhāyāti vuttaṃ hoti. Senāsanepi tiṇādīni lāmakakoṭiyāva vissajjetabbāni, senāsanaparikkhārāpi lāmakakoṭiyāva vissajjetabbā. <bold>Mūlavatthucchedaṃ pana katvā na upanetabba</bold>nti iminā kiṃ vuttaṃ hotīti? <bold>Tīsupi gaṇṭhipadesu</bold> tāva idaṃ vuttaṃ ‘‘sabbāni senāsanāni na vissajjetabbānīti vuttaṃ hotī’’ti. Lāmakakoṭiyā vissajjentehipi senāsanabhūmiyo na vissajjetabbāti ayamattho vutto hotīti no khanti, vīmaṃsitvā yaṃ ruccati, taṃ gahetabbaṃ.</paragraph>
<paragraph line="656">Dhammasantakena buddhapūjaṃ kātuṃ, buddhasantakena vā dhammapūjaṃ kātuṃ vaṭṭati, na vaṭṭatīti? ‘‘Tathāgatassa kho etaṃ vāseṭṭha adhivacanaṃ dhammakāyo itipīti ca yo kho, vakkali, dhammaṃ passati, so maṃ passatī’’ti (saṃ. ni. 3.87) ca vacanato vaṭṭatīti vadanti. Keci pana ‘‘evaṃ sante ‘yo, bhikkhave, maṃ upaṭṭhaheyya, so gilānaṃ upaṭṭhaheyyā’ti vacanato buddhasantakena gilānassapi bhesajjaṃ kātuṃ yuttanti āpajjeyya, tasmā na vaṭṭatī’’ti vadanti, taṃ <pageBreak edition="V" number="2.0148" /> akāraṇaṃ. Na hi ‘‘yo, bhikkhave, maṃ upaṭṭhaheyya, so gilānaṃ upaṭṭhaheyyā’’ti iminā attano ca gilānassa ca ekasadisatā tadupaṭṭhānassa vā <pageBreak edition="M" number="2.0167" /> samaphalatā vuttā. Ayañhettha attho ‘‘yo maṃ ovādānusāsanīkaraṇena upaṭṭhaheyya, so gilānaṃ upaṭṭhaheyya, mama ovādakaraṇena gilāno upaṭṭhātabbo’’ti. Bhagavato ca gilānassa ca upaṭṭhānaṃ ekasadisanti evaṃ panettha attho na gahetabbo. Tasmā ‘‘yo vo, ānanda, mayā dhammo ca vinayo ca desito paññatto, so vo mamaccayena satthā’’ti vacanato ‘‘ahañca panidāni eko ovadāmi anusāsāmi, mayi parinibbute imāni caturāsīti buddhasahassāni tumhe ovadissanti anusāsissantī’’ti vuttattā ca bahussutaṃ bhikkhuṃ pasaṃsantena ca ‘‘yo bahussuto, na so tumhākaṃ sāvako nāma, buddho nāma esa cundā’’ti vuttattā dhammagarukattā ca tathāgatassa pubbanayo eva pasatthataroti amhākaṃ khanti.</paragraph>
<paragraph line="657"><bold>Paṇṇaṃ āropetvā</bold>ti ‘‘ettakeheva rukkhehi ettakameva gahetabba’’nti paṇṇaṃ āropetvā, likhitvāti vuttaṃ hoti. <bold>Nimittasaññaṃ katvā</bold>ti saṅketaṃ katvā. <bold>Dārakā</bold>ti tesaṃ puttanattādayo dārakā. Aññepi ye keci gopakā honti, te sabbepi vuttā. Sabbatthāpi gihīnaṃ gopakadāne yattakaṃ gopakā denti, tattakaṃ gahetabbaṃ. Saṅghike pana yathāparicchedameva gahetabbanti dīpitattā <bold>‘‘atthato eka’’</bold>nti vuttaṃ.</paragraph>
<paragraph line="658"><bold>Tato</bold>ti yathāvuttauposathāgārādikaraṇatthāya ṭhapitadārusambhārato. <bold>Āpucchitvā</bold>ti kārakasaṅghaṃ āpucchitvā. <bold>Taṃ sabbampi āharitvā</bold>ti anāpucchitvāpi tāvakālikaṃ āharitvā. <bold>Āharāpento</bold>ti ettha anāharāpentepi dātabbameva. <bold>Ayameva bhikkhu issaro</bold>ti ekassa bhikkhuno pāpuṇanaṭṭhānaṃ, tatoyeva senāsanato tassa dātabbaṃ, na ca so tato uṭṭhāpetabboti vuttaṃ hoti.</paragraph>
<paragraph line="659"><bold>‘‘Udakapūja</bold>nti cetiyaṭṭhānesu siñcana’’nti <bold>gaṇṭhipadesu</bold> vuttaṃ. <bold>Vattasīsenā</bold>ti kevalaṃ saddhāya, na vetanādiatthāya. <bold>Savatthuka</bold>nti saha bhūmiyā. <bold>Tiṇamattaṃ pana dātabba</bold>nti kasmā vuttaṃ, kiṃ taṃ garubhaṇḍaṃ na hotīti? Na hoti. Arakkhitaagopitaṭṭhāne hi vinassakabhāvena ṭhitaṃ garubhaṇḍaṃ na hoti, tasmā tādisaṃ sandhāya ‘‘tiṇamattaṃ pana dātabba’’nti vuttaṃ. <bold>Jaggitvā</bold>ti saṃvacchare saṃvacchare jaggitvā.</paragraph>
<paragraph line="660"><bold>Kuṭṭa</bold>nti <pageBreak edition="M" number="2.0168" /> gehabhittiṃ. <bold>Pākāra</bold>nti parikkhepapākāraṃ. <bold>Tato</bold>ti chaḍḍitavihārato. <bold>Tato</bold><pageBreak edition="V" number="2.0149" /><bold>āharitvā senāsanaṃ kataṃ hotī</bold>ti sāmantagāmavāsīhi bhikkhūhi chaḍḍitavihārato dārusambhārādiṃ āharitvā senāsanaṃ kataṃ hoti.</paragraph>
<paragraph line="661" number="157"><bold>Catubhāgaudakasambhinne</bold>ti catutthabhāgena udakena sambhinne. <bold>Odanabhājanīyavatthusmi</bold>nti ‘‘dehi aparassa bhāga’’nti āgatavatthusmiṃ.</paragraph>
<paragraph line="662" number="159"> Ayyā attanā kātuṃ yuttampi na karonti, ativiya thaddhāti pasādaṃ bhinditvā cittena kuppanti, tasmā <bold>‘‘pasādānurakkhaṇatthāyā’’</bold>ti vuttaṃ. <bold>Iddhiṃ paṭisaṃharī</bold>ti iddhiṃ vissajjesi. <bold>Sakaṭṭhāneyeva aṭṭhāsī</bold>ti iddhiyā vissajjitattā eva ‘‘pāsādo puna āgacchatū’’ti anadhiṭṭhitepi sayameva āgantvā sakaṭṭhāneyeva aṭṭhāsi. ‘‘Yāva dārakā pāsādaṃ ārohanti, tāva pāsādo tesaṃ santike hotū’’ti pubbe adhiṭṭhitattā eva ca kālaparicchedaṃ katvā adhiṭṭhitena tato paraṃ iddhi vissajjitā nāma hotīti katvā vuttaṃ ‘‘thero iddhiṃ paṭisaṃharī’’ti. Yasmā te dārakā evaṃ gahetvā gatānaṃ santakā na honti, yasmā ca īdisena payogena therena te ānītā nāma na honti, tasmā thero evamakāsīti daṭṭhabbaṃ. Tenevāha <bold>‘‘vohāravasenā’’</bold>tiādi. Attano pakativaṇṇaṃ avijahitvā bahiddhā hatthiādidassanaṃ ‘‘ekopi hutvā bahudhā hotī’’ti (dī. ni. 1.238; ma. ni. 1.147; saṃ. ni. 5.842) āgatañca adhiṭṭhānavasena nipphannattā <bold>adhiṭṭhāniddhi</bold> nāma. ‘‘So pakativaṇṇaṃ vijahitvā kumārakavaṇṇaṃ vā dasseti nāgavaṇṇaṃ vā…pe… vividhampi senābyūhaṃ dassetī’’ti (paṭi. ma. 3.13) evaṃ āgatā iddhi pakativaṇṇavijahanavikāravasena pavattattā <bold>vikubbaniddhi</bold> nāma. Attānaṃ adassetvā bahiddhā hatthiādidassanampi ettheva saṅgahitanti daṭṭhabbaṃ. Pakativaṇṇavijahanañhi nāma attano pakatirūpassa aññesaṃ adassanaṃ, na sabbena sabbaṃ tassa nirodhanaṃ. Evañca katvā ‘‘attānaṃ adassetvā bahiddhā hatthiādidassanampi ettheva saṅgahita’’nti idaṃ ‘‘pakativaṇṇaṃ vijahitvā’’ti vuttamūlapadena na virujjhati.</paragraph>
<centered line="663">Vinītavatthuvaṇṇanā niṭṭhitā.</centered>
<centered line="664">Iti samantapāsādikāya vinayaṭṭhakathāya sāratthadīpaniyaṃ</centered>
<centered line="665">Dutiyapārājikavaṇṇanā samattā.</centered>
<subhead line="666">Anusāsanīkathāvaṇṇanā</subhead>
<paragraph line="667"><bold>Parājitakilesenā</bold>ti <pageBreak edition="M" number="2.0169" /><pageBreak edition="V" number="2.0150" /> santāne puna anuppattidhammatāpādanena catūhi maggañāṇehi saha vāsanāya samucchinnasabbakilesena. <bold>Idhā</bold>ti imasmiṃ sāsane. Tena sikkhāpadena samaṃ aññaṃ anekanayavokiṇṇaṃ gambhīratthavinicchayaṃ kiñci sikkhāpadaṃ na vijjatīti yojetabbaṃ. Attho ca vinicchayo ca atthavinicchayā, gambhīrā atthavinicchayā assāti <bold>gambhīratthavinicchayaṃ</bold>. <bold>Vatthumhi otiṇṇe</bold>ti codanāvatthumhi saṅghamajjhaṃ otiṇṇe, ekena ekasmiṃ codite, sayameva vā āgantvā attano katavītikkame ārociteti vuttaṃ hoti. <bold>Etthā</bold>ti otiṇṇe vatthumhi.</paragraph>
<paragraph line="668">Vinicchayaṃ karontena sahasā ‘‘pārājika’’nti avatvā yaṃ kattabbaṃ, taṃ dassetuṃ <bold>‘‘pāḷi’’</bold>ntiādimāha. <bold>Vinicchayo</bold>ti pārājikāpattivinicchayo. <bold>Avatvāvā</bold>ti ‘‘tvaṃ pārājikaṃ āpanno’’ti avatvāva. <bold>Kappiyepi ca vatthusmi</bold>nti avatvāpi gaṇhituṃ kappiye mātupitusantakepi vatthusmiṃ. <bold>Lahuvattino</bold>ti theyyacittuppādena lahuparivattino. <bold>Āsīvisa</bold>nti sīghameva sakalasarīre pharaṇasamatthavisaṃ.</paragraph>
<centered line="669">Anusāsanīkathāvaṇṇanā niṭṭhitā.</centered>
<centered line="670">Pārājikakaṇḍaṭṭhakathāya paṭhamabhāgavaṇṇanā samattā.</centered>
<title line="671">3. Tatiyapārājikaṃ</title>
<paragraph line="672"><bold>Tīhī</bold>ti <pageBreak edition="V" number="2.0151" /> kāyavacīmanodvārehi. <bold>Vibhāvita</bold>nti pakāsitaṃ, desitaṃ paññattanti vuttaṃ hoti.</paragraph>
<subhead line="673">Paṭhamapaññattinidānavaṇṇanā</subhead>
<paragraph line="674" number="162"><bold>Tikkhattuṃ pākāraparikkhepavaḍḍhanenā</bold>ti tikkhattuṃ pākāraparikkhepena nagarabhūmiyā vaḍḍhanena. <bold>Visālībhūtattā</bold>ti gāvutantaraṃ gāvutantaraṃ puthubhūtattā. Bārāṇasirañño kira (ma. ni. aṭṭha. 1.146; khu. pā. aṭṭha. 6. ratanasuttavaṇṇanā) aggamahesiyā kucchimhi gabbho <pageBreak edition="M" number="2.0170" /> saṇṭhāsi, sā ñatvā rañño nivedesi, rājā gabbhaparihāraṃ adāsi. Sā sammā parihariyamānā gabbhaparipākakāle vijāyanagharaṃ pāvisi. Puññavantīnaṃ paccūsasamaye gabbhavuṭṭhānaṃ hoti, sā ca tāsaṃ aññatarā, tena paccūsasamaye alattakapaṭalabandhujīvakapupphasadisaṃ maṃsapesiṃ vijāyi. Tato ‘‘aññā deviyo suvaṇṇabimbasadise putte vijāyanti, aggamahesī maṃsapesinti rañño purato mama avaṇṇo uppajjeyyā’’ti cintetvā tena avaṇṇabhayena taṃ maṃsapesiṃ ekasmiṃ bhājane pakkhipitvā paṭikujjitvā rājamuddikāya lañchetvā gaṅgāya sote pakkhipāpesi. Manussehi chaḍḍitamatte devatā ārakkhaṃ saṃvidahiṃsu. Suvaṇṇapaṭṭikañcettha jātihiṅgulakena ‘‘bārāṇasirañño aggamahesiyā pajā’’ti likhitvā bandhiṃsu. Tato taṃ bhājanaṃ ūmibhayādīhi anupaddutaṃ gaṅgāsotena pāyāsi.</paragraph>
<paragraph line="675">Tena ca samayena aññataro tāpaso gopālakakulaṃ nissāya gaṅgātīre viharati. So pātova gaṅgaṃ otiṇṇo taṃ bhājanaṃ āgacchantaṃ disvā paṃsukūlasaññāya aggahesi. Athettha taṃ akkharapaṭṭikaṃ rājamuddikālañchanañca disvā muñcitvā taṃ maṃsapesiṃ addasa. Disvānassa etadahosi ‘‘siyā gabbho, tathā hissa duggandhapūtibhāvo natthī’’ti. Udakappavāhenāgatassapi hi usmā na vigacchati, usmā ca nāma īdisāya saviññāṇakatāya bhaveyyāti ‘‘siyā gabbho’’ti <pageBreak edition="V" number="2.0152" /> cintesi. Puññavantatāya pana duggandhaṃ nāhosi sausumagatāya pūtibhāvo ca. Evaṃ pana cintetvā assamaṃ netvā naṃ suddhe okāse ṭhapesi. Atha aḍḍhamāsaccayena dve maṃsapesiyo ahesuṃ. Tāpaso disvā sādhukataraṃ ṭhapesi. Tato puna aḍḍhamāsaccayena ekamekissā pesiyā hatthapādasīsānamatthāya pañca pañca piḷakā uṭṭhahiṃsu. Atha tato aḍḍhamāsaccayena ekā maṃsapesi suvaṇṇabimbasadiso dārako, ekā dārikā ahosi. Tesu tāpasassa puttasineho uppajji, dārakānaṃ puññupanissayato aṅguṭṭhakato cassa khīraṃ nibbatti. Tato pabhuti ca khīrabhattaṃ alabhittha. Tāpaso bhattaṃ bhuñjitvā khīraṃ dārakānaṃ mukhe āsiñcati. Tesaṃ pana yaṃ yaṃ udaraṃ pavisati, taṃ sabbaṃ maṇibhājanagataṃ viya dissati. Carimabhave bodhisatte kucchigate bodhisattamātu viya udaracchaviyā <pageBreak edition="M" number="2.0171" /> acchavippasannatāya evaṃ te nicchavī ahesuṃ. Apare āhu ‘‘sibbitvā ṭhapitā viya nesaṃ aññamaññaṃ līnā chavi ahosī’’ti. Evaṃ te nicchavitāya vā līnacchavitāya vā <bold>‘‘licchavī’’</bold>ti paññāyiṃsu.</paragraph>
<paragraph line="676">Tāpaso dārake posento ussūre gāmaṃ bhikkhāya pavisati, atidivā paṭikkamati. Tassa taṃ byāpāraṃ ñatvā gopālakā āhaṃsu – ‘‘bhante, pabbajitānaṃ dārakaposanaṃ palibodho, amhākaṃ dārake detha, mayaṃ posessāma, tumhe attano kammaṃ karothā’’ti. Tāpaso ‘‘sādhū’’ti paṭissuṇi. Gopālakā dutiyadivase maggaṃ samaṃ katvā pupphehi okiritvā dhajapaṭākā ussāpetvā tūriyehi vajjamānehi assamaṃ āgatā. Tāpaso ‘‘mahāpuññā dārakā, appamādeneva vaḍḍhetha, vaḍḍhetvā aññamaññaṃ āvāhaṃ karotha, pañcagorasena rājānaṃ tosetvā bhūmibhāgaṃ gahetvā nagaraṃ māpetha, tattha kumāraṃ abhisiñcathā’’ti vatvā dārake adāsi. Te ‘‘sādhū’’ti paṭissuṇitvā dārake netvā posesuṃ. Dārakā vuḍḍhimanvāya kīḷantā vivādaṭṭhānesu aññe gopālakadārake hatthenapi pādenapi paharanti, te rodanti. ‘‘Kissa rodathā’’ti ca mātāpitūhi vuttā ‘‘ime nimmātāpitikā tāpasapositā amhe atīva paharantī’’ti vadanti. Tato nesaṃ posakamātāpitaropi ‘‘ime dārakā aññe dārake vihesenti dukkhāpenti, na ime saṅgahetabbā, vajjetabbā ime’’ti āhaṃsu. Tato pabhuti kira so padeso <bold>‘‘vajjī’’</bold>ti vuccati yojanasataparimāṇena.</paragraph>
<paragraph line="677">Atha taṃ padesaṃ gopālakā rājānaṃ tosetvā aggahesuṃ. Tattha ca nagaraṃ māpetvā soḷasavassuddesikaṃ kumāraṃ abhisiñcitvā rājānaṃ akaṃsu. Rajjasampattidāyakassa kammassa katattā asambhinne eva rājakule uppannattā ca rājakumārassa puññānubhāvasañcoditā devatādhiggahitā akaṃsūti keci. Dārakassa dārikāya saddhiṃ vāreyyaṃ katvā katikaṃ akaṃsu ‘‘bāhirato <pageBreak edition="V" number="2.0153" /> dārikā na ānetabbā, ito dārikā na kassaci dātabbā’’ti. Tesaṃ paṭhamasaṃvāsena dve dārakā jātā dhītā ca putto ca. Evaṃ soḷasakkhattuṃ dve dve jātā. Tato tesaṃ dārakānaṃ yathākkamaṃ vaḍḍhantānaṃ ārāmuyyānanivāsaṭṭhānaparivārasampattiṃ gahetuṃ appahontaṃ nagaraṃ tikkhattuṃ gāvutantarena gāvutantarena parikkhipiṃsu. Tassa punappunaṃ visālīkatattā <bold>‘‘vesālī’’</bold>tveva <pageBreak edition="M" number="2.0172" /> nāmaṃ jātaṃ. Tena vuttaṃ – ‘‘tikkhattuṃ pākāraparikkhepavaḍḍhanena visālībhūtattā vesālīti vuccatī’’ti.</paragraph>
<paragraph line="678"><bold>Idampi ca nagara</bold>nti na kevalaṃ rājagahasāvatthiyo yevāti dasseti. <bold>Tattha mahāvanaṃ nāmā</bold>tiādi majjhimabhāṇakasaṃyuttabhāṇakānaṃ samānaṭṭhakathā. <bold>Majjhimaṭṭhakathāyañhi (ma. ni. aṭṭha. 1.146) saṃyuttaṭṭhakathāyañca</bold> (saṃ. ni. aṭṭha. 3.5.984-985) imināva nayena vuttaṃ. <bold>Dīghanikāyaṭṭhakathāyaṃ</bold> (dī. ni. aṭṭha. 1.359) pana <bold>‘‘mahāvane</bold>ti bahinagare himavantena saddhiṃ ekābaddhaṃ hutvā ṭhitaṃ sayaṃjātaṃ vanaṃ atthi, yaṃ mahantabhāveneva mahāvananti vuccati, tasmiṃ mahāvane. <bold>Kūṭāgārasālāya</bold>nti tasmiṃ vanasaṇḍe saṅghārāmaṃ patiṭṭhāpesuṃ. Tattha kaṇṇikaṃ yojetvā thambhānaṃ upari kūṭāgārasālāsaṅkhepena devavimānasadisaṃ pāsādaṃ akaṃsu, taṃ upādāya sakalopi saṅghārāmo kūṭāgārasālāti paññāyitthā’’ti vuttaṃ. Vanamajjhe katattā <bold>‘‘vanaṃ nissāyā’’</bold>ti vuttaṃ. <bold>Ārāme</bold>ti saṅghārāme. <bold>Haṃsavaṭṭakacchadanenā</bold>ti haṃsavaṭṭakapaṭicchannena, haṃsamaṇḍalākārenāti attho.</paragraph>
<paragraph line="679"><bold>Anekapariyāyenā</bold>ti ettha <bold>pariyāya</bold>-saddo kāraṇavacanoti āha <bold>‘‘anekehi kāraṇehī’’</bold>ti, ayaṃ kāyo aviññāṇakopi saviññāṇakopi evampi asubho evampi asubhoti nānāvidhehi kāraṇehīti attho. <bold>Asubhākārasandassanappavatta</bold>nti kesādivasena tatthāpi vaṇṇādito asubhākārassa sabbaso dassanavasena pavattaṃ. <bold>Kāyavicchandaniyakatha</bold>nti attano parassa ca karajakāye vicchandanuppādanakathaṃ. <bold>Muttaṃ vā</bold>tiādinā byatirekamukhena kāyassa amanuññataṃ dasseti. Tattha ādito tīhi padehi adassanīyatāya asārakatāya majjhe catūhi duggandhatāya, ante ekena lesamattenapi manuññatābhāvamassa dasseti. <bold>Atha kho</bold>tiādinā anvayato sarūpeneva amanuññatāya dassanaṃ. <bold>Chando</bold>ti dubbalarāgo. <bold>Rāgo</bold>ti balavarāgo. ‘‘Kesā lomādī’’ti saṅkhepato vuttamatthaṃ vibhāgena dassetuṃ <bold>‘‘yepi hī’’</bold>tiādi vuttaṃ. <bold>Asubhā</bold>ti āgantukena subhākārena virahitattā asubhā. <bold>Asucino</bold>ti attano sabhāveneva asucino. <bold>Paṭikūlā</bold>ti nāgarikassa asucikaṭṭhānaṃ viya jigucchanīyattā paṭikūlā.</paragraph>
<paragraph line="680">Kesā <pageBreak edition="M" number="2.0173" /><pageBreak edition="V" number="2.0154" /> nāmete vaṇṇatopi paṭikūlā, saṇṭhānatopi gandhatopi āsayatopi okāsatopi paṭikūlāti dassento <bold>‘‘so ca nesaṃ…pe… pañcahi kāraṇehi veditabbo’’</bold>ti āha. Manuññepi (visuddhi. 1.383; vibha. aṭṭha. 356) hi yāgupatte vā bhattapatte vā kesavaṇṇaṃ kiñci disvā ‘‘kesamissakamidaṃ, haratha na’’nti jigucchanti, evaṃ kesā <bold>vaṇṇato</bold> paṭikūlā. Rattiṃ paribhuñjantāpi kesasaṇṭhānaṃ akkavākaṃ vā makacivākaṃ vā chupitvā tatheva jigucchanti, evaṃ <bold>saṇṭhānato</bold>pi paṭikūlā. Telamakkhanapupphadhūpādisaṅkhāravirahitānañca kesānaṃ gandho paramajeguccho hoti, tato jegucchataro aggimhi pakkhittānaṃ. Kesā hi vaṇṇasaṇṭhānato appaṭikūlāpi siyuṃ, gandhena pana paṭikūlāyeva. Yathā hi daharassa kumārakassa vaccaṃ vaṇṇato haliddivaṇṇaṃ, saṇṭhānatopi haliddipiṇḍasaṇṭhānaṃ, saṅkāraṭṭhāne chaḍḍitañca uddhumātakakāḷasunakhasarīraṃ vaṇṇato tālapakkavaṇṇaṃ, saṇṭhānato vaṭṭetvā vissaṭṭhamudiṅgasaṇṭhānaṃ, dāṭhāpissa sumanamakuḷasadisāti ubhayampi vaṇṇasaṇṭhānato siyā appaṭikūlaṃ, gandhena pana paṭikūlameva, evaṃ kesāpi siyuṃ vaṇṇasaṇṭhānato appaṭikūlā, <bold>gandhena</bold> pana paṭikūlāyevāti.</paragraph>
<paragraph line="681">Yathā pana asuciṭṭhāne gāmanissandena jātāni sūpeyyapaṇṇāni nāgarikamanussānaṃ jegucchāni honti aparibhogāni, evaṃ kesāpi pubbalohitamuttakarīsapittasemhādinissandena jātattā jegucchāti idaṃ tesaṃ <bold>āsayato</bold> pāṭikulyaṃ. Ime ca kesā nāma gūtharāsimhi uṭṭhitakaṇṇakaṃ viya ekatiṃsakoṭṭhāsarāsimhi jātā, te susānasaṅkāraṭṭhānādīsu jātasākaṃ viya parikhādīsu jātakamalakuvalayādipupphaṃ viya ca asuciṭṭhāne jātattā paramajegucchāti idaṃ tesaṃ <bold>okāsato</bold> pāṭikulyaṃ. Yathā ca kesānaṃ, evaṃ sabbakoṭṭhāsānañca vaṇṇasaṇṭhānagandhāsayokāsavasena pañcadhā paṭikūlatā veditabbāti āha <bold>‘‘evaṃ lomādīna’’</bold>nti. <bold>Pañcapañcappabhedenā</bold>ti ettha bāhiratthasamāso daṭṭhabbo pañca pañca pabhedā etassāti pañcapañcappabhedoti.</paragraph>
<paragraph line="682"><bold>Saṃvaṇṇento</bold>ti vitthārento. <bold>Asubhāyā</bold>ti asubhamātikāya. <bold>Phātikamma</bold>nti bahulīkāro. <bold>Pañcaṅgavippahīnaṃ pañcaṅgasamannāgata</bold>nti ettha kāmacchando byāpādo thinamiddhaṃ uddhaccakukkuccaṃ vicikicchāti imesaṃ pañcannaṃ nīvaraṇānaṃ <pageBreak edition="M" number="2.0174" /> pahānavasena pañcaṅgavippahīnatā veditabbā. Na hi etesu appahīnesu jhānaṃ uppajjati, tenassetāni pahānaṅgānīti vuccanti. Kiñcāpi hi jhānakkhaṇe aññepi akusalā dhammā pahīyanti, tathāpi etāneva visesena jhānantarāyakarāni. Kāmacchandena hi nānāvisayapalobhitaṃ cittaṃ na ekattārammaṇe samādhiyati, kāmacchandābhibhūtaṃ <pageBreak edition="V" number="2.0155" /> vā cittaṃ na kāmadhātuppahānāya paṭipadaṃ paṭipajjati, byāpādena ca ārammaṇe paṭihaññamānaṃ na nirantaraṃ pavattati, thinamiddhābhibhūtaṃ akammaññaṃ hoti, uddhaccakukkuccaparetaṃ avūpasantameva hutvā paribbhamati, vicikicchāya upahataṃ jhānādhigamasādhikaṃ paṭipadaṃ nārohati. Iti visesena jhānantarāyakarattā etāneva pahānaṅgānīti vuttāni.</paragraph>
<paragraph line="683">Yasmā pana vitakko ārammaṇe cittaṃ abhiniropeti, vicāro anuppabandhati, tehi avikkhepāya sampāditapayogassa cetaso payogasampattisambhavā pīti pīnanaṃ, sukhañca upabrūhanaṃ karoti, atha naṃ sasampayuttadhammaṃ etehi abhiniropanānubandhanapīnanaupabrūhanehi anuggahitā ekaggatā ekattārammaṇe samaṃ sammā ādhiyati, tasmā vitakko vicāro pīti sukhaṃ cittekaggatāti imesaṃ pañcannaṃ uppattivasena pañcaṅgasamannāgatatā veditabbā. Uppannesu hi etesu pañcasu jhānaṃ uppannaṃ nāma hoti, tenassa etāni pañca samannāgataṅgānīti vuccanti. Tasmā na etehi samannāgataṃ aññadeva jhānaṃ nāma atthīti gahetabbaṃ. Yathā pana aṅgamattavaseneva caturaṅginī senā, pañcaṅgikaṃ tūriyaṃ aṭṭhaṅgiko ca maggoti vuccati, evamidampi aṅgamattavaseneva ‘‘pañcaṅgika’’nti vā ‘‘pañcaṅgasamannāgata’’nti vā vuccatīti veditabbaṃ.</paragraph>
<paragraph line="684">Etāni ca pañcaṅgāni kiñcāpi upacārakkhaṇepi atthi, atha kho upacāre pakaticittato balavatarāni, idha pana upacāratopi balavatarāni rūpāvacarakkhaṇappattāni. Ettha hi vitakko suvisadena ākārena ārammaṇe cittaṃ abhiniropayamāno uppajjati, vicāro ativiya ārammaṇaṃ anumajjamāno, pītisukhaṃ sabbāvantampi kāyaṃ pharamānaṃ. Teneva vuttaṃ ‘‘nāssa kiñci sabbāvato kāyassa vivekajena pītisukhena apphuṭaṃ hotī’’ti. Cittekaggatāpi heṭṭhimamhi samuggapaṭale uparimaṃ samuggapaṭalaṃ viya ārammaṇe suphusitā hutvā uppajjati. Ayametesaṃ <pageBreak edition="M" number="2.0175" /> itarehi viseso, tasmā ‘‘pañcaṅgasamannāgata’’nti appanājhānameva visesetvā vuttaṃ.</paragraph>
<paragraph line="685"><bold>Tividhakalyāṇaṃ dasalakkhaṇasampanna</bold>nti ettha pana jhānassa ādimajjhapariyosānavasena tividhakalyāṇatā, tesaṃyeva ādimajjhapariyosānānaṃ lakkhaṇavasena dasalakkhaṇasampannatā veditabbā. Vitthāranayaṃ panettha sayameva pakāsayissati. Kilesacorehi anabhibhavanīyattā jhānaṃ <bold>‘‘cittamañjūsa’’</bold>nti vuttaṃ. <bold>Nissāyā</bold>ti pādakaṃ katvā.</paragraph>
<paragraph line="686">Dasalakkhaṇavibhāvaneneva <pageBreak edition="V" number="1.0156" /> tividhakalyāṇatāpi vibhāvitā hotīti dasalakkhaṇaṃ tāva dassento <bold>‘‘tatrimānī’’</bold>tiādimāha. Tattha <bold>pāripanthikato cittavisuddhī</bold>tiādīnaṃ padānaṃ attho ‘‘tatrāyaṃ pāḷī’’tiādinā vuttapāḷivaṇṇanāyameva āvi bhavissati. <bold>Tatrā</bold>ti tasmiṃ dasalakkhaṇavibhāvane. <bold>Paṭipadāvisuddhī</bold>ti paṭipajjati jhānaṃ etāyāti paṭipadā, gotrabhupariyosāno pubbabhāgiyo bhāvanānayo. Paripanthato visujjhanaṃ visuddhi, paṭipadāya visuddhi paṭipadāvisuddhi. Sā panāyaṃ yasmā jhānassa uppādakkhaṇe labbhati, tasmā vuttaṃ <bold>‘‘paṭipadāvisuddhi ādī’’</bold>ti. <bold>Upekkhānubrūhanā</bold>ti visodhetabbatādīnaṃ abhāvato jhānapariyāpannāya tatramajjhattupekkhāya kiccanipphattiyā anubrūhanā. Sā panāyaṃ yasmā visesato jhānassa ṭhitikkhaṇe labbhati, tena vuttaṃ <bold>‘‘upekkhānubrūhanā majjhe’’</bold>ti. <bold>Sampahaṃsanā</bold>ti tattha dhammānaṃ anativattanādisādhakassa ñāṇassa kiccanipphattivasena pariyodapanā. Sā pana yasmā jhānassa osānakkhaṇe pākaṭā hoti, tasmā vuttaṃ <bold>‘‘sampahaṃsanā pariyosāna’’</bold>nti. <bold>Imāni tīṇi lakkhaṇānī</bold>ti paripanthato cittassa visujjhanākāro, majjhimassa samathanimittassa paṭipajjanākāro, tattha pakkhandanākāroti imāni tīṇi jhānassa ādito uppādakkhaṇe appanāppattilakkhaṇāni. Tehi ākārehi vinā appanāppattiyā abhāvato asati ca appanāyaṃ tadabhāvato <bold>ādikalyāṇañceva</bold> visuddhipaṭipadattā yathāvuttehi lakkhaṇehi samannāgatattā ca <bold>tilakkhaṇasampannañca</bold>. Iminā nayena majjhapariyosānalakkhaṇānañca yojanā veditabbā.</paragraph>
<paragraph line="687">Keci <pageBreak edition="M" number="2.0176" /> pana ‘‘paṭipadāvisuddhi nāma sasambhāriko upacāro, upekkhānubrūhanā nāma appanā, sampahaṃsanā nāma paccavekkhaṇā’’ti vaṇṇayanti, taṃ na yuttaṃ. Tathā hi sati ajhānadhammehi jhānassa guṇasaṃkittanaṃ nāma kataṃ hoti. Na hi bhūmantaraṃ bhūmantarapariyāpannaṃ hoti, pāḷiyā cetaṃ virujjhati. ‘‘Ekattagataṃ cittaṃ paṭipadāvisuddhipakkhandañceva hoti upekkhānubrūhitañca ñāṇena ca sampahaṃsita’’nti (paṭi. ma. 1.158) hi pāḷiyaṃ vuttaṃ. Ettha hi <bold>ekattagataṃ citta</bold>nti indriyānaṃ ekarasabhāvena ekaggatāya ca sikhāppattiyā tadanuguṇaṃ ekattagataṃ sasampayuttaṃ appanāppattaṃ cittaṃ vuttaṃ, tasseva ca paṭipadāvisuddhipakkhandatādi anantaraṃ vuccate. Tasmā pāḷiyaṃ ekasmiṃyeva appanācittakkhaṇe paṭipadāvisuddhiādīnaṃ vuttattā antoappanāyameva parikammāgamanavasena paṭipadāvisuddhi, tatramajjhattupekkhāya kiccavasena upekkhānubrūhanā, dhammānaṃ anativattanādibhāvasādhanena pariyodāpakassa ñāṇassa kiccanipphattivasena sampahaṃsanā ca veditabbā.</paragraph>
<paragraph line="688">Kathaṃ? Yasmiṃ (paṭi. ma. aṭṭha. 2.1.158; visuddhi. 1.175) vāre appanā uppajjati <pageBreak edition="V" number="2.0157" />, tasmiṃ <bold>yo</bold> nīvaraṇasaṅkhāto kilesagaṇo <bold>tassa</bold> jhānassa <bold>paripantho, tato cittaṃ visujjhati,</bold> visuddhattā āvaraṇavirahitaṃ hutvā <bold>majjhimaṃ samathanimittaṃ paṭipajjati</bold>. Majjhimaṃ samathanimittaṃ nāma samappavatto appanāsamādhiyeva, līnuddhaccasaṅkhātānaṃ ubhinnaṃ antānaṃ anupagamanena <bold>majjhimo,</bold> savisesaṃ paccanīkadhammānaṃ vūpasamanato <bold>samatho,</bold> yogino sukhavisesānaṃ kāraṇabhāvato <bold>nimitta</bold>nti katvā. Tassa pana appanācittassa anantarapaccayabhūtaṃ gotrabhucittaṃ satipi parittamahaggatabhāvabhede paccayapaccayuppannabhāvabhede ca ekissāyeva santatiyā pariṇāmūpagamanato ekasantatipariṇāmanayena tathattaṃ appanāsamādhivasena samāhitabhāvaṃ upagacchamānaṃ <bold>majjhimaṃ samathanimittaṃ paṭipajjati</bold> nāma. Evaṃ paṭipannattā tathattupagamanena <bold>tattha pakkhandati</bold> nāma. Yasmiñhi khaṇe tathattaṃ majjhimaṃ samathanimittaṃ paṭipajjati, tasmiṃyeva khaṇe tathattupagamanena appanāsamādhinā samāhitabhāvūpagamanena <bold>tattha pakkhandati</bold> nāma. Evaṃ tāva purimasmiṃ gotrabhucitte vijjamānā paripanthavisuddhimajjhimasamathappaṭipattipakkhandanākārā āgamanavasena nipphajjamānā <bold>paṭhamassa jhānassa</bold> uppādakkhaṇeyeva <bold>paṭipadāvisuddhī</bold>ti veditabbā. Teyeva hi ākārā paccayavisesato jhānakkhaṇe nipphajjamānā <bold>paṭipadāvisuddhī</bold>ti vuttā.</paragraph>
<paragraph line="689">Evaṃ <pageBreak edition="M" number="2.0177" /> visuddhassa pana tassa cittassa puna sodhetabbābhāvato visodhane byāpāraṃ akaronto <bold>visuddhaṃ cittaṃ ajjhupekkhati</bold> nāma. Samathabhāvūpagamanena samathappaṭipannassa puna samādhāne byāpāraṃ akaronto <bold>samathappaṭipannaṃ ajjhupekkhati</bold> nāma. Samathappaṭipannabhāvato eva cassa kilesasaṃsaggaṃ pahāya ekattena upaṭṭhitassa puna ekattupaṭṭhāne byāpāraṃ akaronto <bold>ekattupaṭṭhānaṃ ajjhupekkhati</bold> nāma. Evaṃ tatramajjhattupekkhāya kiccavasena upekkhānubrūhanā veditabbā.</paragraph>
<paragraph line="690">Ye panete evaṃ upekkhānubrūhite tasmiṃ jhānacitte jātā samādhipaññāsaṅkhātā yuganaddhadhammā aññamaññaṃ anativattamānā hutvā pavattā, yāni ca saddhādīni indriyāni nānākilesehi vimuttattā vimuttirasena ekarasāni hutvā pavattāni, yañcesa tadupagaṃ tesaṃ anativattanaekarasasabhāvānaṃ anucchavikaṃ vīriyaṃ vāhayati, yā cassa tasmiṃ khaṇe pavattā āsevanā, sabbepi te ākārā yasmā ñāṇena saṃkilesavodānesu taṃ taṃ ādīnavañca ānisaṃsañca disvā tathā tathā sampahaṃsitattā visodhitattā pariyodāpitattā nipphannā, tasmā dhammānaṃ anativattanādibhāvasādhanena pariyodāpakassa ñāṇassa kiccanipphattivasena sampahaṃsanā veditabbāti vuttaṃ.</paragraph>
<paragraph line="691">Atha <pageBreak edition="V" number="2.0158" /> kasmā sampahaṃsanāva ‘‘pariyosāna’’nti vuttā, na upekkhānubrūhanāti? Yasmā tasmiṃ bhāvanācitte upekkhāvasena ñāṇaṃ pākaṭaṃ hoti, tasmā ñāṇakiccabhūtā sampahaṃsanā ‘‘pariyosāna’’nti vuttā. Tathā hi appanākāle bhāvanāya samappavattiyā paṭipakkhassa ca suppahānato paggahādīsu byāpārassa akātabbato ajjhupekkhanāva hoti. Yaṃ sandhāya vuttaṃ ‘‘samaye cittassa ajjhupekkhanā visuddhaṃ cittaṃ ajjhupekkhatī’’ti ca ādi. Sā panāyaṃ ajjhupekkhanā ñāṇassa kiccasiddhiyā hoti visesato ñāṇasādhanattā appanābyāpārassa, tasmā ñāṇakiccabhūtā sampahaṃsanā ‘‘pariyosāna’’nti vuttā. Evaṃ tividhāya paṭipadāvisuddhiyā laddhavisesāya tividhāya upekkhānubrūhanāya sātisayaṃ paññindriyassa adhimattabhāvena catubbidhāpi sampahaṃsanā sijjhatīti āgamanupekkhāñāṇakiccavasena dasapi ākārā jhāne eva veditabbā.</paragraph>
<paragraph line="692"><bold>Evaṃ</bold><pageBreak edition="M" number="2.0178" /><bold>tividhattagataṃ citta</bold>ntiādīni tasseva cittassa thomanavacanāni. Tattha <bold>evaṃ tividhattagata</bold>nti evaṃ yathāvuttena vidhinā paṭipadāvisuddhipakkhandanaupekkhānubrūhanañāṇasampahaṃsanāvasena tividhabhāvaṃ gataṃ. <bold>Vitakkasampanna</bold>nti kilesakkhobhavirahitattā vitakkena sundarabhāvamupagataṃ. <bold>Cittassa adhiṭṭhānasampanna</bold>nti tasmiṃyeva ārammaṇe cittassa nirantarappavattisaṅkhātena adhiṭṭhānena sampannaṃ anūnaṃ. Yathā adhiṭṭhānavasiyaṃ adhiṭṭhānanti jhānappavatti, tathā idhāpi cittassa adhiṭṭhānanti cittekaggatāpi yujjati. Tena hi ekasmiṃyeva ārammaṇe cittaṃ adhiṭṭhāti, na ettha vikkhipatīti. <bold>Samādhisampanna</bold>nti visuṃ vuttattā pana vuttanayeneva gahetabbo. Atha vā samādhisseva jhānaṅgasaṅgahitattā ‘‘cittassa adhiṭṭhānasampanna’’nti jhānaṅgapañcakavasena vuttaṃ. <bold>Samādhisampanna</bold>nti indriyasaṅgahitattā indriyapañcakavasena.</paragraph>
<paragraph line="693"><bold>Asubhasaññāparicitenā</bold>ti sakalaṃ kāyaṃ asubhanti pavattāya saññāya sahagatattā jhānaṃ asubhasaññā, tena paricitena paribhāvitena. <bold>Cetasā</bold>ti cittena. <bold>Bahula</bold>nti abhiṇhaṃ. <bold>Viharato</bold>ti viharantassa, asubhasamāpattibahulassāti attho. <bold>Methunadhammasamāpattiyā</bold>ti methunadhammena samaṅgibhāvato. <bold>Paṭilīyatī</bold>ti ekapassena nilīyati nilīnaṃ viya hoti. <bold>Paṭikuṭatī</bold>ti saṅkucati. <bold>Paṭivattatī</bold>ti nivattati. <bold>Na sampasārīyatī</bold>ti na visarati, abhirativasena na pakkhandatīti attho. Atha vā <bold>paṭilīyatī</bold>ti saṅkucati tattha paṭikūlatāya saṇṭhitattā. <bold>Paṭikuṭatī</bold>ti apasakkati na upasakkati. <bold>Paṭivattatī</bold>ti nivattati, tato eva <bold>na sampasārīyatī</bold>ti. <bold>Nhārudaddula</bold>nti nhārukhaṇḍaṃ nhāruvilekhanaṃ vā.</paragraph>
<paragraph line="694"><bold>Addhamāsa</bold>nti <pageBreak edition="V" number="2.0159" /> accantasaṃyoge upayogavacanaṃ. <bold>Paṭisallīyitu</bold>nti yathāvuttakālaṃ paṭi paṭi divase divase samāpattiyaṃ dhammacintāya cittaṃ nilīyituṃ. <bold>Payuttavāca</bold>nti paccayapaṭisaṃyuttavācaṃ, buddhā imesu divasesu piṇḍāya na caranti, vihāreyeva nisīdanti, tesaṃ dinnaṃ mahapphalaṃ hotīti ādivacanaṃ.</paragraph>
<paragraph line="695"><bold>Kalyāṇūpanissayavasenā</bold>ti pabbajjāya upanissayavasena. <bold>Pare kirā</bold>ti <bold>kira</bold>-saddo arucisūcanattho. Tenāha <bold>‘‘idaṃ pana icchāmatta’’</bold>nti, pavattiajānanaṃ ārocayitābhāvo ñāte nivāraṇañcāti idaṃ tesaṃ icchāmattaṃ <pageBreak edition="M" number="2.0179" />, na pana kāraṇanti attho. Apare pana vadanti ‘‘etasmiṃ kira aḍḍhamāse na koci buddhaveneyyo ahosi, atha satthā imaṃ aḍḍhamāsaṃ phalasamāpattisukhena vītināmessāmi, iti mayhañceva sukhavihāro bhavissati, anāgate ca pacchimā janatā ‘satthāpi gaṇaṃ pahāya ekako vihāsi, kimaṅgaṃ pana maya’nti diṭṭhānugatiṃ āpajjissati, tadassa bhavissati dīgharattaṃ hitāya sukhāyāti iminā kāraṇena evamāhā’’ti. <bold>Neva koci bhagavantaṃ upasaṅkamatī</bold>ti ṭhapetvā piṇḍapātanīhārakaṃ añño koci neva bhagavantaṃ upasaṅkamati, bhikkhusaṅgho pana satthu vacanaṃ sampaṭicchitvā ekaṃ bhikkhuṃ adāsi. So pātova gandhakuṭipariveṇasammajjanamukhodakadantakaṭṭhadānādīni sabbakiccāni tasmiṃ tasmiṃ khaṇe katvā apagacchati.</paragraph>
<paragraph line="696"><bold>Anekakāraṇasammisso</bold>ti ettha kāyassa asuciduggandhajegucchapaṭikūlatāva anekakāraṇaṃ. <bold>Maṇḍanakapakatiko</bold>ti alaṅkārakasabhāvo. Koci taruṇopi yuvā na hoti, koci yuvāpi maṇḍanakajātiko na hoti yathā upasantasabhāvo ālasiyabyasanādīhi vā abhibhūto, idha pana daharo ceva yuvā ca maṇḍanakajātiko ca adhippeto. <bold>Paṭhamayobbanaṃ</bold> nāma pannarasavassato yāva dvattiṃsa saṃvaccharāni, soḷasavassato vā yāva tettiṃsa vassāni. <bold>Kuṇapa</bold>nti matakaḷevaraṃ, ahissa kuṇapaṃ <bold>ahikuṇapaṃ</bold>. Evaṃ itarānipi. Atipaṭikūlajigucchanīyasabhāvato cettha imāneva tīṇi vuttānīti veditabbāni. Aññesañhi sasasūkarādīnaṃ kuṇapaṃ manussā kaṭukabhaṇḍādīhi abhisaṅkharitvā paribhuñjantipi, imesaṃ pana kuṇapaṃ abhinavampi jigucchantiyeva, ko pana vādo kālātikkamena pūtibhūte. Atipaṭikūlajigucchanīyatā ca nesaṃ ativiya duggandhatāya, sā ca ahīnaṃ tikhiṇakopatāya kukkuramanussānaṃ odanakummāsūpacayatāya ca sarīrassa hotīti vadanti.</paragraph>
<paragraph line="697"><bold>Samaṇakuttako</bold>ti samaṇakiccako, kāsāvanivāsanādivasena samaṇakiccakārīti vuttaṃ hoti <pageBreak edition="V" number="2.0160" />. Tenāha <bold>‘‘samaṇavesadhārako’’</bold>ti. <bold>Sabbamakaṃsū</bold>ti puthujjanā sāvajjepi tattha anavajjasaññino hutvā karaṇakārāpanasamanuññatādibhedaṃ sabbamakaṃsu. <bold>Lohitaka</bold>nti ettha ‘‘lohitagata’’ntipi paṭhanti. Vaggūti matā <bold>vaggumatā</bold>. <bold>Puññasammatā</bold>ti pujjabhavaphalanibbattanena <pageBreak edition="M" number="2.0180" /> sattānaṃ punanena visodhanena puññanti sammatā. <bold>Pavāhessāmī</bold>ti gamayissāmi, visodhessāmīti attho.</paragraph>
<paragraph line="698" number="163"> Māradheyyaṃ vuccati tebhūmakā dhammā. Vacanatthato pana mārassa dheyyaṃ <bold>māradheyyaṃ</bold>. <bold>Dheyya</bold>nti ṭhānaṃ vatthu nivāso gocaro. Māro vā ettha dhiyati tiṭṭhati pavattatīti <bold>māradheyyaṃ, māro</bold>ti cettha kilesamāro adhippeto, kilesamāravaseneva ca devaputtamārassa kāmabhave ādhipaccanti. <bold>Māravisayaṃ nātikkamissatīti cintetvā</bold>ti evamayaṃ saṃvegaṃ paṭilabhitvā māravisayaṃ atikkameyyāpi, mayā pana evaṃ vutte uppannaṃ saṃvegaṃ paṭippassambhetvā māravisayaṃ nātikkamissatīti evaṃ cintetvā. <bold>Dvivacana</bold>nti dvikkhattuṃ vacanaṃ, āmeḍitavacananti vuttaṃ hoti. <bold>Niyojentī</bold>ti ettha ayaṃ andhabālā devatā evaṃ uppannasaṃvegamūlakaṃ samaṇadhammaṃ katvā ‘‘ayaṃ māravisayaṃ atikkameyyāpī’’ti cintetvā attano aññāṇatāya ‘‘matā saṃsārato muccantī’’ti evaṃladdhikāpi samānā attano laddhivasena matā bhikkhū saṃsārato muccantīti imamatthaṃ anupaparikkhitvā taṃ tattha niyojesīti veditabbaṃ.</paragraph>
<paragraph line="699">Kiñcāpi asubhakathaṃ kathentena bhagavatā yathā tesaṃ bhikkhūnaṃ maraṇabhayaṃ na bhavissati, tathā desitattā bhikkhūnañca taṃ dhammakathaṃ sutvā asubhabhāvanānuyogena kāye vigatachandarāgatāya maraṇassa abhipatthitabhāvato bhayaṃ natthi, taṃ pana asihatthaṃ tathā vicarantaṃ disvā tadaññesaṃ bhikkhūnaṃ uppajjanakabhayaṃ sandhāya ‘‘hotiyeva bhaya’’ntiādi vuttanti vadanti. ‘‘Attanāpi attānaṃ jīvitā voropenti, aññamaññampi jīvitā voropentī’’ti vuttattā <bold>‘‘sabbānipi tāni pañca bhikkhusatāni jīvitā voropesī’’</bold>ti idaṃ yebhuyyavasena vuttanti gahetabbaṃ. Appakañhi ūnamadhikaṃ vā gaṇanūpagaṃ na hotīti ‘‘pañcasatānī’’ti vuttaṃ. Tasmā ye ca attanāva attānaṃ aññamaññañca jīvitā voropesuṃ, te ṭhapetvā avasese puthujjanabhikkhū sabbe ca ariye ayaṃ jīvitā voropesīti veditabbaṃ.</paragraph>
<paragraph line="700" number="164"><bold>Paṭisallānā vuṭṭhito</bold>ti ettha <bold>paṭisallāna</bold>nti tehi tehi sattasaṅkhārehi paṭinivattitvā apasakkitvā sallānaṃ nilīyanaṃ vivecanaṃ, kāyacittehi tato vivittatā ekībhāvoti vuttaṃ hoti. Tenāha <bold>‘‘ekībhāvato’’</bold>ti <pageBreak edition="M" number="2.0181" />, pavivekatoti attho. <bold>Ekībhāvo</bold>ti hi <pageBreak edition="V" number="2.0161" /> kāyacittaviveko vutto. <bold>Vuṭṭhito</bold>ti tato duvidhavivekato bhavaṅguppattiyā rūpārammaṇādisaṅkhārasamāyogena gahaṭṭhapabbajitādisattasamāgamena ca apeto. <bold>Uddesaṃ paripucchaṃ gaṇhantī</bold>ti attano attano ācariyānaṃ santike gaṇhanti. Kāmaṃ dasānussatiggahaṇeneva ānāpānassatipi gahitā, sā pana tattha sannipatitabhikkhūsu bahūnaṃ sappāyā sātthikā ca, tasmā puna gahitā. Tathā hi bhagavā tameva kammaṭṭhānaṃ tesaṃ bhikkhūnaṃ kathesi. Āhāre paṭikūlasaññā asubhakammaṭṭhānasadisā, cattāro pana āruppā ādikammikānaṃ ananurūpāti tesaṃ idha aggahaṇaṃ daṭṭhabbaṃ.</paragraph>
<paragraph line="701"><bold>Vesāliṃ upanissāyā</bold>ti vesālīnagaraṃ gocaragāmaṃ katvā. <bold>Upaṭṭhānasālāya</bold>nti dhammasabhāyaṃ. <bold>Muhuttenevā</bold>ti satthari saddhamme ca gāravena upagatabhikkhūnaṃ vacanasamanantarameva uṭṭhahiṃsūti katvā vuttaṃ. Buddhakāle kira bhikkhū bhagavato sandesaṃ sirasā sampaṭicchituṃ ohitasotā viharanti. <bold>Yassā</bold>ti yassa kattabbassa. <bold>Kāla</bold>nti desanākālaṃ sandhāya vadati.</paragraph>
<centered line="702">Paṭhamapaññattinidānavaṇṇanā niṭṭhitā.</centered>
<subhead line="703">Ānāpānassatisamādhikathāvaṇṇanā</subhead>
<paragraph line="704" number="165"><bold>Arahattappattiyā</bold>ti arahattappattiatthāya. <bold>Aññaṃ pariyāya</bold>nti arahattādhigamatthāya aññampi kāraṇaṃ. <bold>Ācikkhanto</bold>ti pasaṃsāpubbakaṃ desento, pasaṃsā ca tattha abhirucijananena ussāhanatthā. Tañhi sutvā bhikkhū ‘‘bhagavā imaṃ samādhiṃ anekehi ākārehi pasaṃsati, santo kirāyaṃ samādhi paṇīto ca asecanako ca sukho ca vihāro, pāpadhamme ca ṭhānaso antaradhāpetī’’ti sañjātābhirucino ussāhajātā sakkaccaṃ anuyuñjitabbaṃ paṭipajjitabbaṃ maññanti.</paragraph>
<paragraph line="705"><bold>Atthayojanakkama</bold>nti atthañca yojanakkamañca. Bhagavā attano paccakkhabhūtaṃ samādhiṃ desanānubhāvena tesampi bhikkhūnaṃ āsannaṃ paccakkhañca karonto <pageBreak edition="M" number="2.0182" /> sampiṇḍanavasena <bold>‘‘ayampi kho’’</bold>tiādimāha. <bold>Assāsapassāsapariggāhikā</bold>ti dīgharassādivisesehi saddhiṃ assāsapassāse paricchijja gāhikā, te ārabbha pavattāti attho.</paragraph>
<paragraph line="706">Idāni yathāvuttamatthaṃ pāḷiyā vibhāvento āha <bold>‘‘vuttañheta’’</bold>ntiādi. Tattha <bold>no passāso</bold><pageBreak edition="V" number="2.0162" /><bold>no assāso</bold>ti so soyeva attho paṭisedhena visesetvā vutto. <bold>Assāsavasenā</bold>ti assāsaṃ ārammaṇaṃ katvāti vuttaṃ hoti. <bold>Passāsavasenā</bold>ti etthāpi eseva nayo. <bold>Upaṭṭhānaṃ satī</bold>ti asammussanatāya tameva assāsaṃ passāsañca upagantvā ṭhānaṃ sati nāmāti attho. Ettāvatā ānāpānesu sati <bold>ānāpānassatī</bold>ti ayamattho vutto hoti. Idāni sativaseneva puggalaṃ niddisitukāmena <bold>‘‘yo assasati, tassupaṭṭhāti, yo passasati, tassupaṭṭhātī’’</bold>ti vuttaṃ. Yo assasati, tassa sati assāsaṃ upagantvā tiṭṭhati. Yo passasati, tassa sati passāsaṃ upagantvā tiṭṭhatīti attho.</paragraph>
<paragraph line="707"><bold>Yutto</bold>ti sampayutto. <bold>Ānāpānassatiya</bold>nti ānāpānassatiyaṃ paccayabhūtāyanti attho. Purimasmiñhi atthe samādhissa satiyā sahajātādipaccayabhāvo vutto sampayuttavacanato, dutiyasmiṃ pana upanissayabhāvopi. Upacārajjhānasahagatā hi sati appanāsamādhissa upanissayo hotīti ubhayathāpi sahajātādīnaṃ sattannampi paccayānaṃ vasena paccayabhāvaṃ dasseti. ‘‘Puna caparaṃ, udāyi, akkhātā mayā sāvakānaṃ paṭipadā, yathāpaṭipannā me sāvakā cattāro satipaṭṭhāne bhāventī’’tiādīsu (ma. ni. 2.247) uppādanavaḍḍhanaṭṭhena bhāvanāti vuccatīti tadubhayavasena atthaṃ dassento <bold>‘‘bhāvitoti uppādito vaḍḍhito cā’’</bold>ti āha. Tattha bhāvaṃ vijjamānataṃ ito gatoti <bold>bhāvito,</bold> uppādito paṭiladdhamattoti attho. Uppanno pana laddhāsevano bhāvito, paguṇabhāvaṃ āpādito vaḍḍhitoti attho. <bold>Bahulīkato</bold>ti bahulaṃ pavattito. Tena āvajjanādivasībhāvappattimāha. Yo hi vasībhāvaṃ āpādito, so icchiticchitakkhaṇe samāpajjitabbato punappunaṃ pavattissati. Tena vuttaṃ <bold>‘‘punappunaṃ kato’’</bold>ti. Yathā ‘‘idheva, bhikkhave, samaṇo (ma. ni. 1.139; a. ni. 4.241) vivicceva kāmehī’’ti (dī. ni. 1.226; saṃ. ni. 2.152) ca evamādīsu paṭhamapade vutto eva-saddo <pageBreak edition="M" number="2.0183" /> dutiyādīsupi vuttoyeva hoti, evamidhāpīti āha <bold>‘‘ubhayattha eva-saddena niyamo veditabbo’’</bold>ti.</paragraph>
<paragraph line="708">Ubhayapadaniyamena laddhaguṇaṃ dassetuṃ <bold>‘‘ayaṃ hī’’</bold>tiādi vuttaṃ. <bold>Asubhakammaṭṭhāna</bold>nti asubhārammaṇaṃ jhānamāha. Tañhi asubhesu yogakammabhāvato yogino sukhavisesānaṃ kāraṇabhāvato ca ‘‘asubhakammaṭṭhāna’’nti vuccati. <bold>Kevala</bold>nti iminā ārammaṇaṃ nivatteti. <bold>Paṭivedhavasenā</bold>ti jhānapaṭivedhavasena. Jhānañhi bhāvanāvisesena ijjhantaṃ attano visayaṃ paṭivijjhantameva pavattati yathāsabhāvato paṭivijjhīyati cāti paṭivedhoti vuccati. <bold>Oḷārikārammaṇattā</bold>ti bībhacchārammaṇattā. <bold>Paṭikūlārammaṇattā</bold>ti jigucchitabbārammaṇattā. <bold>Pariyāyenā</bold>ti <pageBreak edition="V" number="2.0163" /> kāraṇena lesantarena vā. <bold>Ārammaṇasantatāyapī</bold>ti anukkamena vicetabbataṃ pattārammaṇassa paramasukhumataṃ sandhāyāha. Sante hi sannisinne ārammaṇe pavattamāno dhammo sayampi sannisinnova hoti. Tenāha – <bold>‘‘santo vūpasanto nibbuto’’</bold>ti, nibbutasabbapariḷāhoti attho. Ārammaṇasantatāya tadārammaṇānaṃ dhammānaṃ santatā lokuttaradhammārammaṇāhi paccavekkhaṇāhi dīpetabbā.</paragraph>
<paragraph line="709">Nāssa santapaṇītabhāvāvahaṃ kiñci secananti <bold>asecanako,</bold> asecanakattā <bold>anāsittako,</bold> anāsittakattā eva <bold>abbokiṇṇo</bold> asammisso parikammādinā, tatoyeva <bold>pāṭiyekko,</bold> visuṃyeveko <bold>āveṇiko</bold> asādhāraṇo. Sabbametaṃ sarasato eva santabhāvaṃ dassetuṃ vuttaṃ, parikammaṃ vā santabhāvanimittaṃ. <bold>Parikamma</bold>nti ca kasiṇakaraṇādinimittuppādapariyosānaṃ, tādisaṃ idha natthīti adhippāyo. Tadā hi kammaṭṭhānaṃ nirassādattā asantaṃ appaṇītaṃ siyā. Upacārena vā natthi ettha santatāti yojanā. Yathā upacārakkhaṇe nīvaraṇavigamena aṅgapātubhāvena ca paresaṃ santatā hoti, na evamimassa. Ayaṃ pana ādimanasi…pe… paṇīto cāti yojanā. <bold>Kecī</bold>ti uttaravihāravāsike sandhāyāha. <bold>Anāsittako</bold>ti upasecanena anāsittako. Tenāha <bold>‘‘ojavanto’’</bold>ti, ojavantasadisoti attho. <bold>Madhuro</bold>ti iṭṭho. Cetasikasukhappaṭilābhasaṃvattanaṃ tikacatukkajjhānavasena upekkhāya vā santabhāvena sukhagatikattā sabbesampi vasena veditabbaṃ. Jhānasamuṭṭhānapaṇītarūpaphuṭasarīratāvasena pana kāyikasukhappaṭilābhasaṃvattanaṃ <pageBreak edition="M" number="2.0184" /> daṭṭhabbaṃ, tañca kho jhānato vuṭṭhitakāle. Imasmiṃ pakkhe <bold>appitappitakkhaṇe</bold>ti idaṃ hetumhi bhummavacanaṃ daṭṭhabbaṃ.</paragraph>
<paragraph line="710"><bold>Avikkhambhite</bold>ti jhānena sakasantānato anīhaṭe appahīne. <bold>Akosallasambhūte</bold>ti akosallaṃ vuccati avijjā, tato sambhūte. Avijjāpubbaṅgamā hi sabbe pāpadhammā. <bold>Khaṇenevā</bold>ti attano pavattikkhaṇeneva. <bold>Antaradhāpetī</bold>ti ettha antaradhāpanaṃ vināsanaṃ. Taṃ pana jhānakattukassa idhādhippetattā pariyuṭṭhānappahānaṃ hotīti āha <bold>‘‘vikkhambhetī’’</bold>ti. <bold>Vūpasametī</bold>ti visesena upasameti. Visesena upasamanaṃ pana sammadeva upasamanaṃ hotīti āha <bold>‘‘suṭṭhu upasametī’’</bold>ti.</paragraph>
<paragraph line="711">Nanu ca aññopi samādhi attano pavattikkhaṇeneva paṭipakkhadhamme antaradhāpeti vūpasameti, atha kasmā ayameva samādhi evaṃ visesetvā vuttoti? Pubbabhāgato paṭṭhāya nānāvitakkavūpasamanasabbhāvato. Vuttañhetaṃ ‘‘ānāpānassati bhāvetabbā vitakkupacchedāyā’’ti <pageBreak edition="V" number="2.0164" /> (a. ni. 9.1; udā. 31). Apica tikkhapaññassa ñāṇuttarassetaṃ kammaṭṭhānaṃ, ñāṇuttarassa ca kilesappahānaṃ itarehi sātisayaṃ yathā saddhādhimuttehi diṭṭhippattassa, tasmā imaṃ visesaṃ sandhāya ‘‘ṭhānaso antaradhāpeti vūpasametī’’ti vuttaṃ. Atha vā nimittapātubhāve sati khaṇeneva aṅgapātubhāvasabbhāvato ayameva samādhi ‘‘ṭhānaso antaradhāpeti vūpasametī’’ti vutto yathā taṃ mahato akālameghassa uṭṭhitassa dhārānipāte khaṇeneva pathaviyaṃ rajojallassa vūpasamo. Tenevāha ‘‘seyyathāpi, bhikkhave, mahā akālamegho uṭṭhito’’tiādi. Sāsanikassa jhānabhāvanā yebhuyyena nibbedhabhāgiyāva hotīti āha <bold>‘‘nibbedhabhāgiyattā’’</bold>ti. Buddhānaṃ pana ekaṃsena nibbedhabhāgiyāva hoti. Imameva hi kammaṭṭhānaṃ bhāvetvā sabbepi sammāsambuddhā sammāsambodhiṃ adhigacchanti, ariyamaggassa pādakabhūto ayaṃ samādhi anukkamena vaḍḍhitvā ariyamaggabhāvaṃ upagato viya hotīti āha <bold>‘‘anupubbena ariyamaggavuḍḍhippatto’’</bold>ti. Ayaṃ panattho virāganirodhapaṭinissaggānupassanānaṃ vasena sammadeva yujjati.</paragraph>
<paragraph line="712"><bold>Katha</bold>nti <pageBreak edition="M" number="2.0185" /> idaṃ pucchanākāravibhāvanapadaṃ, pucchā cettha kathetukamyatāvasena aññesaṃ asambhavato, sā ca upari desanaṃ āruḷhānaṃ sabbesaṃ pakāravisesānaṃ āmasanavasenāti imamatthaṃ dassento <bold>‘‘kathanti…pe… vitthāretukamyatāpucchā’’</bold>ti āha. <bold>Kathaṃ bahulīkato</bold>ti etthāpi ānāpānassatisamādhīti padaṃ ānetvā sambandhitabbaṃ. Tattha <bold>katha</bold>nti ānāpānassatisamādhibahulīkāraṃ nānappakārato vitthāretukamyatāpucchā. <bold>Bahulīkato ānāpānassatisamādhī</bold>ti tathā puṭṭhadhammanidassananti imamatthaṃ <bold>‘‘eseva nayo’’</bold>ti imināyeva atidissati. Heṭṭhā papañcavasena vuttamatthaṃ sukhaggahaṇatthaṃ saṅgahetvā dassento <bold>‘‘ayaṃ panettha saṅkhepattho’’</bold>ti āha, piṇḍatthoti vuttaṃ hoti.</paragraph>
<paragraph line="713"><bold>Tamattha</bold>nti taṃ ‘‘kathaṃ bhāvito’’tiādinā pucchāvasena saṅkhepato vuttamatthaṃ. ‘‘Idha tathāgato loke uppajjatī’’tiādīsu (ma. ni. 1.291; a. ni. 3.61) idha-saddo lokaṃ upādāya vutto. ‘‘Idheva tiṭṭhamānassā’’tiādīsu (dī. ni. 2.369) okāsaṃ. ‘‘Idhāhaṃ, bhikkhave, bhuttāvī assaṃ pavārito’’tiādīsu (ma. ni. 1.30) padapūraṇamattaṃ. ‘‘Idha bhikkhu dhammaṃ pariyāpuṇātī’’tiādīsu (a. ni. 5.73) pana sāsanaṃ. ‘‘Idha, bhikkhave, bhikkhū’’ti idhāpi sāsanamevāti dassento ‘‘bhikkhave, imasmiṃ sāsane bhikkhū’’ti vatvā tamevatthaṃ pākaṭaṃ katvā dassetuṃ <bold>‘‘ayaṃ hī’’</bold>tiādimāha. Tattha <bold>sabbappakāraānāpānassatisamādhinibbattakassā</bold>ti sabbappakāraggahaṇaṃ soḷasa pakāre sandhāya. Te hi <pageBreak edition="V" number="2.0165" /> imasmiṃyeva sāsane. Bāhirakā hi jānantā ādito catuppakārameva jānanti. Tenāha <bold>‘‘aññasāsanassa tathābhāvappaṭisedhano’’</bold>ti, yathāvuttassa puggalassa nissayabhāvappaṭisedhanoti attho. Etena ‘‘idha, bhikkhave’’ti idaṃ antogadhaeva-saddanti dasseti. Santi hi ekapadānipi avadhāraṇāni yathā vāyubhakkhoti. Tenevāha <bold>‘‘idheva, bhikkhave, samaṇo’’</bold>tiādi. Paripuṇṇasamaṇakaraṇadhammo hi yo, so sabbappakāraānāpānassatisamādhinibbattako. <bold>Parappavādā</bold>ti paresaṃ aññatitthiyānaṃ nānappakāravādā titthāyatanāni.</paragraph>
<paragraph line="714">Araññādikasseva <pageBreak edition="M" number="2.0186" /> bhāvanānurūpasenāsanataṃ dassetuṃ <bold>‘‘imassa hī’’</bold>tiādi vuttaṃ. Duddamo damathaṃ anupagato goṇo <bold>kūṭagoṇo</bold>. Yathā thanehi sabbaso khīraṃ na paggharati, evaṃ dohapaṭibandhinī <bold>kūṭadhenu</bold>. <bold>Assā</bold>ti gopassa. Rūpasaddādike paṭicca uppajjanakaassādo <bold>rūpārammaṇādiraso</bold>. <bold>Pubbe āciṇṇārammaṇa</bold>nti pabbajitato pubbe, anādimati vā saṃsāre paricitārammaṇaṃ. Upacāravasena upanisīdati, appanāvasena upanipajjatīti yojetabbaṃ.</paragraph>
<paragraph line="715"><bold>Idhā</bold>ti imasmiṃ sāsane. <bold>Nibandheyyā</bold>ti bandheyya. <bold>Satiyā</bold>ti sammadeva kammaṭṭhānasallakkhaṇavasappavattāya satiyā. <bold>Ārammaṇe</bold>ti kammaṭṭhānārammaṇe. <bold>Daḷha</bold>nti thiraṃ, yathā satokārissa upacārappanābhedo samādhi ijjhati, tathā thāmagataṃ katvāti attho.</paragraph>
<paragraph line="716"><bold>Muddhabhūta</bold>nti santatādivisesaguṇavantatāya buddhādīhi ariyehi samāsevitabhāvato ca muddhasadisaṃ, uttamanti attho. <bold>Visesādhigamadiṭṭhadhammasukhavihārapadaṭṭhāna</bold>nti sabbesaṃ buddhānaṃ ekaccānaṃ paccekabuddhānaṃ buddhasāvakānañca visesādhigamassa ceva aññakammaṭṭhānena adhigatavisesānaṃ diṭṭhadhammasukhavihārassa ca padaṭṭhānabhūtaṃ. <bold>Vatthuvijjācariyo viya bhagavā</bold> yogīnaṃ anurūpanivāsaṭṭhānupadissanato. <bold>Bhikkhu dīpisadiso</bold> araññe ekako viharitvā paṭipakkhanimmathanena icchitatthasādhanato. <bold>Phalamuttama</bold>nti sāmaññaphalamāha. <bold>Parakkamajavayoggabhūmi</bold>nti bhāvanussāhajavassa yoggakaraṇabhūmibhūtaṃ.</paragraph>
<paragraph line="717"><bold>Evaṃ vuttalakkhaṇesū</bold>ti abhidhammapariyāyena suttantapariyāyena vuttalakkhaṇesu. <bold>Rukkhasamīpa</bold>nti ‘‘yāvatā majjhanhike kāle samantā chāyā pharati, nivāte paṇṇāni patanti, ettāvatā rukkhamūlanti vuccatī’’ti evaṃ vuttaṃ rukkhassa samīpaṭṭhānaṃ. <bold>Avasesasattavidhasenāsana</bold>nti pabbataṃ kandaraṃ giriguhaṃ susānaṃ vanappatthaṃ abbhokāsaṃ palālapuñjanti evaṃ vuttaṃ. <bold>Ututtayānukūlaṃ dhātucariyānukūla</bold>nti gimhādiututtayassa semhādidhātuttayassa mohādicaritattayassa <pageBreak edition="V" number="2.0166" /> ca anukūlaṃ. Tathā hi gimhakāle araññaṃ anukūlaṃ sommasītalabhāvato, hemante rukkhamūlaṃ himapātanivāraṇato, vassakāle suññāgāraṃ vassanivāraṇagehasambhavato. Semhadhātukassa semhapakatikassa araññaṃ anukūlaṃ dūraṃ gantvā bhikkhācaraṇena semhassa vūpasamanato, pittadhātukassa rukkhamūlaṃ anukūlaṃ sītavātasamphassasambhavato <pageBreak edition="M" number="2.0187" />, vātadhātukassa suññāgāraṃ anukūlaṃ vātanivāraṇato. Mohacaritassa araññaṃ anukūlaṃ. Mahāaraññe hi cittaṃ na saṅkucati vivaṭaṅgaṇabhāvato, dosacaritassa rukkhamūlaṃ anukūlaṃ pasādanīyabhāvato, rāgacaritassa suññāgāraṃ anukūlaṃ visabhāgārammaṇānaṃ pavesanivāraṇato. <bold>Alīnānuddhaccapakkhika</bold>nti asaṅkocāvikkhepapakkhikaṃ. Sayanañhi kosajjapakkhikaṃ, ṭhānacaṅkamanāni uddhaccapakkhikāni, na evaṃ nisajjā. Tato eva tassā santatā. <bold>Nisajjāya daḷhabhāvaṃ</bold> pallaṅkābhujanena, <bold>assāsapassāsānaṃ pavattanasukhataṃ</bold> uparimakāyassa ujukaṭṭhapanena, <bold>ārammaṇapariggahūpāyaṃ</bold> parimukhaṃ satiyā ṭhapanena dassento.</paragraph>
<paragraph line="718"><bold>Ūrubaddhāsana</bold>nti ūrūnamadhobandhanavasena nisajjā. Heṭṭhimakāyassa anujukaṃ ṭhapanaṃ nisajjāvacaneneva bodhitanti. <bold>Ujuṃ kāya</bold>nti ettha <bold>kāya</bold>-saddo uparimakāyavisayoti āha – <bold>‘‘uparimaṃ sarīraṃ ujukaṃ ṭhapetvā’’</bold>ti. Taṃ pana ujukaṭṭhapanaṃ sarūpato payojanato ca dassetuṃ <bold>‘‘aṭṭhārasā’’</bold>tiādi vuttaṃ. <bold>Na paṇamantī</bold>ti na oṇamanti. <bold>Na paripatatī</bold>ti na vigacchati vīthiṃ na vilaṅgheti, tato eva pubbenāparaṃ visesuppattiyā vuḍḍhiṃ phātiṃ upagacchati. Idha <bold>pari</bold>-saddo abhi-saddena samānatthoti āha <bold>‘‘kammaṭṭhānābhimukha’’</bold>nti, bahiddhā puthuttārammaṇato nivāretvā kammaṭṭhānaṃyeva purakkhatvāti attho. <bold>Parīti pariggahaṭṭho</bold> ‘‘pariṇāyikā’’tiādīsu (dha. sa. 16, 20) viya. <bold>Niyyānaṭṭho</bold> paṭipakkhato niggamanaṭṭho, tasmā <bold>pariggahitaniyyāna</bold>nti sabbathā gahitāsammosaṃ pariccattasammosaṃ satiṃ katvā, paramaṃ satinepakkaṃ upaṭṭhapetvāti attho. <bold>Satovā</bold>ti satiyā samannāgato eva saranto eva assasati, nāssa kāci sativirahitā assāsappavatti hotīti attho. <bold>Sato passasatī</bold>ti etthāpi satova passasatīti eva-saddo ānetvā vattabbo. <bold>Satokārī</bold>ti sato eva hutvā satiyā eva vā kātabbassa kattā, karaṇasīlo vā.</paragraph>
<paragraph line="719"><bold>Bāttiṃsāya ākārehī</bold>ti catūsu catukkesu āgatāni dīgharassādīni soḷasa padāni assāsapassāsavasena dvidhā vibhajitvā vuttehi dīghamassāsaṃ ādiṃ katvā paṭinissaggānupassipassāsapariyantehi bāttiṃsākārehi. Yadi ‘‘satova assasati, sato passasatī’’ti etassa vibhaṅge vuttaṃ, atha kasmā ‘‘assasati <pageBreak edition="M" number="2.0188" /> passasati’’cceva avatvā ‘‘satokārī’’ti <pageBreak edition="V" number="2.0167" /> vuttaṃ? Ekarasaṃ desanaṃ kātukāmatāya. Paṭhamacatukke padadvayameva hi vattamānakālavasena āgataṃ, itarāni anāgatakālavasena, tasmā ekarasaṃ desanaṃ kātukāmatāya sabbattha ‘‘satokāri’’cceva vuttaṃ. <bold>Dīghaṃassāsavasenā</bold>ti dīghaassāsavasena, vibhattialopaṃ katvā niddeso. Dīghanti vā bhagavatā vuttaassāsavasena. <bold>Cittassa ekaggataṃ avikkhepa</bold>nti vikkhepassa paṭipakkhabhāvato avikkhepoti laddhanāmaṃ cittassa ekaggabhāvaṃ pajānato sati upaṭṭhitā ārammaṇaṃ upagantvā ṭhitā hoti. <bold>Tāya satiyā tena ñāṇenā</bold>ti yathāvuttāya satiyā yathāvuttena ca ñāṇena. Idaṃ vuttaṃ hoti – dīghaṃ assāsaṃ ārammaṇabhūtaṃ avikkhittacittassa asammohato vā sampajānantassa tattha sati upaṭṭhitāva hoti, taṃ sampajānantassa ārammaṇakaraṇavasena asammohavasena vā sampajaññaṃ, tadadhīnasatisampajaññena taṃsamaṅgī yogāvacaro satokārī nāma hotīti. <bold>Paṭinissaggānupassī assāsavasenā</bold>ti paṭinissaggānupassī hutvā assasanassa vasena. ‘‘Paṭinissaggānupassiassāsavasenā’’ti vā pāṭho, tassa paṭinissaggānupassino assāsā paṭinissaggānupassiassāsā, tesaṃ vasenāti attho.</paragraph>
<paragraph line="720">Anto uṭṭhitasasanaṃ assāso, bahi uṭṭhitasasanaṃ passāsoti āha – <bold>‘‘assāsoti bahinikkhamanavāto’’</bold>tiādi. <bold>Suttantaṭṭhakathāyaṃ</bold> pana bahi uṭṭhahitvāpi anto sasanato assāso, anto uṭṭhahitvāpi bahi sasanato passāsoti katvā uppaṭipāṭiyā vuttaṃ. Atha vā mātukucchiyaṃ bahi nikkhamituṃ aladdhokāso nāsikāvāto mātukucchito nikkhantamatte paṭhamaṃ bahi nikkhamatīti <bold>vinayaṭṭhakathāyaṃ</bold> uppattikkamena ‘‘ādimhi sāso assāso’’ti bahinikkhamanavāto vutto. Tenevāha <bold>‘‘sabbesampi gabbhaseyyakāna’’</bold>ntiādi. <bold>Suttantaṭṭhakathāyaṃ</bold> pana pavattiyaṃ bhāvanārambhasamaye paṭhamaṃ nāsikāvātassa anto ākaḍḍhitvā pacchā bahi vissajjanato pavattikkamena ‘‘ādimhi sāso assāso’’ti antopavisanavāto vutto. Suttantanayoyeva cettha ‘‘assāsādimajjhapariyosānaṃ satiyā anugacchato ajjhattaṃ vikkhepagatena cittena kāyopi cittampi sāraddhā ca honti iñjitā ca phanditā ca, passāsādimajjhapariyosānaṃ satiyā anugacchato bahiddhā <pageBreak edition="M" number="2.0189" /> vikkhepagatena cittena kāyopi cittampi sāraddhā ca honti iñjitā ca phanditā cā’’ti (paṭi. ma. 1.157) imāya pāḷiyā sameti. ‘‘Bhāvanārambhe pavattikkamasseva icchitattā sundarataro’’ti vadanti. <bold>Tāluṃ āhacca nibbāyatī</bold>ti tāluṃ āhacca nirujjhati. Tena kira sampatijāto bāladārako khipitaṃ karoti. <bold>Evaṃ tāvā</bold>tiādi yathāvuttassa atthassa nigamanaṃ. Keci ‘‘evaṃ tāvāti anena pavattikkamena assāso bahinikkhamanavātoti gahetabbanti adhippāyo’’ti vadanti.</paragraph>
<paragraph line="721"><bold>Addhānavasenā</bold>ti <pageBreak edition="V" number="2.0168" /> kāladdhānavasena. Ayañhi addhāna-saddo kālassa desassa ca vācakoti. Tattha desaddhānaṃ udāharaṇabhāvena dassetvā kāladdhānassa vasena assāsapassāsānaṃ dīgharassataṃ vibhāvetuṃ <bold>‘‘yathā hī’’</bold>tiādi vuttaṃ. Tattha <bold>okāsaddhāna</bold>nti okāsabhūtaṃ addhānaṃ. <bold>Pharitvā</bold>ti byāpetvā. <bold>Cuṇṇavicuṇṇāpi</bold> anekakalāpabhāvena, <bold>dīghamaddhāna</bold>nti dīghaṃ padesaṃ. <bold>Tasmā</bold>ti saṇikaṃ pavattiyā dīghasantānatāya dīghāti vuccanti. Ettha ca hatthiādisarīre sunakhādisarīre ca assāsapassāsānaṃ desaddhānavisiṭṭhena kāladdhānavaseneva dīgharassatā vuttāti veditabbā ‘‘saṇikaṃ pūretvā saṇikameva nikkhamanti, sīghaṃ pūretvā sīghameva nikkhamantī’’ti vacanato. <bold>Manussesū</bold>ti samānappamāṇesupi manussasarīresu. <bold>Dīghaṃ assasantī</bold>ti dīghaṃ assāsappabandhaṃ pavattentīti attho. <bold>Passasantī</bold>ti etthāpi eseva nayo. Sunakhasasādayo viya rassaṃ assasanti passasanti cāti yojanā. Idaṃ pana dīghaṃ rassañca assasanaṃ passasanañca tesaṃ sattānaṃ sarīrassa sabhāvoti daṭṭhabbaṃ. <bold>Tesa</bold>nti tesaṃ sattānaṃ. <bold>Te</bold>ti assāsapassāsā. <bold>Ittaramaddhāna</bold>nti appakaṃ kālaṃ. <bold>Navahākārehī</bold>ti bhāvanamanuyuñjantassa pubbenāparaṃ aladdhavisesassa kevalaṃ addhānavasena ādito vuttā tayo ākārā, te ca kho ekacco assāsaṃ suṭṭhu sallakkheti, ekacco passāsaṃ, ekacco tadubhayanti imesaṃ tiṇṇaṃ puggalānaṃ vasena. Keci pana ‘‘assasatipi passasatipīti ekajjhaṃ vacanaṃ bhāvanāya nirantaraṃ pavattidassanattha’’nti vadanti. Chandavasena pubbe viya tayo, tathā pāmojjavasenāti imehi navahi ākārehi.</paragraph>
<paragraph line="722">Kāmañcettha ekassa puggalassa tayo eva ākārā labbhanti, tantivasena pana sabbesaṃ pāḷiāruḷhattā tesaṃ vasena parikammassa kātabbattā ca <bold>‘‘tatrāyaṃ</bold><pageBreak edition="M" number="2.0190" /><bold>bhikkhu navahākārehī’’</bold>ti vuttaṃ. <bold>Evaṃ pajānato</bold>ti evaṃ yathāvuttehi ākārehi assāsapassāse pajānato, tattha manasikāraṃ pavattentassa. <bold>Ekenākārenā</bold>ti dīghaṃassāsādīsu catūsu ākāresu ekena ākārena, navasu tīsu vā ekena. Tathā hi vakkhati –</paragraph>
<gatha1 line="723">‘‘Dīgho rasso ca assāso,</gatha1>
<gatha2 line="724">Passāsopi ca tādiso;</gatha2>
<gatha3 line="725">Cattāro vaṇṇā vattanti,</gatha3>
<gathalast line="726">Nāsikaggeva bhikkhuno’’ti. (pārā. aṭṭha. 2.165);</gathalast>
<unindented line="727">Ayaṃ bhāvanā assāsapassāsakāyānupassanāti katvā vuttaṃ <bold>‘‘kāyānupassanāsatipaṭṭhānabhāvanā sampajjatī’’</bold>ti.</unindented>
<paragraph line="728">Idāni <pageBreak edition="V" number="2.0169" /> pāḷivaseneva te nava ākāre bhāvanāvidhiñca dassetuṃ <bold>‘‘yathāhā’’</bold>tiādi āraddhaṃ. Tattha <bold>‘‘kathaṃ pajānātī’’</bold>ti pajānanavidhiṃ kathetukamyatāya pucchati. <bold>Dīghaṃ assāsa</bold>nti vuttalakkhaṇaṃ dīghaṃ assāsaṃ. <bold>Addhānasaṅkhāte</bold>ti addhānanti saṅkhaṃ gate dīghe kāle, dīghaṃ khaṇanti attho. Koṭṭhāsapariyāyo vā saṅkhāta-saddo ‘‘theyyasaṅkhāta’’ntiādīsu viya, tasmā <bold>addhānasaṅkhāte</bold>ti addhānakoṭṭhāse desabhāgeti attho. <bold>Chando uppajjatī</bold>ti bhāvanāya pubbenāparaṃ visesaṃ āvahantiyā laddhassādattā tattha sātisayo kattukāmatālakkhaṇo kusalacchando uppajjati. <bold>Chandavasenā</bold>ti tathāpavattachandassa vasena visesabhāvanamanuyuñjantassa kammaṭṭhānaṃ vuḍḍhiṃ phātiṃ gamentassa. <bold>Tato sukhumatara</bold>nti yathāvuttachandappavattiyā purimakato sukhumataraṃ. Bhāvanābalena hi paṭippassaddhadarathapariḷāhatāya kāyassa assāsapassāsā sukhumatarā hutvā pavattanti. <bold>Pāmojjaṃ uppajjatī</bold>ti assāsapassāsānaṃ sukhumatarabhāvena ārammaṇassa santataratāya kammaṭṭhānassa ca vīthippaṭipannatāya bhāvanācittasahagato pamodo khuddikādibhedā taruṇapīti uppajjati. <bold>Cittaṃ vivattatī</bold>ti anukkamena assāsapassāsānaṃ ativiya sukhumatarabhāvappattiyā anupaṭṭhahane vicetabbākārappattehi tehi <pageBreak edition="M" number="2.0191" /> cittaṃ vinivattatīti keci. Bhāvanābalena pana sukhumatarabhāvappattesu assāsapassāsesu tattha paṭibhāganimitte uppanne pakatiassāsapassāsato cittaṃ nivattati. <bold>Upekkhā saṇṭhātī</bold>ti tasmiṃ paṭibhāganimitte upacārappanābhede samādhimhi uppanne puna jhānanibbattanatthaṃ byāpārābhāvato ajjhupekkhanaṃ hoti, sā panāyaṃ upekkhā tatramajjhattupekkhāti veditabbā.</paragraph>
<paragraph line="729"><bold>Imehi navahi ākārehī</bold>ti imehi yathāvuttehi navahi pakārehi pavattā. <bold>Dīghaṃ assāsapassāsā kāyo</bold>ti dīghākārā assāsapassāsā cuṇṇavicuṇṇāpi samūhaṭṭhena kāyo. Assāsapassāse nissāya uppannanimittampi ettha assāsapassāsasāmaññavasena vuttaṃ. <bold>Upaṭṭhānaṃ satī</bold>ti taṃ ārammaṇaṃ upagantvā tiṭṭhatīti sati upaṭṭhānaṃ nāma. <bold>Anupassanā ñāṇa</bold>nti samathavasena nimittassa anupassanā vipassanāvasena assāsapassāse tannissayañca kāyaṃ ‘‘rūpa’’nti, cittaṃ taṃsampayuttadhamme ca ‘‘arūpa’’nti vavatthapetvā nāmarūpassa anupassanā ca ñāṇaṃ tattha yathābhūtāvabodho. <bold>Kāyo upaṭṭhāna</bold>nti so kāyo ārammaṇakaraṇavasena upagantvā sati ettha tiṭṭhatīti upaṭṭhānaṃ nāma. Ettha ca ‘‘kāyo upaṭṭhāna’’nti iminā itarakāyassapi saṅgahoti tathā vuttaṃ sammasanacārassapi idha icchitattā. <bold>No satī</bold>ti so kāyo sati nāma na hoti. Sati upaṭṭhānañceva sati ca saraṇaṭṭhena upaṭṭhānaṭṭhena ca. <bold>Tāya satiyā</bold>ti yathāvuttāya satiyā. <bold>Tena ñāṇenā</bold>ti yathāvutteneva ñāṇena. <bold>Taṃ kāya</bold>nti taṃ assāsapassāsakāyañceva tannissayarūpakāyañca. <bold>Anupassatī</bold>ti jhānasampayuttañāṇena ceva vipassanāñāṇena <pageBreak edition="V" number="2.0170" /> ca anu anu passati. <bold>Tena vuccati kāye kāyānupassanā satipaṭṭhānabhāvanā</bold>ti tena anupassanena yathāvutte kāye ayaṃ kāyānupassanāsatipaṭṭhānabhāvanāti vuccati. Idaṃ vuttaṃ hoti – yā ayaṃ yathāvutte assāsapassāsakāye tassa nissayabhūte karajakāye ca kāyasseva anupassanā anudakabhūtāya marīciyā udakānupassanā viya na aniccādisabhāve kāye niccādibhāvānupassanā, atha kho yathārahaṃ aniccadukkhānattā subhabhāvasseva anupassanā. Atha vā kāye ‘‘ahanti vā, mamanti vā, itthīti vā, puriso’’ti vā gahetabbassa kassaci abhāvato tādisaṃ ananupassitvā <pageBreak edition="M" number="2.0192" /> kāyamattasseva anupassanā kāyānupassanā, tāya kāyānupassanāya sampayuttā satiyeva upaṭṭhānaṃ satipaṭṭhānaṃ, tassa bhāvanā vaḍḍhanā kāyānupassanā satipaṭṭhānabhāvanāti.</paragraph>
<paragraph line="730"><bold>Eseva nayo</bold>ti ‘‘navahi ākārehī’’tiādinā vuttavidhiṃ rassa-pade atidissati. <bold>Etthā</bold>ti etasmiṃ yathādassite ‘‘kathaṃ dīghaṃ assasanto’’tiādinā āgate pāḷinaye. <bold>Idhā</bold>ti imasmiṃ rassapadavasena āgate pāḷinaye. <bold>Aya</bold>nti yogāvacaro. <bold>Addhānavasenā</bold>ti dīghakālavasena. <bold>Ittaravasenā</bold>ti parittakālavasena. <bold>Imehi ākārehī</bold>ti imehi navahi ākārehi.</paragraph>
<paragraph line="731"><bold>Tādiso</bold>ti dīgho rasso ca. <bold>Cattāro vaṇṇā</bold>ti cattāro ākārā te ca dīghādayo eva. <bold>Nāsikaggeva bhikkhuno</bold>ti gāthāsukhatthaṃ rassaṃ katvā vuttaṃ. <bold>Nāsikagge vā</bold>ti <bold>vā</bold>-saddo aniyamattho, tena uttaroṭṭhaṃ saṅgaṇhāti.</paragraph>
<paragraph line="732"><bold>Sabbakāyappaṭisaṃvedī</bold>ti sabbassa kāyassa paṭi paṭi paccekaṃ sammadeva vedanasīlo jānanasīlo, tassa vā paṭi paṭi sammadeva vedo etassa atthi, taṃ vā paṭi paṭi sammadeva vedamānoti attho. Tattha tattha sabba-ggahaṇena assāsādikāyassa anavasesapariyādāne siddhepi anekakalāpasamudāyabhāvato tassa sabbesampi bhāgānaṃ saṃvedanadassanatthaṃ paṭi-saddaggahaṇaṃ, tattha sakkaccakāribhāvadassanatthaṃ saṃ-saddaggahaṇanti imamatthaṃ dassento <bold>‘‘sakalassā’’</bold>tiādimāha. Tattha yathā samānesupi assāsapassāsesu yogino paṭipattividhāne paccekaṃ sakkaccaṃyeva paṭipajjitabbanti dassetuṃ visuṃ desanā katā, evaṃ tamevatthaṃ dīpetuṃ satipi atthassa samānatāya ‘‘sakalassā’’tiādinā padadvayassa visuṃ visuṃ atthavaṇṇanā katāti veditabbā. <bold>Pākaṭaṃ karonto</bold>ti vibhūtaṃ karonto, sabbaso vibhāventoti attho. Pākaṭīkaraṇaṃ vibhāvanaṃ tattha asammuyhanañāṇeneva nesaṃ pavattanena hotīti dassento <bold>‘‘evaṃ viditaṃ karonto’’</bold>tiādimāha <pageBreak edition="V" number="2.0171" />. Tattha <bold>tasmā</bold>ti yasmā ñāṇasampayuttacitteneva assāsapassāse pavatteti, na vippayuttacittena, tasmā evaṃbhūto sabbakāyappaṭisaṃvedī assasissāmi passasissāmīti sikkhatīti vuccati buddhādīhīti yojanā. <bold>Cuṇṇavicuṇṇavisaṭe</bold>ti anekakalāpatāya cuṇṇavicuṇṇabhāvena visaṭe. <bold>Ādi pākaṭo</bold><pageBreak edition="M" number="2.0193" /><bold>hoti</bold> satiyā ñāṇassa ca vasena katapubbābhisaṅkhārassa pavattattā. <bold>Tādisena bhavitabba</bold>nti catutthapuggalasadisena bhavitabbaṃ, pageva satiṃ ñāṇañca paccupaṭṭhapetvā tīsupi ṭhānesu ñāṇasampayuttameva cittaṃ pavattetabbanti adhippāyo.</paragraph>
<paragraph line="733"><bold>Eva</bold>nti vuttappakārena sabbakāyappaṭisaṃvedanavaseneva. <bold>Ghaṭatī</bold>ti ussahati. <bold>Vāyamatī</bold>ti vāyāmaṃ karoti, manasikāraṃ pavattetīti attho. <bold>Tathābhūtassā</bold>ti ānāpānassatiṃ bhāventassa. <bold>Saṃvaro</bold>ti sati vīriyampi vā. <bold>Tāya satiyā</bold>ti yā sā ānāpāne ārabbha pavattā sati, tāya. <bold>Tena manasikārenā</bold>ti yo so tattha satipubbaṅgamo bhāvanāmanasikāro, tena saddhinti adhippāyo. <bold>Āsevatī</bold>ti ‘‘tisso sikkhāyo’’ti vutte adhikusaladhamme āsevati. Tadāsevanañhettha sikkhananti adhippetaṃ. <bold>Purimanaye</bold>ti purimasmiṃ bhāvanānaye, paṭhamavatthudvayeti adhippāyo. Tatthāpi kāmaṃ ñāṇuppādanaṃ labbhateva assāsapassāsānaṃ yāthāvato dīgharassabhāvāvabodhasabbhāvato, tathāpi taṃ na dukkaraṃ yathāpavattānaṃ tesaṃ gahaṇamattabhāvatoti tattha vattamānakālappayogo kato. Idaṃ pana dukkaraṃ purisassa khuradhārāyaṃ gamanasadisaṃ, tasmā sātisayenettha pubbābhisaṅkhārena bhavitabbanti dīpetuṃ anāgatakālappayogo katoti imamatthaṃ dassetuṃ <bold>‘‘tattha yasmā’’</bold>tiādi vuttaṃ. Tattha <bold>ñāṇuppādanādīsū</bold>ti <bold>ādi</bold>-saddena kāyasaṅkhārapassambhanapītipaṭisaṃvedanādiṃ saṅgaṇhāti. Keci panettha ‘‘saṃvarasamādānānaṃ saṅgaho’’ti vadanti.</paragraph>
<paragraph line="734"><bold>Kāyasaṅkhāra</bold>nti assāsapassāsaṃ. So hi cittasamuṭṭhānopi samāno karajakāyapaṭibaddhavuttitāya tena saṅkharīyatīti kāyasaṅkhāroti vuccati. Yo pana ‘‘kāyasaṅkhāro vacīsaṅkhāro’’ti (ma. ni. 1.102) evamāgato kāyasaṅkhāro cetanālakkhaṇo satipi dvārantaruppattiyaṃ yebhuyyavuttiyā tabbahulavuttiyā ca kāyadvārena lakkhito, so idha nādhippeto. <bold>Passambhento</bold>tiādīsu pacchimaṃ pacchimaṃ padaṃ purimassa purimassa atthavacanaṃ. Tasmā passambhanaṃ nāma vūpasamanaṃ, tañca tathāpayoge asati uppajjanārahassa oḷārikassa kāyasaṅkhārassa payogasampattiyā anuppādananti daṭṭhabbaṃ <pageBreak edition="M" number="2.0194" />. <bold>Tatrā</bold>ti ‘‘oḷārikaṃ kāyasaṅkhāraṃ passambhento’’ti ettha. <bold>Apariggahitakāle</bold>ti kammaṭṭhānassa anāraddhakāle, tato eva kāyacittānampi apariggahitakāle. ‘‘Nisīdati pallaṅkaṃ ābhujitvā ujuṃ kāyaṃ paṇidhāyā’’ti hi iminā kāyapariggaho <pageBreak edition="V" number="2.0172" />, ‘‘parimukhaṃ satiṃ upaṭṭhapetvā’’ti iminā cittapariggaho vutto. Tenevāha – <bold>‘‘kāyopi cittampi pariggahitā hontī’’</bold>ti. <bold>Kāyo</bold>ti karajakāyo. <bold>Sadarathā</bold>ti sapariḷāhā. Sā ca nesaṃ sadarathatā garubhāvena viya oḷārikatāya avinābhāvinīti āha <bold>‘‘oḷārikā’’</bold>ti. <bold>Balavatarā</bold>ti sabalā thūlā. <bold>Santā hontī</bold>ti cittaṃ tāva bahiddhā vikkhepābhāvena ekaggaṃ hutvā kammaṭṭhānaṃ pariggahetvā pavattamānaṃ santaṃ hoti vūpasantaṃ, tato eva taṃsamuṭṭhānā rūpadhammā lahumudukammaññabhāvappattā, tadanuguṇatāya sesaṃ tisantatirūpanti evaṃ citte kāye ca vūpasante pavattamāne tannissitā assāsapassāsā santasabhāvā anukkamena sukhumasukhumatarasukhumatamā hutvā pavattanti. Tena vuttaṃ <bold>‘‘yadā panassa kāyopī’’</bold>tiādi. <bold>Passambhemī</bold>ti paṭhamāvajjanā. Ābhujanaṃ <bold>ābhogo,</bold> sammā anu anu āharaṇaṃ <bold>samannāhāro,</bold> tasmiṃyeva atthe aparāparaṃ pavattaāvajjanā tasseva atthassa manasikaraṇaṃ citte ṭhapanaṃ <bold>manasikāro,</bold> vīmaṃsā <bold>paccavekkhaṇā</bold>.</paragraph>
<paragraph line="735"><bold>Sāraddhe</bold>ti sadarathe sapariḷāhe. <bold>Adhimatta</bold>nti balavaṃ oḷārikaṃ, liṅgavipallāsena vuttaṃ. Kāyasaṅkhāro hi adhippeto. ‘‘Adhimattaṃ hutvā pavattatī’’ti kiriyāvisesanaṃ vā etaṃ. <bold>Sukhuma</bold>nti etthāpi eseva nayo. <bold>Kāyamhī</bold>ti ettha citte cāti ānetvā sambandhitabbaṃ.</paragraph>
<paragraph line="736">Paṭhamajjhānato vuṭṭhāya kariyamānaṃ dutiyajjhānassa nānāvajjanaṃ parikammaṃ paṭhamajjhānaṃ viya dūrasamussāritapaṭipakkhanti katvā taṃsamuṭṭhāno kāyasaṅkhāro paṭhamajjhāne ca dutiyajjhānūpacāre ca oḷārikoti sadiso vutto. Esa nayo sesupacāradvayepi. Atha vā dutiyajjhānādīnaṃ adhigamāya paṭipajjato dukkhāpaṭipadādivasena kilamato yogino kāyakilamathacittupaghātādivasena vitakkādisaṅkhobhena saparipphandatāya ca cittappavattiyā dutiyajjhānādiupacāresu kāyasaṅkhārassa oḷārikatā veditabbā. <bold>Atisukhumo</bold>ti aññattha labbhamāno kāyasaṅkhāro catutthajjhāne <pageBreak edition="M" number="2.0195" /> atikkantasukhumo. Sukhumabhāvopissa tattha natthi kuto oḷārikatā appavattanato. Tenāha <bold>‘‘appavattimeva pāpuṇātī’’</bold>ti.</paragraph>
<paragraph line="737">Lābhissa sato anupubbasamāpattisamāpajjanavelaṃ ekāsaneneva vā sabbesaṃ jhānānaṃ paṭilābhaṃ sandhāya majjhimabhāṇakā heṭṭhimaheṭṭhimajjhānato uparūparijhānūpacārepi sukhumataraṃ icchanti. Tattha hi sopacārānaṃ jhānānaṃ uparūpari visesavantatā santatā ca sambhaveyya, ekāvajjanūpacāraṃ vā sandhāya evaṃ vuttaṃ. Evañhi heṭṭhā vuttavādena imassa vādassa avirodho siddho bhinnavisayattā. <bold>Sabbesaṃyevā</bold>ti ubhayesampi. Yasmā te sabbepi vuccamānena vidhinā passaddhimicchantiyeva <pageBreak edition="V" number="2.0173" />. <bold>Apariggahitakāle pavattakāyasaṅkhāro pariggahitakāle paṭippassambhatī</bold>ti idaṃ sadisasantānatāya vuttaṃ. Na hi te eva oḷārikā assāsādayo sukhumā honti. Passambhanākāro pana tesaṃ heṭṭhā vuttoyeva.</paragraph>
<paragraph line="738"><bold>Mahābhūtapariggahe sukhumo</bold>ti catudhātumukhena vipassanābhinivesaṃ sandhāya vuttaṃ. <bold>Sakalarūpapariggahe sukhumo</bold> bhāvanāya uparūpari paṇītabhāvato. Tenevāha <bold>‘‘rūpārūpapariggahe sukhumo’’</bold>ti. <bold>Lakkhaṇārammaṇikavipassanāyā</bold>ti kalāpasammasanamāha. Nibbidānupassanāto paṭṭhāya <bold>balavavipassanā,</bold> tato oraṃ <bold>dubbalavipassanā</bold>. <bold>Pubbe vuttanayenā</bold>ti ‘‘apariggahitakāle’’tiādinā samathanaye vuttanayena. ‘‘Apariggahe pavatto kāyasaṅkhāro mahābhūtapariggahe paṭippassambhatī’’tiādinā vipassanānayepi paṭippassaddhi yojetabbāti vuttaṃ hoti.</paragraph>
<paragraph line="739"><bold>Assā</bold>ti imassa ‘‘passambhayaṃ kāyasaṅkhāra’’nti padassa. <bold>Codanāsodhanāhī</bold>ti anuyogaparihārehi. <bold>Eva</bold>nti idāni vuccamānākārena. <bold>Katha</bold>nti yaṃ idaṃ ‘‘passambhayaṃ…pe… sikkhatī’’ti vuttaṃ, taṃ kathaṃ kena pakārena kāyasaṅkhārassa passambhanaṃ yogino ca sikkhanaṃ hotīti kathetukāmatāya pucchitvā kāyasaṅkhāre sarūpato oḷārikasukhumato vūpasamato anuyogaparihārato ca dassetuṃ <bold>‘‘katame kāyasaṅkhārā’’</bold>tiādi āraddhaṃ. Tattha <bold>kāyikā</bold>ti rūpakāye bhavā. <bold>Kāyappaṭibaddhā</bold>ti kāyasannissitā. Kāye sati honti, asati na honti, tato eva te akāyasamuṭṭhānāpi kāyena saṅkharīyantīti <bold>kāyasaṅkhārā</bold>. <bold>Passambhento</bold>ti oḷārikoḷārikaṃ passambhento.</paragraph>
<paragraph line="740">Sesapadadvayaṃ <pageBreak edition="M" number="2.0196" /> tasseva vevacanaṃ. Oḷārikañhi kāyasaṅkhāraṃ avūpasantasabhāvaṃ sannisīdāpento <bold>‘‘passambhento’’</bold>ti vuccati, anuppādanirodhaṃ pāpento <bold>‘‘nirodhento’’</bold>ti, suṭṭhu santasabhāvaṃ nayanto <bold>‘‘vūpasamento’’</bold>ti.</paragraph>
<paragraph line="741"><bold>Yathārūpehī</bold>ti yādisehi. <bold>Kāyasaṅkhārehī</bold>ti oḷārikehi kāyasaṅkhārehi. <bold>Ānamanā</bold>ti abhimukhena kāyassa namanā. <bold>Vinamanā</bold>ti visuṃ visuṃ passato namanā. <bold>Sannamanā</bold>ti sabbato, suṭṭhu vā namanā. <bold>Paṇamanā</bold>ti pacchato namanā. <bold>Iñjanā</bold>dīni ānamanādīnaṃ vevacanāni, adhimattāni vā abhimukhacalanādīni ānamanādayo, mandāni iñjanādayo. <bold>Passambhayaṃ kāyasaṅkhāra</bold>nti <pageBreak edition="V" number="2.0174" /> tathārūpaṃ ānamanādīnaṃ kāraṇabhūtaṃ oḷārikaṃ kāyasaṅkhāraṃ paṭippassambhento. Tasmiñhi passambhite ānamanādayopi passambhitā eva honti.</paragraph>
<paragraph line="742"><bold>Santaṃ sukhuma</bold>nti yathārūpehi kāyasaṅkhārehi kāyassa aparipphandanahetūhi ānamanādayo na honti, tathārūpaṃ darathābhāvato santaṃ, anoḷārikatāya sukhumaṃ. <bold>Passambhayaṃ kāyasaṅkhāra</bold>nti sāmaññato ekaṃ katvā vadati. Atha vā pubbe oḷārikoḷārikaṃ kāyasaṅkhāraṃ paṭippassambhento anukkamena kāyassa aparipphandanahetubhūte sukhumasukhumatare uppādetvā tepi paṭippassambhetvā paramasukhumatāya koṭippattaṃ yaṃ kāyasaṅkhāraṃ paṭippassambheti, taṃ sandhāya vuttaṃ <bold>‘‘santaṃ sukhumaṃ passambhayaṃ kāyasaṅkhāra’’</bold>nti.</paragraph>
<paragraph line="743"><bold>Itī</bold>tiādi codakavacanaṃ. Tattha <bold>itī</bold>ti pakāratthe nipāto, <bold>kirā</bold>ti arucisūcane, evañceti attho. Ayañhettha adhippāyo ‘‘vuttappakārena yadi atisukhumampi kāyasaṅkhāraṃ passambhetī’’ti. <bold>Evaṃ sante</bold>ti evaṃ sati tayā vuttākāre labbhamāne. <bold>Vātūpaladdhiyā</bold>ti vātassa upaladdhiyā. <bold>Ca</bold>-saddo samuccayattho, assāsādivātārammaṇassa cittassa pabhāvanā uppādanā pavattanā na hoti, te ca tena passambhetabbāti adhippāyo. <bold>Assāsapassāsānañca pabhāvanā</bold>ti oḷārike assāsapassāse bhāvanāya paṭippassambhetvā sukhumānaṃ tesaṃ pabhāvanā ca na hoti ubhayesaṃ tesaṃ tena paṭippassambhetabbato. <bold>Ānāpānassatiyā</bold>ti ānāpānārammaṇāya satiyā ca pavattanaṃ na hoti ānāpānānaṃ <pageBreak edition="M" number="2.0197" /> abhāvato. Tato eva taṃsampayuttassa ānāpānassatisamādhissa ca pabhāvanā uppādanāpi na hoti. Na hi kadāci ārammaṇena vinā sārammaṇā dhammā sambhavanti. <bold>Na ca naṃ ta</bold>nti ettha <bold>na</bold>nti nipātamattaṃ. Taṃ vuttavidhānaṃ samāpattiṃ paṇḍitā paññavanto na ceva samāpajjantipi tato na vuṭṭhahantipīti yojanā. Evaṃ codako sabbena sabbaṃ abhāvūpanayanaṃ passambhananti adhippāyena codeti.</paragraph>
<paragraph line="744">Puna <bold>iti kirā</bold>tiādi yathāvuttāya codanāya vissajjanā. Tattha <bold>kirā</bold>ti yadīti etassa atthe nipāto. Iti kira sikkhati, mayā vuttākārena yadi sikkhatīti attho. <bold>Evaṃ sante</bold>ti evaṃ passambhane sati. <bold>Pabhāvanā hotī</bold>ti yadipi oḷārikā kāyasaṅkhārā paṭippassambhanti, sukhumā pana atthevāti anukkamena paramasukhumabhāvappattassa vasena nimittuppattiyā ānāpānassatiyā ānāpānassatisamādhissa ca pabhāvanā ijjhatevāti adhippāyo.</paragraph>
<paragraph line="745"><bold>Yathā</bold><pageBreak edition="V" number="2.0175" /><bold>kathaṃ viyā</bold>ti yathāvuttavidhānaṃ taṃ kathaṃ viya daṭṭhabbaṃ, atthi kiñci tadatthasampaṭipādane opammanti adhippāyo. Idāni opammaṃ dassetuṃ <bold>‘‘seyyathāpī’’</bold>tiādi vuttaṃ. Tattha <bold>seyyathāpī</bold>ti opammatthe nipāto. <bold>Kaṃse</bold>ti kaṃsabhājane. <bold>Nimitta</bold>nti nimittassa, tesaṃ saddānaṃ pavattākārassāti attho. Sāmiatthe hi idaṃ upayogavacanaṃ. <bold>Suggahitattā</bold>ti suṭṭhu gahitattā. <bold>Sumanasikatattā</bold>ti suṭṭhu citte ṭhapitattā. <bold>Sūpadhāritattā</bold>ti sammadeva upadhāritattā sallakkhitattā. <bold>Sukhumakā saddā</bold>ti anurave āha, ye appakā. Appattho hi ayaṃ <bold>ka</bold>-saddo. <bold>Sukhumasaddanimittārammaṇatāpī</bold>ti sukhumo saddova nimittaṃ sukhumasaddanimittaṃ, tadārammaṇatāyapīti vuttaṃ hoti. Kāmaṃ tadā sukhumāpi saddā niruddhā, saddanimittassa pana suggahitattā sukhumatarasaddanimittārammaṇabhāvenapi cittaṃ pavattati. Ādito paṭṭhāya hi tassa tassa niruddhassa saddassa nimittaṃ avikkhittena cittena upadhārentassa anukkamena pariyosāne atisukhumasaddanimittampi ārammaṇaṃ katvā cittaṃ pavattateva. <bold>Cittaṃ na vikkhepaṃ gacchati</bold> tasmiṃ yathāupaṭṭhite nimitte samādhānasabbhāvato.</paragraph>
<paragraph line="746"><bold>Evaṃ sante</bold>tiādi vuttassevatthassa nigamanavasena vuttaṃ. Tattha yassa suttapadassa saddhiṃ codanāsodhanāhi attho vutto, taṃ uddharitvā kāyānupassanāsatipaṭṭhānāni vibhāgato dassetuṃ <bold>‘‘passambhaya’’</bold>ntiādi vuttaṃ <pageBreak edition="M" number="2.0198" />. Tattha <bold>passambhayaṃ kāyasaṅkhāra</bold>nti vuttaassāsapassāsā kāyoti yojanā veditabbā. Atha vā <bold>passambhayaṃ kāyasaṅkhāra</bold>nti ettha assāsapassāsā kāyoti evamattho daṭṭhabbo. <bold>Mahāsatipaṭṭhānasutte</bold> (dī. ni. 2.372 ādayo; ma. ni. 1.105 ādayo) kāyānupassanaṃ kathentena paṭhamacatukkasseva vuttattā, <bold>ānāpānassatisutte</bold>pi ‘‘yasmiṃ samaye, bhikkhave, bhikkhu dīghaṃ vā assasanto dīghaṃ assasāmīti pajānāti…pe… passambhayaṃ kāyasaṅkhāraṃ passasissāmīti sikkhati. Kāye kāyānupassī, bhikkhave, tasmiṃ samaye bhikkhu viharatī’’ti (ma. ni. 2.149) vuttattā ca ‘‘kāyānupassanāvasena vuttassa paṭhamacatukkassā’’ti vuttaṃ.</paragraph>
<paragraph line="747"><bold>Ādikammikassa kammaṭṭhānavasenā</bold>ti samathakammaṭṭhānaṃ sandhāya vuttaṃ, vipassanākammaṭṭhānaṃ pana itaracatukkesupi labbhateva. <bold>Etthā</bold>ti paṭhamacatukke. <bold>Saha paṭisambhidāhī</bold>ti nidassanamattametaṃ, puññavantānaṃ pana upanissayasampannānaṃ abhiññāpi sijjhatiyeva. <bold>Catubbidha</bold>nti pātimokkhasaṃvarādivasena catubbidhaṃ. <bold>Anāpajjana</bold>nti sattannaṃ āpattikkhandhānaṃ aññatarassa anāpajjanaṃ. <bold>Āpannavuṭṭhāna</bold>nti āpannasappaṭikammāpattito yathādhammaṃ paṭikammakaraṇena vuṭṭhānaṃ, desanāgāminito desanāya, vuṭṭhānagāminito parivāsādivinayakammakaraṇena vuṭṭhānanti vuttaṃ hoti <pageBreak edition="V" number="2.0176" />. Desanāyapi hi āpannāpattito vuṭṭhānaṃ hotīti sāpi vuṭṭhāneneva saṅgahitā. <bold>Kilesehi ca appaṭipīḷana</bold>nti kodho upanāho makkho palāso issā macchariyaṃ māyā sāṭheyyaṃ thambho sārambho māno atimāno mado pamādoti evamādīhi pāpadhammehi appaṭipīḷanaṃ, tesaṃ anuppādananti vuttaṃ hoti.</paragraph>
<paragraph line="748">Yamidaṃ ābhisamācārikasīlaṃ vuccatīti sambandho. <bold>Dveasīti khandhakavattāni cuddasavidhaṃ mahāvatta</bold>nti ettha <bold>mahāvattaṃ</bold> nāma vattakkhandhake vuttāni āgantukavattaṃ āvāsikagamikaanumodanabhattaggapiṇḍacārikaāraññikasenāsanajantāgharavaccakuṭiupajjhāyasaddhivihārikaācariyaantevāsikavattanti cuddasa vattāni. Tato aññāni pana kadāci tajjanīyakammakatādikāleyeva caritabbāni dvāsīti khandhakavattāni, na sabbāsu avatthāsu caritabbāni, tasmā mahāvattesu agaṇitāni. Tattha ‘‘pārivāsikānaṃ bhikkhūnaṃ vattaṃ paññapessāmī’’ti ārabhitvā ‘‘na upasampādetabbaṃ…pe… na chamāyaṃ caṅkamante caṅkame caṅkamitabba’’nti (cūḷava. 76) vuttavattāni chasaṭṭhi, tato paraṃ <pageBreak edition="M" number="2.0199" /> ‘‘na, bhikkhave, pārivāsikena bhikkhunā pārivāsikavuḍḍhatarena bhikkhunā saddhiṃ mūlāyapaṭikassanārahena, mānattārahena, mānattacārikena, abbhānārahena bhikkhunā saddhiṃ ekacchanne āvāse vatthabba’’ntiādinā (cūḷava. 82) vuttāni pakatatte caritabbehi anaññattā visuṃ tāni agaṇetvā pārivāsikavuḍḍhatarādīsu puggalantaresu caritabbattā tesaṃ vasena sampiṇḍetvā ekekaṃ katvā gaṇitāni pañcāti ekasattati vattāni, ukkhepanīyakammakatavattesu vattapaññāpanavasena vuttaṃ ‘‘na pakatattassa bhikkhuno abhivādanaṃ…pe… nahāne piṭṭhiparikammaṃ sāditabba’’nti (cūḷava. 51) idaṃ abhivādanādīnaṃ asādiyanaṃ ekaṃ, ‘‘na pakatatto bhikkhu sīlavipattiyā anuddhaṃsetabbo’’tiādīni (cūḷava. 51) ca dasāti evametāni dvāsīti. Etesveva pana kānici tajjanīyakammādivattāni kānici pārivāsikādivattānīti aggahitaggahaṇena dvāsīti eva. Aññattha pana aṭṭhakathāpadese appakaṃ ūnamadhikaṃ vā gaṇanūpagaṃ na hotīti asīti khandhakavattānīti vuccati. <bold>Ābhisamācārikasīla</bold>nti ettha <bold>abhisamācāro</bold>ti uttamasamācāro, abhisamācārova ābhisamācārikaṃ, abhisamācāraṃ vā ārabbha paññattaṃ ābhisamācārikaṃ, tadeva sīlanti ābhisamācārikasīlaṃ. Khandhakavattapariyāpannassa sīlassetaṃ adhivacanaṃ. <bold>Ahaṃ sīlaṃ rakkhāmi, kiṃ ābhisamācārikenā</bold>tiādīsu <bold>sīla</bold>nti ubhatovibhaṅgapariyāpannameva gahetabbaṃ khandhakavattapariyāpannassa ābhisamācārikaggahaṇena gahitattā. <bold>Paripūre</bold>ti paripuṇṇe, paripūriteti vā attho.</paragraph>
<paragraph line="749"><bold>Tato</bold>ti <pageBreak edition="V" number="2.0177" /> yathāvuttasīlavisodhanato paraṃ. <bold>Āvāso</bold>ti āvāsapalibodho. <bold>Kula</bold>ntiādīsupi eseva nayo. Tattha (visuddhi. 1.41) <bold>āvāso</bold>ti ekopi ovarako vuccati ekampi pariveṇaṃ sakalopi saṅghārāmo. Svāyaṃ na sabbasseva palibodho hoti, yo panettha navakammādiussukkaṃ vā āpajjati, bahubhaṇḍasannicayo vā hoti, yena kenaci vā kāraṇena apekkhavā paṭibaddhacitto, tasseva palibodho hoti, na itarassa.</paragraph>
<paragraph line="750"><bold>Kula</bold>nti ñātikulaṃ vā upaṭṭhākakulaṃ vā. Ekaccassa hi upaṭṭhākakulampi ‘‘sukhite sukhito’’tiādinā nayena saṃsaṭṭhassa viharato palibodho hoti, so kulamānusakehi vinā dhammassavanāya sāmantavihārampi na gacchati. Ekaccassa mātāpitaropi palibodhā na honti koraṇḍakavihāravāsittherassa bhāgineyyadaharabhikkhuno viya.</paragraph>
<paragraph line="751"><bold>Lābho</bold>ti <pageBreak edition="M" number="2.0200" /> cattāro paccayā. Te kathaṃ palibodhā honti? Puññavantassa hi bhikkhuno gatagataṭṭhāne manussā mahāparivāre paccaye denti, so tesaṃ anumodento dhammaṃ desento samaṇadhammaṃ kātuṃ okāsaṃ na labhati, aruṇuggamanato yāva paṭhamayāmo, tāva manussasaṃsaggo na upacchijjati, puna balavapaccūseyeva bāhullikapiṇḍapātikā āgantvā ‘‘bhante, asuko upaṭṭhāko upāsako upāsikā amacco amaccadhītā tumhākaṃ dassanakāmā’’ti vadanti, so ‘‘gaṇhāvuso pattacīvara’’nti gamanasajjova hoti niccabyāvaṭo, tasseva te paccayā palibodhā honti. Tena gaṇaṃ pahāya yattha naṃ na jānanti, tattha ekakena caritabbaṃ. Evaṃ so palibodho upacchijjati.</paragraph>
<paragraph line="752"><bold>Gaṇo</bold>ti suttantikagaṇo vā ābhidhammikagaṇo vā. Yo tassa uddesaṃ vā paripucchaṃ vā dento samaṇadhammassa okāsaṃ na labhati, tassa gaṇo palibodho hoti. Tena so evaṃ upacchinditabbo – sace tesaṃ bhikkhūnaṃ bahu kataṃ hoti, appaṃ avasiṭṭhaṃ, taṃ niṭṭhapetvā araññaṃ pavisitabbaṃ. Sace appaṃ kataṃ, bahu avasiṭṭhaṃ, yojanato paraṃ agantvā antoyojanaparicchede aññaṃ gaṇavācakaṃ upasaṅkamitvā ‘‘ime āyasmā uddesādīhi saṅgaṇhatū’’ti vattabbaṃ. Evampi alabhamānena ‘‘mayhaṃ, āvuso, ekaṃ kiccaṃ atthi, tumhe yathāphāsukaṭṭhānāni gacchathā’’ti gaṇaṃ pahāya attano kammaṃ kātabbaṃ.</paragraph>
<paragraph line="753"><bold>Kammenā</bold>ti kammapalibodhena. ‘‘Kammañca pañcama’’ntipi pāṭho. Tattha <bold>kamma</bold>nti navakammaṃ. Taṃ karontena vaḍḍhakīādīhi laddhāladdhaṃ jānitabbaṃ, katākate ussukkaṃ āpajjitabbanti sabbathāpi <pageBreak edition="V" number="2.0178" /> palibodho hoti. Sopi evaṃ upacchinditabbo – sace appaṃ avasiṭṭhaṃ hoti, niṭṭhapetabbaṃ. Sace bahu, saṅghikaṃ ce, navakammaṃ saṅghassa vā bhārahārakabhikkhūnaṃ vā niyyātetabbaṃ. Attano santakaṃ ce, attano bhārahārakānaṃ niyyātetabbaṃ. Tādisaṃ alabhantena saṅghassa pariccajitvā gantabbaṃ.</paragraph>
<paragraph line="754"><bold>Addhāna</bold>nti maggagamanaṃ. Yassa hi katthaci pabbajjāpekkho vā hoti, paccayajātaṃ vā kiñci laddhabbaṃ hoti. Sace taṃ alabhanto na sakkoti adhivāsetuṃ, araññaṃ pavisitvā samaṇadhammaṃ karontassapi gamikacittaṃ nāma duppaṭivinodayaṃ <pageBreak edition="M" number="2.0201" /> hoti, tasmā gantvā taṃ kiccaṃ tīretvāva samaṇadhamme ussukkaṃ kātabbaṃ.</paragraph>
<paragraph line="755"><bold>Ñātī</bold>ti vihāre ācariyupajjhāyasaddhivihārikaantevāsikasamānupajjhāyakasamānācariyakā, ghare mātā pitā bhātāti evamādikā. Te gilānā imassa palibodhā honti. Tasmā so palibodho te upaṭṭhahitvā tesaṃ pākatikakaraṇena upacchinditabbo. Tattha upajjhāyo tāva gilāno sace lahuṃ na vuṭṭhāti, yāvajīvaṃ paṭijaggitabbo, tathā pabbajjācariyo upasampadācariyo saddhivihāriko upasampāditapabbājitaantevāsikasamānupajjhāyakā ca. Nissayācariyauddesācariyanissayantevāsikauddesantevāsikasamānācariyakā pana yāva nissayauddesā anupacchinnā, tāva paṭijaggitabbā. Pahontena tato uddhampi paṭijaggitabbā eva. Mātāpitūsu upajjhāye viya paṭijaggitabbaṃ. Sacepi hi te rajje ṭhitā honti, puttato ca upaṭṭhānaṃ paccāsīsanti, kātabbameva. Atha tesaṃ bhesajjaṃ natthi, attano santakaṃ dātabbaṃ. Asati, bhikkhācariyāya pariyesitvāpi dātabbameva. Bhātubhaginīnaṃ pana tesaṃ santakameva yojetvā dātabbaṃ. Sace natthi, attano santakaṃ tāvakālikaṃ datvā pacchā labhantena gaṇhitabbaṃ, alabhantena na codetabbā. Aññātakassa bhaginiyā sāmikassa bhesajjaṃ neva kātuṃ, na dātuṃ vaṭṭati, ‘‘tuyhaṃ sāmikassa dehī’’ti vatvā pana bhaginiyā dātabbaṃ. Bhātu jāyāyapi eseva nayo, tesaṃ pana puttā imassa ñātakāyevāti tesaṃ kātuṃ vaṭṭati.</paragraph>
<paragraph line="756"><bold>Ābādho</bold>ti yo koci rogo. So bādhayamāno palibodho hoti, tasmā bhesajjakaraṇena upacchinditabbo. Sace pana katipāhaṃ bhesajjaṃ karontassapi na vūpasammati, ‘‘nāhaṃ tuyhaṃ dāso, na bhatako, taṃyevamhi posento anamatagge saṃsāravaṭṭe dukkhappatto’’ti attabhāvaṃ garahitvā samaṇadhammo kātabbo.</paragraph>
<paragraph line="757"><bold>Gantho</bold>ti <pageBreak edition="V" number="2.0179" /> pariyattipariharaṇaṃ. Taṃ sajjhāyādīhi niccabyāvaṭasseva palibodho hoti, na itarassa.</paragraph>
<paragraph line="758"><bold>Iddhiyā</bold>ti <pageBreak edition="M" number="2.0202" /> iddhipalibodhena. ‘‘Iddhīti te dasā’’tipi pāṭho. Tattha <bold>iddhī</bold>ti pothujjanikā iddhi. Sā hi uttānaseyyakadārako viya taruṇasassaṃ viya ca dupparihārā hoti, appamattakena ca bhijjati. Sā pana vipassanāya palibodho hoti, na samādhissa samādhiṃ patvā pattabbato, tasmā vipassanātthikena iddhipalibodho upacchinditabbo, itarena avasesāti. Kammaṭṭhānabhāvanaṃ paribundheti uparodheti pavattituṃ na detīti <bold>palibodho,</bold> ra-kārassa la-kāraṃ katvā vutto, paripanthoti attho. <bold>Upacchinditabbo</bold>ti samāpanena saṅgahaṇena uparundhitabbo, apalibodho kātabboti attho.</paragraph>
<paragraph line="759">Kammaṭṭhāne niyutto <bold>kammaṭṭhāniko,</bold> bhāvanamanuyuñjanto. Tena kammaṭṭhānikena. <bold>Paricchinditvā</bold>ti ‘‘imasmiṃ vihāre sabbepi bhikkhū’’ti evaṃ paricchinditvā. <bold>Sahavāsīna</bold>nti sahavāsīnaṃ bhikkhūnaṃ. <bold>Muducittataṃ janetī</bold>ti attani muducittataṃ uppādeti. Ayañca sahavāsīnaṃ cittamaddavajananādiattho ‘‘manussānaṃ piyo hotī’’tiādinayappavattena <bold>mettānisaṃsasuttena</bold> (a. ni. 8.1) dīpetabbo.</paragraph>
<paragraph line="760"><bold>Anolīnavuttiko hotī</bold>ti sammāpaṭipattiyaṃ olīnavuttiko hīnavīriyo na hoti, āraddhavīriyo hotīti attho. Dibbesupi ārammaṇesu, pageva itaresūti adhippāyo. <bold>Sabbatthā</bold>ti sabbasmiṃ samaṇakaraṇīye, sabbasmiṃ vā kammaṭṭhānānuyoge. <bold>Atthayitabba</bold>nti pubbāsevanavasena atthayitabbaṃ. Yogassa bhāvanāya anuyuñjanaṃ yogānuyogo, tadeva karaṇīyaṭṭhena kammaṃ, tassa <bold>yogānuyogakammassa</bold>. <bold>Padaṭṭhānattā</bold>ti nipphattihetuttā.</paragraph>
<paragraph line="761">Odātakasiṇe ālokakasiṇaṃ, kasiṇugghāṭimākāsakasiṇe paricchinnākāsakasiṇañca antogadhaṃ katvā pāḷiyaṃ pathavīkasiṇādīnaṃ rūpajjhānārammaṇānaṃ aṭṭhannaṃyeva kasiṇānaṃ sarūpato vuttattā ākāsakasiṇaṃ ālokakasiṇañca vajjetvā <bold>‘‘aṭṭhatiṃsārammaṇesū’’</bold>ti pāḷiyaṃ āgatanayeneva vuttaṃ. Aṭṭhakathānayena pana ākāsakasiṇe ālokakasiṇe ca visuṃ gahite cattālīsaṃyeva kammaṭṭhānāni. Tatrimāni cattālīsa kammaṭṭhānāni – dasa kasiṇā, dasa asubhā <pageBreak edition="M" number="2.0203" />, dasa anussatiyo, cattāro brahmavihārā, cattāro āruppā, ekā saññā, ekaṃ vavatthānanti. Tattha pathavīkasiṇaṃ āpokasiṇaṃ tejokasiṇaṃ vāyokasiṇaṃ nīlakasiṇaṃ pītakasiṇaṃ <pageBreak edition="V" number="2.0180" /> lohitakasiṇaṃ odātakasiṇaṃ ālokakasiṇaṃ paricchinnākāsakasiṇanti ime <bold>dasa kasiṇā</bold>. Uddhumātakaṃ vinīlakaṃ vipubbakaṃ vicchiddakaṃ vikkhāyitakaṃ vikkhittakaṃ hatavikkhittakaṃ lohitakaṃ puḷavakaṃ aṭṭhikanti ime <bold>dasa asubhā</bold>. Buddhānussati dhamma saṅgha sīla cāga devatānussati maraṇassati kāyagatāsati ānāpānassati upasamānussatīti imā <bold>dasa anussatiyo</bold>. Mettā karuṇā muditā upekkhāti ime <bold>cattāro brahmavihārā</bold>. Ākāsānañcāyatanaṃ viññāṇañcāyatanaṃ ākiñcaññāyatanaṃ nevasaññānāsaññāyatananti ime <bold>cattāro āruppā</bold>. Āhāre paṭikūlasaññā <bold>ekā saññā</bold>. Catudhātuvavatthānaṃ <bold>ekaṃ vavatthāna</bold>nti.</paragraph>
<paragraph line="762"><bold>Yaṃ yassa caritānukūla</bold>nti ettha rāgacaritassa tāva dasa asubhā kāyagatāsatīti ekādasa kammaṭṭhānāni anukūlāni, dosacaritassa cattāro brahmavihārā cattāri vaṇṇakasiṇānīti aṭṭha, mohacaritassa ca vitakkacaritassa ca ekaṃ ānāpānassatikammaṭṭhānameva, saddhācaritassa purimā cha anussatiyo, buddhicaritassa maraṇassati upasamānussati catudhātuvavatthānaṃ āhāre paṭikūlasaññāti cattāri, sesakasiṇāni cattāro ca āruppā sabbacaritānaṃ anukūlāni. Kasiṇesu ca yaṃ kiñci parittaṃ vitakkacaritassa, appamāṇaṃ mohacaritassa anukūlanti veditabbaṃ. <bold>Yathāvutteneva nayenā</bold>ti ‘‘yogānuyogakammassa padaṭṭhānattā’’ti imamatthaṃ atidisati.</paragraph>
<paragraph line="763">Yaṃ kammaṭṭhānaṃ gahetukāmo hoti, tasseva vasena catukkapañcakajjhānāni nibbattetvā jhānapadaṭṭhānaṃ vipassanaṃ vaḍḍhetvā āsavakkhayappattassa khīṇāsavassa santike gahetabbanti āha – <bold>‘‘imināva kammaṭṭhānena…pe… uggahetabba’’</bold>nti. <bold>Arahantādayo hī</bold>tiādi ekaccakhīṇāsavato bahussutova kammaṭṭhānadāne seyyoti dassanatthaṃ āraddhaṃ. <bold>Mahāhatthipathaṃ nīharanto viyā</bold>ti kammaṭṭhānapathaviṃ mahāhatthipathaṃ katvā dassento viya. <bold>Sappāyāsappāyaṃ paricchinditvā</bold>ti yassa kammaṭṭhānaṃ ācikkhati, tassa upakārānupakāraṃ yuttimagganena paricchinditvā.</paragraph>
<paragraph line="764">Idāni <pageBreak edition="M" number="2.0204" /> kammaṭṭhānadāyakassa santikaṃ gacchantena dhotamakkhitehi pādehi upāhanā āruhitvā chattaṃ gahetvā telanāḷimadhuphāṇitādīni gāhāpetvā antevāsikaparivutena na gantabbaṃ, gamikavattaṃ pana pūretvā attano pattacīvaraṃ sayameva gahetvā antarāmagge yaṃ yaṃ vihāraṃ pavisati, sabbattha paviṭṭhakāle āgantukavattaṃ, nikkhamanakāle gamikavattanti yathārahaṃ taṃ taṃ vattaṃ pūrentena sallahukaparikkhārena paramasallekhavuttinā hutvā gantabbanti imamatthaṃ saṅkhipitvā dassento <bold>‘‘sallahukavuttinā vinayācārasampannenā’’</bold>ti āha. Evaṃ pana gantvā taṃ vihāraṃ <pageBreak edition="V" number="2.0181" /> pavisantena antarāyeva dantakaṭṭhaṃ kappiyaṃ kārāpetvā gahetvā pavisitabbaṃ, na ca muhuttaṃ vissamitvā pādadhovanamakkhanādīni katvā ācariyassa santikaṃ gamissāmīti aññaṃ pariveṇaṃ pavisitabbaṃ. Kasmā? Sace hissa tatra ācariyassa visabhāgā bhikkhū bhaveyyuṃ, taṃ te āgamanakāraṇaṃ pucchitvā ācariyassa avaṇṇaṃ pakāsetvā ‘‘naṭṭhosi, sace tassa santikaṃ āgato’’ti vippaṭisāraṃ uppādeyyuṃ, yena tatova paṭinivatteyya, tasmā ācariyassa vasanaṭṭhānaṃ pucchitvā ujukaṃ tattheva gantabbaṃ.</paragraph>
<paragraph line="765"><bold>Vuttappakāramācariya</bold>nti –</paragraph>
<gatha1 line="766">‘‘Piyo garu bhāvanīyo, vattā ca vacanakkhamo;</gatha1>
<gathalast line="767">Gambhīrañca kathaṃ kattā, no caṭṭhāne niyojako’’ti. (a. ni. 7.37; netti. 113) –</gathalast>
<unindented line="768">Evamādinā vuttappakāraṃ saddhādiguṇasamannāgataṃ ekantahitesiṃ vuḍḍhipakkhe ṭhitaṃ kalyāṇamittaṃ ācariyaṃ. <bold>Vattapaṭipattiyā ārādhitacittassā</bold>ti ettha sace ācariyo daharataro hoti, pattacīvarapaṭiggahaṇādīni na sāditabbāni. Sace vuḍḍhataro, gantvā ācariyaṃ vanditvā ṭhātabbaṃ. ‘‘Nikkhipāvuso, pattacīvara’’nti vuttena nikkhipitabbaṃ. ‘‘Pānīyaṃ pivā’’ti vuttena sace icchati, pātabbaṃ. ‘‘Pāde dhovā’’ti vuttena na tāva dhovitabbā. Sace hi ācariyena ābhatamudakaṃ bhaveyya, na sāruppaṃ siyā. ‘‘Dhovāvuso, na mayā ābhataṃ, aññehi ābhata’’nti vuttena pana yattha ācariyo na passati, evarūpe paṭicchanne vā okāse abbhokāsavihārassapi vā ekamante nisīditvā pādā dhovitabbā. Sace ācariyo telanāḷiṃ āharati, uṭṭhahitvā ubhohi hatthehi sakkaccaṃ <pageBreak edition="M" number="2.0205" /> gahetabbā. Sace hi na gaṇheyya, ‘‘ayaṃ bhikkhu ito eva paṭṭhāya sambhogaṃ kopetī’’ti ācariyassa aññathattaṃ bhaveyya. Gahetvā pana na āditova pādā makkhetabbā. Sace hi taṃ ācariyassa gattabbhañjanatelaṃ bhaveyya, na sāruppaṃ siyā, tasmā paṭhamaṃ sīsaṃ makkhetvā khandhādīni makkhetabbāni. ‘‘Sabbapārihāriyatelamidaṃ, āvuso, pādepi makkhehī’’ti vuttena pana pāde makkhetvā ‘‘imaṃ telanāḷiṃ ṭhapemi, bhante’’ti vatvā ācariye gaṇhante dātabbā.</unindented>
<paragraph line="769">Gatadivasato paṭṭhāya ‘‘kammaṭṭhānaṃ me, bhante, kathetha’’iccevaṃ na vattabbaṃ. Dutiyadivasato pana paṭṭhāya sace ācariyassa pakatiupaṭṭhāko atthi, taṃ yācitvā vattaṃ kātabbaṃ. Sace yācitopi <pageBreak edition="V" number="2.0182" /> na deti, okāse laddheyeva kātabbaṃ. Karontena ca khuddakamajjhimamahantāni tīṇi dantakaṭṭhāni upanāmetabbāni. Sītaṃ uṇhanti duvidhaṃ mukhadhovanudakañca nhānodakañca paṭiyādetabbaṃ. Tato yaṃ ācariyo tīṇi divasāni paribhuñjati, tādisameva niccaṃ upaṭṭhāpetabbaṃ, niyamaṃ akatvā yaṃ vā taṃ vā paribhuñjantassa yathāladdhaṃ upanāmetabbaṃ. Kiṃ bahunā vuttena, yaṃ taṃ bhagavatā ‘‘antevāsikena, bhikkhave, ācariyamhi sammā vattitabbaṃ. Tatrāyaṃ sammāvattanā – kālasseva vuṭṭhāya upāhanā omuñcitvā ekaṃsaṃ uttarāsaṅgaṃ karitvā dantakaṭṭhaṃ dātabbaṃ, mukhodakaṃ dātabbaṃ, āsanaṃ paññapetabbaṃ. Sace yāgu hoti, bhājanaṃ dhovitvā yāgu upanāmetabbā’’tiādikaṃ (mahāva. 66) khandhake vattaṃ paññattaṃ, taṃ sabbampi kātabbaṃ. Iti iminā yathāvuttena nayena paṭipajjanto vattapaṭipattiyā cittaṃ ārādhetīti daṭṭhabbaṃ.</paragraph>
<paragraph line="770"><bold>Pañcasandhika</bold>nti pañcapabbaṃ, pañcabhāganti attho. <bold>Kammaṭṭhānassa uggaṇhana</bold>nti kammaṭṭhānaganthassa uggaṇhanaṃ, tadatthaparipucchā <bold>kammaṭṭhānassa paripucchanā</bold>. Atha vā ganthato atthato ca kammaṭṭhānassa uggaṇhanaṃ <bold>uggaho,</bold> tattha saṃsayaparipucchanā <bold>paripucchā</bold>. <bold>Kammaṭṭhānassa upaṭṭhāna</bold>nti nimittupaṭṭhānaṃ, evaṃ bhāvanamanuyuñjantassa ‘‘evamidaṃ nimittaṃ upaṭṭhātī’’ti upadhāraṇaṃ, tathā <bold>kammaṭṭhānappanā</bold> ‘‘evaṃ jhānamappetī’’ti. <bold>Kammaṭṭhānassa lakkhaṇa</bold>nti gaṇanānubandhanāphusanānaṃ vasena bhāvanaṃ ussukkāpetvā ṭhapanāya sampatti, tato parampi vā sallakkhaṇādivasena matthakappattīti kammaṭṭhānasabhāvassa sallakkhaṇaṃ. Tenāha – <bold>‘‘kammaṭṭhānasabhāvupadhāraṇanti vuttaṃ hotī’’</bold>ti.</paragraph>
<paragraph line="771"><bold>Attanāpi</bold><pageBreak edition="M" number="2.0206" /><bold>na kilamati</bold> odhiso kammaṭṭhānassa uggaṇhanato, tato eva <bold>ācariyampi na viheṭheti</bold> dhammādhikaraṇampi bhāvanāya matthakaṃ pāpanato. <bold>Tasmā</bold>ti taṃnimittaṃ attanoakilamanaācariyāviheṭhanahetu. <bold>Thoka</bold>nti thokaṃ thokaṃ. <bold>Tatthā</bold>ti yattha ācariyo vasati, tattha. <bold>Sappāyaṃ hotī</bold>ti āvāsasappāyādilābhena manasikāraphāsutā bhāvanānukūlatā hoti. <bold>Yojanaparama</bold>nti iminā gāvutaaḍḍhayojanānipi saṅgaṇhāti. Yasmā pana mandapañño gāvute aḍḍhayojane yojanamatte vā vasanto kammaṭṭhānassa kismiñcideva ṭhāne sandehe vā satisammose vā jāte kālasseva vihāre vattaṃ katvā antarāmagge piṇḍāya caritvā bhattakiccapariyosāneyeva ācariyassa vasanaṭṭhānaṃ gantvā taṃ divasaṃ ācariyassa santike kammaṭṭhānaṃ sodhetvā dutiyadivase ācariyaṃ vanditvā nikkhamitvā antarāmagge piṇḍāya caritvā akilamantoyeva attano vasanaṭṭhānaṃ āgantuṃ sakkhissati, tasmā vuttaṃ <bold>‘‘mandapañño yojanaparamaṃ gantvā’’</bold>ti. Sace tikkhapañño yojanaparame phāsukaṭṭhānaṃ na labhati, tena kammaṭṭhāne sabbaṃ gaṇṭhiṭṭhānaṃ chinditvā <pageBreak edition="V" number="2.0183" /> visuddhaṃ āvajjanapaṭibaddhaṃ kammaṭṭhānaṃ katvā yojanaparamato dūrampi gantuṃ vaṭṭatīti āha <bold>‘‘tikkhapañño dūrampi gantvā’’</bold>ti.</paragraph>
<paragraph line="772"><bold>Aṭṭhārasasenāsanadosavivajjita</bold>nti mahattaṃ, navattaṃ, jiṇṇattaṃ, panthanissitattaṃ, soṇḍī, paṇṇaṃ, pupphaṃ, phalaṃ, patthanīyatā, nagarasannissitatā, dārusannissitatā, khettasannissitatā, visabhāgānaṃ puggalānaṃ atthitā, paṭṭanasannissitatā, paccantasannissitatā, rajjasīmasannissitatā, asappāyatā, kalyāṇamittānaṃ alābhoti imehi aṭṭhārasahi senāsanadosehi vivajjitaṃ. Imesañhi aṭṭhārasannaṃ dosānaṃ aññatarena samannāgataṃ senāsanaṃ bhāvanāya ananurūpaṃ.</paragraph>
<paragraph line="773">Kasmā? <bold>Mahāvihāre</bold> (visuddhi. 1.52) tāva bahū nānāchandā sannipatanti, te aññamaññaṃ paṭiviruddhatāya vattaṃ na karonti, bodhiyaṅgaṇādīni asammaṭṭhāneva honti, anupaṭṭhāpitaṃ pānīyaṃ paribhojanīyaṃ. Tatrāyaṃ ‘‘gocaragāme piṇḍāya carissāmī’’ti pattacīvaramādāya nikkhantopi sace passati vattaṃ akataṃ, pānīyaghaṭaṃ vā rittaṃ, athānena vattaṃ kātabbaṃ hoti, pānīyaṃ upaṭṭhāpetabbaṃ <pageBreak edition="M" number="2.0207" />, akaronto vattabhede dukkaṭaṃ āpajjati. Karontassa kālo atikkamati, atidivā paviṭṭho niṭṭhitāya bhikkhāya kiñci na labhati. Paṭisallānagatopi sāmaṇeradaharabhikkhūnaṃ uccāsaddena saṅghakammehi ca vikkhipati. Yattha pana sabbaṃ vattaṃ katameva hoti, avasesāpi ca ghaṭṭanā natthi, evarūpe mahāvihārepi vihātabbaṃ.</paragraph>
<paragraph line="774"><bold>Navavihāre</bold> bahu navakammaṃ hoti, akarontaṃ ujjhāyanti. Yattha pana bhikkhū evaṃ vadanti ‘‘āyasmā yathāsukhaṃ samaṇadhammaṃ karotu, mayaṃ navakammaṃ karissāmā’’ti, evarūpe vihātabbaṃ.</paragraph>
<paragraph line="775"><bold>Jiṇṇavihāre</bold> pana bahu paṭijaggitabbaṃ hoti, antamaso attano senāsanamattampi appaṭijaggantaṃ ujjhāyanti, paṭijaggantassa kammaṭṭhānaṃ parihāyati.</paragraph>
<paragraph line="776"><bold>Panthanissite</bold> mahāpathavihāre rattindivaṃ āgantukā sannipatanti. Vikāle āgatānaṃ attano senāsanaṃ datvā rukkhamūle vā pāsāṇapiṭṭhe vā vasitabbaṃ hoti, punadivasepi evamevāti kammaṭṭhānassa okāso na hoti. Yattha pana evarūpo āgantukasambādho na hoti, tattha vihātabbaṃ.</paragraph>
<paragraph line="777"><bold>Soṇḍī</bold><pageBreak edition="V" number="2.0184" /> nāma pāsāṇapokkharaṇī hoti. Tattha pānīyatthaṃ mahājano samosarati, nagaravāsīnaṃ rājakulūpakattherānaṃ antevāsikā rajanakammatthāya āgacchanti, tesaṃ bhājanadārudoṇikādīni pucchantānaṃ ‘‘asuke ca asuke ca ṭhāne’’ti dassetabbāni honti. Evaṃ sabbakālampi niccabyāvaṭo hoti.</paragraph>
<paragraph line="778">Yattha nānāvidhaṃ <bold>sākapaṇṇaṃ</bold> hoti, tatthassa kammaṭṭhānaṃ gahetvā divāvihāraṃ nisinnassapi santike sākahārikā gāyamānā paṇṇaṃ uccinantiyo visabhāgasaddasaṅghaṭṭanena kammaṭṭhānantarāyaṃ karonti.</paragraph>
<paragraph line="779">Yattha pana nānāvidhā <bold>mālāgacchā</bold> supupphitā honti, tatrāpi tādisoyeva upaddavo.</paragraph>
<paragraph line="780">Yattha nānāvidhaṃ <bold>ambajambupanasādiphalaṃ</bold> hoti, tattha phalatthikā āgantvā yācanti, adentassa kujjhanti, balakkārena vā gaṇhanti, sāyanhasamaye vihāramajjhe caṅkamantena te disvā ‘‘kiṃ upāsakā evaṃ karothā’’ti vuttā yathāruci akkosanti, avāsāyapissa parakkamanti.</paragraph>
<paragraph line="781"><bold>Patthanīye</bold><pageBreak edition="M" number="2.0208" /> pana lokasammate dakkhiṇagirihatthikucchicetiyagiricittalapabbatasadise vihāre viharantaṃ ‘‘ayaṃ arahā’’ti sambhāvetvā vanditukāmā manussā samantā osaranti, tenassa na phāsu hoti. Yassa pana taṃ sappāyaṃ hoti, tena divā aññattha gantvā rattiṃ vasitabbaṃ.</paragraph>
<paragraph line="782"><bold>Nagarasannissite</bold> visabhāgārammaṇāni āpāthamāgacchanti, kumbhadāsiyopi ghaṭehi nighaṃsantiyo gacchanti, okkamitvā maggaṃ na denti, issaramanussāpi vihāramajjhe sāṇiṃ parikkhipitvā nisīdanti.</paragraph>
<paragraph line="783"><bold>Dārusannissaye</bold> pana yattha kaṭṭhāni ca dabbupakaraṇarukkhā ca santi, tattha kaṭṭhahārikā pubbe vuttasākapupphahārikā viya aphāsukaṃ karonti. Vihāre rukkhā santi, te ‘‘chinditvā gharāni karissāmā’’ti manussā āgantvā chindanti. Sace sāyanhasamaye padhānagharā nikkhamitvā vihāramajjhe caṅkamanto te disvā ‘‘kiṃ upāsakā evaṃ karothā’’ti vadati, yathāruci akkosanti, avāsāyapissa parakkamanti.</paragraph>
<paragraph line="784">Yo <pageBreak edition="V" number="2.0185" /> pana <bold>khettasannissito</bold> hoti samantā khettehi parivārito, tattha manussā vihāramajjheyeva khalaṃ katvā dhaññaṃ maddanti, pamukhesu sayanti, aññampi bahuṃ aphāsuṃ karonti. Yatrapi mahāsaṅghabhogo hoti, ārāmikakulānaṃ gāvo rundhanti, udakavāraṃ paṭisedhenti, manussā vīhisīsaṃ gahetvā ‘‘passatha tumhākaṃ ārāmikakulānaṃ kamma’’nti saṅghassa dassenti. Tena tena kāraṇena rājarājamahāmattānaṃ gharadvāraṃ gantabbaṃ hoti, ayampi khettasannissiteneva saṅgahito.</paragraph>
<paragraph line="785">Yattha <bold>aññamaññavisabhāgā verī</bold> bhikkhū viharanti, ye kalahaṃ karontā ‘‘mā, bhante, evaṃ karothā’’ti vāriyamānā ‘‘etassa paṃsukūlikassa āgatakālato paṭṭhāya naṭṭhāmhā’’ti vattāro bhavanti.</paragraph>
<paragraph line="786">Yopi <bold>udakapaṭṭanaṃ vā thalapaṭṭanaṃ vā</bold> sannissito hoti, tattha abhiṇhaṃ nāvāhi ca satthehi ca āgatamanussā ‘‘okāsaṃ detha, pānīyaṃ detha, loṇaṃ dethā’’ti ghaṭṭayantā aphāsuṃ karonti.</paragraph>
<paragraph line="787"><bold>Paccantasannissite</bold> pana manussā buddhādīsu appasannā honti.</paragraph>
<paragraph line="788"><bold>Rajjasīmasannissite</bold><pageBreak edition="M" number="2.0209" /> rājabhayaṃ hoti. Tañhi padesaṃ eko rājā ‘‘na mayhaṃ vase vattatī’’ti paharati, itaropi ‘‘na mayhaṃ vase vattatī’’ti. Tatrāyaṃ bhikkhu kadāci imassa rañño vijite vicarati, kadāci etassa, atha naṃ ‘‘carapuriso aya’’nti maññamānā anayabyasanaṃ pāpenti.</paragraph>
<paragraph line="789"><bold>Asappāyatā</bold>ti visabhāgarūpādiārammaṇasamosaraṇena vā amanussapariggahitatāya vā asappāyatā. Tatridaṃ vatthu – eko kira thero araññe vasati. Athassa ekā yakkhinī paṇṇasāladvāre ṭhatvā gāyi. So nikkhamitvā dvāre aṭṭhāsi, sā gantvā caṅkamanasīse gāyi. Thero caṅkamanasīsaṃ agamāsi, sā sataporise papāte ṭhatvā gāyi. Thero paṭinivatti, atha naṃ sā vegena gantvā gahetvā ‘‘mayā, bhante, na eko, na dve tumhādisā khāditā’’ti āha.</paragraph>
<paragraph line="790">Yattha na sakkā hoti ācariyaṃ vā ācariyasamaṃ vā upajjhāyaṃ vā upajjhāyasamaṃ vā <pageBreak edition="V" number="2.0186" /> kalyāṇamittaṃ laddhuṃ, tattha so <bold>kalyāṇamittānaṃ alābho</bold> mahādosoyeva. Tasmā imesaṃ aṭṭhārasannaṃ dosānaṃ aññatarena samannāgataṃ senāsanaṃ bhāvanāya ananurūpanti veditabbaṃ. Vuttampi cetaṃ <bold>aṭṭhakathāsu</bold> –</paragraph>
<gatha1 line="791">‘‘Mahāvāsaṃ navāvāsaṃ, jarāvāsañca panthaniṃ;</gatha1>
<gathalast line="792">Soṇḍiṃ paṇṇañca pupphañca, phalaṃ patthitameva ca.</gathalast>
<gatha1 line="793">‘‘Nagaraṃ dārunā khettaṃ, visabhāgena paṭṭanaṃ;</gatha1>
<gathalast line="794">Paccantasīmāsappāyaṃ, yattha mitto na labbhati.</gathalast>
<gatha1 line="795">‘‘Aṭṭhārasetāni ṭhānāni, iti viññāya paṇḍito;</gatha1>
<gathalast line="796">Ārakā parivajjeyya, maggaṃ sappaṭibhayaṃ yathā’’ti. (visuddhi. 1.52);</gathalast>
<paragraph line="797"><bold>Pañcasenāsanaṅgasamannāgata</bold>nti gāmato nātidūranāccāsannatādīhi pañcahi senāsanaṅgehi samannāgataṃ. Vuttañhetaṃ bhagavatā –</paragraph>
<indent line="798">‘‘Kathañca, bhikkhave, senāsanaṃ pañcaṅgasamannāgataṃ hoti? Idha, bhikkhave, senāsanaṃ nātidūraṃ hoti nāccāsannaṃ gamanāgamanasampannaṃ, divā appākiṇṇaṃ rattiṃ appasaddaṃ appanigghosaṃ, appaḍaṃsamakasavātātapasarīsapasamphassaṃ, tasmiṃ kho pana senāsane viharantassa <pageBreak edition="M" number="2.0210" /> appakasirena uppajjanti cīvarapiṇḍapātasenāsanagilānapaccayabhesajjaparikkhārā, tasmiṃ kho pana senāsane therā bhikkhū viharanti bahussutā āgatāgamā dhammadharā vinayadharā mātikādharā, te kālena kālaṃ upasaṅkamitvā paripucchati paripañhati ‘idaṃ, bhante, kathaṃ, imassa ko attho’ti. Tassa te āyasmanto avivaṭañceva vivaranti, anuttānīkatañca uttāniṃ karonti, anekavihitesu ca kaṅkhāṭhāniyesu dhammesu kaṅkhaṃ paṭivinodenti. Evaṃ kho, bhikkhave, senāsanaṃ pañcaṅgasamannāgataṃ hotī’’ti (a. ni. 10.11).</indent>
<paragraph line="799">Ettha ca nātidūraṃ nāccāsannaṃ gamanāgamanasampannanti ekaṃ aṅgaṃ, divā appākiṇṇaṃ rattiṃ appasaddaṃ appanigghosanti ekaṃ, appaḍaṃsamakasavātātapasarīsapasamphassanti ekaṃ, tasmiṃ kho pana <pageBreak edition="V" number="2.0187" /> senāsane viharantassa…pe… parikkhārāti ekaṃ, tasmiṃ kho pana senāsane therā…pe… kaṅkhaṃ paṭivinodentīti ekaṃ. Evaṃ pañcaṅgāni veditabbāni.</paragraph>
<paragraph line="800"><bold>Upacchinnakhuddakapalibodhenā</bold>ti ettha pana khuddakapalibodhe upacchindantena dīghāni kesanakhalomāni chinditabbāni, jiṇṇacīvaresu aggaḷaanuvātaparibhaṇḍadānādinā daḷhīkammaṃ vā tantucchedādīsu tunnakammaṃ vā kātabbaṃ, kiliṭṭhāni vā rajitabbāni. Sace patte malaṃ hoti, patto pacitabbo, mañcapīṭhādīni sodhetabbāni. <bold>Bhattasammadaṃ paṭivinodetvā</bold>ti bhojananimittaṃ parissamaṃ vinodetvā. Āhāre hi āsayaṃ paviṭṭhamatte tassa āgantukatāya yebhuyyena siyā sarīrassa koci parissamo, taṃ vūpasametvā. Tasmiñhi avūpasante sarīrakhedena cittaṃ ekaggataṃ na labheyyāti. Uggahetabbato uggaho, sabbopi kammaṭṭhānavidhi, na pubbe vuttauggahamattaṃ. Ācariyato uggaho <bold>ācariyuggaho,</bold> tato. <bold>Ekapadampī</bold>ti ekakoṭṭhāsampi.</paragraph>
<paragraph line="801"><bold>Anubandhanā</bold>ti assāsapassāsānaṃ anugamanavasena satiyā nirantaraṃ anupavattanā. <bold>Phusanā</bold>ti assāsapassāse gaṇentassa gaṇanaṃ paṭisaṃharitvā te satiyā anubandhantassa yathā appanā hoti, tathā cittaṃ ṭhapentassa ca nāsikaggādiṭṭhānassa nesaṃ phusanā. Yasmā pana gaṇanādivasena viya phusanādivasena visuṃ manasikāro natthi, phuṭṭhaphuṭṭhaṭṭhāneyeva <pageBreak edition="M" number="2.0211" /> gaṇanā kātabbāti dassetuṃ idha phusanāgahaṇanti dīpento <bold>‘‘phusanāti phuṭṭhaṭṭhāna’’</bold>nti āha. <bold>Ṭhapanā</bold>ti samādhānaṃ. Tañhi sammadeva ārammaṇe cittassa ādhānaṃ ṭhapanaṃ hoti. Tathā hi samādhi ‘‘cittassa ṭhiti saṇṭhitī’’ti niddiṭṭho. Samādhippadhānā pana appanāti āha <bold>‘‘ṭhapanāti appanā’’</bold>ti. Aniccatādīnaṃ saṃlakkhaṇato <bold>sallakkhaṇā vipassanā</bold>. Pavattato nimittato ca vinivaṭṭanato <bold>vinivaṭṭanā maggo</bold>. Sakalasaṃkilesapaṭippassaddhibhāvato sabbaso suddhīti <bold>pārisuddhi phalaṃ</bold>. <bold>Tesa</bold>nti vivaṭṭanāpārisuddhīnaṃ. <bold>Paṭipassanā</bold>ti pati pati dassanaṃ pekkhanaṃ. Tenāha <bold>‘‘paccavekkhaṇā’’</bold>ti.</paragraph>
<paragraph line="802"><bold>Khaṇḍa</bold>nti ekaṃ tīṇi pañcāti evaṃ gaṇanāya khaṇḍanaṃ. <bold>Okāse</bold>ti gaṇanāvidhiṃ sandhāyāha, gaṇanānissitova na kammaṭṭhānanissito. <bold>Sikhāppattaṃ nu kho</bold>ti idaṃ cirataraṃ gaṇanāya manasikarontassa vasena vuttaṃ. So hi tathā laddhaṃ avikkhepamattaṃ nissāya evaṃ maññeyya. <bold>Assāsapassāsesu yo upaṭṭhāti, taṃ gahetvā</bold>ti idaṃ assāsapassāsesu yassa ekova paṭhamaṃ upaṭṭhāti, taṃ sandhāya vuttaṃ. Yassa pana ubhopi upaṭṭhahanti, tena ubhayampi gahetvā gaṇetabbaṃ <pageBreak edition="V" number="2.0188" />. <bold>Yo upaṭṭhātī</bold>ti iminā ca dvīsu nāsāpuṭavātesu yo pākaṭataro upaṭṭhāti, so gahetabboti ayampi attho dīpitoti daṭṭhabbaṃ. <bold>Pavattamānaṃ pavattamāna</bold>nti āmeḍitavacanena nirantaraṃ assāsapassāsānaṃ upalakkhaṇaṃ dasseti. <bold>Eva</bold>nti vuttappakārena upalakkhetvāvāti attho. Paṭhamaṃ ekekasmiṃ upaṭṭhitepi upalakkhetvāva gaṇentassa kamena ubhopi pākaṭā hontīti āha – <bold>‘‘assāsapassāsā pākaṭā hontī’’</bold>ti. Tena ‘‘upalakkhetvāva gaṇetabba’’nti imassa ‘‘tassevaṃ gaṇayato…pe… pākaṭā hontī’’ti idaṃ kāraṇavacanaṃ daṭṭhabbaṃ. Tattha <bold>pākaṭā hontī</bold>ti gaṇanāvasena bahiddhā vikkhepābhāvato vibhūtā honti.</paragraph>
<paragraph line="803">Palighāya parivattanakaṃ yattha nikkhipanti, so <bold>palighatthambho</bold>. <bold>Tiyāmaratti</bold>nti accantasaṃyoge upayogavacanaṃ. <bold>Purimanayenā</bold>ti sīghagaṇanāya, gopālakagaṇanāyāti attho. <bold>Eko dve tīṇi cattāri pañcā</bold>ti gaṇanāvidhidassanaṃ. Tasmā <bold>aṭṭhā</bold>tiādīsupi ekato paṭṭhāyeva paccekaṃ aṭṭhādīni pāpetabbāni. <bold>‘‘Sīghaṃ sīghaṃ gaṇetabbamevā’’</bold>ti vatvā tattha <pageBreak edition="M" number="2.0212" /> kāraṇaṃ nidassanañca dasseti <bold>‘‘gaṇanāpaṭibaddhe hī’’</bold>tiādinā. Tattha arīyati tena nāvāti arittaṃ, pājanadaṇḍo. Arittena upatthambhanaṃ <bold>arittupatthambhanaṃ,</bold> tassa <bold>vasena</bold>.</paragraph>
<paragraph line="804">Nippariyāyato nirantarappavatti nāma ṭhapanāyamevāti āha <bold>‘‘nirantarappavattaṃ viyā’’</bold>ti. Anto pavisantaṃ manasikaronto anto cittaṃ paveseti nāma. Bahi cittanīharaṇepi eseva nayo. <bold>Vātabbhāhata</bold>nti abbhantaragatavātaṃ bahulaṃ manasikarontassa vātena taṃ ṭhānaṃ abbhāhataṃ viya medena pūritaṃ viya ca hoti, tathā upaṭṭhāti. <bold>Nīharato</bold>ti phuṭṭhokāsaṃ muñcitvā nīharato. Tathā pana nīharato vātassa gatisamanvesanamukhena nānārammaṇesu cittaṃ vidhāvatīti āha <bold>‘‘puthuttārammaṇe cittaṃ vikkhipatī’’</bold>ti.</paragraph>
<paragraph line="805"><bold>Eta</bold>nti etaṃ assāsapassāsajātaṃ. <bold>Anugamana</bold>nti pavattapavattānaṃ assāsapassāsānaṃ ārammaṇakaraṇavasena satiyā anu anu pavattanaṃ anugacchanaṃ. Tenevāha – <bold>‘‘tañca kho ādimajjhapariyosānānugamanavasenā’’</bold>ti. <bold>Nābhi ādi</bold> tattha paṭhamaṃ uppajjanato. Paṭhamuppattivasena hi idha ādicintā, na uppattimattavasena. Tathā hi te nābhito paṭṭhāya yāva nāsikaggā sabbattha uppajjanteva. Yattha yattha ca uppajjanti, tattha tattheva bhijjanti dhammānaṃ gamanābhāvato. Yathāpaccayaṃ pana desantarappattiyaṃ gatisamaññā. <bold>Hadayaṃ majjha</bold>nti hadayasamīpaṃ tassa uparibhāgo majjhaṃ. <bold>Nāsikaggaṃ pariyosāna</bold>nti nāsikaṭṭhānaṃ tassa pariyosānaṃ assāsapassāsānaṃ samaññāya tadavadhibhāvato. Tathā hete cittasamuṭṭhānā vuttā, na ca bahiddhā cittasamuṭṭhānānaṃ <pageBreak edition="V" number="2.0189" /> sambhavo atthi. Tenāha <bold>‘‘abbhantarapavisanavātassa nāsikaggaṃ ādī’’</bold>ti. Pavisananikkhamanapariyāyo pana taṃsadisavaseneva vuttoti veditabbo. <bold>Vikkhepagata</bold>nti vikkhepaṃ upagataṃ, vikkhittaṃ asamāhitanti attho. <bold>Sāraddhāyā</bold>ti sadarathabhāvāya. <bold>Iñjanāyā</bold>ti kammaṭṭhānamanasikārassa calanāya. <bold>Vikkhepagatena cittenā</bold>ti hetumhi karaṇavacanaṃ, itthambhūtalakkhaṇe vā. <bold>Sāraddhā</bold>ti sadarathā. <bold>Iñjitā</bold>ti iñjanakā calanakā, tathā <bold>phanditā</bold>.</paragraph>
<paragraph line="806"><bold>Ādimajjhapariyosānavasenā</bold>tiādimajjhapariyosānānugamanavasena na manasi kātabbanti sambandho. ‘‘Anubandhanāya manasikarontena phusanāvasena <pageBreak edition="M" number="2.0213" /> ṭhapanāvasena ca manasi kātabba’’nti yena adhippāyena vuttaṃ, taṃ vivarituṃ <bold>‘‘gaṇanānubandhanāvasena viyā’’</bold>tiādimāha. Tattha <bold>visuṃ manasikāro natthī</bold>ti gaṇanāya anubandhanāya ca vinā yathākkamaṃ kevalaṃ phusanāvasena ṭhapanāvasena ca kammaṭṭhānamanasikāro natthi. Nanu phusanāya vinā ṭhapanāya viya phusanāya vinā gaṇanāyapi manasikāro natthiyevāti? Yadipi natthi, gaṇanā pana yathā kammaṭṭhānamanasikārassa mūlabhāvato padhānabhāvena gahetabbā, evaṃ anubandhanā ṭhapanāya tāya vinā ṭhapanāya asambhavato. Tasmā satipi phusanāya nānantarikabhāve gaṇanānubandhanā eva mūlabhāvato padhānabhāvena gahetvā itarāsaṃ tadabhāvaṃ dassento āha – <bold>‘‘gaṇanānubandhanāvasena viya hi phusanāṭhapanāvasena visuṃ manasikāro natthī’’</bold>ti. Yadi evaṃ tā kasmā uddese visuṃ gahitāti āha <bold>‘‘phuṭṭhaphuṭṭhaṭṭhāneyevā’’</bold>tiādi. Tattha <bold>phuṭṭhaphuṭṭhaṭṭhāneyeva gaṇento</bold>ti iminā gaṇanāya phusanā aṅganti dasseti. Tenāha – <bold>‘‘gaṇanāya ca phusanāya ca manasi karotī’’</bold>ti. <bold>Tatthevā</bold>ti phuṭṭhaphuṭṭhaṭṭhāneyeva. <bold>Te</bold>ti assāsapassāse. <bold>Satiyā anubandhanto</bold>ti gaṇanāvidhiṃ anugantvā satiyā nibandhanto, phuṭṭhokāseyeva te nirantaraṃ upadhārentoti attho. <bold>Appanāvasena cittaṃ ṭhapento</bold>ti yathā appanā hoti, evaṃ yathāupaṭṭhite nimitte cittaṃ ṭhapento samādahanto. <bold>Anubandhanāya cā</bold>tiādīsu anubandhanāya ca phusanāya ca ṭhapanāya ca manasi karotīti vuccatīti yojanā. <bold>Svāyamattho</bold>ti yvāyaṃ ‘‘phuṭṭhaphuṭṭhaṭṭhāneyeva gaṇento tattheva gaṇanaṃ paṭisaṃharitvā te satiyā anubandhanto’’ti vutto, so ayamattho. Yā accantāya na minoti na vinicchinati, sā mānassa samīpeti upamā yathā goṇo viya gavayoti.</paragraph>
<paragraph line="807"><bold>Paṅguḷo</bold>ti pīṭhasappī. <bold>Dolā</bold>ti peṅkholo. <bold>Kīḷata</bold>nti kīḷantānaṃ. <bold>Mātāputtāna</bold>nti attano bhariyāya puttassa ca. <bold>Ubho koṭiyo</bold>ti āgacchantassa purimakoṭiṃ, gacchantassa pacchimakoṭinti dvepi koṭiyo. <bold>Majjhañcā</bold>ti dolāphalakasseva majjhaṃ. Upanibandhanatthambho viyāti <bold>upanibandhanatthambho,</bold> nāsikaggaṃ mukhanimittaṃ vā, tassa mūle samīpe ṭhatvā. Kathaṃ ṭhatvā <pageBreak edition="V" number="2.0190" />? Satiyā vasena. Satiñhi tattha sūpaṭṭhitaṃ karonto yogāvacaro tattha ṭhito nāma hoti avayavadhammena samudāyassa apadisitabbato <pageBreak edition="M" number="2.0214" />. <bold>Nimitte</bold>ti nāsikaggādinimitte. <bold>Satiyā nisinno</bold>ti sativasena nisīdanto. ‘‘Satiñhi tatthā’’tiādinā ṭhāne viya vattabbaṃ. <bold>Tatthā</bold>ti phuṭṭhaṭṭhāne. <bold>Te</bold>ti nagarassa anto bahi ca gatā manussā tesaṃ saṅgahā ca hatthagatā. <bold>Ādito pabhutī</bold>ti upameyyatthadassanato paṭṭhāya.</paragraph>
<paragraph line="808">Gāthāyaṃ <bold>nimitta</bold>nti upanibandhananimittaṃ. <bold>Anārammaṇamekacittassā</bold>ti ekassa cittassa na ārammaṇaṃ, ārammaṇaṃ na hontīti attho. <bold>Ajānato ca tayo dhamme</bold>ti nimittaṃ assāso passāsoti ime nimittādayo tayo dhamme ārammaṇakaraṇavasena avindantassa. <bold>Ca</bold>-saddo byatireke. <bold>Bhāvanā</bold>ti ānāpānassatisamādhibhāvanā. <bold>Nupalabbhatī</bold>ti na upalabbhati na sijjhatīti ayaṃ codanāgāthāya attho. Dutiyā pana parihāragāthā suviññeyyāva.</paragraph>
<paragraph line="809"><bold>Katha</bold>nti tāsaṃ codanāparihāragāthānaṃ atthaṃ vivarituṃ kathetukamyatāpucchā. <bold>Ime tayo dhammā</bold>tiādīsu padayojanāya saddhiṃ ayamatthaniddeso – ime nimittādayo tayo dhammā ekacittassa kathaṃ ārammaṇaṃ na honti, asatipi ārammaṇabhāve na cime na ca ime tayo dhammā aviditā honti, kathañca na honti aviditā, tesañhi aviditatte cittañca kathaṃ vikkhepaṃ na gacchati, padhānañca bhāvanāya nipphādakaṃ vīriyañca kathaṃ paññāyati, nīvaraṇānaṃ vikkhambhakaṃ sammadeva samādhānāvahaṃ bhāvanānuyogasaṅkhātaṃ payogañca yogī kathaṃ sādheti, uparūpari lokiyalokuttarañca visesaṃ kathamadhigacchatīti.</paragraph>
<paragraph line="810">Idāni tamatthaṃ kakacopamāya sādhetuṃ <bold>‘‘seyyathāpī’’</bold>tiādi vuttaṃ. Bhūmibhāgassa visamatāya cañcale rukkhe chedanakiriyā na sukarā siyā, tathā ca sati kakacadantagati duviññeyyāti āha – <bold>‘‘same bhūmibhāge’’</bold>ti. <bold>Kakacenā</bold>ti khuddakena kharapattena. Tenāha <bold>‘‘puriso’’</bold>ti. <bold>Phuṭṭhakakacadantāna</bold>nti phuṭṭhaphuṭṭhakakacadantānaṃ vasena. Tena kakacadantehi phuṭṭhaphuṭṭhaṭṭhāneyeva purisassa satiyā upaṭṭhānaṃ dasseti. Tenāha – <bold>‘‘na āgate vā gate vā kakacadante manasi karotī’’</bold>ti.</paragraph>
<paragraph line="811">Kakacassa <pageBreak edition="M" number="2.0215" /> ākaḍḍhanakāle purisābhimukhaṃ pavattā āgatā, pellanakāle tato vigatā gatāti vuttā, na ca āgatā vā gatā vā kakacadantā aviditā honti sabbattha satiyā upaṭṭhitattā chinditabbaṭṭhānaṃ aphusitvā gacchantānaṃ āgacchantānañca kakacadantānaṃ abhāvato. <bold>Padhāna</bold>nti <pageBreak edition="V" number="2.0191" /> rukkhassa chedanavīriyaṃ. <bold>Payoga</bold>nti tasseva chedanakiriyaṃ. Upamāyaṃ ‘‘visesamadhigacchatī’’ti padaṃ pāḷiyaṃ natthi, yojetvā pana dassetabbaṃ. Teneva <bold>visuddhimagge</bold> (visuddhi. 1.227) upamāyampi ‘‘visesamadhigacchatī’’ti padaṃ yojetvāva vuttaṃ. Taṃsaṃvaṇṇanāyañca ‘‘visesanti anekabhāvāpādanaṃ, tena ca sādhetabbaṃ payojanavisesa’’nti attho vutto.</paragraph>
<paragraph line="812"><bold>Yathā rukkho</bold>tiādi upamāsaṃsandanaṃ. Upanibandhati ārammaṇe cittaṃ etāyāti sati upanibandhanā nāma, tassā assāsapassāsānaṃ sallakkhaṇassa nimittanti <bold>upanibandhanānimittaṃ,</bold> nāsikaggaṃ mukhanimittaṃ vā. <bold>Evameva</bold>nti yathā so puriso kakacena rukkhaṃ chindanto āgatagate kakacadante amanasikarontopi phuṭṭhaphuṭṭhaṭṭhāneyeva satiyā upaṭṭhapanena āgatagate kakacadante jānāti, suttapadañca avirajjhanto atthakiccaṃ sādheti, evamevaṃ. <bold>Nāsikagge mukhanimitte</bold>ti dīghanāsiko nāsikagge, itaro mukhaṃ asanaṃ nimīyati chādīyati etenāti mukhanimittanti laddhanāme uttaroṭṭhe.</paragraph>
<paragraph line="813"><bold>Idaṃ padhāna</bold>nti yena vīriyārambhena āraddhavīriyassa yogino kāyopi cittampi kammaniyaṃ bhāvanākammakkhamaṃ bhāvanākammayoggaṃ hoti, idaṃ vīriyaṃ padhānanti phalena hetuṃ dasseti. <bold>Upakkilesā pahīyantī</bold>ti cittassa upakkilesabhūtāni nīvaraṇāni vikkhambhanavasena pahīyanti. <bold>Vitakkā vūpasammantī</bold>ti tato eva kāmavitakkādayo micchāvitakkā upasamaṃ gacchanti, nīvaraṇappahānena vā paṭhamajjhānādhigamaṃ dassetvā vitakkavūpasamāpadesena dutiyajjhānādīnamadhigamamāha. <bold>Ayaṃ payogo</bold>ti ayaṃ jhānādhigamassa hetubhūto kammaṭṭhānānuyogo payogo. <bold>Saṃyojanā pahīyantī</bold>ti dasapi saṃyojanāni maggappaṭipāṭiyā samucchedavasena pahīyanti. <bold>Anusayā byantī hontī</bold>ti tathā sattapi anusayā anuppattidhammatāpādanena bhaṅgamattassapi anavasesato vigatantā honti. Ettha ca saṃyojanappahānaṃ nāma anusayanirodheneva <pageBreak edition="M" number="2.0216" /> hoti, pahīnesu ca saṃyojanesu anusayānaṃ lesopi na bhavissatīti ca dassanatthaṃ ‘‘saṃyojanā pahīyanti, anusayā byantī hontī’’ti vuttaṃ. <bold>Ayaṃ viseso</bold>ti imaṃ samādhiṃ nissāya anukkamena labbhamāno ayaṃ saṃyojanappahānādiko imassa samādhissa visesoti attho.</paragraph>
<paragraph line="814"><bold>Yassā</bold>ti yena. <bold>Anupubba</bold>nti anukkamena. <bold>Paricitā</bold>ti pariciṇṇā. Ayañhettha saṅkhepattho – ānāpānassati yathā buddhena bhagavatā desitā, tathā yena dīgharassapajaānanādividhinā <pageBreak edition="V" number="2.0192" /> anupubbaṃ paricitā suṭṭhu bhāvitā, tato eva paripuṇṇā soḷasannaṃ vatthūnaṃ pāripūriyā sabbaso puṇṇā, so bhikkhu imaṃ attano khandhādilokaṃ paññobhāsena pabhāseti. Yathā kiṃ? Abbhā muttova candimā abbhādiupakkilesavimutto candimā tārakarājā viyāti. ‘‘Abbhā muttova candimā’’ti hi padassa niddese mahikādīnampi vuttattā ettha ādi-saddalopo katoti veditabbo.</paragraph>
<paragraph line="815"><bold>Idhā</bold>ti kakacūpamāya. <bold>Assā</bold>ti yogino. <bold>Idhā</bold>ti vā imasmiṃ ṭhāne. <bold>Assā</bold>ti upamābhūtassa kakacassa. Āgatagatavasena yathā tassa purisassa amanasikāro, evaṃ assāsapassāsānaṃ āgatagatavasena amanasikāramattameva ānayanappayojanaṃ. <bold>Na cirenevā</bold>ti idaṃ katādhikāraṃ sandhāya vuttaṃ. <bold>Nimitta</bold>nti paṭibhāganimittaṃ. <bold>Avasesajjhānaṅgapaṭimaṇḍitā</bold>ti vitakkādiavasesajjhānaṅgapaṭimaṇḍitāti vadanti, vicārādīti pana vattabbaṃ nippariyāyena vitakkassa appanābhāvato. So hi pāḷiyaṃ ‘‘appanā byappanā’’ti niddiṭṭho, taṃsampayogato vā yasmā jhānaṃ appanāti aṭṭhakathāvohāro, jhānaṅgesu ca samādhi padhānaṃ, tasmā taṃ appanāti dassento <bold>‘‘avasesajjhānaṅgapaṭimaṇḍitā appanāsaṅkhātā ṭhapanā ca sampajjatī’’</bold>ti āha. <bold>Kassaci pana gaṇanāvaseneva manasikārakālato pabhutī</bold>ti ettha <bold>‘‘anukkamato…pe… pattaṃ viya hotī’’</bold>ti ettakova gantho parihīno, purāṇapotthakesu pana katthaci so gantho likhitoyeva tiṭṭhati.</paragraph>
<paragraph line="816"><bold>Sāraddhakāyassa</bold><pageBreak edition="M" number="2.0217" /> kassaci puggalassa. <bold>Onamati</bold> vatthikādipalambanena. <bold>Vikūjatī</bold>ti saddaṃ karoti. <bold>Valiṃ gaṇhātī</bold>ti. Tattha tattha valinaṃ hoti. Kasmā? Yasmā sāraddhakāyo garuko hotīti. Kāyadarathavūpasamena saddhiṃ sijjhamāno oḷārikaassāsapassāsanirodho byatirekamukhena tassa sādhanaṃ viya vutto. <bold>Oḷārikaassāsapassāsanirodhavasenā</bold>ti anvayavasena tadatthassa sādhanaṃ. <bold>Kāyadarathe vūpasante</bold>ti cittajarūpānaṃ lahumudukammaññabhāvena yo sesatisantatirūpānampi lahuādibhāvo, so idha kāyassa lahubhāvoti adhippeto. Svāyaṃ yasmā cittassa lahuādibhāvena vinā natthi, tasmā vuttaṃ <bold>‘‘kāyopi cittampi lahukaṃ hotī’’</bold>ti.</paragraph>
<paragraph line="817"><bold>Oḷārike assāsapassāse niruddhe</bold>tiādi heṭṭhā vuttanayamhi vicetabbākārappattassa kāyasaṅkhārassa vicayanavidhiṃ dassetuṃ ānītaṃ.</paragraph>
<paragraph line="818"><bold>Uparūpari</bold><pageBreak edition="V" number="2.0193" /><bold>vibhūtānī</bold>ti bhāvanābalena uddhaṃ uddhaṃ pākaṭāni honti. <bold>Desato</bold>ti pakatiyā phusanadesato, pubbe attano phusanavasena upadhāritaṭṭhānato.</paragraph>
<paragraph line="819"><bold>‘‘Kattha natthī’’</bold>ti ṭhānavasena <bold>‘‘kassa natthī’’</bold>ti puggalavasena ca vīmaṃsiyamānamatthaṃ ekajjhaṃ katvā vibhāvetuṃ <bold>‘‘antomātukucchiya’’</bold>ntiādi vuttaṃ. Tattha ‘‘yathā udake nimuggassa niruddhokāsatāya assāsapassāsā na pavattanti, evaṃ antomātukucchiyaṃ. Yathā matānaṃ samuṭṭhāpakacittābhāvato, evaṃ asaññībhūtānaṃ mucchāparetānaṃ asaññīsu vā jātānaṃ, tathā nirodhasamāpannāna’’nti <bold>ācariyadhammapālattherena</bold> vuttaṃ. <bold>Mahāgaṇṭhipade</bold> pana ‘‘mucchāparetānaṃ cittappavattiyā dubbalabhāvato’’ti kāraṇaṃ vuttaṃ. Catutthajjhānasamāpannānaṃ dhammatāvaseneva nesaṃ anuppajjanaṃ, tathā rūpārūpabhavasamaṅgīnaṃ. Keci pana ‘‘anupubbato sukhumabhāvappattiyā catutthajjhānasamāpannassa, rūpabhave rūpānaṃ bhavaṅgassa ca sukhumabhāvato rūpabhavasamaṅgīnaṃ natthī’’ti kāraṇaṃ vadanti. Atthiyeva te assāsapassāsā pārisesatoti adhippāyo yathāvuttasattaṭṭhānavinimuttassa assāsapassāsānaṃ anuppajjanaṭṭhānassa abhāvato. <bold>Pakatiphuṭṭhavasenā</bold>ti pakatiyā phusanaṭṭhānavasena. <bold>Nimittaṃ ṭhapetabba</bold>nti satiyā tattha sukhappavattanatthaṃ <pageBreak edition="M" number="2.0218" /> thirataraṃ saññāṇaṃ pavattetabbaṃ. Thirasaññāpadaṭṭhānā hi sati. <bold>Imamevā</bold>ti imaṃ eva anupaṭṭhahantassa kāyasaṅkhārassa kaṇṭakuṭṭhāpanañāyena upaṭṭhāpanavidhimeva. <bold>Atthavasa</bold>nti hetuṃ. Attho hi phalaṃ. So yassa vasena pavattati, so atthavasoti. <bold>Muṭṭhassatissā</bold>ti vinaṭṭhassatissa. <bold>Asampajānassā</bold>ti sampajaññavirahitassa, bhāventassa anukkamena anupaṭṭhahante assāsapassāse vīmaṃsitvā ‘‘ime te’’ti upadhāretuṃ sammadeva jānituñca samatthāhi satipaññāhi virahitassāti adhippāyo. <bold>Ito aññaṃ</bold> kammaṭṭhānaṃ. <bold>Garuka</bold>nti bhāriyaṃ. Sā cassa garukatā bhāvanāya sudukkarabhāvenāti āha <bold>‘‘garukabhāvana’’</bold>nti.</paragraph>
<paragraph line="820">Uparūpari santasukhumabhāvāpattito ‘‘balavatī suvisadā sūrā ca sati paññā ca icchitabbā’’ti vatvā sukhumassa nāma atthassa sādhanenapi sukhumeneva bhavitabbanti dassetuṃ <bold>‘‘yathā hī’’</bold>tiādi vuttaṃ. Idāni anupaṭṭhahantānaṃ assāsapassāsānaṃ pariyesanupāyaṃ dassento <bold>‘‘tāhi ca panā’’</bold>tiādimāha. Tattha <bold>anupada</bold>nti padānupadaṃ. <bold>Caritvā</bold>ti gocaraṃ gahetvā. <bold>Tasmiṃyeva ṭhāne</bold>ti upanibandhananimittasaññite ṭhāne. <bold>Yojetvā</bold>ti manasikārena yojetvā. <bold>‘‘Satirasmiyā bandhitvā’’</bold>ti vā vuttamevatthamāha <bold>‘‘tasmiṃyeva ṭhāne yojetvā’’</bold>ti. Na hi upameyye bandhanayojanaṭṭhānāni visuṃ labbhanti. <bold>Nimitta</bold>nti uggahanimittaṃ paṭibhāganimittaṃ vā. Ubhayampi hi <pageBreak edition="V" number="2.0194" /> idha ekajjhaṃ vuttaṃ. Tathā hi tūlapicuādi upamattayaṃ uggahe yujjati, sesaṃ ubhayattha. <bold>Ekacce</bold>ti eke ācariyā.</paragraph>
<paragraph line="821"><bold>Tārakarūpaṃ viyā</bold>ti tārakāya pabhārūpaṃ viya. <bold>Maṇiguḷikā</bold>diupamā paṭibhāge vaṭṭanti. Kathaṃ panetaṃ ekaṃyeva kammaṭṭhānaṃ anekākārato upaṭṭhātīti āha <bold>‘‘tañca paneta’’</bold>ntiādi. <bold>Suttanta</bold>nti ekaṃ suttaṃ. Paguṇappavattibhāvena avicchedaṃ mahāvisayatañca sandhāyāha <bold>‘‘mahatī pabbateyyā nadī viyā’’</bold>ti. Tattha byañjanasampattiyā samantabhaddakaṃ suttaṃ sabbabhāgamanoharā sabbapāliphullā vanaghaṭā viyāti āha <bold>‘‘ekā vanarāji viyā’’</bold>ti. Tenāha bhagavā ‘‘vanappagumbe yatha phussitagge’’ti (khu. pā. 6.13; su. ni. 236) nānānusandhiyaṃ nānāpeyyālaṃ vividhanayanipuṇaṃ bahuvidhakammaṭṭhānamukhaṃ suttantaṃ atthikehi sakkaccaṃ samupapajjitabbanti āha – <bold>‘‘sītacchāyo…pe… rukkho</bold><pageBreak edition="M" number="2.0219" /><bold>viyā’’</bold>ti. <bold>Saññānānatāyā</bold>ti nimittupaṭṭhānato pubbe pavattasaññānaṃ nānāvidhabhāvato. <bold>Saññaja</bold>nti bhāvanāsaññājanitaṃ bhāvanāsaññāya sañjānanamattaṃ. Na hi asabhāvassa kutoci samuṭṭhānaṃ atthi. Tenāha – <bold>‘‘nānato upaṭṭhātī’’</bold>ti, upaṭṭhānākāramattanti vuttaṃ hoti.</paragraph>
<paragraph line="822"><bold>Ime tayo dhammā</bold>ti assāso passāso nimittanti ime tayo dhammā. <bold>Natthī</bold>ti kammaṭṭhānavasena manasikātabbabhāvena natthi na upalabbhati. <bold>Na upacāra</bold>nti upacārampi na pāpuṇāti, pageva appananti adhippāyo. <bold>Yassa panā</bold>ti vijjamānapakkho vuttanayānusāreneva veditabbo.</paragraph>
<paragraph line="823">Idāni vuttasseva atthassa samatthanatthaṃ kakacūpamāyaṃ āgatā <bold>‘‘nimitta’’</bold>ntiādikā gāthā paccānītā. <bold>Nimitte</bold>ti yathāvutte paṭibhāganimitte. <bold>Evaṃ hotī</bold>ti bhāvanamanuyuttassa evaṃ hoti, tasmā ‘‘punappunaṃ evaṃ manasi karohī’’ti vattabbo. <bold>Vosānaṃ āpajjeyyā</bold>ti ‘‘nimittaṃ nāma dukkaraṃ uppādetuṃ, tayidaṃ laddhaṃ, handāhaṃ dāni yadā vā tadā vā visesaṃ nibbattessāmī’’ti saṅkocaṃ āpajjeyya. <bold>Visīdeyyā</bold>ti ‘‘ettakaṃ kālaṃ bhāvanamanuyuttassa nimittampi na uppannaṃ, abhabbo maññe visesassā’’ti visādaṃ āpajjeyya. ‘‘Imāya paṭipadāya jarāmaraṇato muccissāmīti paṭipannassa nimitta’’nti vutte kathaṃ saṅkocāpatti, bhiyyoso mattāya ussāhameva kareyyāti <bold>‘‘nimittamidaṃ…pe… vattabbo’’</bold>ti <bold>majjhimabhāṇakā</bold> āhu. <bold>Eva</bold>nti vuttappakārena paṭibhāganimitteyeva bhāvanācittassa ṭhapanena. <bold>Ito pabhutī</bold>ti ito paṭibhāganimittuppattito paṭṭhāya. Pubbe yaṃ vuttaṃ ‘‘anubandhanāya phusanāya ṭhapanāya ca manasi karotī’’ti (pārā. aṭṭha. 2.ānāpānassatisamādhikathā), tattha <pageBreak edition="V" number="2.0195" /> anubandhanaṃ phusanañca vissajjetvā ṭhapanāvaseneva bhāvetabbanti āha <bold>‘‘ṭhapanāvasena bhāvanā hotī’’</bold>ti.</paragraph>
<paragraph line="824"><bold>Porāṇehi</bold> vuttovāyamatthoti dassento <bold>‘‘nimitte’’</bold>ti gāthamāha. Tattha <bold>nimitte</bold>ti paṭibhāganimitte. <bold>Ṭhapayaṃ citta</bold>nti bhāvanācittaṃ ṭhapento, ṭhapanāvasena manasikarontoti attho. <bold>Nānākāra</bold>nti ‘‘cattāro vaṇṇā’’ti evaṃ vuttaṃ nānākāraṃ. Ākārasāmaññavasena hetaṃ ekavacanaṃ. <bold>Vibhāvaya</bold>nti vibhāvento antaradhāpento. Nimittuppattito paṭṭhāya hi te ākārā amanasikārato antarahitā viya honti. <bold>Assāsapassāse</bold>ti <pageBreak edition="M" number="2.0220" /> assāsapassāse yo nānākāro, taṃ <bold>vibhāvayaṃ,</bold> assāsapassāsasambhūte vā nimitte. <bold>Sakaṃ cittaṃ nibandhatī</bold>ti tāya eva ṭhapanāya attano cittaṃ upanibandhati, appetīti attho. Keci pana ‘‘vibhāvayanti vibhāvento, viditaṃ pākaṭaṃ karonto’’ti atthaṃ vadanti, taṃ pubbabhāgavasena yujjeyya. Ayañhettha attho – dhitisampannattā dhīro yogī assāsapassāse nānākāraṃ vibhāvento nānākārato te pajānanto vidite pākaṭe karonto nānākāraṃ vā oḷārikoḷārike passambhento vūpasamento tattha yaṃ laddhaṃ nimittaṃ, tasmiṃ cittaṃ ṭhapento anukkamena sakaṃ cittaṃ nibandhati appetīti.</paragraph>
<paragraph line="825">Yadā saddhādīni indriyāni suvisadāni tikkhāni pavattanti, tadā assaddhiyādīnaṃ dūrībhāvena sātisayaṃ thāmappattehi sattahi balehi laddhupatthambhāni vitakkādīni kāmāvacarāneva jhānaṅgāni bahūni hutvā pātubhavanti. Tato eva tesaṃ ujuvipaccanīkabhūtā kāmacchandādayo saddhiṃ tadekaṭṭhehi pāpadhammehi vidūrī bhavanti paṭibhāganimittuppattiyā saddhiṃ, taṃ ārabbha upacārajjhānaṃ uppajjati. Tena vuttaṃ <bold>‘‘nimittupaṭṭhānato pabhuti nīvaraṇāni vikkhambhitāneva hontī’’</bold>tiādi. Tattha <bold>sannisinnāvā</bold>ti sammadeva nisīdiṃsu eva, upasantāyevāti attho. <bold>Vikkhambhitāneva sannisinnāvā</bold>ti avadhāraṇena pana tadatthaṃ ussāho kātabboti dasseti. <bold>Dvīhākārehī</bold>ti jhānadhammānaṃ paṭipakkhadūrībhāvo thirabhāvappatti cāti imehi dvīhi kāraṇehi. Idāni tāni kāraṇāni avatthāmukhena dassetuṃ <bold>‘‘upacārabhūmiyaṃ vā’’</bold>tiādi vuttaṃ. Tattha <bold>upacārabhūmiya</bold>nti upacārāvatthāyaṃ. Yadipi hi tadā jhānaṅgāni paṭutarāni mahaggatabhāvappattāni nuppajjanti, tesaṃ pana paṭipakkhadhammānaṃ vikkhambhanena cittaṃ samādhiyati. Tenāha <bold>‘‘nīvaraṇappahānenā’’</bold>ti. <bold>Paṭilābhabhūmiya</bold>nti jhānassa adhigamāvatthāyaṃ. Tadā hi appanāppattānaṃ jhānadhammānaṃ uppattiyā cittaṃ samādhiyati. Tenāha <bold>‘‘aṅgapātubhāvenā’’</bold>ti.</paragraph>
<paragraph line="826">Upacāre <pageBreak edition="V" number="2.0196" /> aṅgāni na thāmajātāni honti aṅgānaṃ athāmajātattā. Yathā nāma daharo kumārako ukkhipitvā ṭhapiyamāno punappunaṃ bhūmiyaṃ patati, evameva upacāre uppanne cittaṃ kālena nimittaṃ ārammaṇaṃ karoti, kālena bhavaṅgaṃ otarati. Tena vuttaṃ <bold>‘‘upacārasamādhi kusalavīthiyaṃ javitvā bhavaṅgaṃ otaratī’’</bold>ti. Appanāyaṃ pana aṅgāni thāmajātāni honti <pageBreak edition="M" number="2.0221" /> tesaṃ thāmajātattā. Yathā nāma balavā puriso āsanā vuṭṭhāya divasampi tiṭṭheyya, evameva appanāsamādhimhi uppanne cittaṃ sakiṃ bhavaṅgavāraṃ chinditvā kevalampi rattiṃ kevalampi divasaṃ tiṭṭhati, kusalajavanapaṭipāṭivaseneva pavattati. Tenāha – <bold>‘‘appanāsamādhi…pe… na bhavaṅgaṃ otaratī’’</bold>ti. <bold>Vaṇṇato</bold>ti picupiṇḍatārakarūpādīsu viya upaṭṭhitavaṇṇato. <bold>Lakkhaṇato</bold>ti kharabhāvādisabhāvato aniccādisabhāvato vā. Rakkhitabbaṃ taṃ nimittanti sambandho.</paragraph>
<paragraph line="827"><bold>Laddhaparihānī</bold>ti laddhaupacārajjhānaparihāni. Nimitte avinassante tadārammaṇaṃ jhānaṃ aparihīnameva hoti, nimitte pana ārakkhābhāvena vinaṭṭhe laddhaṃ laddhaṃ jhānampi vinassati tadāyattavuttito. Tenāha <bold>‘‘ārakkhamhī’’</bold>tiādi.</paragraph>
<paragraph line="828">Idāni <bold>tatrāyaṃ rakkhaṇūpāyo</bold>tiādinā –</paragraph>
<gatha1 line="829">‘‘Āvāso gocaro bhassaṃ, puggalo bhojanaṃ utu;</gatha1>
<gathalast line="830">Iriyāpathoti sattete, asappāye vivajjaye.</gathalast>
<gatha1 line="831">‘‘Sappāye satta sevetha, evañhi paṭipajjato;</gatha1>
<gathalast line="832">Na cireneva kālena, hoti kassaci appanā’’ti. (visuddhi. 1.59) –</gathalast>
<unindented line="833">Evaṃ vuttaṃ rakkhaṇavidhiṃ saṅkhepato vibhāveti. Tatrāyaṃ vitthāro – yasmiṃ <bold>āvāse</bold> vasantassa anuppannaṃ vā nimittaṃ nuppajjati, uppannaṃ vā vinassati, anupaṭṭhitā ca sati na upaṭṭhāti, asamāhitañca cittaṃ na samādhiyati, ayaṃ asappāyo. Yattha nimittaṃ uppajjati ceva thāvarañca hoti, sati upaṭṭhāti, cittaṃ samādhiyati, ayaṃ sappāyo. Tasmā yasmiṃ vihāre bahū āvāsā honti, tattha ekamekasmiṃ tīṇi tīṇi divasāni vasitvā yatthassa cittaṃ ekaggaṃ hoti, tattha vasitabbaṃ.</unindented>
<paragraph line="834"><bold>Gocaragāmo</bold><pageBreak edition="V" number="2.0197" /> pana yo senāsanato uttarena vā dakkhiṇena vā nātidūre diyaḍḍhakosabbhantare hoti sulabhasampannabhikkho, so sappāyo, viparīto asappāyo.</paragraph>
<paragraph line="835"><bold>Bhassa</bold>nti <pageBreak edition="M" number="2.0222" /> dvattiṃsatiracchānakathāpariyāpannaṃ asappāyaṃ. Tañhissa nimittantaradhānāya saṃvattati. Dasakathāvatthunissitaṃ sappāyaṃ, tampimattāya bhāsitabbaṃ.</paragraph>
<paragraph line="836"><bold>Puggalopi</bold> atiracchānakathiko sīlādiguṇasampanno, yaṃ nissāya asamāhitaṃ vā cittaṃ samādhiyati, samāhitaṃ vā cittaṃ thirataraṃ hoti, evarūpo sappāyo. Kāyadaḷhībahulo pana tiracchānakathiko asappāyo. So hi taṃ kaddamodakamiva acchaṃ udakaṃ malīnameva karoti, tādisañca āgamma koṭapabbatavāsīdaharasseva samāpatti vinassati, pageva nimittaṃ.</paragraph>
<paragraph line="837"><bold>Bhojanaṃ</bold> pana kassaci madhuraṃ, kassaci ambilaṃ sappāyaṃ hoti. <bold>Utupi</bold> kassaci sīto, kassaci uṇho sappāyo hoti. Tasmā yaṃ bhojanaṃ vā utuṃ vā sevantassa phāsu hoti, asamāhitaṃ vā cittaṃ samādhiyati, samāhitaṃ vā thirataraṃ hoti. Taṃ bhojanaṃ, so ca utu sappāyo. Itaraṃ bhojanaṃ, itaro ca utu asappāyo.</paragraph>
<paragraph line="838"><bold>Iriyāpathesupi</bold> kassaci caṅkamo sappāyo hoti, kassaci sayanaṭṭhānanisajjānaṃ aññataro. Tasmā taṃ āvāsaṃ viya tīṇi divasāni upaparikkhitvā yasmiṃ iriyāpathe asamāhitaṃ cittaṃ samādhiyati, samāhitaṃ vā thirataraṃ hoti, so sappāyo, itaro asappāyoti veditabbo. Iti imaṃ sattavidhaṃ asappāyaṃ vajjetvā sappāyaṃ sevitabbaṃ. Evaṃ paṭipannassa hi nimittāsevanabahulassa na cireneva kālena hoti kassaci appanā.</paragraph>
<paragraph line="839">Yassa pana evampi paṭipajjato na hoti, tena dasavidhaṃ appanākosallaṃ sampādetabbanti dassetuṃ <bold>‘‘vatthuvisadakiriyā’’</bold>tiādimāha. Tattha (dī. ni. aṭṭha. 2.385; ma. ni. aṭṭha. 1.118; saṃ. ni. aṭṭha. 3.5.232; a. ni. aṭṭha. 1.1.418) <bold>vitthuvisadakiriyā</bold> nāma ajjhattikabāhirānaṃ vatthūnaṃ visadabhāvakaraṇaṃ. Yadā hissa kesanakhalomāni dīghāni honti, sarīraṃ vā sedamalaggahitaṃ, tadā ajjhattikaṃ vatthu avisadaṃ hoti aparisuddhaṃ. Yadā panassa cīvaraṃ jiṇṇaṃ kiliṭṭhaṃ duggandhaṃ hoti, senāsanaṃ vā uklāpaṃ, tadā bāhiraṃ vatthu avisadaṃ hoti aparisuddhaṃ. Ajjhattikabāhire hi vatthumhi avisade <pageBreak edition="M" number="2.0223" /> uppannesu cittacetasikesu ñāṇampi aparisuddhaṃ hoti aparisuddhāni dīpakapallikavaṭṭitelāni <pageBreak edition="V" number="2.0198" /> nissāya uppannadīpasikhāya obhāso viya. Aparisuddhena ca ñāṇena saṅkhāre sammasato saṅkhārāpi avibhūtā honti, kammaṭṭhānamanuyuñjato kammaṭṭhānampi vuddhiṃ viruḷhiṃ vepullaṃ na gacchati. Visade pana ajjhattikabāhire vatthumhi uppannesu cittacetasikesu ñāṇampi visadaṃ hoti parisuddhāni dīpakapallikavaṭṭitelāni nissāya uppannadīpasikhāya obhāso viya. Parisuddhena ca ñāṇena saṅkhāre sammasato saṅkhārāpi vibhūtāhonti, kammaṭṭhānamanuyuñjato kammaṭṭhānampi vuddhiṃ viruḷhiṃ vepullaṃ gacchati.</paragraph>
<paragraph line="840"><bold>Indriyasamattapaṭipādanatā</bold> nāma saddhādīnaṃ indriyānaṃ samabhāvakaraṇaṃ. Sace hissa saddhindriyaṃ balavaṃ hoti, itarāni mandāni, tato vīriyindriyaṃ paggahakiccaṃ, satindriyaṃ upaṭṭhānakiccaṃ, samādhindriyaṃ avikkhepakiccaṃ, paññindriyaṃ dassanakiccaṃ kātuṃ na sakkoti. Tasmā taṃ dhammasabhāvapaccavekkhaṇena vā yathā vā manasikaroto balavaṃ jātaṃ, tathā amanasikārena hāpetabbaṃ. <bold>Vakkalittheravatthu</bold> cettha nidassanaṃ. Sace pana vīriyindriyaṃ balavaṃ hoti, atha neva saddhindriyaṃ adhimokkhakiccaṃ kātuṃ sakkoti, na itarāni itarakiccabhedaṃ. Tasmā taṃ passaddhādibhāvanāya hāpetabbaṃ. Tatrāpi <bold>soṇattheravatthu</bold> dassetabbaṃ. Evaṃ sesesupi ekassa balavabhāve sati itaresaṃ attano kiccesu asamatthatā veditabbā.</paragraph>
<paragraph line="841">Visesato panettha saddhāpaññānaṃ samādhivīriyānañca samataṃ pasaṃsanti. Balavasaddho hi mandapañño mudhappasanno hoti, avatthusmiṃ pasīdati. Balavapañño mandasaddho kerāṭikapakkhaṃ bhajati, bhesajjasamuṭṭhito viya rogo atekiccho hoti. Ubhinnaṃ samatāya vatthusmiṃyeva pasīdati. Balavasamādhiṃ pana mandavīriyaṃ samādhissa kosajjapakkhattā kosajjaṃ abhibhavati, balavavīriyaṃ mandasamādhiṃvīriyassa uddhaccapakkhattā uddhaccaṃ abhibhavati. Samādhi pana vīriyena saṃyojito kosajje patituṃ na labhati, vīriyaṃ samādhinā saṃyojitaṃ uddhacce patituṃ na labhati. Tasmā tadubhayaṃ samaṃ kātabbaṃ. Ubhayasamatāya hi appanā hoti. Apica samādhikammikassa balavatīpi saddhā vaṭṭati. Evañhi saddahanto okappento appanaṃ pāpuṇissati, samādhipaññāsu pana samādhikammikassa ekaggatā balavatī vaṭṭati. Evañhi so appanaṃ pāpuṇāti, vipassanākammikassa paññā balavatī vaṭṭati <pageBreak edition="M" number="2.0224" />. Evañhi so lakkhaṇappaṭivedhaṃ pāpuṇāti, ubhinnaṃ pana samatāyapi appanā hotiyeva. Sati pana sabbattha balavatī vaṭṭati. Sati hi cittaṃ uddhaccapakkhikānaṃ saddhāvīriyapaññānaṃ vasena uddhaccapātato kosajjapakkhena ca samādhinā kosajjapātato rakkhati. Tasmā sā loṇadhūpanaṃ viya sabbabyañjanesu, sabbakammikaamacco viya ca sabbarājakiccesu sabbattha icchitabbā.</paragraph>
<paragraph line="842"><bold>Nimittakusalatā</bold><pageBreak edition="V" number="2.0199" /> nāma pathavīkasiṇādikassa cittekaggatānimittassa akatassa karaṇakosallaṃ, katassa bhāvanākosallaṃ, bhāvanāya laddhassa rakkhaṇakosallañca, taṃ idha adhippetaṃ.</paragraph>
<paragraph line="843">Kathaṃ <bold>yasmiṃ samaye cittaṃ niggahetabbaṃ, tasmiṃ samaye cittaṃ niggaṇhāti</bold>? Yadāssa accāraddhavīriyatādīhi uddhataṃ cittaṃ hoti, tadā dhammavicayasambojjhaṅgādayo tayo abhāvetvā passaddhisambojjhaṅgādayo bhāveti. Vuttañhetaṃ bhagavatā (saṃ. ni. 5.234) –</paragraph>
<indent line="844">‘‘Seyyathāpi, bhikkhave, puriso mahantaṃ aggikkhandhaṃ nibbāpetukāmo assa, so tattha sukkhāni ceva tiṇāni pakkhipeyya, sukkhāni ca gomayāni pakkhipeyya, sukkhāni ca kaṭṭhāni pakkhipeyya, mukhavātañca dadeyya, na ca paṃsukena okireyya, bhabbo nu kho so puriso taṃ mahantaṃ aggikkhandhaṃ nibbāpetunti. No hetaṃ, bhante. Evameva kho, bhikkhave, yasmiṃ samaye uddhataṃ cittaṃ hoti, akālo tasmiṃ samaye dhammavicayasambojjhaṅgassa bhāvanāya. Akālo vīriya…pe… akālo pītisambojjhaṅgassa bhāvanāya. Taṃ kissa hetu? Uddhataṃ, bhikkhave, cittaṃ, taṃ etehi dhammehi duvūpasamayaṃ hoti.</indent>
<indent line="845">‘‘Yasmiṃ kho, bhikkhave, samaye uddhataṃ cittaṃ hoti, kālo tasmiṃ samaye passaddhisambojjhaṅgassa bhāvanāya. Kālo samādhi…pe… kālo upekkhāsambojjhaṅgassa bhāvanāya. Taṃ kissa hetu? Uddhataṃ, bhikkhave, cittaṃ, taṃ etehi dhammehi suvūpasamayaṃ hoti. Seyyathāpi, bhikkhave, puriso mahantaṃ aggikkhandhaṃ nibbāpetukāmo assa, so tattha allāni ceva tiṇāni pakkhipeyya, allāni ca gomayāni pakkhipeyya, allāni ca <pageBreak edition="M" number="2.0225" /> kaṭṭhāni pakkhipeyya, udakavātañca dadeyya, paṃsukena ca okireyya, bhabbo nu kho so puriso taṃ mahantaṃ aggikkhandhaṃ nibbāpetunti. Evaṃ, bhante’’ti.</indent>
<paragraph line="846">Ettha ca yathāsakaṃ āhāravasena passaddhisambojjhaṅgādīnaṃ bhāvanā veditabbā. Vuttañhetaṃ bhagavatā –</paragraph>
<indent line="847">‘‘Atthi, bhikkhave, kāyappassaddhi cittappassaddhi, tattha yonisomanasikārabahulīkāro ayamāhāro anuppannassa vā passaddhisambojjhaṅgassa uppādāya <pageBreak edition="V" number="2.0200" />, uppannassa vā passaddhisambojjhaṅgassa bhiyyobhāvāya vepullāya bhāvanāya pāripūriyā saṃvattati. Tathā atthi, bhikkhave, samathanimittaṃ abyagganimittaṃ, tattha yonisomanasikārabahulīkāro ayamāhāro anuppannassa vā samādhisambojjhaṅgassa uppādāya, uppannassa vā samādhisambojjhaṅgassa bhiyyobhāvāya vepullāya bhāvanāya pāripūriyā saṃvattati…pe… tathā atthi, bhikkhave, upekkhāsambojjhaṅgaṭṭhānīyā dhammā, tattha yonisomanasikārabahulīkāro ayamāhāro anuppannassa vā upekkhāsambojjhaṅgassa uppādāya, uppannassa vā upekkhāsambojjhaṅgassa bhiyyobhāvāya vepullāya bhāvanāya pāripūriyā saṃvattatī’’ti (saṃ. ni. 5.232).</indent>
<paragraph line="848">Tattha yathāssa passaddhiādayo uppannapubbā, taṃ ākāraṃ sallakkhetvā tesaṃ uppādanavasena pavattamanasikārova tīsu padesupi <bold>yonisomanasikāro</bold> nāma. <bold>Samathanimitta</bold>nti ca samathassevetaṃ adhivacanaṃ, avikkhepaṭṭhena ca tasseva <bold>abyagganimitta</bold>nti.</paragraph>
<paragraph line="849">Apica satta dhammā passaddhisambojjhaṅgassa uppādāya saṃvattanti – paṇītabhojanasevanatā, utusukhasevanatā, iriyāpathasukhasevanatā, majjhattappayogatā, sāraddhakāyapuggalaparivajjanatā, passaddhakāyapuggalasevanatā, tadadhimuttatāti.</paragraph>
<paragraph line="850">Ekādasa dhammā samādhisambojjhaṅgassa uppādāya saṃvattanti – vatthuvisadatā, nimittakusalatā, indriyasamattapaṭipādanatā, samaye cittassa niggahaṇatā, samaye cittassa paggahaṇatā, nirassādassa cittassa saddhāsaṃvegavasena <pageBreak edition="M" number="2.0226" /> sampahaṃsanatā, samappavattassa ajjhupekkhanatā, asamāhitapuggalaparivajjanatā, samāhitapuggalasevanatā, jhānavimokkhapaccavekkhaṇatā, tadadhimuttatāti.</paragraph>
<paragraph line="851">Pañca dhammā upekkhāsambojjhaṅgassa uppādāya saṃvattanti – sattamajjhattatā, saṅkhāramajjhattatā, sattasaṅkhārakelāyanapuggalaparivajjanatā, sattasaṅkhāramajjhattapuggalasevanatā, tadadhimuttatāti. Iti imehi ākārehi ete dhamme uppādento passaddhisambojjhaṅgādayo bhāveti nāma. Evaṃ yasmiṃ samaye cittaṃ niggahetabbaṃ, tasmiṃ samaye cittaṃ niggaṇhāti.</paragraph>
<paragraph line="852">Kathañca <bold>yasmiṃ samaye cittaṃ paggahetabbaṃ, tasmiṃ samaye cittaṃ paggaṇhāti</bold>? Yadāssa atisithilavīriyatādīhi <pageBreak edition="V" number="2.0201" /> cittaṃ līnaṃ hoti, tadā passaddhisambojjhaṅgādayo tayo abhāvetvā dhammavicayasambojjhaṅgādayo bhāveti. Vuttañhetaṃ bhagavatā (saṃ. ni. 5.234) –</paragraph>
<indent line="853">‘‘Seyyathāpi, bhikkhave, puriso parittaṃ aggiṃ ujjāletukāmo assa, so tattha allāni ceva tiṇāni pakkhipeyya…pe… paṃsukena ca okireyya, bhabbo nu kho so puriso taṃ parittaṃ aggiṃ ujjāletunti. No hetaṃ, bhante. Evameva kho, bhikkhave, yasmiṃ samaye līnaṃ cittaṃ hoti. Akālo tasmiṃ samaye passaddhisambojjhaṅgassa bhāvanāya. Akālo samādhi…pe… akālo upekkhāsambojjhaṅgassa bhāvanāya. Taṃ kissa hetu? Līnaṃ, bhikkhave, cittaṃ, taṃ etehi dhammehi dusamuṭṭhāpayaṃ hoti.</indent>
<indent line="854">‘‘Yasmiñca kho, bhikkhave, samaye līnaṃ cittaṃ hoti, kālo tasmiṃ samaye dhammavicayasambojjhaṅgassa bhāvanāya, kālo vīriya…pe… kālo pītisambojjhaṅgassa bhāvanāya. Taṃ kissa hetu? Līnaṃ, bhikkhave, cittaṃ, taṃ etehi dhammehi susamuṭṭhāpayaṃ hoti. Seyyathāpi, bhikkhave, puriso parittaṃ aggiṃ ujjāletukāmo assa, so tattha sukkhāni ceva tiṇāni pakkhipeyya…pe… na ca paṃsukena okireyya, bhabbo nu kho so puriso taṃ parittaṃ aggiṃ ujjāletunti. Evaṃ, bhante’’ti.</indent>
<paragraph line="855">Etthāpi <pageBreak edition="M" number="2.0227" /> yathāsakaṃ āhāravasena dhammavicayasambojjhaṅgādīnaṃ bhāvanā veditabbā. Vuttañhetaṃ bhagavatā (saṃ. ni. 5.232) –</paragraph>
<indent line="856">‘‘Atthi, bhikkhave, kusalākusalā dhammā sāvajjānavajjā dhammā hīnappaṇītā dhammā kaṇhasukkasappaṭibhāgā dhammā, tattha yonisomanasikārabahulīkāro ayamāhāro anuppannassa vā dhammavicayasambojjhaṅgassa uppādāya, uppannassa vā dhammavicayasambojjhaṅgassa bhiyyobhāvāya vepullāya bhāvanāya pāripūriyā saṃvattati. Tathā atthi, bhikkhave, ārambhadhātu nikkamadhātu parakkamadhātu, tattha yonisomanasikārabahulīkāro ayamāhāro anuppannassa vā vīriyasambojjhaṅgassa uppādāya, uppannassa vā vīriyasambojjhaṅgassa bhiyyobhāvāya vepullāya bhāvanāya pāripūriyā saṃvattati. Tathā atthi, bhikkhave, pītisambojjhaṅgaṭṭhānīyā dhammā, tattha yonisomanasikārabahulīkāro ayamāhāro <pageBreak edition="V" number="2.0202" /> anuppannassa vā pītisambojjhaṅgassa uppādāya, uppannassa vā pītisambojjhaṅgassa bhiyyobhāvāya vepullāya bhāvanāya pāripūriyā saṃvattatī’’ti.</indent>
<paragraph line="857">Tattha sabhāvasāmaññalakkhaṇappaṭivedhavasena pavattamanasikāro kusalādīsu <bold>yonisomanasikāro</bold> nāma. Ārambhadhātuādīnaṃ uppādavasena pavattamanasikāro ārambhadhātuādīsu <bold>yonisomanasikāro</bold> nāma. Tattha <bold>ārambhadhātū</bold>ti paṭhamavīriyaṃ vuccati. <bold>Nikkamadhātū</bold>ti kosajjato nikkhantattā tato balavataraṃ. <bold>Parakkamadhātū</bold>ti paraṃ paraṃ ṭhānaṃ akkamanato tatopi balavataraṃ. <bold>Pītisambojjhaṅgaṭṭhānīyā dhammā</bold>ti pana pītiyā evetaṃ nāmaṃ, tassāpi uppādakamanasikāro <bold>yonisomanasikāro</bold> nāma.</paragraph>
<paragraph line="858">Apica satta dhammā dhammavicayasambojjhaṅgassa uppādāya saṃvattanti – paripucchakatā, vatthuvisadakiriyā, indriyasamattapaṭipādanā, duppaññapuggalaparivajjanā, paññavantapuggalasevanā, gambhīrañāṇacariyapaccavekkhaṇā, tadadhimuttatāti.</paragraph>
<paragraph line="859">Ekādasa dhammā vīriyasambojjhaṅgassa uppādāya saṃvattanti – apāyādibhayapaccavekkhaṇatā, vīriyāyattalokiyalokuttaravisesādhigamānisaṃsadassitā, ‘‘buddhapaccekabuddhamahaāsāvakehi gatamaggo mayā gantabbo, so <pageBreak edition="M" number="2.0228" /> ca na sakkā kusītena gantu’’nti evaṃ gamanavīthipaccavekkhaṇatā, dāyakānaṃ mahapphalatākaraṇena piṇḍāpacāyanatā, ‘‘vīriyārambhassa vaṇṇavādī me satthā, so ca anatikkamanīyasāsano, amhākañca bahūpakāro, paṭipattiyā ca pūjiyamāno pūjito hoti, na itarathā’’ti evaṃ satthu mahattapaccavekkhaṇatā, ‘‘saddhammasaṅkhātaṃ me mahādāyajjaṃ gahetabbaṃ, tañca na sakkā kusītena gahetu’’nti evaṃ dāyajjamahattapaccavekkhaṇatā, ālokasaññāmanasikārairiyāpathaparivattanaabbhokāsasevanādīhi thinamiddhavinodanatā, kusītapuggalaparivajjanatā, āraddhavīriyapuggalasevanatā, sammappadhānapaccavekkhaṇatā, tadadhimuttatāti.</paragraph>
<paragraph line="860">Ekādasa dhammā pītisambojjhaṅgassa uppādāya saṃvattanti – buddhānussati, dhammasaṅghasīlacāgadevatānussati, upasamānussati, lūkhapuggalaparivajjanatā, siniddhapuggalasevanatā, pasādanīyasuttantapaccavekkhaṇatā, tadadhimuttatāti. Iti imehi ākārehi ete dhamme uppādento dhammavicayasambojjhaṅgādayo bhāveti nāma. Evaṃ yasmiṃ samaye cittaṃ paggahetabbaṃ, tasmiṃ samaye cittaṃ paggaṇhāti.</paragraph>
<paragraph line="861">Kathaṃ <pageBreak edition="V" number="2.0203" /><bold>yasmiṃ samaye cittaṃ sampahaṃsetabbaṃ, tasmiṃ samaye cittaṃ sampahaṃseti</bold>? Yadāssa paññāpayogamandatāya vā upasamasukhānadhigamena vā nirassādaṃ cittaṃ hoti, tadā naṃ aṭṭhasaṃvegavatthupaccavekkhaṇena saṃvejeti. <bold>Aṭṭha saṃvegavatthūni</bold> nāma jātijarābyādhimaraṇāni cattāri, apāyadukkhaṃ pañcamaṃ, atīte vaṭṭamūlakaṃ dukkhaṃ, anāgate vaṭṭamūlakaṃ dukkhaṃ, paccuppanne āhārapariyeṭṭhimūlakaṃ dukkhanti. Buddhadhammasaṅghaguṇānussaraṇena cassa pasādaṃ janeti. Evaṃ yasmiṃ samaye cittaṃ sampahaṃsetabbaṃ, tasmiṃ samaye cittaṃ sampahaṃseti.</paragraph>
<paragraph line="862">Kathaṃ <bold>yasmiṃ samaye cittaṃ ajjhupekkhitabbaṃ, tasmiṃ samaye cittaṃ ajjhupekkhati</bold>? Yadāssa evaṃ paṭipajjato alīnaṃ anuddhataṃ anirassādaṃ ārammaṇe samappavattaṃ samathavīthippaṭipannaṃ cittaṃ hoti, tadā tassa paggahaniggahasampahaṃsanesu abyāpāraṃ āpajjati sārathi viya ca samappavattesu assesu. Evaṃ yasmiṃ samaye cittaṃ ajjhupekkhitabbaṃ, tasmiṃ samaye cittaṃ ajjhupekkhati.</paragraph>
<paragraph line="863"><bold>Asamāhitapuggalaparivajjanā</bold><pageBreak edition="M" number="2.0229" /> nāma nekkhammapaṭipadaṃ anāruḷhapubbānaṃ anekakiccappasutānaṃ vikkhittahadayānaṃ puggalānaṃ ārakā pariccāgo. <bold>Samāhitapuggalasevanā</bold> nāma nekkhammapaṭipadaṃ paṭipannānaṃ samādhilābhīnaṃ puggalānaṃ kālena kālaṃ upasaṅkamanaṃ. <bold>Tadadhimuttatā</bold> nāma samādhimuttatā, samādhigarusamādhininnasamādhipoṇasamādhipabbhāratāti attho. Evametaṃ dasavidhaṃ appanākosallaṃ sampādetabbaṃ. Tenāha – <bold>‘‘imāni dasa appanākosallāni avijahantenā’’</bold>ti. Tattha yena vidhinā appanāya kusalo hoti, so dasavidhopi vidhi appanākosallaṃ tannibbattaṃ vā ñāṇaṃ, evametaṃ dasavidhaṃ appanākosallaṃ sampādentassa paṭiladdhanimittasmiṃ appanā uppajjati. Vuttañhetaṃ –</paragraph>
<gatha1 line="864">‘‘Evañhi sampādayato, appanākosallaṃ imaṃ;</gatha1>
<gathalast line="865">Paṭiladdhe nimittasmiṃ, appanā sampavattatī’’ti. (visuddhi. 1.67);</gathalast>
<paragraph line="866"><bold>Yogo karaṇīyo</bold>ti appanākosallaṃ sampādentassapi yadi appanā na hoti, tena kammaṭṭhānānuyogaṃ avijahitvā reṇuādīsu madhukarādīnaṃ pavatti ākāraṃ sallakkhetvā līnuddhatabhāvehi mānasaṃ mocetvā vīriyasamataṃ yojentena punappunaṃ yogo kātabbo. Vuttañhetaṃ –</paragraph>
<gatha1 line="867">‘‘Evañhi <pageBreak edition="V" number="2.0204" /> paṭipannassa, sace sā nappavattati;</gatha1>
<gathalast line="868">Tathāpi na jahe yogaṃ, vāyametheva paṇḍito.</gathalast>
<gatha1 line="869">‘‘Hitvā hi sammavāyāmaṃ, visesaṃ nāma māṇavo;</gatha1>
<gathalast line="870">Adhigacche parittampi, ṭhānametaṃ na vijjati.</gathalast>
<gatha1 line="871">‘‘Cittappavattiākāraṃ, tasmā sallakkhayaṃ budho;</gatha1>
<gathalast line="872">Samataṃ vīriyasseva, yojayetha punappunaṃ.</gathalast>
<gatha1 line="873">‘‘Īsakampi layaṃ yantaṃ, paggaṇhetheva mānasaṃ;</gatha1>
<gathalast line="874">Accāraddhaṃ nisedhetvā, samameva pavattaye.</gathalast>
<gatha1 line="875">‘‘Reṇumhi uppaladale, sutte nāvāya nāḷiyā;</gatha1>
<gathalast line="876">Yathā madhukarādīnaṃ, pavatti sammavaṇṇitā.</gathalast>
<gatha1 line="877">‘‘Līnauddhatabhāvehi, mocayitvāna sabbaso;</gatha1>
<gathalast line="878">Evaṃ nimittābhimukhaṃ, mānasaṃ paṭipādaye’’ti. (visuddhi. 1.67);</gathalast>
<paragraph line="879">Yathā <pageBreak edition="M" number="2.0230" /> hi acheko madhukaro ‘‘asukasmiṃ rukkhe pupphaṃ pupphita’’nti ñatvā tikkhena vegena pakkhando taṃ atikkamitvā paṭinivattento khīṇe reṇumhi sampāpuṇāti, aparo acheko mandena javena pakkhando khīṇeyeva sampāpuṇāti, cheko pana samena javena pakkhando sukhena puppharāsiṃ sampatvā yāvadicchakaṃ reṇuṃ ādāya madhuṃ sampādetvā madhuṃ anubhavati, yathā ca sallakattaantevāsikesu udakathālagate uppalapatte satthakammaṃ sikkhantesu eko acheko vegena satthaṃ pātento uppalapattaṃ dvidhā vā chindati, udake vā paveseti, aparo acheko chijjanapavesanabhayā satthakena phusitumpi na visahati, cheko pana samena payogena tattha satthapadaṃ dassetvā pariyodātasippo hutvā tathārūpesu ṭhānesu kammaṃ katvā lābhaṃ labhati, yathā ca ‘‘yo catubyāmappamāṇaṃ makkaṭakasuttaṃ āharati, so cattāri sahassāni labhatī’’ti raññā vutte eko achekapuriso vegena makkaṭakasuttaṃ ākaḍḍhanto tahiṃ tahiṃ chindatiyeva, aparo acheko chedanabhayā hatthena phusitumpi na visahati, cheko pana koṭito paṭṭhāya samena payogena daṇḍake veṭhetvā āharitvā lābhaṃ labhati, yathā ca acheko niyāmako balavavāte laṅkāraṃ <pageBreak edition="V" number="2.0205" /> pūrento nāvaṃ videsaṃ pakkhandāpeti, aparo acheko mandavāte laṅkāraṃ oropento nāvaṃ tattheva ṭhapeti, cheko pana mandavāte pūretvā balavavāte aḍḍhalaṅkāraṃ katvā sotthinā icchitaṭṭhānaṃ pāpuṇāti, yathā ca ‘‘yo telena achaḍḍento nāḷiṃ pūreti, so lābhaṃ labhatī’’ti ācariyena antevāsikānaṃ vutte eko acheko lābhaluddho vegena pūrento telaṃ chaḍḍeti, aparo acheko telachaḍḍanabhayā āsiñcitumpi na visahati, cheko pana samena payogena pūretvā lābhaṃ labhati, evameva eko bhikkhu uppanne nimitte ‘‘sīghameva appanaṃ pāpuṇissāmī’’ti gāḷhaṃ vīriyaṃ karoti, tassa cittaṃ accāraddhavīriyattā uddhacce patati, so na sakkoti appanaṃ pāpuṇituṃ. Eko accāraddhavīriyatāya dosaṃ disvā ‘‘kiṃ dāni me appanāyā’’ti vīriyaṃ hāpeti, tassa cittaṃ atilīnavīriyattā kosajje patati, sopi na sakkoti appanaṃ pāpuṇituṃ. Yo pana īsakampi <pageBreak edition="M" number="2.0231" /> līnaṃ līnabhāvato, uddhataṃ uddhaccato mocetvā samena payogena nimittābhimukhaṃ pavatteti, so appanaṃ pāpuṇāti, tādisena bhavitabbaṃ.</paragraph>
<paragraph line="880">Idāni evaṃ paṭipannassa appanāpavattiṃ dassento <bold>‘‘tassevaṃ anuyuttassā’’</bold>tiādimāha. Tattha <bold>paṭhamaṃ parikamma</bold>ntiādi aggahitaggahaṇena vuttaṃ, gahitaggahaṇena pana avisesena sabbesaṃ sabbā samaññā. Sabbānipi hi appanāya parikammattā paṭisaṅkhārakattā <bold>‘‘parikammānī’’</bold>tipi, yathā gāmādīnaṃ āsannappadeso ‘‘gāmūpacāro gharūpacāro’’ti vuccati, evaṃ appanāya āsannattā samīpacārittā vā <bold>‘‘upacārānī’’</bold>tipi, ito pubbe parikammānaṃ upari appanāya ca anulomanato <bold>‘‘anulomānī’’</bold>tipi vuccanti. Yañcettha sabbantimaṃ, taṃ parittagottābhibhavanato mahaggatagottabhāvanato ca <bold>‘‘gotrabhū’’</bold>tipi vuccati. Gaṃ tāyatīti hi gottaṃ, parittanti pavattamānaṃ abhidhānaṃ buddhiñca ekaṃsikavisayatāya rakkhatīti <bold>parittagottaṃ</bold>. Yathā hi buddhi ārammaṇabhūtena atthena vinā na vattati, evaṃ abhidhānaṃ abhidheyyabhūtena, tasmā so tāni tāyati rakkhatīti vuccati. Taṃ pana mahaggatānuttaravidhuraṃ kāmataṇhāya gocarabhūtaṃ kāmāvacaradhammānaṃ āveṇikarūpaṃ daṭṭhabbaṃ. Mahaggatagottepi iminā nayena attho veditabbo. Iti evarūpassa parittagottassa abhibhavanato mahaggatagottassa ca bhāvanato uppādanato antimaṃ ‘‘gotrabhū’’tipi vuccati. <bold>Catutthameva hi pañcamaṃ vā</bold>ti khippābhiññadandhābhiññānaṃ vasena vuttaṃ. Khippābhiññassa hi catutthaṃ appeti, dandhābhiññassa pañcamaṃ. Kasmā pana catutthaṃ pañcamaṃ vā appeti, na chaṭṭhaṃ vā sattamaṃ vāti āha <bold>‘‘āsannabhavaṅgapātattā’’</bold>ti. Yathā hi puriso chinnapapātābhimukho dhāvanto ṭhātukāmopi pariyante pādaṃ katvā ṭhātuṃ na sakkoti, papāte eva patati, evaṃ chaṭṭhaṃ vā sattamaṃ vā appetuṃ na sakkoti bhavaṅgassa āsannattā. Tasmā catutthapañcamesuyeva appanā hotīti veditabbā.</paragraph>
<paragraph line="881">‘‘Purimā <pageBreak edition="V" number="2.0206" /> purimā kusalā dhammā pacchimānaṃ pacchimānaṃ kusalānaṃ dhammānaṃ āsevanapaccayena paccayo’’ti (paṭṭhā. 1.1.12) vuttattā <bold>‘‘āsevanapaccayena kusalā dhammā balavanto hontī’’</bold>ti āha. Yathā aladdhāsevanaṃ paṭhamaṃ javanaṃ dubbalattā gotrabhuṃ na uppādeti, laddhāsevanaṃ pana <pageBreak edition="M" number="2.0232" /> balavabhāvato dutiyaṃ vā tatiyaṃ vā gotrabhuṃ uppādeti, evaṃ laddhāsevanatāya balavabhāvato chaṭṭhampi sattamampi appetīti therassa adhippāyo. Tenāha – <bold>‘‘tasmā chaṭṭhaṃ sattamaṃ vā appetī’’</bold>ti. <bold>Ta</bold>nti therassa vacanaṃ. <bold>Paṭikkhitta</bold>nti suttasuttānulomaācariyavādehi anupatthambhitattā ‘‘attanomatimattaṃ therasseta’’nti vatvā paṭikkhittaṃ. ‘‘Purimā purimā kusalā dhammā’’ti pana suttapadamakāraṇaṃ āsevanapaccayalābhassa balavabhāve anekantikattā. Tathā hi aladdhāsevanāpi paṭhamacetanā diṭṭhadhammavedanīyā hoti, laddhāsevanā dutiyacetanā yāva chaṭṭhacetanā aparāpariyavedanīyā. Yadi chaṭṭhaṃ sattamañca parikkhīṇajavattā dubbalaṃ, na āsevanapaccayena balavaṃ, kathaṃ sattamajavanacetanā upapajjavedanīyā ānantariyā ca hotīti? Nāyaṃ viseso āsevanapaccayalābhena balavappattiyā kiñcarahi kiriyāvatthāvisesato. Kiriyāvatthā hi ādimajjhapariyosānavasena tividhā. Tattha pariyosānāvatthāya sanniṭṭhāpakacetanābhāvena upapajjavedanīyāditā hoti, na balavabhāvenāti daṭṭhabbaṃ. ‘‘Paṭisandhiyā anantarapaccayabhāvino vipākasantānassa anantarapaccayabhāvena tathā abhisaṅkhatattā’’ti ca vadanti, tasmā chaṭṭhasattamānaṃ papātābhimukhatāya parikkhīṇajavatā na sakkā nivāretuṃ. <bold>Pubbabhāgacittānī</bold>ti tīṇi cattāri vā cittāni.</paragraph>
<paragraph line="882"><bold>Etthā</bold>ti etissaṃ kāyānupassanāyaṃ. <bold>Pārisuddhiṃ pattukāmo</bold>ti adhigantukāmo samāpajjitukāmo ca. Tattha sallakkhaṇāvivaṭṭanāvasena adhigantukāmo, sallakkhaṇavasena samāpajjitukāmoti yojetabbaṃ. <bold>Āvajjanasamāpajjana…pe… vasippatta</bold>nti ettha evaṃ tāva pañca vasiyo veditabbā – paṭhamajjhānato vuṭṭhāya paṭhamaṃ vitakkaṃ āvajjayato bhavaṅgaṃ upacchinditvā uppannāvajjanānantaraṃ vitakkārammaṇāneva cattāri pañca javanāni javanti, tato dve bhavaṅgāni, tato pana vicārārammaṇaṃ āvajjanaṃ vuttanayeneva javanānīti evaṃ pañcasu jhānaṅgesu yadā nirantaraṃ cittaṃ pesetuṃ sakkoti, athassa <bold>āvajjanavasī</bold> siddhā hoti. Ayaṃ pana bhavaṅgadvayantaritā matthakappattā vasī bhagavato yamakapāṭihāriye labbhati, aññesaṃ vā dhammasenāpatiādīnaṃ evarūpe uṭṭhāya samuṭṭhāya lahutaraṃ āvajjanavasīnibbattanakāle. Sā ca kho ittarā parittakālā, na satthu yamakapāṭihāriye <pageBreak edition="M" number="2.0233" /> viya ciratarappabandhavatī. Tathā hi taṃ sāvakehi asādhāraṇaṃ vuttaṃ. Ito paraṃ sīghatarā āvajjanavasī nāma natthi.</paragraph>
<paragraph line="883">Āyasmato <pageBreak edition="V" number="2.0207" /> pana mahāmoggallānassa nandopanandanāgarājadamane viya sīghaṃ samāpajjanasamatthatā <bold>samāpajjanavasī</bold> nāma. Ettha ca samāpajjitukāmatānantaraṃ dvīsu bhavaṅgesu uppannesu bhavaṅgaṃ upacchinditvā uppannāvajjanānantaraṃ samāpajjanaṃ sīghaṃ samāpajjanasamatthatā. Ayañca matthakappattā samāpajjanavasī satthu dhammadesanāyaṃ labbhati, taṃ sandhāya vuttaṃ ‘‘so kho ahaṃ, aggivessana, tassāyeva kathāya pariyosāne tasmiṃyeva purimasmiṃ samādhinimitte ajjhattameva cittaṃ saṇṭhapemi sannisādemi ekodiṃ karomi samādahāmi, yena sudaṃ niccakappaṃ viharāmī’’ti (ma. ni. 1.387). Ito sīghatarā hi samāpajjanavasī nāma natthi.</paragraph>
<paragraph line="884">Accharāmattaṃ vā dasaccharāmattaṃ vā khaṇaṃ jhānaṃ ṭhapetuṃ samatthatā <bold>adhiṭṭhānavasī</bold> nāma. Tatheva accharāmattaṃ vā dasaccharāmattaṃ vā lahukaṃ khaṇaṃ jhānasamaṅgī hutvā jhānato vuṭṭhātuṃ samatthatā <bold>vuṭṭhānavasī</bold> nāma. Bhavaṅgacittappavattiyeva hettha jhānato vuṭṭhānaṃ nāma. Ettha ca yathā ‘‘ettakameva khaṇaṃ jhānaṃ ṭhapessāmī’’ti pubbaparikammavasena adhiṭṭhānasamatthatā adhiṭṭhānavasī, evaṃ ‘‘ettakameva khaṇaṃ jhānasamaṅgī hutvā jhānato vuṭṭhahissāmī’’ti pubbaparikammavasena vuṭṭhānasamatthatā vuṭṭhānavasīti veditabbā, yā samāpattivuṭṭhānakusalatāti vuccati. <bold>Paccavekkhaṇavasī</bold> pana āvajjanavasiyā eva vuttā. Paccavekkhaṇajavanāneva hi tattha āvajjanānantarāni. Yadaggena hi āvajjanavasīsiddhi, tadaggena paccavekkhaṇavasīsiddhi veditabbā.</paragraph>
<paragraph line="885"><bold>Arūpapubbaṅgamaṃ vā…pe… vipassanaṃ paṭṭhapetī</bold>ti saṅkhepato vuttamatthaṃ vitthārato dassetuṃ <bold>‘‘katha’’</bold>ntiādi vuttaṃ. Tattha <bold>jhānaṅgāni pariggahetvā</bold>ti vitakkādīni jhānaṅgāni taṃsampayutte ca dhamme salakkhaṇarasādivasena pariggahetvā. ‘‘Jhānaṅgānī’’ti hi idaṃ nidassanamattaṃ, jhānaṅgāni pana passanto taṃsampayutte ca dhamme passati. <bold>Tesaṃ nissayaṃ hadayavatthu</bold>nti yathā nāma puriso antogehe sappaṃ disvā anubandhamāno tassa āsayaṃ passati, evameva kho ayampi yogāvacaro te arūpadhamme upaparikkhanto ‘‘ime dhammā kiṃ nissāya pavattantī’’ti pariyesamāno tesaṃ nissayaṃ <pageBreak edition="M" number="2.0234" /> hadayavatthuṃ passati. <bold>Jhānaṅgāni arūpa</bold>nti ettha taṃsampayuttadhammānampi gahaṇaṃ veditabbaṃ.</paragraph>
<paragraph line="886">Arūpapubbaṅgamaṃ rūpapariggahaṃ dassetvā idāni rūpapubbaṅgamaṃ arūpapariggahaṃ dassento <bold>‘‘atha vā’’</bold>tiādimāha. <bold>Kesādīsu koṭṭhāsesu…pe… taṃnissitarūpāni ca pariggahetvā</bold>ti ettha pana kese tāva thaddhalakkhaṇaṃ pathavīdhātūti pariggahetabbaṃ, tattheva ābandhanalakkhaṇaṃ āpodhātūti, paripācanalakkhaṇaṃ <pageBreak edition="V" number="2.0208" /> tejodhātūti, vitthambhanalakkhaṇaṃ vāyodhātūti evaṃ sabbakoṭṭhāsesu ekekasmiṃ koṭṭhāse cattāri cattāri mahābhūtāni pariggahetabbāni. Athānena yāthāvato sarasalakkhaṇato āvibhūtāsu dhātūsu kammasamuṭṭhānamhi tāva kese vuttalakkhaṇā tā catasso ca dhātuyo taṃnissito ca vaṇṇo gandho raso ojā jīvitaṃ kāyapasādoti evaṃ kāyadasakavasena dasa rūpāni, tattheva bhāvassa atthitāya bhāvadasakavasena dasa rūpāni, āhārasamuṭṭhānaṃ ojaṭṭhamakaṃ, utusamuṭṭhānaṃ cittasamuṭṭhānanti aparānipi catuvīsatīti evaṃ catusamuṭṭhānesu catuvīsatikoṭṭhāsesu catucattālīsa rūpāni pariggahetabbāni. Sedo assu kheḷo siṅghāṇikāti ime pana catūsu utucittasamuṭṭhānesu dvinnaṃ ojaṭṭhamakānaṃ vasena soḷasa soḷasa rūpāni. Udariyaṃ karīsaṃ pubbaṃ muttanti imesu catūsu utusamuṭṭhānesu utusamuṭṭhānasseva ojaṭṭhamakassa vasena aṭṭha aṭṭha rūpāni pariggahetabbāni. Esa tāva dvattiṃsākāre nayo.</paragraph>
<paragraph line="887">Ye pana imasmiṃ dvattiṃsākāre āvibhūte apare cattāro tejokoṭṭhāsā, cha vāyokoṭṭhāsāti dasa ākārā āvi bhavanti, tattha asitādiparipācake tāva kammajatejokoṭṭhāsamhi ojaṭṭhamakañceva jīvitañcāti nava rūpāni, tathā cittaje assāsapassāsakoṭṭhāse ojaṭṭhamakañceva saddo cāti nava, sesesu catusamuṭṭhānesu aṭṭhasu jīvitanavakañceva tīṇi ca ojaṭṭhamakānīti tettiṃsa tettiṃsa rūpāni pariggahetabbāni. Evaṃ vitthārato dvācattālīsākāravasena imesu bhūtupādāyarūpesu pākaṭesu jātesu vatthudvāravasena pañca cakkhudasakādayo hadayavatthudasakañcāti aparānipi saṭṭhi rūpāni pariggahetabbāni. Sace panassa tena tena mukhena rūpaṃ pariggahetvā arūpaṃ pariggaṇhato sukhumattā arūpaṃ na upaṭṭhāti, tena dhuranikkhepaṃ akatvā rūpameva <pageBreak edition="M" number="2.0235" /> punappunaṃ sammasitabbaṃ manasi kātabbaṃ pariggahetabbaṃ vavatthapetabbaṃ. Yathā yathā hissa rūpaṃ suvikkhālitaṃ hoti nijjaṭaṃ suparisuddhaṃ, tathā tathā tadārammaṇā arūpadhammā sayameva pākaṭā honti.</paragraph>
<paragraph line="888">Yathā hi cakkhumato purisassa aparisuddhe ādāse mukhanimittaṃ olokentassa nimittaṃ na paññāyatīti na ādāsaṃ chaḍḍeti, atha kho naṃ punappunaṃ parimajjati, tassa parisuddhe ādāse nimittaṃ sayameva pākaṭaṃ hoti, evameva tena bhikkhunā dhuranikkhepaṃ akatvā rūpameva punappunaṃ sammasitabbaṃ manasi kātabbaṃ pariggahetabbaṃ vavatthapetabbaṃ. Yathā yathā hissa rūpaṃ suvikkhālitaṃ hoti nijjaṭaṃ suparisuddhaṃ, tathā tathā tadārammaṇā arūpadhammā sayameva pākaṭā honti. Evaṃ suvisuddharūpapariggahassa panassa arūpadhammā tīhākārehi upaṭṭhahanti phassavasena vā vedanāvasena vā viññāṇavasena vā.</paragraph>
<paragraph line="889">Kathaṃ <pageBreak edition="V" number="2.0209" />? Ekassa tāva ‘‘kese pathavīdhātu kakkhaḷalakkhaṇā…pe… assāsapassāse pathavīdhātu kakkhaḷalakkhaṇā’’tiādinā nayena dhātuyo pariggaṇhantassa paṭhamābhinipāto phasso, taṃsampayuttā vedanā vedanākkhandho, saññā saññākkhandho, saddhiṃ phassena cetanā saṅkhārakkhandho, cittaṃ viññāṇakkhandhoti upaṭṭhāti. Evaṃ arūpadhammā phassavasena upaṭṭhahanti. Ekassa ‘‘kese pathavīdhātu kakkhaḷalakkhaṇā…pe… assāsapassāse pathavīdhātu kakkhaḷalakkhaṇā’’ti tadārammaṇarasānubhavanakavedanā vedanākkhandho, taṃsampayuttā saññā saññākkhandho, taṃsampayutto phasso ca cetanā ca saṅkhārakkhandho, taṃsampayuttaṃ cittaṃ viññāṇakkhandhoti upaṭṭhāti. Evaṃ vedanāvasena arūpadhammā upaṭṭhahanti. Aparassa ‘‘kese pathavīdhātu kakkhaḷalakkhaṇā…pe… assāsapassāse pathavīdhātu kakkhaḷalakkhaṇā’’ti ārammaṇapaṭivijānanaṃ viññāṇakkhandho, taṃsampayuttā vedanā vedanākkhandho, saññā saññākkhandho, phasso ca cetanā ca saṅkhārakkhandhoti upaṭṭhāti. Evaṃ viññāṇavasena arūpadhammā upaṭṭhahanti. Etenevupāyena ‘‘kammasamuṭṭhāne kese pathavīdhātu kakkhaḷalakkhaṇā’’tiādinā nayena dvācattālīsāya dhātukoṭṭhāsesu catunnaṃ catunnaṃ dhātūnaṃ vasena sesesupi vatthu cakkhādīsu dasakesu manodhātumanoviññāṇadhātūnaṃ nissayalakkhaṇaṃ hadayavatthu rūpābhighātārahabhūtappasādalakkhaṇaṃ cakkhūtiādinā vatthudvāravasena pariggaṇhantassa paṭhamābhinipāto phasso, taṃsampayuttā vedanā vedanākkhandhotiādinā <pageBreak edition="M" number="2.0236" /> phassādivasena tīhi ākārehi arūpadhammā upaṭṭhahanti. Tena vuttaṃ <bold>‘‘yathāpariggahitarūpārammaṇaṃ yathāpariggahitarūpavatthudvārārammaṇaṃ vā sasampayuttadhammaṃ viññāṇañca passatī’’</bold>ti.</paragraph>
<paragraph line="890">Idāni aññathāpi rūpapubbaṅgamaṃ arūpapariggahaṃ dassento <bold>‘‘atha vā’’</bold>tiādimāha. Tattha <bold>yathā hī</bold>tiādi kāyassa cittassa ca assāsapassāsānaṃ samudayabhāvadassanaṃ. <bold>Kammāragaggarī</bold>ti kammārānaṃ ukkāya aggidhamanabhastā. <bold>Dhamamānāyā</bold>ti dhūmāyantiyā, vātaṃ gāhāpentiyāti attho. <bold>Tajja</bold>nti tadanurūpaṃ. <bold>Evameva</bold>nti ettha kammāragaggarī viya karajakāyo, vāyāmo viya cittaṃ daṭṭhabbaṃ. Kiñcāpi assāsapassāsā cittasamuṭṭhānā, karajakāyaṃ pana vinā tesaṃ appavattanato <bold>‘‘kāyañca cittañca paṭicca assāsapassāsā’’</bold>ti vuttaṃ.</paragraph>
<paragraph line="891"><bold>Tassā</bold>ti nāmarūpassa. <bold>Paccayaṃ pariyesatī</bold>ti ‘‘avijjāsamudayā rūpasamudayo’’tiādinā avijjādikaṃ paccayaṃ pariyesati vīmaṃsati pariggaṇhāti. <bold>Kaṅkhaṃ vitaratī</bold>ti ‘‘ahosiṃ nu kho ahaṃ atītamaddhāna’’ntiādinayappavattaṃ soḷasavatthukaṃ vicikicchaṃ atikkamati pajahati. ‘‘Yaṃ kiñci rūpaṃ atītānāgatapaccuppanna’’ntiādinayappavattaṃ <bold>kalāpasammasanaṃ</bold>. <bold>Pubbabhāge</bold>ti paṭipadāñāṇadassanavisuddhipariyāpannāya <pageBreak edition="V" number="2.0210" /> udayabbayānupassanāya pubbabhāge uppanne. <bold>Obhāsādayo</bold>ti obhāso ñāṇaṃ pīti passaddhi sukhaṃ adhimokkho paggaho upekkhā upaṭṭhānaṃ nikantīti ime obhāsādayo dasa.</paragraph>
<paragraph line="892">Tattha (visuddhi. 2.733; paṭi. ma. aṭṭha. 2.2.6) <bold>obhāso</bold>ti vipassanobhāso, so ca vipassanācittasamuṭṭhitaṃ santatipatitaṃ utusamuṭṭhānañca pabhassararūpaṃ. Tattha vipassanācittasamuṭṭhitaṃ yogino sarīraṭṭhameva pabhassaraṃ hutvā tiṭṭhati cittajarūpānaṃ sarīraṃ muñcitvā bahi appavattanato, itaraṃ sarīraṃ muñcitvā ñāṇānubhāvānurūpaṃ samantato pattharati, taṃ tasseva paññāyati. Tena phuṭṭhokāse rūpagatampi passati, passanto ca cakkhuviññāṇena passati, udāhu manoviññāṇenāti vīmaṃsitabbanti vadanti. Dibbacakkhulābhino viya taṃ manoviññāṇaviññeyyamevāti vattuṃ yuttaṃ viya dissati. So kho panāyaṃ obhāso kassaci bhikkhuno pallaṅkaṭṭhānamattameva obhāsento <pageBreak edition="M" number="2.0237" /> uppajjati, kassaci antogabbhaṃ, kassaci bahigabbhampi, kassaci sakalavihāraṃ, gāvutaṃ, aḍḍhayojanaṃ, yojanaṃ, dviyojanaṃ, tiyojanaṃ, kassaci pathavītalato yāva akaniṭṭhabrahmalokā ekālokaṃ kurumāno. Bhagavato pana dasasahassilokadhātuṃ obhāsento udapādi. Tasmiṃ pana uppanne yogāvacaro ‘‘na vata me ito pubbe evarūpo obhāso uppannapubbo, addhā maggappattosmi phalappattosmī’’ti amaggameva ‘‘maggo’’ti, aphalameva ca ‘‘phala’’nti gaṇhāti. Tassa amaggaṃ ‘‘maggo’’ti aphalaṃ vā ‘‘phala’’nti gaṇhato vipassanāvīthi ukkantā nāma hoti. So attano mūlakammaṭṭhānaṃ vissajjetvā obhāsameva assādento nisīdati.</paragraph>
<paragraph line="893"><bold>Ñāṇa</bold>nti vipassanāñāṇaṃ. Tassa kira rūpārūpadhamme tulayantassa tīrayantassa vissaṭṭhaindavajiramiva avihatavegaṃ tikhiṇaṃ sūraṃ ativisadaṃ ñāṇaṃ uppajjati.</paragraph>
<paragraph line="894"><bold>Pītī</bold>ti vipassanāpīti. Tassa kira tasmiṃ samaye khuddikā pīti khaṇikā pīti okkantikā pīti ubbegā pīti pharaṇā pītīti ayaṃ pañcavidhā pīti sakalasarīraṃ pūrayamānā uppajjati.</paragraph>
<paragraph line="895"><bold>Passaddhī</bold>ti vipassanāpassaddhi. Tassa kira tasmiṃ samaye rattiṭṭhāne vā divāṭṭhāne vā nisinnassa kāyacittānaṃ neva daratho, na gāravaṃ, na kakkhaḷatā, na akammaññatā, na gelaññaṃ, na vaṅkatā hoti, atha kho panassa kāyacittāni passaddhāni lahūni mudūni kammaññāni <pageBreak edition="V" number="2.0211" /> suvisadāni ujukāniyeva honti. So imehi passaddhādīhi anuggahitakāyacitto tasmiṃ samaye amānusiṃ nāma ratiṃ anubhavati. Yaṃ sandhāya vuttaṃ –</paragraph>
<gatha1 line="896">‘‘Suññāgāraṃ paviṭṭhassa, santacittassa bhikkhuno;</gatha1>
<gathalast line="897">Amānusī ratī hoti, sammā dhammaṃ vipassato.</gathalast>
<gatha1 line="898">‘‘Yato yato sammasati, khandhānaṃ udayabbayaṃ;</gatha1>
<gathalast line="899">Labhatī pītipāmojjaṃ, amataṃ taṃ vijānata’’nti. (dha. pa. 373-374);</gathalast>
<unindented line="900">Evamassa imaṃ amānusiṃ ratiṃ sādhayamānā lahutādisampayuttā passaddhi uppajjati.</unindented>
<paragraph line="901"><bold>Sukha</bold>nti <pageBreak edition="M" number="2.0238" /> vipassanāsukhaṃ. Tassa kira tasmiṃ samaye sakalasarīraṃ abhisandayamānaṃ atipaṇītaṃ sukhamuppajjati.</paragraph>
<paragraph line="902"><bold>Adhimokkho</bold>ti saddhā. Vipassanāsampayuttāyeva hissa cittacetasikānaṃ atisayappasādabhūtā balavatī saddhā uppajjati.</paragraph>
<paragraph line="903"><bold>Paggaho</bold>ti vīriyaṃ. Vipassanāsampayuttameva hissa asithilamanaccāraddhaṃ supaggahitaṃ vīriyaṃ uppajjati.</paragraph>
<paragraph line="904"><bold>Upaṭṭhāna</bold>nti sati. Vipassanāsampayuttāyeva hissa sūpaṭṭhitā suppatiṭṭhitā nikhātā acalā pabbatarājasadisā sati uppajjati. So yaṃ yaṃ ṭhānaṃ āvajjati samannāharati manasi karoti paccavekkhati, taṃ taṃ ṭhānamassa okkantitvā pakkhanditvā dibbacakkhuno paraloko viya satiyā upaṭṭhāti.</paragraph>
<paragraph line="905"><bold>Upekkhā</bold>ti vipassanupekkhā ceva āvajjanupekkhā ca. Tasmiñhissa samaye sabbasaṅkhāresu majjhattabhūtā vipassanupekkhā balavatī uppajjati, manodvāre āvajjanupekkhāpi. Sā hissa taṃ taṃ ṭhānaṃ āvajjentassa vissaṭṭhaindavajiramiva pattapuṭe pakkhandatattanārāco viya ca sūrā tikhiṇā hutvā vahati.</paragraph>
<paragraph line="906"><bold>Nikantī</bold>ti <pageBreak edition="V" number="2.0212" /> vipassanānikanti. Evaṃ obhāsādipaṭimaṇḍitāya hissa vipassanāya ālayaṃ kurumānā sukhumā santākārā nikanti uppajjati, yā ‘‘kileso’’ti pariggahetumpi na sakkā hoti.</paragraph>
<paragraph line="907">Yathā ca obhāse, evaṃ etesupi aññatarasmiṃ uppanne yogāvacaro ‘‘na vata me ito pubbe evarūpaṃ ñāṇaṃ uppannapubbaṃ, evarūpā pīti, passaddhi, sukhaṃ, adhimokkho, paggaho, upaṭṭhānaṃ, upekkhā, nikanti uppannapubbā, addhā maggappattosmi phalappattosmī’’ti amaggameva ‘‘maggo’’ti aphalameva ca ‘‘phala’’nti gaṇhāti, tassa amaggaṃ ‘‘maggo’’ti aphalaṃ ‘‘phala’’nti gaṇhato vipassanāvīthi ukkantā nāma hoti. So attano mūlakammaṭṭhānaṃ vissajjetvā nikantimeva assādento nisīdati.</paragraph>
<paragraph line="908">Ettha ca obhāsādayo upakkilesavatthutāya ‘‘upakkilesā’’ti vuttā, na akusalattā, nikanti pana upakkileso ceva upakkilesavatthu ca <pageBreak edition="M" number="2.0239" />. Vatthuvaseneva cete dasa, gāhavasena pana samatiṃsa honti. Kathaṃ? ‘‘Mama obhāso uppanno’’ti gaṇhato hi diṭṭhiggāho hoti, ‘‘manāpo vata obhāso uppanno’’ti gaṇhato mānaggāho, obhāsaṃ assādayato taṇhāgāho. Iti obhāse diṭṭhimānataṇhāvasena tayo gāhā. Tathā sesesupīti evaṃ gāhavasena samatiṃsa upakkilesā honti. Tesaṃ vasena akusalo abyatto yogāvacaro obhāsādīsu kampati vikkhipati, obhāsādīsu ekekaṃ ‘‘etaṃ mama, esohamasmi, eso me attā’’ti samanupassati. Tenāhu porāṇā –</paragraph>
<gatha1 line="909">‘‘Obhāse ceva ñāṇe ca, pītiyā ca vikampati;</gatha1>
<gathalast line="910">Passaddhiyā sukhe ceva, yehi cittaṃ pavedhati.</gathalast>
<gatha1 line="911">‘‘Adhimokkhe ca paggāhe, upaṭṭhāne ca kampati;</gatha1>
<gathalast line="912">Upekkhāvajjanāya ceva, upekkhāya ca nikantiyā’’ti. (paṭi. ma. 2.7)</gathalast>
<paragraph line="913">Kusalo paṇḍito byatto buddhisampanno yogāvacaro obhāsādīsu uppannesu ‘‘ayaṃ kho me obhāso uppanno, so kho panāyaṃ anicco saṅkhato paṭiccasamuppanno khayadhammo vayadhammo virāgadhammo nirodhadhammo’’ti iti vā taṃ paññāya paricchindati upaparikkhati. Atha vā panassa <pageBreak edition="V" number="2.0213" /> evaṃ hoti – sace obhāso attā bhaveyya, attāti gahetuṃ vaṭṭeyya, anattāva panāyaṃ ‘‘attā’’ti gahito. Tasmā so avasavattanaṭṭhena anattā, hutvā abhāvaṭṭhena anicco, uppādavayapaṭipīḷanaṭṭhena dukkhoti upaparikkhati. Yathā ca obhāse, evaṃ sesesupi. So evaṃ upaparikkhitvā obhāsaṃ ‘‘netaṃ mama, nesohamasmi, na meso attā’’ti samanupassati. Ñāṇaṃ…pe… nikantiṃ ‘‘netaṃ mama, nesohamasmi, na meso attā’’ti samanupassati. Evaṃ samanupassanto obhāsādīsu na kampati na vedhati. Tenāhu porāṇā –</paragraph>
<gatha1 line="914">‘‘Imāni dasa ṭhānāni, paññā yassa pariccitā;</gatha1>
<gathalast line="915">Dhammuddhaccakusalo hoti, na ca vikkhepa gacchatī’’ti. (paṭi. ma. 2.7);</gathalast>
<paragraph line="916">So evaṃ vikkhepaṃ agacchanto taṃ samatiṃsavidhaṃ upakkilesajaṭaṃ vijaṭetvā ‘‘obhāsādayo dhammā na maggo, upakkilesavimuttaṃ pana vīthippaṭipannaṃ vipassanāñāṇaṃ <pageBreak edition="M" number="2.0240" /> maggo’’ti amaggaṃ maggañca vavatthapeti. Yaṃ sandhāyetaṃ vuttaṃ <bold>‘‘obhāsādayo dasa vipassanupakkilese pahāya upakkilesavimuttaṃ paṭipadāñāṇaṃ maggoti vavatthapetvā’’</bold>ti. <bold>Udayaṃ pahāyā</bold>ti udayabbayānupassanāya gahitaṃ saṅkhārānaṃ udayaṃ vissajjetvā tesaṃ bhaṅgasseva anupassanato bhaṅgānupassanāñāṇaṃ <bold>patvā</bold> ādīnavānupassanāpubbaṅgamāya nibbidānupassanāya <bold>nibbindanto</bold> muñcitukamyatāpaṭisaṅkhānupassanāsaṅkhārupekkhānulomañāṇānaṃ ciṇṇapariyante uppannagotrabhuñāṇānantaraṃ uppannena maggañāṇena sabbasaṅkhāresu <bold>virajjanto vimuccanto</bold>. Maggakkhaṇe hi ariyo virajjati vimuccatīti ca vuccati. Tenāha – <bold>‘‘yathākkamaṃ cattāro ariyamagge pāpuṇitvā’’</bold>ti. Maggaphalanibbānapahīnāvasiṭṭhakilesasaṅkhātassa paccavekkhitabbassa pabhedena <bold>ekūnavīsatibhedassa</bold>. Arahato hi avasiṭṭhakilesābhāvena ekūnavīsati paccavekkhaṇañāṇāni. <bold>Assā</bold>ti ānāpānassatikammaṭṭhānikassa.</paragraph>
<paragraph line="917"><bold>Visuṃ kammaṭṭhānabhāvanānayo nāma natthī</bold>ti paṭhamacatukkavasena adhigatajjhānassa vedanācittadhammānupassanāvasena desitattā vuttaṃ. <bold>Tesa</bold>nti tiṇṇaṃ catukkānaṃ. <bold>Pītippaṭisaṃvedī</bold>ti pītiyā paṭi paṭi sammadeva vedanasīlo, tassā vā paṭi paṭi sammadeva vedo etassa atthi, taṃ vā paṭi paṭi sammadeva vedayamāno. Tattha kāmaṃ <bold>saṃvedana</bold>ggahaṇeneva pītiyā sakkaccaṃ viditabhāvo bodhito hoti, yehi pana pakārehi tassā saṃvedanaṃ icchitaṃ, taṃ dassetuṃ <bold>paṭi</bold>-saddaggahaṇaṃ ‘‘paṭi paṭi saṃvedīti paṭisaṃvedī’’ti. Tenāha <bold>‘‘dvīhākārehī’’</bold>tiādi.</paragraph>
<paragraph line="918">Tattha <pageBreak edition="V" number="2.0214" /><bold>kathaṃ ārammaṇato pīti paṭisaṃviditā hotī</bold>ti pucchāvacanaṃ. <bold>Sappītike dve jhāne samāpajjatī’’</bold>ti pītisahagatāni dve paṭhamadutiyajjhānāni paṭipāṭiyā samāpajjati. <bold>Tassā</bold>ti tena. ‘‘Paṭisaṃviditā’’ti hi padaṃ apekkhitvā kattuatthe etaṃ sāmivacanaṃ. <bold>Samāpattikkhaṇe</bold>ti samāpannakkhaṇe. <bold>Jhānapaṭilābhenā</bold>ti jhānena samaṅgibhāvena. <bold>Ārammaṇato</bold>ti ārammaṇamukhena, tadārammaṇajjhānapariyāpannā pīti paṭisaṃviditā hoti ārammaṇassa paṭisaṃviditattā. Kiṃ vuttaṃ hoti? Yathā nāma sappapariyesanaṃ carantena tassa āsaye <pageBreak edition="M" number="2.0241" /> paṭisaṃvidite sopi paṭisaṃvidito eva hoti mantāgadabalena tassa gahaṇassa sukarattā, evaṃ pītiyā āsayabhūte ārammaṇe paṭisaṃvidite sā pīti paṭisaṃviditā eva hoti salakkhaṇato sāmaññalakkhaṇato ca tassā gahaṇassa sukarattāti.</paragraph>
<paragraph line="919">Kathaṃ asammohato pīti paṭisaṃviditā hotīti ānetvā sambandhitabbaṃ. <bold>Vipassanākkhaṇe</bold>ti vipassanāpaññāya tikkhavisadappavattāya visayato dassanakkhaṇe. <bold>Lakkhaṇapaṭivedhenā</bold>ti pītiyā salakkhaṇassa sāmaññalakkhaṇassa ca paṭivijjhanena. Yañhi yassa visesato sāmaññato ca lakkhaṇaṃ, tasmiṃ vidite so yāthāvato vidito eva hoti. Tenāha – <bold>‘‘asammohato pīti paṭisaṃviditā hotī’’</bold>ti.</paragraph>
<paragraph line="920">Idāni tamatthaṃ pāḷiyā eva vibhāvetuṃ <bold>‘‘vuttañheta’’</bold>ntiādimāha. Tattha <bold>dīghaṃassāsavasenā</bold>tiādīsu yaṃ vattabbaṃ, taṃ heṭṭhā vuttameva. Tattha pana satokāritādassanavasena pāḷi āgatā, idha pītippaṭisaṃviditāvasena. Pītippaṭisaṃviditā ca atthato vibhattā eva. Apica ayamettha saṅkhepattho – dīghaṃassāsavasenāti dīghassa assāsassa ārammaṇabhūtassa vasena pajānato sā pīti paṭisaṃviditā hotīti sambandho. <bold>Cittassa ekaggataṃ avikkhepaṃ pajānato</bold>ti jhānapariyāpannaṃ avikkhepoti laddhanāmaṃ cittassekaggataṃ taṃsampayuttāya paññāya pajānato. Yatheva hi ārammaṇamukhena pīti paṭisaṃviditā hoti, evaṃ taṃsampayuttadhammāpi ārammaṇamukhena paṭisaṃviditā eva hontīti. <bold>Sati upaṭṭhitā hotī</bold>ti dīghaṃassāsavasena jhānasampayuttā sati tassa ārammaṇe upaṭṭhitā ārammaṇamukhena jhānepi upaṭṭhitā nāma hoti. <bold>Tāya satiyā</bold>ti evaṃ upaṭṭhitāya tāya satiyā yathāvuttena <bold>tena ñāṇena</bold> suppaṭividitattā ārammaṇassa tassa vasena tadārammaṇā sā pīti <bold>paṭisaṃviditā hoti</bold>. <bold>Dīghaṃpassāsavasenā</bold>tiādīsupi imināva nayena attho veditabbo.</paragraph>
<paragraph line="921">Evaṃ paṭhamacatukkavasena dassitaṃ pītippaṭisaṃvedanaṃ ārammaṇato asammohato ca vibhāgaso <pageBreak edition="V" number="2.0215" /> dassetuṃ <bold>‘‘āvajjato’’</bold>tiādi vuttaṃ. Tattha <bold>āvajjato</bold>ti jhānaṃ āvajjentassa. <bold>Sā pītī</bold>ti sā jhānapariyāpannā pīti. <bold>Jānato</bold>ti samāpannakkhaṇe ārammaṇamukhena jānato. Tassa sā pīti paṭisaṃviditā hotīti sambandho. <bold>Passato</bold>ti dassanabhūtena <pageBreak edition="M" number="2.0242" /> ñāṇena jhānato vuṭṭhāya passantassa. <bold>Paccavekkhato</bold>ti jhānaṃ paccavekkhantassa. <bold>Cittaṃ adhiṭṭhahato</bold>ti ‘‘ettakaṃ velaṃ jhānasamaṅgī bhavissāmī’’ti jhānacittaṃ adhiṭṭhahantassa. Evaṃ pañcannaṃ vasībhāvānaṃ vasena jhānassa pajānanamukhena ārammaṇato pītiyā paṭisaṃvedanā dassitā.</paragraph>
<paragraph line="922">Idāni yehi dhammehi jhānaṃ vipassanā ca sijjhanti, tesaṃ jhānapariyāpannānaṃ vipassanāmaggapariyāpannānañca saddhādīnaṃ vasena pītippaṭisaṃvedanaṃ dassetuṃ <bold>‘‘saddhāya adhimuccato’’</bold>tiādi vuttaṃ. Tattha <bold>adhimuccato</bold>ti saddahantassa, samathavipassanāvasenāti adhippāyo. <bold>Vīriyaṃ paggaṇhato</bold>tiādīsupi eseva nayo. <bold>Abhiññeyya</bold>nti abhivisiṭṭhāya paññāya jānitabbaṃ. <bold>Abhijānato</bold>ti vipassanāpaññāpubbaṅgamāya maggapaññāya jānato. <bold>Pariññeyya</bold>nti dukkhasaccaṃ tīraṇapariññāya maggapaññāya ca parijānato. <bold>Pahātabba</bold>nti samudayasaccaṃ pahānapariññāya maggapaññāya ca <bold>pajahato</bold>. <bold>Bhāvayato sacchikaroto bhāvetabbaṃ</bold> maggasaccaṃ, <bold>sacchikātabbaṃ</bold> nirodhasaccaṃ. Keci panettha pītiyā eva vasena abhiññeyyādīni uddharanti, taṃ ayuttaṃ jhānādisamudāyaṃ uddharitvā tato pītiyā niddhāraṇassa adhippetattā.</paragraph>
<paragraph line="923">Ettha ca ‘‘dīghaṃassāsavasenā’’tiādinā paṭhamacatukkavasena ārammaṇato pītippaṭisaṃvedanaṃ vuttaṃ, tathā ‘‘āvajjato’’tiādīhi pañcahi padehi. ‘‘Abhiññeyyaṃ abhijānato’’tiādīhi pana asammohato, ‘‘saddhāya adhimuccato’’tiādīhi ubhayathāpi saṅkhepato samathavasena ārammaṇato vipassanāvasena asammohato pītippaṭisaṃvedanaṃ vuttanti daṭṭhabbaṃ. Kasmā panettha vedanānupassanāyaṃ pītisīsena vedanā gahitā, na sarūpato evāti? Bhūmivibhāgādivasena vedanaṃ bhinditvā catudhā vedanānupassanaṃ dassetuṃ. Apica vedanākammaṭṭhānaṃ dassento bhagavā pītiyā oḷārikattā taṃsampayuttasukhaṃ sukhaggahaṇatthaṃ pītisīsena dasseti.</paragraph>
<paragraph line="924"><bold>Eteneva nayena avasesapadānī</bold>ti sukhappaṭisaṃvedī cittasaṅkhārappaṭisaṃvedīti padāni pītippaṭisaṃvedī-pade āgatanayeneva atthato veditabbāni. Sakkā hi ‘‘dvīhākārehi sukhappaṭisaṃviditā hoti, cittasaṅkhārappaṭisaṃviditā hoti ārammaṇato’’tiādinā pītiṭṭhāne sukhādipadāni <pageBreak edition="M" number="2.0243" /> pakkhipitvā ‘‘sukhasahagatāni tīṇi jhānāni cattāri vā jhānāni samāpajjatī’’tiādinā atthaṃ viññātuṃ. Tenāha <bold>‘‘tiṇṇaṃ jhānānaṃ vasenā’’</bold>tiādi. <bold>Vedanādayo</bold>ti <pageBreak edition="V" number="2.0216" /><bold>ādi</bold>-saddena saññā gahitā. Tenāha <bold>‘‘dve khandhā’’</bold>ti. <bold>Vipassanābhūmidassanattha</bold>nti pakiṇṇakasaṅkhārasammasanavasena vipassanāya bhūmidassanatthaṃ <bold>‘‘sukhanti dve sukhānī’’</bold>tiādi vuttaṃ samathe kāyikasukhābhāvato. <bold>So</bold>ti so passambhanapariyāyena vutto nirodho. ‘‘Imassa hi bhikkhuno apariggahitakāle’’tiādinā vitthārato kāyasaṅkhāre vutto, tasmā tattha vuttanayeneva veditabbo. Tattha kāyasaṅkhāravasena āgato, idha cittasaṅkhāravasenāti ayameva viseso.</paragraph>
<paragraph line="925">Evaṃ cittasaṅkhārassa passambhanaṃ atidesena dassetvā yadaññaṃ imasmiṃ catukke vattabbaṃ, taṃ dassetuṃ <bold>‘‘apicā’’</bold>tiādi vuttaṃ. Tattha <bold>pītipade</bold>ti ‘‘pītippaṭisaṃvedī’’tiādinā desitakoṭṭhāse. <bold>Pītisīsena vedanā vuttā</bold>ti pītiapadesena taṃsampayuttā vedanā vuttā, na pītīti adhippāyo. Tattha kāraṇaṃ heṭṭhā vuttameva. <bold>Dvīsu cittasaṅkhārapadesū</bold>ti ‘‘cittasaṅkhārappaṭisaṃvedī passambhayaṃ cittasaṅkhāra’’nti cittasaṅkhārapaṭisaṃyuttesu dvīsu padesu. ‘‘Viññāṇapaccayā nāmarūpa’’nti vacanato cittena paṭibaddhāti <bold>cittapaṭibaddhā</bold>. Tato eva kāmaṃ cittena saṅkharīyantīti <bold>cittasaṅkhārā,</bold> saññāvedanādayo, idha pana upalakkhaṇamattaṃ, saññāvedanāva adhippetāti āha <bold>‘‘saññāsampayuttā vedanā’’</bold>ti.</paragraph>
<paragraph line="926"><bold>Cittappaṭisaṃvedī</bold>ti ettha dvīhākārehi cittapaṭisaṃviditā hoti ārammaṇato asammohato ca. Kathaṃ ārammaṇato? Cattāri jhānāni samāpajjati, tassa samāpattikkhaṇe jhānapaṭilābhenātiādinā vuttanayānusārena sabbaṃ suviññeyyanti āha – <bold>‘‘catunnaṃ jhānānaṃ vasena cittapaṭisaṃviditā veditabbā’’</bold>ti. <bold>Cittaṃ modento</bold>ti jhānasampayuttaṃ cittaṃ sampayuttāya pītiyā modayamāno, taṃ vā pītiṃ ārammaṇaṃ katvā pavattaṃ vipassanācittaṃ tāya eva ārammaṇabhūtāya pītiyāmodayamāno. <bold>Pamodento</bold>tiādīni padāni tasseva vevacanāni pītipariyāyabhāvato.</paragraph>
<paragraph line="927"><bold>Sampayuttāya pītiyā cittaṃ āmodetī</bold>ti jhānacittasampayuttāya pītisambojjhaṅgabhūtāya odagyalakkhaṇāya jhānapītiyā tameva jhānacittaṃ sahajātādipaccayavasena <pageBreak edition="M" number="2.0244" /> ceva jhānapaccayavasena ca paribrūhento haṭṭhappahaṭṭhākāraṃ pāpento āmodeti pamodeti ca. <bold>Ārammaṇaṃ katvā</bold>ti uḷāraṃ jhānasampayuttaṃ pītiṃ ārammaṇaṃ katvā pavattamānaṃ vipassanā<bold>cittaṃ</bold> tāya eva ārammaṇabhūtāya pītiyā yogāvacaro haṭṭhappahaṭṭhākāraṃ pāpento <bold>‘‘āmodeti pamodetī’’</bold>ti vuccati.</paragraph>
<paragraph line="928"><bold>Samaṃ</bold><pageBreak edition="V" number="2.0217" /><bold>ṭhapento</bold>ti yathā īsakampi līnapakkhaṃ uddhaccapakkhañca anupaggamma anonataṃ anunnataṃ yathā indriyānaṃ samattapaṭipattiyā avisamaṃ, samādhissa vā ukkaṃsagamanena āneñjappattiyā sammadeva ṭhitaṃ hoti, evaṃ appanāvasena ṭhapento. <bold>Lakkhaṇappaṭivedhenā</bold>ti aniccādikassa lakkhaṇassa paṭi paṭi vijjhanena khaṇe khaṇe avabodhena. <bold>Khaṇikacittekaggatā</bold>ti khaṇamattaṭṭhitiko samādhi. Sopi hi ārammaṇe nirantaraṃ ekākārena pavattamāno paṭipakkhena anabhibhūto appito viya cittaṃ niccalaṃ ṭhapeti. Tena vuttaṃ <bold>‘‘evaṃ uppannāyā’’</bold>tiādi.</paragraph>
<paragraph line="929"><bold>Mocento</bold>ti vikkhambhanavimuttivasena vivecento visuṃ karonto, nīvaraṇāni pajahantoti attho. <bold>Vipassanākkhaṇe</bold>ti bhaṅgānupassanākkhaṇe. Bhaṅgo hi nāma aniccatāya paramā koṭi, tasmā tāya bhaṅgānupassako yogāvacaro cittamukhena sabbaṃ saṅkhāragataṃ aniccato passati, no niccato, aniccassa dukkhattā dukkhassa ca anattattā tadeva dukkhato anupassati, no sukhato, anattato anupassati, no attato. Yasmā pana yaṃ aniccaṃ dukkhaṃ anattā, na taṃ abhinanditabbaṃ, yañca na abhinanditabbaṃ, na taṃ rañjitabbaṃ, tasmā bhaṅgadassanānusārena ‘‘aniccaṃ dukkhaṃ anattā’’ti saṅkhāragate diṭṭhe tasmiṃ nibbindati, no nandati, virajjati, no rajjati, so evaṃ nibbindanto virajjanto lokiyeneva tāva ñāṇena rāgaṃ nirodheti no samudeti, nāssa samudayaṃ karotīti attho. Atha vā so evaṃ viratto yathā diṭṭhaṃ saṅkhāragataṃ, taṃ tathā diṭṭhaṃ attano ñāṇena nirodheti no samudeti, nirodhamevassa manasi karoti, no samudayanti attho, so evaṃ paṭipanno paṭinissajjati, no ādiyatīti vuttaṃ hoti. Ayañhi aniccādianupassanā saddhiṃ khandhābhisaṅkhārehi kilesānaṃ pariccajanato saṅkhatadosadassanena tabbiparīte nibbāne tanninnatāya pakkhandanato ca <bold>pariccāgapaṭinissaggo ceva pakkhandanapaṭinissaggo</bold><pageBreak edition="M" number="2.0245" /><bold>cā</bold>ti vuccati. Tasmā tāya samannāgato yogāvacaro vuttanayena kilese ca pariccajati, nibbāne ca pakkhandati. Tena vuttaṃ <bold>‘‘so vipassanākkhaṇe aniccānupassanāya niccasaññāto cittaṃ mocento vimocento…pe… paṭinissaggānupassanāya ādānato cittaṃ mocento vimocento assasati ceva passasati cā’’</bold>ti.</paragraph>
<paragraph line="930">Tattha aniccassa, aniccanti vā anupassanā <bold>aniccānupassanā</bold>. Tebhūmakadhammānaṃ aniccataṃ gahetvā pavattāya vipassanāya etaṃ nāmaṃ. <bold>Niccasaññāto</bold>ti saṅkhatadhamme ‘‘niccā sassatā’’ti pavattāya micchāsaññāya. Saññāsīsena cittadiṭṭhīnampi gahaṇaṃ daṭṭhabbaṃ. Esa nayo <bold>sukhasaññā</bold>dīsupi. <bold>Nibbidānupassanāyā</bold>ti saṅkhāresu nibbindanākārena pavattāya anupassanāya <pageBreak edition="V" number="2.0218" />. <bold>Nandito</bold>ti sappītikataṇhāto. <bold>Virāgānupassanāyā</bold>ti tathā virajjanākārena pavattāya anupassanāya. Tena vuttaṃ <bold>‘‘rāgato mocento’’</bold>ti. <bold>Nirodhānupassanāyā</bold>ti saṅkhārānaṃ nirodhassa anupassanāya. Yathā saṅkhārā nirujjhantiyeva āyatiṃ punabbhavavasena nuppajjanti, evaṃ vā anupassanā nirodhānupassanā. Muñcitukamyatā hi ayaṃ balappattā. Tenāha <bold>‘‘samudayato mocento’’</bold>ti. Paṭinissajjanākārena pavattā anupassanā <bold>paṭinissaggānupassanā</bold>. <bold>Ādānato</bold>ti niccādivasena gahaṇato, paṭisandhiggahaṇato vāti evamettha attho daṭṭhabbo.</paragraph>
<paragraph line="931">Aniccanti anupassī, aniccassa vā anupassanasīlo <bold>aniccānupassī</bold>ti ettha kiṃ pana taṃ aniccaṃ, kathaṃ vā aniccaṃ, kā vā aniccānupassanā, kassa vā aniccānupassanāti catukkaṃ vibhāvetabbanti taṃ dassento <bold>‘‘aniccaṃ veditabba’’</bold>ntiādimāha. Tattha niccaṃ nāma dhuvaṃ sassataṃ yathā taṃ nibbānaṃ, na niccanti <bold>aniccaṃ,</bold> udayabbayavantaṃ, atthato saṅkhatā dhammāti āha <bold>aniccanti pañcakkhandhā. Kasmā? Uppādavayaññathattabhāvā</bold>ti, uppādavayaññathattasabbhāvāti attho. Tattha saṅkhatadhammānaṃ hetupaccayehi uppajjanaṃ ahutvā sambhavo attalābho <bold>uppādo,</bold> uppannānaṃ tesaṃ khaṇanirodho vināso <bold>vayo,</bold> jarāya aññathābhāvo <bold>aññathattaṃ</bold>. Yathā hi uppādāvatthāya bhinnāya bhaṅgāvatthāyaṃ vatthubhedo natthi, evaṃ ṭhitisaṅkhātāyaṃ bhaṅgābhimukhāvatthāyampi vatthubhedo natthi. Yattha jarāvohāro, tasmā ekassapi dhammassa jarā yujjati, yā khaṇikajarāti <pageBreak edition="M" number="2.0246" /> vuccati. Ekaṃsena ca uppādabhaṅgāvatthāsu vatthuno abhedo icchitabbo, aññathā ‘‘añño uppajjati, añño bhijjatī’’ti āpajjeyya. Tayidaṃ khaṇikajaraṃ sandhāyāha ‘‘aññathatta’’nti.</paragraph>
<paragraph line="932">Yassa lakkhaṇattayassa bhāvā khandhesu aniccasamaññā, tasmiṃ lakkhaṇattaye aniccatā samaññāti ‘‘aniccatāti tesaṃyeva uppādavayaññathatta’’nti vatvā visesato dhammānaṃ khaṇikanirodhe aniccatāvohāroti dassento <bold>‘‘hutvā abhāvo vā’’</bold>tiādimāha. Tattha uppādapubbakattā abhāvassa <bold>hutvā</bold>-gahaṇaṃ. Tena pākaṭabhāvapubbakattaṃ vināsabhāvassa dasseti. <bold>Tenevākārenā</bold>ti nibbattanākārena. <bold>Khaṇabhaṅgenā</bold>ti khaṇikanirodhena. <bold>Tassā aniccatāyā</bold>ti khaṇikabhaṅgasaṅkhātāya aniccatāya. <bold>Tāya anupassanāyā</bold>ti yathāvuttāya aniccānupassanāya. <bold>Samannāgato</bold>ti samaṅgibhūto yogāvacaro.</paragraph>
<paragraph line="933"><bold>Khayo</bold>ti saṅkhārānaṃ vināso. Virajjanaṃ tesaṃyeva vilujjanaṃ <bold>virāgo,</bold> khayo eva virāgo <bold>khayavirāgo,</bold> khaṇikanirodho. Accantamettha etasmiṃ adhigate saṅkhārā virajjanti nirujjhantīti <bold>accantavirāgo,</bold><pageBreak edition="V" number="2.0219" /> nibbānaṃ. Tenāha <bold>‘‘khayavirāgoti saṅkhārānaṃ khaṇabhaṅgo. Accantavirāgoti nibbāna’’</bold>nti. <bold>Tadubhayadassanavasena pavattā</bold>ti khayavirāgānupassanāvasena vipassanāya, accantavirāgānupassanāvasena maggassa pavatti yojetabbā. Ārammaṇato vā vipassanāya khayavirāgānupassanāvasena pavatti, tanninnabhāvato accantavirāgānupassanāvasena, maggassa pana asammohato khayavirāgānupassanāvasena, ārammaṇato accantavirāgānupassanāvasena pavatti veditabbā. <bold>Eseva nayo</bold>ti iminā yasmā virāgānupassīpade vuttanayānusārena ‘‘dve nirodhā khayanirodho ca accantanirodho cā’’ti evamādiatthavaṇṇanaṃ atidissati, tasmā virāgaṭṭhāne nirodhapadaṃ pakkhipitvā ‘‘khayo saṅkhārānaṃ vināso’’tiādinā idha vuttanayena tassa atthavaṇṇanā veditabbā.</paragraph>
<paragraph line="934">Paṭinissajjanaṃ pahātabbassa tadaṅgavasena vā samucchedavasena vā pariccajanaṃ <bold>pariccāgapaṭinissaggo</bold>. Tathā sabbupadhīnaṃ paṭinissaggabhūte visaṅkhāre attano nissajjanaṃ tanninnatāya vā tadārammaṇatāya vā tattha pakkhandanaṃ <bold>pakkhandanapaṭinissaggo</bold>. <bold>Tadaṅgavasenā</bold>ti ettha aniccānupassanā tāva tadaṅgappahānavasena niccasaññaṃ pariccajati, pariccajantī ca tassā tathā appavattiyaṃ <pageBreak edition="M" number="2.0247" /> ye ‘‘nicca’’nti gahaṇavasena kilesā tammūlakā ca abhisaṅkhārā tadubhayamūlakā ca vipākakkhandhā anāgate uppajjeyyuṃ, te sabbepi appavattikaraṇavasena pariccajati, tathā dukkhasaññādayo. Tenāha – <bold>‘‘vipassanā hi tadaṅgavasena saddhiṃ khandhābhisaṅkhārehi kilese pariccajatī’’</bold>ti. <bold>Saṅkhatadosadassanenā</bold>ti saṅkhate tebhūmakasaṅkhāragate aniccatādidosadassanena. Niccādibhāvena <bold>tabbiparīte</bold>. <bold>Tanninnatāyā</bold>ti tadadhimuttatāya. <bold>Pakkhandatī</bold>ti anupavisati anupavisantaṃ viya hoti. <bold>Saddhiṃ khandhābhisaṅkhārehi kilese pariccajatī</bold>ti maggena kilesesu pariccattesu avipākadhammatāpādanena abhisaṅkhārā tammūlakā ca khandhā anuppattirahabhāvena pariccattā nāma hontīti sabbepi te maggo pariccajatīti vuttaṃ. <bold>Ubhaya</bold>nti vipassanāñāṇaṃ maggañāṇañca. Maggañāṇampi hi gotrabhuñāṇassa anu pacchā nibbānadassanato anupassanāti vuccati.</paragraph>
<paragraph line="935">Idañca catutthacatukkaṃ suddhavipassanāvaseneva vuttaṃ, purimāni pana tīṇi samathavipassanāvasena. Evaṃ catunnaṃ catukkānaṃ vasena soḷasavatthukāya ānāpānassatiyā bhāvanā veditabbā. Evaṃ soḷasavatthuvasena ca ayaṃ ānāpānassati bhāvitā mahapphalā hoti mahānisaṃsāti veditabbā. ‘‘Evaṃ bhāvito kho, bhikkhave, ānāpānassatisamādhī’’tiādinā pana santabhāvādivasena mahānisaṃsatā dassitā. Vitakkupacchedasamatthatāyapi cassa mahānisaṃsatā <pageBreak edition="V" number="2.0220" /> daṭṭhabbā. Ayañhi santapaṇītaasecanakasukhavihārattā samādhiantarāyakarānaṃ vitakkānaṃ vasena ito cito ca cittassa vidhāvanaṃ upacchinditvā ānāpānārammaṇābhimukhameva cittaṃ karoti. Teneva vuttaṃ – ‘‘ānāpānassati bhāvetabbā vitakkupacchedāyā’’ti (a. ni. 9.1; udā. 31). Vijjāvimuttipāripūriyā mūlabhāvenapi cassā mahānisaṃsatā veditabbā. Vuttañhetaṃ bhagavatā –</paragraph>
<indent line="936">‘‘Ānāpānassati, bhikkhave, bhāvitā bahulīkatā cattāro satipaṭṭhāne paripūreti, cattāro satipaṭṭhānā bhāvitā bahulīkatā satta bojjhaṅge paripūrenti, satta bojjhaṅgā bhāvitā bahulīkatā vijjāvimuttiṃ paripūrentī’’ti (ma. ni. 3.147).</indent>
<paragraph line="937">Apica carimakānaṃ assāsapassāsānaṃ viditabhāvakaraṇatopissā mahānisaṃsatā veditabbā. Vuttañhetaṃ bhagavatā –</paragraph>
<indent line="938">‘‘Evaṃ <pageBreak edition="M" number="2.0248" /> bhāvitāya, rāhula, ānāpānassatiyā evaṃ bahulīkatāya yepi te carimakā assāsapassāsā, tepi viditāva nirujjhanti, no aviditā’’ti (ma. ni. 2.121).</indent>
<paragraph line="939">Tattha nirodhavasena tayo carimakā bhavacarimakā jhānacarimakā cuticarimakāti. Bhavesu hi kāmabhave assāsapassāsā pavattanti, rūpārūpabhavesu na pavattanti, tasmā te <bold>bhavacarimakā</bold>. Jhānesu purime jhānattaye pavattanti, catutthe nappavattanti, tasmā te <bold>jhānacarimakā</bold>. Ye pana cuticittassa purato soḷasamena cittena saddhiṃ uppajjitvā cuticittena saha nirujjhanti, ime <bold>cuticarimakā</bold> nāma. Ime idha carimakāti adhippetā.</paragraph>
<paragraph line="940">Ime kira imaṃ kammaṭṭhānamanuyuttassa bhikkhuno pākaṭā honti ānāpānārammaṇassa suṭṭhu pariggahitattā. Cuticittassa hi purato soḷasamacittassa uppādakkhaṇe uppādaṃ āvajjayato uppādopi nesaṃ pākaṭo hoti, ṭhitiṃ āvajjayato ṭhitipi nesaṃ pākaṭā hoti, bhaṅgaṃ āvajjayato bhaṅgopi nesaṃ pākaṭo hoti. Ito aññaṃ kammaṭṭhānaṃ bhāvetvā arahattappattassa bhikkhuno hi āyuantaraṃ paricchinnaṃ vā hoti aparicchinnaṃ vā, imaṃ pana soḷasavatthukaṃ ānāpānassatiṃ bhāvetvā arahattappattassa āyuantaraṃ paricchinnameva hoti. So ‘‘ettakaṃ dāni me āyusaṅkhārā pavattissanti, na ito para’’nti ñatvā attano dhammatāya eva sarīrapaṭijaggananivāsanapārupanādīni <pageBreak edition="V" number="2.0221" /> sabbakiccāni katvā akkhīni nimīleti koṭapabbatavihāravāsitissatthero viya, mahākarañjiyavihāravāsimahātissatthero viya, devaputtaraṭṭhe piṇḍapātikatthero viya, cittalapabbatavihāravāsino dvebhātikattherā viya ca.</paragraph>
<paragraph line="941">Tatridaṃ ekavatthuparidīpanaṃ – dvebhātikattherānaṃ kireko puṇṇamuposathadivase pātimokkhaṃ osāretvā bhikkhusaṅghaparivuto attano vasanaṭṭhānaṃ gantvā caṅkame ṭhito juṇhapakkhe padosavelāyaṃ candālokena samantato āsiñcamānakhīradhāraṃ viya gaganatalaṃ rajatapaṭṭasadisaṃ vālikāsanthatañca bhūmibhāgaṃ disvā ‘‘ramaṇīyo vatāyaṃ kālo, deso ca mama ajjhāsayasadiso, kīva ciraṃ nu kho ayaṃ dukkhabhāro <pageBreak edition="M" number="2.0249" /> vahitabbo’’ti attano āyusaṅkhāre upadhāretvā bhikkhusaṅghaṃ āha – ‘‘tumhehi kathaṃ parinibbāyantā bhikkhū diṭṭhapubbā’’ti. Tatra keci āhaṃsu – ‘‘amhehi āsane nisinnakāva parinibbāyantā diṭṭhapubbā’’ti. Keci ‘‘amhehi ākāse pallaṅkaṃ ābhujitvā nisinnakā’’ti. Thero āha – ‘‘ahaṃ dāni vo caṅkamantameva parinibbāyamānaṃ dassayissāmī’’ti. Tato caṅkame tiriyaṃ lekhaṃ katvā ‘‘ahaṃ ito caṅkamakoṭito parakoṭiṃ gantvā nivattamāno imaṃ lekhaṃ patvā parinibbāyissāmī’’ti vatvā caṅkamaṃ oruyha parabhāgaṃ gantvā nivattamāno ekena pādena lekhaṃ akkantakkhaṇeyeva parinibbāyīti.</paragraph>
<centered line="942">Ānāpānassatisamādhikathāvaṇṇanā niṭṭhitā.</centered>
<subhead line="943">Paṭhamapaññattikathāvaṇṇanā</subhead>
<paragraph line="944" number="167"> Yadipi ariyā neva attanāva attānaṃ jīvitā voropesuṃ, nāññamaññampi jīvitā voropesuṃ, nāpi migalaṇḍikaṃ samaṇakuttakaṃ upasaṅkamitvā samādapesuṃ, tathāpi yathāvuttehi tīhi pakārehi matānaṃ antare ariyānampi sabbhāvato <bold>‘‘ariyapuggalamissakattā’’</bold>ti vuttaṃ. Na hi ariyā pāṇātipātaṃ kariṃsu na samādapesuṃ, nāpi samanuññā ahesuṃ. Atha vā puthujjanakāle attanāva attānaṃ ghātetvā maraṇasamaye vipassanaṃ vaḍḍhetvā ariyamaggaṃ paṭilabhitvā matānampi ariyānaṃ sabbhāvato imināva nayena attanāva attānaṃ jīvitā voropanassa ariyānampi sabbhāvato ariyapuggalamissakattā ‘‘moghapurisā’’ti na vuttaṃ. <bold>‘‘Te bhikkhū’’ti vutta</bold>nti ‘‘kathañhi nāma te, bhikkhave, bhikkhū attanāpi attānaṃ jīvitā voropessantī’’ti ettha ‘‘moghapurisā’’ti avatvā ‘‘te bhikkhū’’ti vuttaṃ.</paragraph>
<subhead line="945">Anupaññattikathāvaṇṇanā</subhead>
<paragraph line="946" number="168"> Itthīsu <pageBreak edition="V" number="2.0222" /> paṭibaddhacittatā nāma chandarāgena sārattatā sāpekkhabhāvoti āha <bold>‘‘sārattā apekkhavanto’’</bold>ti. Maraṇassa guṇakittanaṃ jīvite ādīnavadassanapubbaṅgamanti āha <bold>‘‘jīvite ādīnavaṃ dassetvā’’</bold>ti. ‘‘Kiṃ tuyhiminā pāpakena dujjīvitenā’’ti idaṃ jīvite ādīnavadassanaṃ. ‘‘Mataṃ <pageBreak edition="M" number="2.0250" /> te jīvitā seyyo’’tiādi pana maraṇaguṇakittananti daṭṭhabbaṃ. Lobhādīnaṃ ativiya ussannattā anupaparikkhitvā kataṃ sāhasikakammaṃ kibbisanti vuccatīti āha – <bold>‘‘kibbisaṃ sāhasikakammaṃ lobhādikilesussada’’</bold>nti. <bold>Kasmā idaṃ vuccatī</bold>ti chabbaggiyānaṃyevedaṃ vacanaṃ. Mata-saddo ‘‘gata’’ntiādīsu viya bhāvavacanoti āha <bold>‘‘tava maraṇa’’</bold>nti. <bold>Katakālo</bold>ti katamaraṇakālo. Atha vā <bold>kālo</bold>ti maraṇassetaṃ adhivacanaṃ, tasmā <bold>katakālo</bold>ti katamaraṇoti attho. Tenevāha <bold>‘‘kālaṃ katvā, maritvā’’</bold>ti. Divi bhavā <bold>dibbā</bold>ti āha <bold>‘‘devaloke uppannehī’’</bold>ti. <bold>Samappito</bold>ti yutto. <bold>Samaṅgībhūto</bold>ti sammadeva ekībhāvaṃ gato.</paragraph>
<subhead line="947">Padabhājanīyavaṇṇanā</subhead>
<paragraph line="948" number="172"><bold>Ussukkavacana</bold>nti pubbakālakiriyāvacanaṃ. Ayañhi samānakattukesu pubbāparakālakiriyāvacanesu pubbakālakiriyāvacanassa niruttivohāro. <bold>Sañciccā</bold>ti imassa padassa ‘‘jānitvā sañjānitvā cecca abhivitaritvā’’ti evaṃ pubbakālakiriyāvasena byañjanānurūpaṃ katvā padabhājane vattabbe tathā avatvā ‘‘jānanto sañjānanto’’ti puggalādhiṭṭhānaṃ katvā ‘‘cecca abhivitaritvā vītikkamo’’ti jīvitā voropanassa ca tadatthavasena niddiṭṭhattā vuttaṃ <bold>‘‘byañjane ādaraṃ akatvā’’</bold>ti. ‘‘Jānanto’’ti avisesena vuttepi ‘‘sañcicca manussaviggahaṃ jīvitā voropeyyā’’ti vuttattā pāṇavisayamettha jānananti āha <bold>‘‘pāṇoti jānanto’’</bold>ti, satto ayanti jānantoti attho. <bold>Pāṇo</bold>ti hi vohārato satto, paramatthato jīvitindriyaṃ vuccati. ‘‘Manussaviggahoti jānanto’’ti avatvā ‘‘pāṇoti jānanto’’ti vacanaṃ ‘‘manusso aya’’nti ajānitvā kevalaṃ sattasaññāya ghātentassapi pārājikabhāvadassanatthaṃ vuttaṃ. Teneva <bold>eḷakacatukke</bold> (pārā. aṭṭha. 2.174) eḷakasaññāya manussapāṇaṃ vadhantassa pārājikāpatti dassitā. Tasmā ‘‘manussaviggaho’’ti avatvā ‘‘pāṇoti jānanto’’ti avisesena vuttaṃ.</paragraph>
<paragraph line="949"><bold>Sañjānanto</bold>ti ettha saha-saddena samānattho <bold>saṃ</bold>-saddoti āha – <bold>‘‘teneva pāṇajānanākārena saddhiṃ</bold><pageBreak edition="V" number="2.0223" /><bold>jānanto’’</bold>ti, teneva pāṇajānanākārena <pageBreak edition="M" number="2.0251" /> saddhiṃ jīvitā voropemīti jānantoti attho. Yadipi ekasseva cittassa ubhayārammaṇabhāvāsambhavato pāṇoti jānanena saddhiṃ jīvitā voropemīti jānanaṃ ekakkhaṇe na sambhavati, pāṇotisaññaṃ pana avijahitvā māremīti jānanaṃ sandhāya ‘‘teneva…pe… saddhiṃ jānanto’’ti vuttaṃ. Tasmā <bold>saddhi</bold>nti avijahitvāti vuttaṃ hoti. Keci pana ‘‘ñātapariññāya diṭṭhasabhāvesu dhammesu tīraṇapariññāya tilakkhaṇaṃ āropetvā ‘rūpaṃ anicca’ntiādinā sabhāvena saddhiṃ ekakkhaṇe aniccādilakkhaṇajānanaṃ viya ‘imaṃ pāṇaṃ māremī’ti attano kiriyāya saddhiṃyeva jānātī’’ti vadanti. Apare pana ācariyā tatthāpi evaṃ na kathenti.</paragraph>
<paragraph line="950"><bold>Vadhakacetanāvasena cetetvā</bold>ti ‘‘imaṃ māremī’’ti vadhakacetanāya cintetvā. <bold>Pakappetvā</bold>ti ‘‘vadhāmi na’’nti evaṃ cittena paricchinditvā. <bold>Abhivitaritvā</bold>ti sanniṭṭhānaṃ katvā. Tenevāha <bold>‘‘nirāsaṅkacittaṃ pesetvā’’</bold>ti. <bold>Upakkamavasenā</bold>ti sāhatthikādiupakkamavasena. <bold>Evaṃ pavattassā</bold>ti evaṃ yathāvuttavidhinā pavattassa. Kiñcāpi ‘‘sañciccā’’ti imassa vippakatavacanattā ‘‘jīvitā voropeyyā’’ti imināva aparakālakiriyāvacanena sabbathā pariniṭṭhitavītikkamo vutto, tathāpi ‘‘sañciccā’’ti iminā vuccamānaṃ apariyositavītikkamampi avasānaṃ pāpetvā dassetuṃ <bold>‘‘vītikkamo’’</bold>ti padabhājanaṃ vuttaṃ. Tenevāha <bold>‘‘ayaṃ sañciccasaddassa sikhāppatto atthoti vuttaṃ hotī’’</bold>ti.</paragraph>
<paragraph line="951"><bold>Ādito paṭṭhāyā</bold>ti paṭisandhiviññāṇena saddhiṃ uppannakalalarūpato paṭṭhāya. Sayanti etthāti seyyā, mātukucchisaṅkhāto gabbho seyyā etesanti <bold>gabbhaseyyakā,</bold> aṇḍajā jalābujā ca. Tesaṃ gabbhaseyyakānaṃ vasena sabbasukhumattabhāvadassanatthaṃ <bold>‘‘yaṃ mātukucchismi’’</bold>ntiādi vuttaṃ, na pārājikavatthuniyamanatthaṃ. Opapātikasaṃsedajāpi hi manussā pārājikavatthumeva. Na cevimaṃ sabbapaṭhamaṃ manussaviggahaṃ jīvitā voropetuṃ sakkā. Paṭisandhicittena hi saddhiṃ tiṃsa kammajarūpāni nibbattanti, tesu pana ṭhitesuyeva soḷasa bhavaṅgacittāni uppajjitvā nirujjhanti. Etasmiṃ antare gahitapaṭisandhikassa dārakassa vā mātuyā vā panassa antarāyo natthi. Ayañhi maraṇassa anokāso nāma. Ekasmiñhi soḷasacittakkhaṇe kāle dārakassa maraṇaṃ natthi tadā cuticittassa asambhavato, mātuyāpi <pageBreak edition="M" number="2.0252" /> tattakaṃ kālaṃ anatikkamitvā tadanantareyeva cavanadhammāya gabbhaggahaṇasseva asambhavato. Cittaggahaṇeneva avinābhāvato sesaarūpadhammānampi gahitattā rūpakāyupatthambhitasseva ca nāmakāyassa pañcavokāre pavattisabbhāvato vuttaṃ <bold>‘‘sakalāpi pañcavokārapaṭisandhi dassitā hotī’’</bold>ti. Tattha <bold>sakalāpi</bold><pageBreak edition="V" number="2.0224" /><bold>pañcavokārapaṭisandhī</bold>ti paripuṇṇā anūnā rūpādipañcakkhandhānaṃ paṭisandhīti evamattho gahetabbo, na pana sakalāpi pañcavokārabhave paṭisandhīti. Tenevāha <bold>‘‘tasmā tañca paṭhamaṃ cittaṃ…pe… kalalarūpanti ayaṃ sabbapaṭhamo manussaviggaho’’</bold>ti. ‘‘Tadahujātassa eḷakassa lomaṃ jātiuṇṇā’’ti keci. ‘‘Himavantappadese jātimantaeḷakalomaṃ jātiuṇṇā’’ti apare. Sukhumajātilomā eva kira keci eḷakā himavante vijjanti. ‘‘Gabbhaṃ phāletvā gahitaeḷakalomaṃ jātiuṇṇā’’ti aññe.</paragraph>
<paragraph line="952"><bold>Ekena aṃsunā</bold>ti <bold>khuddakabhāṇakānaṃ</bold> matena vuttaṃ. Tathā hi ‘‘gabbhaseyyakasattānaṃ paṭisandhikkhaṇe pañcakkhandhā apacchā apure ekato pātubhavanti. Tasmiṃ khaṇe pātubhūtā kalalasaṅkhātā rūpasantati parittā hoti khuddakamakkhikāya ekavāyāmena pātabbamattā’’ti vatvā puna ‘‘atibahuṃ etaṃ, saṇhasūciyā tele pakkhipitvā ukkhittāya paggharitvā agge ṭhitabindumatta’’nti vuttaṃ. Tampi paṭikkhipitvā ‘‘ekakese telato uddharitvā gahite tassa paggharitvā agge ṭhitabindumatta’’nti vuttaṃ. Tampi paṭikkhipitvā ‘‘imasmiṃ janapade manussānaṃ kese aṭṭhadhā phālite tato ekakoṭṭhāsappamāṇo uttarakurukānaṃ keso, tassa pasannatilatelato uddhaṭassa agge ṭhitabindumatta’’nti vuttaṃ. Tampi paṭikkhipitvā ‘‘jātiuṇṇā nāma sukhumā, tassā ekaaṃsuno pasannatilatele pakkhipitvā uddhaṭassa paggharitvā agge ṭhitabindumatta’’nti (vibha. aṭṭha. 26) <bold>khuddakabhāṇakehi</bold> vuttaṃ. <bold>Saṃyuttabhāṇakā</bold> pana ‘‘tīhi jātiuṇṇaṃsūhi katasuttagge saṇṭhitatelabinduppamāṇaṃ kalalaṃ hotī’’ti (saṃ. ni. aṭṭha. 1.1.235) vadanti. <bold>‘‘Accha’’</bold>nti vuttamatthaṃ pariyāyantarena vibhāveti <bold>‘‘vippasanna’’</bold>nti.</paragraph>
<paragraph line="953"><bold>Sappimaṇḍo</bold>ti pasannasappi. <bold>Yathā</bold>ti idaṃ ānetvā etthāpi sambandhitabbaṃ, sappimaṇḍopi vuttabinduppamāṇova idha adhippeto. <bold>Evaṃvaṇṇappaṭibhāga</bold>nti vuttappamāṇasaṇṭhānaparicchinnaṃ <pageBreak edition="M" number="2.0253" />. Atha vā <bold>evaṃvaṇṇappaṭibhāga</bold>nti evaṃvaṇṇaṃ evaṃsaṇṭhānañca. Paṭibhajanaṃ vā <bold>paṭibhāgo,</bold> sadisatābhajanaṃ sadisatāpattīti attho. Evaṃvidho vaṇṇappaṭibhāgo rūpato saṇṭhānato ca sadisatāpatti etassāti <bold>evaṃvaṇṇappaṭibhāgaṃ</bold>. <bold>Kalalanti pavuccatī</bold>ti bhūtupādārūpasaṅkhāto santānavasena pavattamāno attabhāvo kalalaṃ nāmāti kathīyati. <bold>Vīsavassasatāyukassā</bold>ti nidassanamattaṃ tato ūnādhikāyukamanussānampi sabbhāvato.</paragraph>
<paragraph line="954"><bold>Kalalakālepī</bold>ti paṭhamasattāhabbhantare yaṃ santativasena pavattamānaṃ kalalasaṅkhātaṃ attabhāvaṃ jīvitā voropetuṃ sakkā, taṃ sandhāya vadati. <bold>Tato vā uddha</bold>nti dutiyasattāhādīsu abbudādibhāvappattaṃ <pageBreak edition="V" number="2.0225" /> sandhāya vuttaṃ. Nanu ca uppannānaṃ dhammānaṃ sarasanirodheneva nirujjhanato antarā upacchedo na sakkā kātuṃ, ‘‘tasmā…pe… jīvitindriyaṃ upacchindati uparodhetī’’ti kasmā vuttanti āha – <bold>‘‘jīvitindriyassa paveṇīghaṭanaṃ…pe… uparodhetīti vuccatī’’</bold>ti. Kathañcāyamattho viññāyatīti āha <bold>‘‘svāyamattho’’</bold>tiādi.</paragraph>
<paragraph line="955">Etthāha (sārattha. ṭī. 1.5; itivu. aṭṭha. 74) – khaṇe khaṇe nirujjhanasabhāvesu saṅkhāresu ko hanti, ko vā haññati, yadi cittacetasikasantāno, so arūpatāya na chedanabhedanādivasena vikopanasamattho, napi vikopanīyo. Atha rūpasantāno, so acetanatāya kaṭṭhakaliṅgarūpamoti na tattha chedanādinā pāṇātipāto labbhati yathā matasarīre. Payogopi pāṇātipātassa yathāvutto paharaṇappahārādiko atītesu vā saṅkhāresu bhaveyya anāgatesu vā paccuppannesu vā, tattha na tāva atītānāgatesu sambhavati tesaṃ abhāvato, paccuppannesu ca saṅkhārānaṃ khaṇikattā saraseneva nirujjhanasabhāvatāya vināsābhimukhesu nippayojano payogo siyā, vināsassa ca kāraṇarahitattā na paharaṇappahārādippayogahetukaṃ maraṇaṃ, nirīhakatāya ca saṅkhārānaṃ kassa so payogo, khaṇikattā vadhādhippāyasamakālabhijjanakassa kiriyāpariyosānakaālānavaṭṭhānato kassa vā pāṇātipātakammabaddhoti?</paragraph>
<paragraph line="956">Vuccate <pageBreak edition="M" number="2.0254" /> – vadhakacetanāsahito saṅkhārānaṃ puñjo sattasaṅkhāto hanti. Tena pavattitavadhappayoganimittaṃ apagatusmāviññāṇajīvitindriyo matavohārappavattinibandhano yathāvuttavadhappayogākaraṇe uppajjanāraho rūpārūpadhammasamūho haññati, kevalo vā cittacetasikasantāno vadhappayogāvisayabhāvepi tassa pañcavokārabhave rūpasantānādhīnavuttitāya rūpasantāne parena payojitajīvitindriyupacchedakapayogavasena tannibbattivinibandhakavisadisarūpuppattiyā vihate vicchedo hotīti na pāṇātipātassa asambhavo, napi ahetuko pāṇātipāto, na ca payogo nippayojano paccuppannesu saṅkhāresu katappayogavasena tadanantaraṃ uppajjanārahassa saṅkhārakalāpassa tathā anuppattito. Khaṇikānaṃ saṅkhārānaṃ khaṇikamaraṇassa idha maraṇabhāvena anadhippetattā santatimaraṇassa ca yathāvuttanayena sahetukabhāvato na ahetukaṃ maraṇaṃ, na ca katturahito pāṇātipātappayogo nirīhakesupi saṅkhāresu sannihitatāmattena upakārakesu attano attano anurūpaphaluppādane niyatesu kāraṇesu kattuvohārasiddhito yathā ‘‘padīpo pakāseti, nisākaro candimā’’ti. Na ca kevalassa vadhādhippāyasahabhuno cittacetasikakalāpassa pāṇātipāto icchito santānavasena avaṭṭhitasseva paṭijānanato, santānavasena <pageBreak edition="V" number="2.0226" /> pavattamānānañca padīpādīnaṃ atthakiriyāsiddhi dissatīti attheva pāṇātipātena kammunā baddho. Ayañca vicāro adinnādānādīsupi yathāsambhavaṃ vibhāvetabbo.</paragraph>
<paragraph line="957"><bold>Voropetuṃ na sakkā</bold>ti upakkamena voropetuṃ na sakkā. <bold>Sattaṭṭhajavanavāramatta</bold>nti <bold>khuddakabhāṇakānaṃ</bold> matena vuttaṃ. <bold>Saṃyuttabhāṇakā</bold> pana ‘‘rūpasantati arūpasantatī’’ti dve santatiyo vatvā ‘‘udakaṃ akkamitvā gatassa yāva tīre akkantaudakalekhā na vippasīdati, addhānato āgatassa yāva kāye usumabhāvo na vūpasammati, ātapā āgantvā gabbhaṃ paviṭṭhassa yāva andhakārabhāvo na vigacchati, antogabbhe kammaṭṭhānaṃ manasi karitvā divā vātapānaṃ vivaritvā olokentassa yāva akkhīnaṃ phandanabhāvo na vūpasammati, ayaṃ rūpasantati nāma. Dve tayo javanavārā arūpasantati nāmā’’ti vatvā ‘‘tadubhayampi santatipaccuppannaṃ nāmā’’ti vadanti <pageBreak edition="M" number="2.0255" />. <bold>Majjhimabhāṇakā</bold> pana vadanti ‘‘ekadvesantativārapariyāpannaṃ santatipaccuppannaṃ. Tattha andhakāre nisīditvā ālokaṭṭhānaṃ gatassa na ca tāva ārammaṇaṃ pākaṭaṃ hoti. Yāva pana taṃ pākaṭaṃ hoti, etthantare pavattā rūpasantati arūpasantati vā ekadvesantativārā nāmāti veditabbā. Ālokaṭṭhāne caritvā ovarakaṃ paviṭṭhassapi na tāva sahasā rūpaṃ pākaṭaṃ hoti. Yāva pana taṃ pākaṭaṃ hoti, etthantare pavattā rūpasantati arūpasantati vā ekadvesantativārā veditabbā. Dūre ṭhatvā pana rajakānaṃ hatthavikāraṃ ghaṇṭibheriākoṭanavikārañca disvāpi na tāva saddaṃ suṇāti. Yāva pana taṃ suṇāti, etasmimpi antare ekadvesantativārā veditabbā’’ti. Ettha ca ālokaṭṭhānato ovarakaṃ paviṭṭhassa pageva tattha nisinnassa yāva rūpagataṃ pākaṭaṃ hoti, tattha upaḍḍhavelā avibhūtappāyā, upaḍḍhavelā vibhūtappāyā tadubhayaṃ gahetvā ‘‘dvesantativārā’’ti vuttaṃ, tayidaṃ na sabbasādhāraṇaṃ, ekaccassa sīghampi pākaṭaṃ hotīti ‘‘ekadvesantativārā’’ti ekaggahaṇampi kataṃ.</paragraph>
<paragraph line="958"><bold>Sabhāgasantativasenā</bold>ti kusalākusalasomanassupekkhādinā sabhāgasantativasena. Iminā arūpasantati dassitā. <bold>Sattaṭṭhajavanavāramatta</bold>nti ca kāmāvacarajavanavaseneva veditabbaṃ, na itarajavanavasena. Na hi te parimitakālā, antarā pavattabhavaṅgādayopi tadantogadhāti daṭṭhabbā. <bold>Yāva vā uṇhato āgantvā</bold>tiādinā pana rūpasantatiṃ dasseti. <bold>Andhakāraṃ hotī</bold>ti andhakāraṃ na vigacchati. Santatipaccuppannañcettha aṭṭhakathāsu āgataṃ, addhāpaccuppannaṃ sutte. Tathā hi <bold>bhaddekarattasutte</bold> addhāpaccuppannaṃ sandhāya ‘‘yo cāvuso mano, ye ca dhammā, ubhayametaṃ paccuppannaṃ, tasmiṃ ce paccuppanne chandarāgapaṭibaddhaṃ hoti viññāṇaṃ, chandarāgapaṭibaddhattā viññāṇassa <pageBreak edition="V" number="2.0227" /> tadabhinandati, tadabhinandanto paccuppannesu dhammesu saṃhīratī’’ti (ma. ni. 3.284) vuttaṃ. Ettha hi <bold>mano</bold>ti sasampayuttaṃ viññāṇamāha. <bold>Dhammā</bold>ti ārammaṇadhammā. <bold>Mano</bold>ti vā manāyatanaṃ. <bold>Dhammā</bold>ti vedanādayo arūpakkhandhā. <bold>Ubhayametaṃ paccuppanna</bold>nti addhāpaccuppannaṃ etaṃ ubhayaṃ hotīti attho. <bold>Viññāṇa</bold>nti nikantiviññāṇaṃ. Tañhi tasmiṃ paccuppanne chandarāgavasena paṭibaddhaṃ hoti. <bold>Abhinandatī</bold>ti taṇhādiṭṭhābhinandanāhi abhinandati <pageBreak edition="M" number="2.0256" />. Tathābhūto ca vatthupariññāya abhāvato tesu paccuppannesu dhammesu <bold>saṃhīrati,</bold> taṇhādiṭṭhīhi ākaḍḍhīyatīti attho. Ettha ca ‘‘dvādasāyatanāni ekaṃ paccuppanna’’nti āgatattā tattha pavatto chandarāgo addhāpaccuppannārammaṇo, na khaṇapaccuppannārammaṇoti viññāyati.</paragraph>
<paragraph line="959"><bold>Satto</bold>ti khandhasantāno. Tattha hi sattapaññatti. <bold>Jīvitindriya</bold>nti rūpārūpajīvitindriyaṃ. Rūpajīvitindriye hi vikopite itarampi taṃsambandhatāya vinassatīti. <bold>Taṃ vuttappakāramevā</bold>ti taṃ jīvitindriyātipātanavidhānaṃ heṭṭhā vuttappakārameva. Saraseneva patanasabhāvassa antarā eva atīva pātanaṃ atipāto, saṇikaṃ patituṃ adatvā sīghapātananti attho. Atikkamma vā satthādīhi abhibhavitvā pātanaṃ atipāto, pāṇassa atipāto <bold>pāṇātipāto</bold>. Yāya cetanāya pavattamānassa jīvitindriyassa nissayabhūtesu mahābhūtesu upakkamakaraṇahetu taṃmahābhūtapaccayā uppajjanamahābhūtā nuppajjissanti, sā tādisappayogasamuṭṭhāpikā vadhakacetanā pāṇātipāto. Tenāha <bold>‘‘yāya cetanāyā’’</bold>tiādi.</paragraph>
<paragraph line="960"><bold>Paharaṇa</bold>nti kāyaviññattisahitāya vadhakacetanāya adhippetatthasādhanaṃ. <bold>Āṇāpana</bold>nti vacīviññattisahitāya vadhakacetanāya adhippetatthasādhanaṃ. Teneva ‘‘sāvetukāmo na sāvetī’’tiādi vuttaṃ. <bold>Upanikkhipana</bold>nti asiādīnaṃ tassa upanikkhipanaṃ.</paragraph>
<paragraph line="961">Aṭṭhakathāsu vuttamatthaṃ saṅkhipitvā dassento <bold>‘‘saṅkhepato’’</bold>tiādimāha. Tattha <bold>vijjāparijappana</bold>nti mantaparijappanaṃ. Idāni aṭṭhakathāsu vitthāritamatthaṃ dassento āha <bold>‘‘aṭṭhakathāsu panā’’</bold>tiādi. Tattha <bold>āthabbaṇikā</bold>ti āthabbaṇavedavedino. <bold>Āthabbaṇaṃ payojentī</bold>ti āthabbaṇavedavihitaṃ mantaṃ tattha vuttavidhinā payojenti. Āthabbaṇikā hi sattāhaṃ aloṇakaṃ bhuñjitvā dabbe attharitvā pathaviyaṃ sayamānā tapaṃ caritvā sattame divase susānabhūmiṃ sajjetvā sattame pade ṭhatvā hatthaṃ vaṭṭetvā vaṭṭetvā mukhena vijjaṃ parijappanti, atha nesaṃ kammaṃ samijjhati. <bold>Paṭisenāyā</bold>ti idaṃ heṭṭhā upari vā padadvayena sambandhamupagacchati. <bold>Ītiṃ</bold><pageBreak edition="V" number="2.0228" /><bold>uppādentī</bold>ti ḍaṃsitvā māraṇatthāya vicchikādīnaṃ vissajjanavasena pīḷaṃ uppādenti <pageBreak edition="M" number="2.0257" />. Etīti <bold>īti</bold>. <bold>Upaddava</bold>nti tato adhikatarapīḷaṃ. <bold>Pajjaraka</bold>nti visamajjaraṃ. <bold>Sūcika</bold>nti aṅgapaccaṅgāni sūcīhi viya vijjhitvā pavattamānaṃ sūlaṃ. <bold>Visūcika</bold>nti sasūlaṃ āmātisāraṃ. <bold>Pakkhandiya</bold>nti rattātisāraṃ. <bold>Vijjaṃ parivattetvā</bold>ti gandhāravijjādikaṃ attano vijjaṃ katupacāraṃ parijappitvā mantapaṭhanakkamena paṭhitvā. <bold>Tehī</bold>ti tehi vatthūhi.</paragraph>
<paragraph line="962"><bold>Payojana</bold>nti pavattamānaṃ. <bold>Disvā</bold>tiādi diṭṭhavisādīnaṃ yathākkamena vuttaṃ. <bold>Dvattibyāmasatappamāṇanāguddharaṇe</bold>ti dvattibyāmasatappamāṇe mahākāye nimminitvā ṭhitānaṃ nāgānaṃ uddharaṇe. <bold>Kumbhaṇḍāna</bold>nti kumbhaṇḍadevānaṃ. Te kira devā mahodarā honti, rahassaṅgampi ca nesaṃ kumbho viya mahantaṃ hoti, tasmā ‘‘kumbhaṇḍā’’ti vuccanti. Vessavaṇassa yakkhādhipatibhāvepi nayanāvudhena kumbhaṇḍānaṃ maraṇassa idha vuttattā tesupi tassa āṇāpavatti veditabbā.</paragraph>
<paragraph line="963"><bold>Kecī</bold>ti mahāsaṅghikā. ‘‘Aho vata yaṃ taṃ kucchigataṃ gabbhaṃ na sotthinā abhinikkhameyyā’’ti pāṭho sundarataro. ‘‘Aho vatāyaṃ ta’’ntipi pāṭho. ‘‘Ayaṃ itthī taṃ kucchigataṃ gabbhaṃ na sotthinā abhinikkhāmeyyā’’ti vattabbaṃ. <bold>Kulumbassā</bold>ti gabbhassa kulasseva vā, kuṭumbassāti vuttaṃ hoti. <bold>Bhāvanāmayiddhiyā</bold>ti adhiṭṭhāniddhiṃ sandhāya vadanti. Ghaṭabhedanaṃ viya iddhivināso, agginibbāpanaṃ viya parūpaghātoti upamāsaṃsandanaṃ. <bold>Taṃ tesaṃ icchāmattamevā</bold>ti etthāyaṃ vicāraṇā – tumhe iddhiyā parūpaghātaṃ vadetha, iddhi nāma cesā adhiṭṭhāniddhi vikubbaniddhi manomayiddhi ñāṇavipphāriddhi samādhivipphāriddhi ariyiddhi kammavipākajiddhi puññavatoiddhi vijjāmayiddhi tattha tattha sammāpayogapaccayā ijjhanaṭṭhena iddhīti dasavidhā. Tattha kataraṃ iddhiṃ vadethāti? Bhāvanāmayanti. Kiṃ pana bhāvanāmayiddhiyā parūpaghātakammaṃ hotīti? Āma ekavāraṃ hoti. Yathā hi ādittagharassa upari udakabharite ghaṭe khitte ghaṭopi bhijjati, aggipi nibbāyati, evameva bhāvanāmayiddhiyā ekavāraṃ parūpaghātakammaṃ hoti, tato paṭṭhāya pana sā nassatīti. Atha ne ‘‘bhāvanāmayiddhiyā neva ekavāraṃ, na dve vāre parūpaghātakammaṃ hotī’’ti vatvā saññattiṃ āgacchantā pucchitabbā ‘‘bhāvanāmayiddhi kiṃ kusalā, akusalā, abyākatā, sukhāya vedanāya sampayuttā, dukkhāya <pageBreak edition="M" number="2.0258" />, adukkhamasukhāya, savitakkasavicārā, avitakkavicāramattā, avitakkaavicārā, kāmāvacarā, rūpāvacarā, arūpāvacarā’’ti.</paragraph>
<paragraph line="964">Imaṃ pana pañhaṃ ye jānanti, te evaṃ vakkhanti ‘‘bhāvanāmayiddhi kusalā vā hoti abyākatā <pageBreak edition="V" number="2.0229" /> vā, adukkhamasukhavedanīyā eva, avitakkaavicārā eva, rūpāvacarā evā’’ti. Te vattabbā ‘‘pāṇātipātacetanā kusalākusalādīsu kataraṃ koṭṭhāsaṃ bhajatī’’ti. Jānantā vakkhanti ‘‘pāṇātipātacetanā akusalāva, dukkhavedanīyāva, savitakkasavicārāva, kāmāvacarā evā’’ti. Evaṃ sante ‘‘tumhākaṃ kathā neva kusalattikena sameti, na vedanāttikena, na vitakkattikena, na parittattikenā’’ti. Kiṃ pana evaṃ mahantaṃ suttaṃ niratthakanti? No niratthakaṃ, tumhe panassa atthaṃ na jānātha. <bold>Iddhimā cetovasippatto</bold>ti ettha hi na bhāvanāmayiddhi adhippetā, āthabbaṇiddhi pana adhippetā. Sā hi ettha labbhamānā labbhatīti.</paragraph>
<paragraph line="965">Haritabbaṃ upanikkhipitabbanti hāraṃ, hārameva <bold>hāraka</bold>nti āha <bold>‘‘atha vā’’</bold>tiādi. Jīvitaharaṇakaṃ upanikkhipitabbaṃ vā satthaṃ <bold>satthahāraka</bold>nti vikappadvayenāha. ‘‘Hārakasattha’’nti ca vattabbe <bold>satthahāraka</bold>nti visesanassa paranipātaṃ katvā vuttaṃ. <bold>Yathā labhati, tathā kareyyā</bold>ti adhippāyatthamāha. <bold>Upanikkhipeyyā</bold>ti ‘‘pariyeseyyā’’ti imassa sikhāppattamatthaṃ dasseti. <bold>Itarathā</bold>ti ‘‘pariyeseyyā’’ti imassa upanikkhipeyyāti evamatthaṃ aggahetvā yadi pariyesanamattameva adhippetaṃ siyāti attho. <bold>Pariyiṭṭhamattenā</bold>ti pariyesitamattena. ‘‘Satthahārakaṃ vāssa pariyeseyyā’’ti iminā vuccamānassa atthassa byañjanānurūpato paripuṇṇaṃ katvā avuttattā āha <bold>‘‘byañjanaṃ anādiyitvā’’</bold>ti. Sasati hiṃsatīti <bold>satthaṃ,</bold> sasanti hiṃsanti tenāti vā <bold>sattha</bold>nti laguḷapāsāṇādīnampi satthasaṅgahitattā āha – <bold>‘‘yaṃ ettha thāvarappayogasaṅgahitaṃ satthaṃ, tadeva dassetu’’</bold>nti.</paragraph>
<paragraph line="966"><bold>Vuttāvasesa</bold>nti vuttaasiādīhi avasiṭṭhaṃ. <bold>Laguḷa</bold>nti muggarassetaṃ adhivacanaṃ. <bold>Satthasaṅgaho</bold>ti mātikāyaṃ ‘‘satthahāraka’’nti ettha vuttasatthasaṅgaho. <bold>Yasmā…pe… tasmā dvidhā bhinditvā padabhājanaṃ vutta</bold>nti īdisaṃ heṭṭhā vuttavibhaṅganayabhedadassananti veditabbaṃ. <bold>Narake vā papatātiādī</bold>ti ettha ādi-saddena ‘‘papāte vā papatā’’ti parato vuttaṃ avuttañca ‘‘rukkhato vā papatā’’tiādi sabbaṃ maraṇūpāyaṃ saṅgaṇhāti. Tenevāha <pageBreak edition="M" number="2.0259" /><bold>‘‘na hi sakkā sabbaṃ sarūpeneva vattu’’</bold>nti. <bold>Parato vuttanayattā</bold>ti parato nigamanavasena vuttassa dutiyapadassa padabhājane vuttanayattā. <bold>Atthato vuttamevā</bold>ti maraṇūpāyassa bahuvidhatānidassanatthaṃ, tato ekadese dassite sabbaṃ vuttameva hotīti adhippāyo. <bold>Na hi sakkā…pe… vattu</bold>nti ‘‘rukkhato vā papatā’’tiādinā sarūpato sabbaṃ maraṇūpāyaṃ pariyosānaṃ pāpetvā na sakkā vattunti attho.</paragraph>
<paragraph line="967"><bold>Mataṃ</bold><pageBreak edition="V" number="2.0230" /><bold>te jīvitā seyyoti</bold> ettha vuttamaraṇaṃ yasmā iti-saddo nidasseti, tasmā tattha vuttamaraṇaṃ iti-saddassa atthoti tampi gahetvā atthaṃ dassento āha – <bold>‘‘maraṇacitto maraṇamanoti attho’’</bold>ti. <bold>Cittassa atthadīpanatthaṃ vutto</bold>ti citta-saddassa vicittādianekatthavisayattā nāyaṃ citta-saddo idha aññasmiṃ atthe vattamāno daṭṭhabbo, api tu viññāṇasmiṃyeva vattamāno veditabboti tassa atthassa niyamanatthaṃ vutto. Iminā punaruttidosassapi idha anavakāsoti dasseti. <bold>Na tāva attho vutto</bold>ti ‘‘iti cittamano’’ti uddharitvāpi iti-saddanidassitassa maraṇassa aparāmaṭṭhabhāvato vuttaṃ. Tāva-saddena pana parato ‘‘cittasaṅkappo’’ti imassa padabhājane ‘‘maraṇasaññī’’tiādinā itisaddatthassa vakkhamānataṃ vibhāveti. Tattha hi iti-saddanidassitaṃ maraṇasaṅkhātamatthaṃ gahetvā ‘‘maraṇasaññī maraṇacetano maraṇādhippāyo’’ti vuttaṃ. Tenevāha – <bold>‘‘cittasaṅkappoti imasmiṃ pade adhikāravasena itisaddo āharitabbo’’</bold>ti. Kasmā āharitabboti āha <bold>‘‘idañhī’’</bold>tiādi. Kathaṃ panetaṃ viññāyatīti āha <bold>‘‘tathā hissā’’</bold>tiādi. <bold>Assā</bold>ti iti-saddassa. <bold>Tameva attha</bold>nti maraṇasaṅkhātamatthaṃ. ‘‘Maraṇasaññī’’tiādīsu hi maraṇaṃ iti-saddassa attho, ‘‘saññī’’tiādi saṅkappasaddassa. Cittasaddassa panettha vicittavacanatā saṅkappasaddassa saññācetanādhippāyavasena tidhā atthaṃ dassentena vibhāvitāti daṭṭhabbaṃ. Tenevāha – <bold>‘‘citto nānappakārako saṅkappo’’</bold>tiādi. Adhippāyasaddena kimettha vuttanti āha – <bold>‘‘adhippāyoti vitakko veditabbo’’</bold>ti. <bold>Na idaṃ vitakkassa nāma</bold>nti idaṃ pana na kevalaṃ vitakkasseva nāmanti dassetuṃ vuttaṃ. Pākaṭattā oḷārikattā ca uccākāratā veditabbā, apākaṭattā anoḷārikattā ca avacākāratā.</paragraph>
<paragraph line="968" number="174"> Kāyekadesepi <pageBreak edition="M" number="2.0260" /> kāya-saddo vattatīti āha <bold>‘‘hatthena vā’’</bold>tiādi. <bold>Paharaṇenā</bold>ti satthena. Satthañhi paharanti etenāti paharaṇanti vuccati. <bold>Kammunā bajjhatī</bold>ti pāṇātipātakammunā bajjhati, pāṇātipātakammassa siddhanti vuttaṃ hoti. <bold>Yo koci maratū</bold>ti ettha yassa kassaci ekasseva jīvitindriyavisayā vadhakacetanā pavattati, na pahārapaccayā marantasseva jīvitindriyavisayā, nāpi samūhassāti veditabbā. <bold>Ubhayathāpī</bold>ti uddesānuddesānaṃ vasena. Vadhakacittaṃ paccuppannārammaṇampi jīvitindriyaṃ pabandhavicchedanavasena ārammaṇaṃ katvā pavattatīti āha <bold>‘‘pacchā vā teneva rogenā’’</bold>tiādi. Yena hi pabandho vicchijjati, tādisaṃ payogaṃ nibbattentaṃ tadā vadhakacittaṃ pavattantaṃ paharitamatteyeva kammunā bajjhati. Manussaarahantassa ca puthujjanakāleyeva satthappahāre vā vise vā dinnepi yadi so arahattaṃ patvā teneva marati, arahantaghātako hotiyeva. Yaṃ pana puthujjanakāle dinnaṃ dānaṃ arahattaṃ patvā paribhuñjati, puthujjanasseva taṃ dinnaṃ hoti.</paragraph>
<paragraph line="969">Nanu <pageBreak edition="V" number="2.0231" /> ca yathā arahattaṃ patvā paribhuttampi puthujjanakāle dinnaṃ puthujjanadānameva hoti, evaṃ maraṇādhippāyena puthujjanakāle pahāre dinne arahattaṃ patvā teneva pahārena mate kasmā arahantaghātakoyeva hoti, na puthujjanaghātakoti? Visesasabbhāvato. Dānañhi deyyadhammassa pariccāgamattena hoti. Tathā hi dānacetanā cajitabbaṃ vatthuṃ ārammaṇaṃ katvā cajanamattameva hoti, aññasantakakaraṇaṃva tassa cajanaṃ, tasmā yassa taṃ santakaṃ kataṃ, tasseva taṃ dinnaṃ hoti, na evaṃ vadho. So hi pāṇo pāṇasaññitā vadhakacetanā upakkamo tena maraṇanti imesaṃ pañcannaṃ aṅgānaṃ pāripūriyāva hoti, na apāripūriyā. Tasmā arahattaṃ pattasseva maraṇanti arahantaghātakoyeva hoti, na puthujjanaghātako. Yasmā pana ‘‘imaṃ māremī’’ti yaṃ santānaṃ ārabbha māraṇicchā, tassa puthujjanakhīṇāsavabhāvena payogamaraṇakkhaṇānaṃ vasena satipi santānabhede abhedoyeva, yadā ca atthasiddhi, tadā khīṇāsavabhāvo, tasmā arahantaghātakoyeva hotīti niṭṭhamettha gantabbaṃ.</paragraph>
<paragraph line="970"><bold>Aññacittenā</bold>ti avadhādhippāyena amāretukāmatācittena. <bold>Natthi pāṇātipāto</bold>ti amāretukāmatācittena pahaṭattā. Kiñcāpi paṭhamappahāro <pageBreak edition="M" number="2.0261" /> na sayameva sakkoti māretuṃ, dutiyaṃ pana labhitvā sakkonto jīvitavināsanahetu hoti, tasmā ‘‘payogo tena ca maraṇa’’nti iminā saṃsandanato paṭhamappahāreneva kammabaddho yutto, na dutiyena tassa aññacittena dinnattā. Tena vuttaṃ <bold>‘‘ubhayehi matepi paṭhamappahāreneva kammunā baddho’’</bold>ti.</paragraph>
<paragraph line="971"><bold>Kammāpattibyattibhāvattha</bold>nti ānantariyādikammavibhāgassa pārājikādiāpattivibhāgassa ca vibhāvanatthaṃ. ‘‘Eḷakaṃ māremī’’ti pavattacetanāya pubbabhāgattā ‘‘imaṃ māremī’’ti sanniṭṭhāpakacetanāya tadā sannihitattā yathāvatthukaṃ kammabaddho hotiyevāti āha <bold>‘‘imaṃ vatthuṃ māremīti cetanāya atthibhāvato’’</bold>tiādi. Sabbattha hi purimaṃ abhisandhicittaṃ appamāṇaṃ tena atthasiddhiyā abhāvato, vadhakacittaṃ pana tadārammaṇañca jīvitindriyaṃ anantariyādibhāve pamāṇanti daṭṭhabbaṃ. <bold>Ghātako ca hotī</bold>ti pāṇaghātako hoti, pāṇātipātakammunāva baddho hotīti attho. <bold>Pubbe vuttanayeneva veditabba</bold>nti yathākkamaṃ pārājikathullaccayapācittiyāni veditabbāni. ‘‘Mātāpituarahantānaṃ aññataraṃ māremī’’ti guṇamahantesu pavattapubbabhāgacetanāya dāruṇabhāvato tathāvidhapubbabhāgacetanāparivārā sanniṭṭhāpakacetanā dāruṇāva hotīti āha – <bold>‘‘idha pana cetanā dāruṇā hotī’’</bold>ti. Iminā ca ‘‘eḷakaṃ māressāmī’’ti mātāpituādīnaṃ māraṇepi pubbabhāgacetanāya adāruṇattā aññathā pavattaānantariyakammato evaṃ pavattānantariyassa nātidāruṇatā vuttāva hotīti daṭṭhabbā.</paragraph>
<paragraph line="972"><bold>Lohitaka</bold>nti <pageBreak edition="V" number="2.0232" /> lohitamakkhitaṃ. <bold>Kammaṃ karonte</bold>ti yuddhakammaṃ karonte. <bold>Yathādhippāyaṃ gate</bold>ti yodhaṃ vijjhitvā pitari viddhe. Idañca yathādhippāyaṃ tena tathāviddhabhāvadassanatthaṃ vuttaṃ. Ayathādhippāyaṃ pana ujukameva gantvā pitari viddhepi maraṇādhippāyena attanāva katappayogattā nevatthi visaṅketoti vadanti. <bold>Ānantariyaṃ pana natthī</bold>ti pitaraṃ uddissa katappayogābhāvato.</paragraph>
<subhead line="973">Adhiṭṭhāyāti mātikāvasena āṇattikapayogakathāvaṇṇanā</subhead>
<paragraph line="974"><bold>Evaṃ</bold><pageBreak edition="M" number="2.0262" /><bold>vijjhā</bold>ti evaṃ dhanuṃ kaḍḍhetvā vijjha. <bold>Evaṃ paharā</bold>ti evaṃ daḷhaṃ asiṃ gahetvā pahara. <bold>Evaṃ ghātehī</bold>ti evaṃ kammakāraṇaṃ katvā mārehi. <bold>Majjhe</bold>ti hatthino piṭṭhimajjhe. <bold>Etenā</bold>ti ‘‘adhiṭṭhahitvā āṇāpetī’’tiādinā. <bold>Tatthā</bold>ti āṇattikappayoge.</paragraph>
<paragraph line="975">Kiñcāpi kiriyaviseso aṭṭhakathāsu anāgato, pāḷiyaṃ pana ‘‘evaṃ vijjha, evaṃ pahara, evaṃ ghātehī’’ti kiriyāvisesassa parāmaṭṭhattā ācariyaparamparāya ābhataṃ kiriyāvisesaṃ pāḷiyā saṃsandanato gahetvā dassento <bold>‘‘aparo nayo’’</bold>tiādimāha. <bold>Chedana</bold>nti hatthādichedanaṃ. <bold>Bhedana</bold>nti kucchiādiphālanaṃ. Atha vā usunā <bold>vijjhanaṃ,</bold> asinā <bold>chedanaṃ,</bold> muggarādīhi sīsādi<bold>bhedana</bold>nti evamettha attho daṭṭhabbo. <bold>Saṅkhamuṇḍaka</bold>nti saṅkhamuṇḍakammakāraṇaṃ. Taṃ karontā uttaroṭṭhaubhatokaṇṇacūḷikagalavāṭakaparicchedena cammaṃ chinditvā sabbakese ekato gaṇṭhiṃ katvā daṇḍakena paliveṭhetvā uppāṭenti, saha kesehi cammaṃ uṭṭhahati, tato sīsakaṭāhaṃ thūlasakkharāhi ghaṃsitvā dhovantā saṅkhavaṇṇaṃ karonti. <bold>Evamādī</bold>ti <bold>ādi</bold>-saddena bilaṅgathālikaṃ rāhumukhaṃ jotimālikaṃ hatthapajjotikaṃ erakavattikaṃ cīrakavāsikaṃ eṇeyyakaṃ baḷisamaṃsikaṃ kahāpaṇikaṃ khārāpatacchikaṃ palighaparivattikaṃ palālapīṭhakanti evamādiṃ sabbaṃ kammakāraṇaṃ saṅgaṇhāti.</paragraph>
<paragraph line="976">Tattha (a. ni. aṭṭha. 2.2.1) <bold>bilaṅgathālika</bold>nti kañjiyaukkhalikakammakāraṇaṃ. Taṃ kammaṃ karontā sīsakapālaṃ uppāṭetvā tattaṃ ayoguḷaṃ saṇḍāsena gahetvā tattha pakkhipanti, tena matthaluṅgaṃ pakkuthitvā upari uttarati. <bold>Rāhumukha</bold>nti rāhumukhakammakāraṇaṃ. Taṃ karonto saṅkunā mukhaṃ vivaritvā antomukhe dīpaṃ jālenti, kaṇṇacūḷikāhi vā paṭṭhāya mukhaṃ nikhādanena khaṇanti, lohitaṃ paggharitvā mukhaṃ pūreti. <bold>Jotimālika</bold>nti sakalasarīraṃ telapilotikāya veṭhetvā ālimpenti. <bold>Hatthapajjotika</bold>nti hatthe telapilotikāya veṭhetvā dīpaṃ viya pajjālenti. <bold>Erakavattika</bold>nti erakavattakammakāraṇaṃ. Taṃ karontā heṭṭhāgīvato paṭṭhāya cammavaṭṭe <pageBreak edition="V" number="2.0233" /> kantitvā gopphake <pageBreak edition="M" number="2.0263" /> pātenti, atha naṃ yottehi bandhitvā kaḍḍhanti, so attanova cammavaṭṭe akkamitvā patati. <bold>Cīrakavāsika</bold>nti cīrakavāsikakammakāraṇaṃ. Taṃ karontā tatheva cammavaṭṭe kantitvā kaṭiyaṃ ṭhapenti, kaṭito paṭṭhāya kantitvā gopphakesu ṭhapenti, uparimehi heṭṭhimasarīraṃ cīrakanivāsananivatthaṃ viya hoti. <bold>Eṇeyyaka</bold>nti eṇeyyakammakāraṇaṃ. Taṃ karontā ubhosu kapparesu ca jaṇṇukesu ca ayavalayāni datvā ayasūlāni koṭṭenti, so catūhi ayasūlehi bhūmiyaṃ patiṭṭhahati, atha naṃ parivāretvā aggiṃ karonti, taṃ kālena kālaṃ sandhito sūlāni apanetvā catūhi aṭṭhikoṭīhiyeva ṭhapenti.</paragraph>
<paragraph line="977"><bold>Baḷisamaṃsika</bold>nti ubhatomukhehi baḷisehi paharitvā cammamaṃsanahārūni uppāṭenti. <bold>Kahāpaṇika</bold>nti sakalasarīraṃ tikhiṇāhi vāsīhi koṭito paṭṭhāya kahāpaṇamattaṃ kahāpaṇamattaṃ pātentā koṭṭenti. <bold>Khārāpatacchika</bold>nti sarīraṃ tattha tattha āvudhehi paharitvā kocchehi khāraṃ ghaṃsanti, cammamaṃsanahārūni paggharitvā aṭṭhikasaṅkhalikāva tiṭṭhati. <bold>Palighaparivattika</bold>nti ekena passena nipajjāpetvā kaṇṇachidde ayasūlaṃ koṭṭetvā pathaviyā ekābaddhaṃ karonti, atha naṃ pāde gahetvā āviñchanti. <bold>Palālapīṭhaka</bold>nti cheko kāraṇiko chavicammaṃ acchinditvā nisadapotehi aṭṭhīni bhinditvā kesesu gahetvā ukkhipati, maṃsarāsiyeva hoti, atha naṃ keseheva pariyonandhitvā gaṇhantā palālavaṭṭiṃ viya katvā paliveṭhenti.</paragraph>
<paragraph line="978">Vatthuṃ visaṃvādetvā tato aññaṃ māretīti sambandho. Purimapassādīnampi vatthusabhāgato vatthuggahaṇeneva gahaṇanti āha <bold>‘‘purato paharitvā’’</bold>tiādi. Cittena ‘‘purato vā’’ti niyamaṃ katvā vā akatvā vā ‘‘purato paharitvā mārehī’’ti vutte sace aññattha paharitvā māreti, lesaṃ oḍḍetvā avuttattā visaṅketova hoti. Cittena pana yattha katthaci paharitvā māraṇaṃ icchantopi sace ‘‘purato paharitvā mārehī’’ti vadati, tassa lesaṃ oḍḍetvā tathā vuttamatthaṃ ṭhapetvā teneva cittena samuṭṭhāpitaviññattikattā manussaviggahapārājikato pariyāyena amuccanato ‘‘aññattha paharitvā māritepi nevatthi visaṅketo’’ti vadanti, keci pana taṃ na icchanti. <bold>Vatthuvisesenā</bold>ti mātuādivatthuvisesena <pageBreak edition="M" number="2.0264" />. <bold>Kammaviseso</bold>ti ānantariyādikammaviseso. <bold>Āpattiviseso</bold>ti pārājikādiāpattiviseso.</paragraph>
<paragraph line="979"><bold>‘‘Etaṃ gāme ṭhita’’</bold>nti gāmo puggalaniyamanatthaṃ vutto, na okāsaniyamanatthaṃ, tasmā okāsaṃ aniyametvā puggalasseva niyamitattā natthi visaṅketo. <bold>‘‘Gāmeye vā’’</bold>tiādīsu pana okāsassa niyamitattā aññattha mārite visaṅketo vutto.</paragraph>
<paragraph line="980"><bold>Tuṇḍenā</bold>ti <pageBreak edition="V" number="2.0234" /> khaggakoṭiyā. <bold>Tharunā</bold>ti khaggamuṭṭhinā.</paragraph>
<paragraph line="981"><bold>‘‘Etaṃ gacchanta’’</bold>nti gamanena puggalova niyamito, na iriyāpatho. Tenāha <bold>‘‘natthi visaṅketo’’</bold>ti. <bold>‘‘Gacchantamevā’’</bold>tiādinā iriyāpatho niyamito. Tenāha <bold>‘‘visaṅketo hotī’’</bold>ti.</paragraph>
<paragraph line="982">‘‘Dīghaṃ mārehī’’ti vuttepi dīghasaṇṭhānānaṃ bahubhāvato itthannāmaṃ evarūpañca dīghanti aññesaṃ asādhāraṇalakkhaṇena aniddiṭṭhattā <bold>‘‘aniyametvā āṇāpetī’’</bold>ti vuttaṃ. Tenevāha <bold>‘‘yaṃ kiñci tādisaṃ māretī’’</bold>ti. Ettha ca ‘‘cittena bahūsu dīghasaṇṭhānesu ekaṃ niyametvā vuttepi vācāya aniyamitattā aññasmiṃ tādise mārite natthi visaṅketo’’ti vadanti. Parapāṇimhi pāṇasaññitālakkhaṇassa aṅgassa abhāvato nevatthi pāṇātipātoti āha <bold>‘‘āṇāpako muccatī’’</bold>ti. Yadi evaṃ okāsaniyame sati kathaṃ pāṇātipātoti? Okāsaṃ niyamentassa tasmiṃ okāse nisinnassa jīvitindriyaṃ ārammaṇaṃ hotīti gahetabbaṃ. Okāsañhi niyametvā niddisanto tasmiṃ okāse nisinnaṃ mārāpetukāmo hoti, sayaṃ pana tadā tattha natthi, tasmā okāsena saha attano jīvitindriyaṃ ārammaṇaṃ na hotīti vadanti.</paragraph>
<centered line="983">Adhiṭṭhāyāti mātikāvasena āṇattikapayogakathāvaṇṇanā niṭṭhitā.</centered>
<subhead line="984">Dūtakathāvaṇṇanā</subhead>
<paragraph line="985"><bold>Evaṃ āṇāpentassa ācariyassa tāva dukkaṭa</bold>nti sace sā āṇatti yathādhippāyaṃ na gacchati, ācariyassa āṇattikkhaṇe dukkaṭaṃ. Sace <pageBreak edition="M" number="2.0265" /> pana sā āṇatti yathādhippāyaṃ gacchati, yaṃ parato thullaccayaṃ vuttaṃ, āṇattikkhaṇe tadeva hoti. Atha so taṃ avassaṃ ghāteti, yaṃ parato ‘‘sabbesaṃ āpatti pārājikassā’’ti vuttaṃ, tato imassa taṅkhaṇeyeva pārājikaṃ hotīti evamettha attho gahetabbo. <bold>Ācariyena</bold> pana heṭṭhā adinnādānakathāyaṃ (pārā. 121) vuttanayeneva ayamattho sakkā viññātunti idha na vutto. Vuttañhi tattha ‘‘āpatti dukkaṭassāti evaṃ āṇāpentassa ācariyassa tāva dukkaṭaṃ. Sace pana sā āṇatti yathādhippāyaṃ gacchati, yaṃ parato thullaccayaṃ vuttaṃ, āṇattikkhaṇe tadeva hoti. Atha taṃ bhaṇḍaṃ avassaṃ hāriyaṃ hoti, yaṃ parato ‘sabbesaṃ āpatti pārājikassā’ti vuttaṃ, tato imassa taṅkhaṇeyeva pārājikaṃ hotīti ayaṃ yutti sabbattha veditabbā’’ti. <bold>Tesampi dukkaṭa</bold>nti ārocanapaccayā dukkaṭaṃ. <bold>Paṭiggahitamatte</bold>ti ettha avassaṃ ce paṭiggaṇhāti, tato pubbeva ācariyassa <pageBreak edition="V" number="2.0235" /> thullaccayaṃ, na pana paṭiggahiteti daṭṭhabbaṃ. Kasmā panassa thullaccayanti āha <bold>‘‘mahājano hi tena pāpe niyojito’’</bold>ti.</paragraph>
<paragraph line="986"><bold>Mūlaṭṭhasseva dukkaṭa</bold>nti idaṃ mahāaṭṭhakathāyaṃ āgatanayadassanamattaṃ, na pana taṃ ācariyassa adhippetaṃ. Tenāha <bold>‘‘evaṃ sante’’</bold>tiādi, evaṃ mahāaṭṭhakathāyaṃ vuttanayena atthe satīti attho. <bold>Paṭiggahaṇe āpattiyeva na siyā</bold>ti vadhakassa ‘‘sādhu suṭṭhū’’ti māraṇapaṭiggahaṇe dukkaṭāpatti na siyā, evaṃ anoḷārikavisayepi tāva dukkaṭaṃ hoti, kimaṅgaṃ pana māraṇapaṭiggahaṇeti dassanatthaṃ sañcarittapaṭiggahaṇādi nidassitaṃ. ‘‘Aho vata itthannāmo hato assā’’ti evaṃ maraṇābhinandanepi dukkaṭe sati pageva māraṇapaṭiggahaṇeti adhippāyo. <bold>Paṭiggaṇhantassevetaṃ dukkaṭa</bold>nti avadhāraṇena visaṅketattā imassa paṭiggahaṇapaccayā mūlaṭṭhassa nattheva āpattīti dasseti. Keci pana ‘‘idha vuttadukkaṭaṃ paṭiggaṇhantassevāti ettakameva avadhāraṇena dassitaṃ, na pana mūlaṭṭhassa mahāaṭṭhakathāyaṃ vuttadukkaṭaṃ paṭikkhitta’’nti vadanti. <bold>Purimanaye</bold>ti samanantarātīte avisakkiyadūtaniddese. <bold>Eta</bold>nti dukkaṭaṃ. Yadi evaṃ kasmā pāḷiyaṃ na vuttanti āha <bold>‘‘okāsābhāvenā’’</bold>ti. Tattha mūlaṭṭhassa thullaccayavacanato paṭiggaṇhantassa dukkaṭaṃ vattuṃ okāso natthīti okāsābhāvena na vuttaṃ, na pana abhāvatoti adhippāyo.</paragraph>
<paragraph line="987"><bold>Āṇattikkhaṇe</bold><pageBreak edition="M" number="2.0266" /><bold>puthujjano</bold>ti ettha anāgate voropetabbajīvitindriyavasena atthasādhikacetanāya pavattattā arahantaghātako jātoti daṭṭhabbaṃ.</paragraph>
<centered line="988">Dūtakathāvaṇṇanā niṭṭhitā.</centered>
<paragraph line="989" number="175"> Sayaṃ saṅghattherattā <bold>‘‘upaṭṭhānakāle’’</bold>ti vuttaṃ. <bold>Vācāya vācāya dukkaṭa</bold>nti ‘‘yo koci mama vacanaṃ sutvā imaṃ dhāretū’’ti iminā adhippāyena avatvā kevalaṃ maraṇābhinandanavaseneva vuttattā ‘‘corāpi nāma taṃ na hanantī’’tiādivācāsupi dukkaṭameva vuttaṃ. <bold>Ayamattho etena vutto</bold>ti yathā so jānātīti sambandho. <bold>Vākyabheda</bold>nti vacībhedaṃ. <bold>Dvinnaṃ uddissā</bold>ti dve uddissa, dvinnaṃ vā maraṇaṃ uddissa. Ubho uddissa maraṇaṃ saṃvaṇṇentassa cetanāya ekattepi ‘‘dve pāṇātipātā’’ti vattabbabhāvato balavabhāvaṃ āpajjitvā paṭisandhivipākasamanantaraṃ pavattiyaṃ anekāsupi jātīsu aparāpariyacetanāvasena dukkhuppādanato mahāvipākattā ‘‘akusalarāsī’’ti vuttaṃ. Bahū uddissa maraṇasaṃvaṇṇanepi eseva nayo.</paragraph>
<paragraph line="990"><bold>Eva</bold>nti <pageBreak edition="V" number="2.0236" /> ‘‘sīsaṃ vā chinditvā papāte vā papatitvā’’tiādinā. <bold>Ārocitamatte</bold>ti vuttamatte. Yathā ariyamaggakkhaṇe cattāro satipaṭṭhānā cattāro sammappadhānā ca kiccavasena ijjhanti, evaṃ cetanāya ekattepi kiccavasena anekā pāṇātipātā ijjhantīti āha <bold>‘‘tattakā pāṇātipātā’’</bold>ti. Yathā hi attānaṃ sataṃ katvā dassetukāmassa ‘‘sataṃ homi sataṃ homī’’ti kataparikammavasena laddhapaccuppannaparittārammaṇaṃ abhiññācittaṃ satantogadhānaṃ vaṇṇesu ekassa vaṇṇaṃ ārammaṇaṃ katvāpi sataṃ nipphādeti, yathā ca ekassa maraṇe pavattamānāpi vadhakacetanā sakalasarīre uppajjamānaṃ nirujjhamānañca sakalampi jīvitindriyaṃ ekappahāreneva ālambitumasakkuṇeyyattā ṭhānappattaṃ ekadesappavattaṃ jīvitindriyaṃ ārammaṇaṃ katvā ārammaṇabhūtaṃ sakalampi jīvitindriyaṃ vināseti, evameva paccuppannaparittārammaṇāya vadhakacetanāya māretukāmatāya pariggahitasattesu ekasseva jīvitindriye ārammaṇe katepi kiccanipphattivasena sabbepi māritāva honti.</paragraph>
<paragraph line="991" number="176"><bold>Yesaṃ</bold><pageBreak edition="M" number="2.0267" /><bold>hatthato</bold>ti yesaṃ ñātakapavāritānaṃ hatthato. <bold>Tesaṃ mūlaṃ datvā muccatī</bold>ti idaṃ tena katapayogassa puna pākatikabhāvāpādanaṃ avasānaṃ pāpetvā dassetuṃ vuttaṃ. ‘‘Mūlena kītaṃ pana potthakaṃ potthakasāmikānaṃ datvā muccatiyevā’’ti tīsupi <bold>gaṇṭhipadesu</bold> vuttaṃ. <bold>Kenaci</bold> pana ‘‘sace potthakaṃ sāmikānaṃ datvā mūlaṃ na gaṇhāti, na muccati attaniyabhāvato amocitattā’’ti vatvā bahudhā papañcitaṃ, na taṃ sārato paccetabbaṃ. Potthakasāmikānañhi potthake dinne aññena kataṃ paṭilabhitvā attanā katapayogassa nāsitattā kathaṃ so na mucceyya, na ca pariccattassa attaniyabhāvo diṭṭhoti. <bold>Gaṇṭhipade</bold> pana ‘‘sace mūlena kīto hoti, potthakasāmikānaṃ potthakaṃ, yesaṃ hatthato mūlaṃ gahitaṃ, tesaṃ mūlaṃ datvā muccatīti kasmā vuttaṃ. Potthakanimittaṃ mūlassa gahitattā akappiyametaṃ. Yadi hi potthakasāmikassa potthakaṃ datvā sayameva mūlaṃ gaṇheyya, akappiyameva taṃ. Athāpi potthakasāmikassa santikā mūlaṃ aggahetvā sayameva taṃ potthakaṃ jhāpeyya, tathāpi aññā yena saddhādeyyavinipātane āpatti, tasmā evamāhā’’ti vuttaṃ, tampi na sārato paccetabbaṃ. Tasmā <bold>gaṇṭhipadesu</bold> vuttanayovettha sārato daṭṭhabbo. <bold>‘‘Maraṇavaṇṇaṃ likhissāmā’’ti ekajjhāsayā hutvā</bold>ti idaṃ tathā karonte sandhāya vuttaṃ, evaṃ pana asaṃvidahitvāpi maraṇādhippāyena tasmiṃ potthake vuttavidhiṃ karontassa pārājikameva.</paragraph>
<paragraph line="992"><bold>Pamāṇe</bold>ti attanā sallakkhite pamāṇe. <bold>Tacchetvā</bold>ti unnatappadesaṃ tacchetvā. <bold>Paṃsupacchi</bold>nti sabbantimaṃ paṃsupacchiṃ. ‘‘Ettakaṃ ala’’nti niṭṭhāpetukāmatāya sabbantimapayogasādhikā cetanā sanniṭṭhāpakacetanā <pageBreak edition="V" number="2.0237" />. <bold>Suttantikattherā</bold>ti vinaye apakataññuno suttantabhāṇakā. Mahāaṭṭhakathācariyatthereyeva sandhāya ‘‘vinayaṃ te na jānantīti upahāsavasena suttantikattherāti vutta’’ntipi vadanti. Ettha ca <bold>mahāaṭṭhakathāyaṃ</bold> ‘‘āvāṭe niṭṭhite patitvā marantu, aniṭṭhite mā marantū’’ti iminā adhippāyena karontaṃ sandhāya sabbantimā sanniṭṭhāpakacetanā vuttā, <bold>mahāpaccarisaṅkhepaṭṭhakathāsu</bold> pana paṭhamappahārato paṭṭhāya ‘‘imasmiṃ āvāṭe patitvā marantū’’ti iminā adhippāyena karontassa yasmiṃ yasmiṃ payoge kate tattha patitā maranti, taṃtaṃpayogasādhikaṃ sanniṭṭhāpakacetanaṃ <pageBreak edition="M" number="2.0268" /> sandhāya ‘‘ekasmimpi kudālappahāre dinne’’tiādi vuttanti tīsupi <bold>gaṇṭhipadesu</bold> vuttaṃ. Tasmā tena tena pariyāyena aṭṭhakathāvādānaṃ aññamaññāvirodho yutto. Atha vā <bold>mahāaṭṭhakathāyaṃ</bold> ekasmiṃyeva divase avūpasanteneva payogena khaṇitvā niṭṭhāpentaṃ sandhāya sabbantimā sanniṭṭhāpakacetanā vuttā, itarāsu pana ‘‘imasmiṃ patitvā marantū’’ti adhippāyena ekasmiṃ divase kiñci khaṇitvā aparasmimpi divase tatheva kiñci kiñci khaṇitvā niṭṭhāpentaṃ sandhāya vuttanti. Evampi aṭṭhakathānaṃ aññamaññāvirodho yuttoti amhākaṃ khanti.</paragraph>
<paragraph line="993"><bold>Attano dhammatāyā</bold>ti ajānitvā pakkhalitvā vā. <bold>Arahantāpi saṅgahaṃ gacchantī</bold>ti aññehi pātiyamānānaṃ amaritukāmānampi arahantānaṃ maraṇaṃ sambhavatīti vuttaṃ. <bold>Purimanaye</bold>ti ‘‘maritukāmā idha marissantī’’ti vuttanaye. <bold>Tattha patitaṃ bahi nīharitvā</bold>ti ettha ‘‘imasmiṃ āvāṭeyeva marantūti niyamābhāvato bahi nīharitvā māritepi pārājikaṃ vuttaṃ. Āvāṭe patitvā thokaṃ cirāyitvā gacchantaṃ gahetvā mārite āvāṭasmiṃyeva aggahitattā pārājikaṃ na hotī’’ti vadanti, taṃ pana aṭṭhakathāyaṃ ‘‘patitappayogena gahitattā’’ti vuttahetussa idhāpi sambhavato vīmaṃsitvā gahetabbaṃ. <bold>Amaritukāmā vā</bold>tipi adhippāyassa sambhavato opapātike uttarituṃ asakkuṇitvā matepi pārājikaṃ vuttaṃ. <bold>Nibbattitvā</bold>ti vuttattā patanaṃ na dissatīti ce? Opapātikassa tattha nibbattiyeva patananti natthi virodho. Yasmā mātuyā patitvā parivattitaliṅgāya matāya so mātughātako hoti, na kevalaṃ manussapurisaghātako, tasmā patitasseva vasena āpattīti adhippāyena <bold>‘‘patanarūpaṃ pamāṇa’’</bold>nti vuttaṃ. Idaṃ pana akāraṇaṃ. ‘‘Manussabhūtaṃ mātaraṃ vā pitaraṃ vā api parivattaliṅgaṃ jīvitā voropentassa kammaṃ ānantariyaṃ hotī’’ti ettakameva hi aṭṭhakathāyaṃ vuttaṃ.</paragraph>
<paragraph line="994">Tattha ca liṅge parivattepi so eva ekakammanibbatto bhavaṅgappabandho jīvitindriyappabandho ca, na aññoti ‘‘api parivattaliṅga’’nti vuttaṃ. Yo hi liṅge aparivatte tasmiṃ attabhāve bhavaṅgajīvitindriyappabandho <pageBreak edition="V" number="2.0238" />, so eva parivattepi liṅge taṃyeva ca upādāya ekajātisamaññā. Na cettha bhāvakalāpagatajīvitindriyassa vasena codanā kātabbā tadaññasseva adhippetattā. Tañhi tattha avicchedavuttiyā pabandhavohāraṃ labhati, itarampi <pageBreak edition="M" number="2.0269" /> vā bhāvānupālatāsāmaññenāti anokāsāva codanā. Tasmā parivattepi liṅge tasseva ekakammanibbattassa santānassa jīvitā voropanato vohārabhedato so itthighātako vā hotu purisaghātako vā, ānantariyakammato na muccatīti ettakameva tattha vattabbaṃ. Idha pana yaṃyaṃjātikā sattā honti, te maraṇasamaye attano attano jātirūpeneva maranti, nāññarūpena, jātivaseneva ca pācittiyathullaccayapārājikehi bhavitabbaṃ. Tasmā nāgo vā supaṇṇo vā yakkharūpena vā petarūpena vā patitvā attano tiracchānarūpena marati, tattha pācittiyameva yuttaṃ, na thullaccayaṃ tiracchānagatasseva matattā. Teneva dutiyattheravāde maraṇarūpaṃ pamāṇaṃ, tasmā pācittiyanti vuttaṃ. Ayameva ca vādo yuttataro, teneva so pacchā vutto.</paragraph>
<paragraph line="995">Imināva nayena manussaviggahe nāgasupaṇṇasadise tiracchānagate patitvā attano rūpena mate pācittiyena bhavitabbaṃ. Evaṃ sante pāḷiyaṃ ‘‘yakkho vā peto vā tiracchānagatamanussaviggaho vā tasmiṃ patati, āpatti dukkaṭassa. Patite dukkhā vedanā uppajjati, āpatti dukkaṭassa. Marati, āpatti thullaccayassā’’ti kasmā vuttanti ce? Tattha keci vadanti – yakkho vā peto vāti paṭhamaṃ sakarūpeneva ṭhite yakkhapete dassetvā puna aññarūpenapi ṭhite teyeva yakkhapete dassetuṃ ‘‘tiracchānagatamanussaviggaho vā’’ti vuttaṃ, na pana tādisaṃ tiracchānagataṃ visuṃ dassetuṃ. Tasmā tiracchānagataviggaho vā manussaviggaho vā yakkho vā peto vāti evamettha yojanā kātabbāti. <bold>Gaṇṭhipadesu</bold> pana tīsupi ‘‘pāḷiyaṃ manussaviggahena ṭhitatiracchānagatānaṃ āveṇikaṃ katvā thullaccayaṃ vuttaṃ viya dissatī’’ti kathitaṃ. <bold>Yakkharūpapetarūpena matepi eseva nayo</bold>ti iminā maraṇarūpasseva pamāṇattā thullaccayaṃ atidissati.</paragraph>
<paragraph line="996"><bold>Mudhā</bold>ti amūlena, kiñci mūlaṃ aggahetvāti vuttaṃ hoti. <bold>So niddoso</bold>ti tena tattha katapayogassa abhāvato. Yadi pana sopi tattha kiñci kiñci karoti, na muccatiyevāti dassento āha <bold>‘‘evaṃ patitā’’</bold>tiādi. Tattha <bold>eva</bold>nti evaṃ mayā kateti attho. <bold>Na nassissantī</bold>ti adassanaṃ na gamissanti, na palāyissantīti adhippāyo. <bold>Vippaṭisāre uppanne</bold>ti mūlaṭṭhaṃ sandhāya vuttaṃ. Yadi pana pacchimopi labhitvā tattha vuttappakāraṃ kiñci katvā puna vippaṭisāre uppanne evaṃ karoti, tassapi eseva nayo. <bold>Paṃsumhi patitvā maratī</bold>ti <pageBreak edition="M" number="2.0270" /> abhinavapūrite <pageBreak edition="V" number="2.0239" /> paṃsumhi pāde pavesetvā uddharituṃ asakkonto tattheva patitvā marati. <bold>Jātapathavī jātā</bold>ti idaṃ sabbathā matthakappattaṃ thirabhāvaṃ dassetuṃ vuttaṃ. Paṃsunā pūrentena pana pādadaṇḍādīhi maddanatāḷanādinā suṭṭhutaraṃ thirabhāvaṃ āpādetvā pakatipathaviyā nibbisese kate jātapathavīlakkhaṇaṃ appattepi muccatiyeva. <bold>Opātaṃ haratī</bold>ti ettha pokkharaṇīsadisattā muccati.</paragraph>
<paragraph line="997"><bold>Hatthā muttamatte</bold>ti oḍḍetvā hatthato muttamatte. <bold>Vatiṃ katvā</bold>ti ettha yadi so pāse vuttappakāraṃ kañci visesaṃ na karoti, attanā katavatiyā viddhaṃsitāya muccati. <bold>Thaddhataraṃ vā pāsayaṭṭhiṃ ṭhapetī</bold>ti thirabhāvatthaṃ aparāya pāsayaṭṭhiyā saddhiṃ bandhitvā vā tameva vā sithilabhūtaṃ thaddhataraṃ bandhitvā ṭhapeti. <bold>Daḷhataraṃ vā thirataraṃ vā</bold>ti etthāpi eseva nayo. <bold>Khāṇuka</bold>nti pāsayaṭṭhibandhanakhāṇukaṃ. Sabbattheva māraṇatthāya katappayogattā na muccati. <bold>Vippaṭisāre uppanne</bold>ti mūlaṭṭhasseva vippaṭisāre uppanne.</paragraph>
<paragraph line="998"><bold>Tena alātena…pe… na muccatī</bold>ti ettha ‘‘pubbe katappayogaṃ vināsetvā pacchā kusalacittena payoge katepi na muccatīti idaṃ sandhāya gantabba’’nti tīsupi <bold>gaṇṭhipadesu</bold> vuttaṃ. Ayaṃ panettha adhippāyo yutto siyā – āditoyeva māraṇatthāya katappayogattā katapariyositāya pāsayaṭṭhiyā tappaccayā ye ye sattā marissanti, tesaṃ tesaṃ vasena paṭhamataraṃyeva pāṇātipātakammasiddhito pacchā kusalacittena aññathā katepi na muccatīti. <bold>Rajjuke</bold>ti khuddakarajjuke. <bold>Sayaṃ vaṭṭita</bold>nti bahurajjuke ekato katvā attanā vaṭṭitaṃ. <bold>Ubbaṭṭetvā</bold>ti te rajjuke visuṃ visuṃ katvā. <bold>Garukataraṃ karotī</bold>ti atibhāriyaṃ karoti. <bold>Pariyesitvā kata</bold>nti araññaṃ gantvā rukkhaṃ chinditvā tacchetvā kataṃ.</paragraph>
<paragraph line="999" number="177"><bold>Ālambanarukkho vā</bold>ti tatthajātakaṃ sandhāya vuttaṃ. <bold>Tadatthamevā</bold>ti māraṇatthameva. <bold>Visamaṇḍala</bold>nti mañcapīṭhādīsu ālittaṃ visamaṇḍalaṃ. <bold>Vatvā asiṃ upanikkhipatī</bold>ti ettha mukhena avatvā vuttappakāraṃ manasā cintetvā upanikkhipanepi eseva nayo. <bold>Purimanayenā</bold>ti ‘‘yesaṃ hatthato mūlaṃ gahita’’ntiādinā. Sarīrassa virūpabhāvakaraṇato kuṭṭhādi <bold>visabhāgarogo</bold> nāma, jīvitappavattiyā vā asabhāgattā ananukūlattā gaṇḍapiḷakādi yo koci jīvitappavattipaccanīko <bold>visabhāgarogo</bold>.</paragraph>
<paragraph line="1000" number="178"><bold>Paraṃ</bold><pageBreak edition="M" number="2.0271" /><bold>vā amanāparūpa</bold>nti ettha amanāpaṃ rūpaṃ etassāti amanāparūpoti bāhiratthasamāso <pageBreak edition="V" number="2.0240" /> daṭṭhabbo. <bold>Manāpiyepi eseva nayo</bold>ti etena <bold>manāpikaṃ rūpaṃ upasaṃharatī</bold>ti ettha paraṃ vā manāparūpaṃ tassa samīpe ṭhapeti, attanā vā manāpiyena rūpena samannāgato tiṭṭhatītiādi yojetabbanti dasseti. Teneva aññatarasmiṃ <bold>gaṇṭhipade</bold> vuttaṃ –</paragraph>
<gatha1 line="1001">‘‘Mamālābhena esitthī, maratūti samīpago;</gatha1>
<gathalast line="1002">Duṭṭhacitto sace yāti, hoti so itthimārako.</gathalast>
<gatha1 line="1003">‘‘Bhikkhatthāya sace yāti, jānantopi na mārako;</gatha1>
<gathalast line="1004">Anatthiko hi so tassā, maraṇena upekkhako’’ti.</gathalast>
<paragraph line="1005">Aparampi tattheva vuttaṃ –</paragraph>
<gatha1 line="1006">‘‘Viyogena ca me jāyā, jananī ca na jīvati;</gatha1>
<gathalast line="1007">Iti jānaṃ viyuñjanto, tadatthī hoti mārako.</gathalast>
<gatha1 line="1008">‘‘Pabbajjādinimittañce, yāti jānaṃ na mārako;</gatha1>
<gathalast line="1009">Anatthiko hi so tesaṃ, maraṇena upekkhako’’ti.</gathalast>
<paragraph line="1010"><bold>Alaṅkaritvā upasaṃharatī</bold>ti ‘‘alābhakena sussitvā maratū’’ti iminā adhippāyena upasaṃharati. Teneva <bold>‘‘sace uttasitvā marati, visaṅketo’’</bold>ti vuttaṃ. <bold>Alābhakena sussitvā maratī</bold>ti ettha ca pārājikanti pāṭhaseso daṭṭhabbo. <bold>Kuṇapagandhā cā</bold>ti ahiādikuṇapānaṃ gandhā. <bold>Haṃsapuppha</bold>nti haṃsādīnaṃ pakkhalomaṃ sandhāya vadati.</paragraph>
<paragraph line="1011" number="179"><bold>Asañciccā</bold>ti idaṃ maraṇasaṃvattanikaupakkamassa asallakkhaṇaṃ sandhāya vuttanti āha <bold>‘‘iminā upakkamenā’’</bold>tiādi. <bold>Ajānantassā</bold>ti idaṃ pana maraṇasaṃvattanikaupakkamakaraṇassa ajānanaṃ sandhāya vuttanti āha <bold>‘‘iminā ayaṃ marissatī’’</bold>tiādi. <bold>Namaraṇādhippāyassā</bold>ti idaṃ upakkamaṃ jānantassapi maraṇādhippāyassa abhāvaṃ sandhāya vuttanti āha <bold>‘‘maraṇaṃ anicchantassā’’</bold>tiādi.</paragraph>
<centered line="1012">Padabhājanīyavaṇṇanā niṭṭhitā.</centered>
<subhead line="1013">Pakiṇṇakakathāvaṇṇanā</subhead>
<paragraph line="1014"><bold>Domanassacitteneva</bold><pageBreak edition="M" number="2.0272" /><pageBreak edition="V" number="2.0241" /><bold>bhaṇatī</bold>ti iminā sanniṭṭhāpakacetanā dukkhavedanāya sampayuttā evāti dasseti. Sukhabahulatāya hi rājāno hasamānāpi ‘‘ghātethā’’ti vadanti, hāso pana nesaṃ anatthavūpasamādiaññavisayoti sanniṭṭhāpakacetanā dukkhavedanāya sampayuttā eva. Sati pana domanasse kathaṃ taṃ nappakāsatīti āha <bold>‘‘sukhavokiṇṇattā’’</bold>tiādi, pubbāpariyavasena ubhosu passesu uppajjanakasukhehi ākiṇṇattā uppannassa ca domanassassa anuppabandhanena pavattiyā abhāvato tadā uppannampi domanassaṃ nappakāsatīti attho.</paragraph>
<subhead line="1015">Vinītavatthuvaṇṇanā</subhead>
<paragraph line="1016" number="180"><bold>Maraṇatthikāva hutvā</bold>ti imassa kāyassa bhedena saggapāpanādhippāyattā atthato maraṇatthikāva hutvā. <bold>Maraṇatthikabhāvaṃ ajānantā</bold>ti evaṃ adhippāyino maraṇatthikā nāma hontīti attano maraṇatthikabhāvaṃ ajānantā. Na hi te attano cittappavattiṃ na jānanti. <bold>Vohāravasenā</bold>ti pubbabhāgavohāravasena, maraṇādhippāyassa sanniṭṭhāpakacetanākkhaṇe karuṇāya abhāvato kāruññena pāse baddhasūkaramocanaṃ viya na hotīti adhippāyo. <bold>Yathāyunā</bold>ti vuttamevatthaṃ <bold>yathānusandhinā</bold>ti pariyāyantarena vuttaṃ, yathānusandhinā yathāyuparicchedenāti vuttaṃ hoti. Atha vā <bold>yathānusandhinā</bold>ti yathānuppabandhena, yāva tasmiṃ bhave santānassa anuppabandho avicchinnappavatti hoti, tāva ṭhatvāti vuttaṃ hoti.</paragraph>
<paragraph line="1017"><bold>Appaṭivekkhitvā</bold>ti anupaparikkhitvā. <bold>Uddhaṃ vā adho vā saṅkamantī</bold>ti pacchā āgatānaṃ okāsadānatthaṃ nisinnapāḷiyā uddhaṃ vā adho vā gacchanti. <bold>Paccavekkhaṇakiccaṃ natthī</bold>ti pacchā āgatehi upaparikkhaṇakiccaṃ natthi. Heṭṭhā kismiñci vijjamāne sāṭakaṃ vali na gaṇhātīti āha <bold>‘‘tasmiṃ vali na paññāyatī’’</bold>ti. Paṭivekkhaṇañcedaṃ gihīnaṃ santakeyevāti daṭṭhabbaṃ.</paragraph>
<paragraph line="1018">Pāḷiyaṃ <bold>musale ussite</bold>ti aññamaññaṃ upatthambhetvā dvīsu musalesu ussitesūti attho. <bold>Udukkhalabhaṇḍika</bold>nti udukkhalatthāya ānītaṃ dārubhaṇḍaṃ. <bold>Paṭibaddha</bold>nti bhojanapaṭibaddhaṃ, bhojanantarāyanti vuttaṃ hoti.</paragraph>
<paragraph line="1019" number="181"><bold>Aggakārika</bold>nti <pageBreak edition="M" number="2.0273" /><pageBreak edition="V" number="2.0242" /> ettha <bold>kārikā</bold>-saddassa bhāvavacanattā <bold>‘‘aggakiriya’’</bold>nti atthaṃ vatvāpi yasmā kiriyaṃ dātuṃ na sakkā, tasmā dānasaṅkhātāya aggakiriyāya yuttaṃ piṇḍapātameva idha upacāravuttiyā ‘‘aggakiriyā’’ti gahetabbanti āha <bold>‘‘paṭhamaṃ laddhapiṇḍapāta’’</bold>ntiādi.</paragraph>
<paragraph line="1020" number="182-183"><bold>Daṇḍamuggara</bold>nti nikhādanamuggaraṃ. <bold>Vibhattibyattayenā</bold>ti vibhattivipariṇāmena. <bold>Visesādhigamo</bold>ti samādhi vipassanā ca ativiya pākaṭattā <bold>‘‘hatthappatto viya dissatī’’</bold>ti vuttaṃ. <bold>Upacchindatī</bold>ti ‘‘visesādhigamassa vikkhepo mā hotū’’ti āhāraṃ upacchindati. <bold>Visesādhigama</bold>nti lokuttaradhammapaṭilābhaṃ. <bold>Byākaritvā</bold>ti ārocetvā. <bold>Upacchindati, na vaṭṭatī</bold>ti yasmā sabhāgānaṃ lajjibhikkhūnaṃyeva ariyā attanā adhigatavisesaṃ tādise kāraṇe sati ārocenti, te ca bhikkhū appatirūpāya anesanāya paccayaṃ na pariyesanti, tasmā tehi pariyesitapaccaye kukkuccaṃ uppādetvā āhāraṃ upacchindituṃ na vaṭṭatīti attho. Sabhāgānañhi byākatattā upacchindituṃ na labhati. Te hi kappiyakhettaṃ. Teneva ‘‘sabhāgānañhi lajjibhikkhūnaṃ kathetuṃ vaṭṭatī’’ti idaṃ ‘‘upacchindati, na vaṭṭatī’’ti imassa kāraṇaṃ dassentena vuttanti tīsupi <bold>gaṇṭhipadesu</bold> vuttaṃ.</paragraph>
<paragraph line="1021">Atha vā <bold>visesādhigamaṃ byākaritvā</bold>ti idaṃ visesassa adhigatabhāvadassanatthaṃ vuttaṃ. Adhigamantarāyaṃ asaṅkanteneva ca āhārupacchedo kātabboti anuññātattā adhigatena na kātabboti dassetuṃ <bold>‘‘visesādhigamaṃ byākaritvā āhāraṃ upacchindati, na vaṭṭatī’’</bold>ti vuttaṃ. Kiṃ pana ariyā attanā adhigatavisesaṃ aññesaṃ ārocentīti imissā codanāya <bold>‘‘sabhāgānañhi lajjibhikkhūnaṃ kathetuṃ vaṭṭatī’’</bold>ti vuttaṃ. Ayamettha yuttataroti amhākaṃ khanti, <bold>gaṇṭhipade</bold>pi ayamattho dassitoyevāti. <bold>Bhaṇḍakaṃ dhovantā</bold>ti cīvaraṃ dhovantā. <bold>Dhovanadaṇḍaka</bold>nti bhaṇḍadhovanadaṇḍaṃ.</paragraph>
<paragraph line="1022" number="184"><bold>Ahaṃ kukkuccako</bold>ti ‘‘mama kiriyāya mareyya nu kho, no vā’’ti evaṃ jātakukkuccako. Sabbatthāpi panettha evarūpesu vatthūsu amate thullaccayassa vuttattā tena katappayogena dukkhavedanā uppajjatu vā mā vā, pārājikāya abhāvato bhagavato vacanena thullaccayamevāti vadanti.</paragraph>
<paragraph line="1023" number="185"> Gabbho <pageBreak edition="M" number="2.0274" /> patati etenāti <bold>gabbhapātanaṃ,</bold> tādisaṃ bhesajjaṃ. Tenāha <bold>‘‘yena paribhuttenā’’</bold>tiādi <pageBreak edition="V" number="2.0243" />. ‘‘Maraṇavaṇṇaṃ vā saṃvaṇṇeyyā’’ti vuttattā pariyāyato āpattimokkho na hotīti āha <bold>‘‘pariyāyo nāma natthī’’</bold>ti.</paragraph>
<paragraph line="1024"><bold>Gabbhaṃ na gaṇhātī</bold>ti gabbhaṃ na dhāreti. Vātena pāṇakehi vā gabbho vinassanto kammaṃ vinā na nassatīti adhippāyena <bold>‘‘dvīhākārehī’’</bold>ti vuttaṃ. <bold>Dīghanikāyaṭṭhakathāyaṃ</bold> (dī. ni. aṭṭha. 1.26) pana ‘‘gabbho hi vātena pāṇakehi kammunā cāti tīhi kāraṇehi vinassatī’’ti vatvā ‘‘kammunā vinassante pana buddhāpi paṭibāhituṃ na sakkontī’’ti vuttaṃ. Tattha vātena pāṇakehi vā gabbhe vinassante na purimakammunā okāso kato, apica tappaccayā kammaṃ vipaccati, sayameva pana kammunā okāse kate na ekantena vāto pāṇakā vā apekkhitabbāti iminā adhippāyena kammassa visuṃ kāraṇabhāvo vuttoti daṭṭhabbaṃ. Pāṇakā khāditvā antaradhāpentīti yojetabbaṃ. Avijāyanatthāya bhesajjaṃ dentassa kucchiyaṃ uppajjitvā vinassissantīti iminā adhippāyena dinne opātakkhaṇanādīsu viya kammabaddho, kucchiyaṃ na uppajjissantīti iminā pana adhippāyena dinne nevatthi kammabaddho.</paragraph>
<paragraph line="1025"><bold>Sahadhammikāna</bold>nti ekassa satthuno sāsane sahasikkhamānadhammānaṃ. Pañcannampi vivaṭṭanissitasīlattā <bold>‘‘samasīlasaddhāpaññāna’’</bold>nti vuttaṃ. <bold>Ñātakapavāritaṭṭhānato</bold>ti attano tesaṃ vā ñātakapavāritaṭṭhānato. Gilānassatthāya appavāritaṭṭhānatopi viññattiyā anuññātattā katāpi akatā viyāti <bold>akataviññatti,</bold> ‘‘vada, bhante, paccayenā’’ti evaṃ akatapavāraṇaṭṭhāne ca viññatti <bold>akataviññatti</bold>.</paragraph>
<paragraph line="1026"><bold>Paṭiyādiyatī</bold>ti sampādeti. <bold>Akātuṃ na vaṭṭatī</bold>ti ettha dukkaṭaṃ vadanti. <bold>Sahadhammikesu vuttanayenevā</bold>ti ‘‘imesampi pañcannaṃ akataviññattiyāpi bhesajjaṃ kātuṃ vaṭṭatī’’ti <bold>kurundaṭṭhakathāyaṃ</bold> vuttattā kathitaṃ. <bold>Yāva ñātakā passantī</bold>ti yāva tassa ñātakā passanti. Pitu bhaginī <bold>pitucchā</bold>. Mātu bhātā <bold>mātulo</bold>. <bold>Nappahontī</bold>ti kātuṃ na sakkonti. <bold>Sacepi na yācantī</bold>ti ‘‘yācituṃ dukkha’’nti adhippāyena yadi na yācanti. <bold>Ābhogaṃ katvā</bold>ti idaṃ kattabbatādassanavasena vuttaṃ, ‘‘ābhogaṃ pana akatvāpi <pageBreak edition="M" number="2.0275" /> dātuṃ vaṭṭatī’’ti tīsupi <bold>gaṇṭhipadesu</bold> likhitaṃ. <bold>Ete dasa ñātake ṭhapetvā</bold>ti tesaṃ puttanattādayopi tappaṭibaddhattā ñātakā evāti tepi ettheva saṅgahitā. Tena <bold>aññesa</bold>nti iminā aññātakānaṃ gahaṇaṃ veditabbaṃ. Tenevāha <bold>‘‘etesaṃ puttaparamparāyā’’</bold>tiādi. <bold>Kulaparivaṭṭo</bold>ti kulānaṃ paṭipāṭi, kulaparamparāti vuttaṃ hoti. ‘‘Mayhaṃ dassanti karissantī’’ti paccāsāya karontassapi yācitvāpi gahetabbaṭṭhānatāya ñātakesu <pageBreak edition="V" number="2.0244" /> vejjakammaṃ vā kuladūsakāpatti vā na hotīti vadanti. <bold>Sabbapadesupi vinicchayo veditabbo</bold>ti <bold>cūḷamātuyā</bold>tiādīsu sabbapadesu ‘‘cūḷamātuyā sāmiko’’tiādinā yojetvā heṭṭhā vuttanayena vinicchayo veditabbo.</paragraph>
<paragraph line="1027"><bold>Vuttanayena pariyesitvā</bold>ti iminā ‘‘ñātisāmaṇerehi vā’’tiādinā vuttamatthaṃ atidissati. <bold>Apaccāsīsantenā</bold>ti ‘‘mayhaṃ dassanti karissantī’’ti evaṃ attano atthāya apaccāsīsantena. Bhikkhusaṅghassa pana upakārakattaṃ paccāsīsantena kātuṃ vaṭṭati. ‘‘Bhesajjaṃ ācikkhathā’’ti vuttepi yathā <bold>‘‘aññamaññaṃ pana kathā kātabbā’’</bold>ti idaṃ pariyāyattā vaṭṭati, evaṃ heṭṭhā vuttanayena <bold>‘‘idañcidañca gahetvā karontī’’</bold>ti iminā pariyāyena kathentassapi nevatthi dosoti ācariyā.</paragraph>
<paragraph line="1028">Vinayalakkhaṇaṃ ajānantassa anācariyassa tadanurūpavohārāsambhavato īdisassa lābhassa uppatti nāma natthīti <bold>‘‘ācariyabhāgo nāmāya’’</bold>nti vuttaṃ, vinaye pakataññunā ācariyena labhitabbabhāgo ayanti vuttaṃ hoti. Pupphapūjanatthāya dinnepi akappiyavohārena vidhānassa ayuttattā <bold>‘‘kappiyavasenā’’</bold>ti vuttaṃ, ‘‘pupphaṃ āharathā’’tiādinā kappiyavohāravasenāti attho.</paragraph>
<paragraph line="1029">Yadi ‘‘parittaṃ karothā’’ti vutte karonti, gihiveyyāvaccakaraṇaṭṭhāne tiṭṭhatīti <bold>‘‘parittaṃ karotha, bhanteti vutte na kātabba’’</bold>nti vuttaṃ, <bold>‘‘bhaṇathā’’</bold>ti vutte pana dhammakathāya ajjhesanaṭṭhāne ṭhitattā <bold>‘‘kātabba’’</bold>nti vuttaṃ. Dhammañhi anajjhiṭṭhenapi kathetuṃ vaṭṭati, pageva ajjhiṭṭhena. <bold>Cāletvā suttaṃ parimajjitvā</bold>ti parittaṃ karontena kātabbavidhiṃ dasseti. <bold>Vihārato…pe… dukkaṭa</bold>nti aññātakānaṃyeva dadato dukkaṭaṃ. <bold>No ce jānantī</bold>ti yadi evaṃ vattuṃ na jānanti. <bold>Udaka</bold>nti dakkhiṇodakaṃ. Pādesu apanītesu avamaṅgalasaññino hontīti āha <bold>‘‘na pādā apanetabbā’’</bold>ti <pageBreak edition="M" number="2.0276" />. <bold>Gantuṃ vaṭṭatī</bold>ti ‘‘parivāratthāya āgacchantū’’ti vuttepi evaṃ sallakkhetvā gantuṃ vaṭṭati.</paragraph>
<paragraph line="1030"><bold>Anāmaṭṭhapiṇḍapāto</bold>ti apabbajitassa hatthato laddho attanā aññena vā pabbajitena aggahitaaggo piṇḍapāto. <bold>Thālake</bold>ti iminā pattopi gahitoyevāti daṭṭhabbaṃ. <bold>Dāmarikacorassā</bold>ti rajjaṃ patthayamānassa pākaṭacorassa. <bold>Coranāgavatthū</bold>ti ettha ‘‘coranāgassa kira āmaṭṭhaṃ dento kujjhissati, anāmaṭṭhaṃ na vaṭṭatīti thero pattaggahaṇahattheneva aggaṃ gahetvā patte bhattaṃ <pageBreak edition="V" number="2.0245" /> sabbamadāsi, so tena tussi. ‘Ettakaṃ mayha’nti bhattassa ekapasseyeva thokaṃ ṭhapetvāpi puna tena saddhiṃ sabbampi dātuṃ vaṭṭatī’’ti <bold>cūḷagaṇṭhipade</bold> vuttaṃ.</paragraph>
<paragraph line="1031">Āmisassa dhammassa ca alābhena attano parassa ca antare sambhavantassa chiddassa vivarassa bhedassa paṭisantharaṇaṃ pidahanaṃ gaṇhanaṃ <bold>paṭisanthāro</bold>. Ayañhi lokasannivāso alabbhamānena āmisena ca dhammena cāti dvīhi chiddo, tassa taṃ chiddaṃ yathā na paññāyati, evaṃ pīṭhassa viya paccattharaṇena āmisena ca dhammena ca paṭisantharaṇaṃ āmisapaṭisanthāro dhammapaṭisanthāro cāti vuccati. Tattha dhammapaṭisanthāro kassaci na kātabbo natthi. Yassa kassaci hi gahaṭṭhassa vā pabbajitassa vā dhammena saṅgaho kātabboyeva. <bold>‘‘Paṭisanthāro pana kassa kātabbo, kassa na kātabbo’’</bold>ti idaṃ pana āmisapaṭisanthāraṃ sandhāya vuttaṃ. <bold>Ubbāsetvā</bold>ti samantato tiyojanaṃ vilumpanto manusse palāpetvā aññesaṃ avāsaṃ katvā. <bold>Saṅghassatthāya āhaṭā</bold>ti pākavaṭṭato taṃdivasassatthāya āhaṭā. <bold>Varapotthacittattharaṇa</bold>nti anekappakārauttamarūpavicittattharaṇaṃ.</paragraph>
<paragraph line="1032" number="187"> Sattarasavaggiyesu pubbe ekassa aṅgulipatodena māritattā sesasoḷasajanesu udaraṃ āruhitvā nisinnamekaṃ ṭhapetvā <bold>‘‘sesāpi pannarasa janā’’</bold>ti vuttaṃ. <bold>Adūhalapāsāṇā viyā</bold>ti adūhale āropitapāsāṇā viya. <bold>Kammādhippāyā</bold>ti tajjanīyādikammakaraṇādhippāyā. <bold>Āvāhetvā</bold>ti āvisāpetvā. <bold>Vāḷavihāra</bold>nti caṇḍasattehi adhiṭṭhitavihāraṃ.</paragraph>
<paragraph line="1033" number="189"><bold>Yo</bold><pageBreak edition="M" number="2.0277" /><bold>rukkhena otthatopi na maratī</bold>tiādīsu yaṃ vattabbaṃ, taṃ <bold>bhūtagāmasikkhāpadaṭṭhakathāyaṃ</bold> sayameva vakkhati. Evañhi tattha vuttaṃ (pāci. aṭṭha. 92) –</paragraph>
<indent line="1034"><bold>‘‘Manussaviggahapārājikavaṇṇanāyaṃ</bold> pana sabbaaṭṭhakathāsu ‘sace bhikkhu rukkhena vā ajjhotthato hoti opāte vā patito, sakkā ca hoti ekena passena rukkhaṃ chinditvā bhūmiṃ vā khaṇitvā nikkhamituṃ, jīvitahetupi attanā na kātabbaṃ, aññena pana bhikkhunā bhūmiṃ vā khaṇitvā rukkhaṃ vā chinditvā allarukkhato vā daṇḍakaṃ chinditvā taṃ rukkhaṃ pavaṭṭetvā nikkhamāpetuṃ vaṭṭati, anāpattī’ti vuttaṃ. Tattha kāraṇaṃ na dissati, ‘anujānāmi, bhikkhave, davaḍāhe ḍayhamāne paṭaggiṃ dātuṃ parittaṃ kātu’nti (cūḷava. 283) idaṃ pana ekameva suttaṃ dissati. Sace etassa anulomaṃ, attano na vaṭṭati, aññassa vaṭṭatīti idaṃ nānākaraṇaṃ na sakkā laddhuṃ. Attano atthāya <pageBreak edition="V" number="2.0246" /> karonto attasinehena akusalacitteneva karoti, paro pana kāruññena. Tasmā anāpattīti ce, etampi akāraṇaṃ. Kusalacittenapi hi imaṃ āpattiṃ āpajjati, sabbaṭṭhakathāsu pana vuttattā na sakkā paṭisedhetuṃ, gavesitabbā ettha yutti, aṭṭhakathācariyānaṃ vā saddhāya gantabba’’nti.</indent>
<paragraph line="1035">Tasmā yaṃ ettha ito aññathā kenaci papañcitaṃ, <bold>gaṇṭhipadesu</bold> ca kāraṇaṃ vuttaṃ, taṃ na sārato paccetabbaṃ.</paragraph>
<paragraph line="1036" number="190"><bold>Alla…pe… pācittiya</bold>nti sukkhaṭṭhānepi aggiṃ pātetvā iminā adhippāyena ālimpentassa pācittiyameva. <bold>Dukkaṭa</bold>nti sukkhaṭṭhāne vā sukkhaṃ ‘‘asukkha’’nti avavatthapetvā vā aggiṃ pātentassa dukkaṭaṃ. Kīḷādhippāyepi eseva nayo. Kīḷādhippāyo ca paṭapaṭāyamānasaddassādavaseneva veditabbo. Paṭipakkhabhūto aggi <bold>paṭaggi</bold>. <bold>Parittakaraṇa</bold>nti ārakkhakaraṇaṃ. <bold>Sayaṃ vā uṭṭhita</bold>nti vāteritānaṃ veḷuādīnaṃ aññamaññasaṅghaṭṭanena samuṭṭhitaṃ. <bold>Nirupādāno</bold>ti indhanarahito.</paragraph>
<paragraph line="1037" number="191-192"><bold>Khettameva otiṇṇattā pārājika</bold>nti ‘‘dvīhī’’ti vutte dvīhipi pahārehi maraṇassa paccāsīsanato ekena vinā dvinnaṃ abhāvato <pageBreak edition="M" number="2.0278" /> ca pārājikaṃ. ‘‘Dvīhiyevāti niyamite pana ekena pahārena mārite natthi pārājika’’nti vadanti. Paṭhamaṃ āhitabalavegassa pubbānuciṇṇavasena dhammānaṃ desantaruppattiyā gamanamattaṃ ṭhapetvā jīvitindriyassa tattha avijjamānattā <bold>‘‘sīsacchedakassā’’</bold>ti vuttaṃ. <bold>Imassa vatthussā</bold>ti āghātanavatthussa. <bold>‘‘Pānaparibhogenā</bold>ti vuttattā loṇasovīrakaṃ yāmakālika’’nti vadanti.</paragraph>
<centered line="1038">Vinītavatthuvaṇṇanā niṭṭhitā.</centered>
<centered line="1039">Iti samantapāsādikāya vinayaṭṭhakathāya sāratthadīpaniyaṃ</centered>
<centered line="1040">Tatiyapārājikavaṇṇanā niṭṭhitā.</centered>
<title line="1041">4. Catutthapārājikaṃ</title>
<paragraph line="1042"><bold>Catusaccavidū</bold>ti <pageBreak edition="V" number="2.0247" /> cattāri saccāni samāhaṭāni catusaccaṃ, taṃ avedi paṭivijjhīti catusaccavidū. Satipi sāvakānaṃ paccekabuddhānañca catusaccavidubhāve anaññapubbakattā bhagavato catusaccadassanassa tattha ca sabbaññutāya balesu ca vasībhāvassa pattito parasantānesu pasāritabhāvena pākaṭattā ca bhagavāva visesena ‘‘catusaccavidū’’ti thomanaṃ arahati.</paragraph>
<subhead line="1043">Vaggumudātīriyabhikkhuvatthuvaṇṇanā</subhead>
<paragraph line="1044" number="193"><bold>Adhiṭṭhemā</bold>ti saṃvidahāma. <bold>Dūtakamma</bold>nti gihīnaṃ paṇṇaṃ vā sāsanaṃ vā gahetvā tattha tattha gamanaṃ. <bold>Iriyāpathaṃ saṇṭhapetvā</bold>ti padhānānurūpaṃ katvā. <bold>Pucchantānaṃ vā</bold>ti ‘‘ayyā santairiyāpathā ativiya upasantā, kataraṃ visesamadhigacchiṃsū’’ti pucchantānaṃ. <bold>Anāgatasambandhe pana asatī</bold>ti ‘‘bhāsito bhavissatī’’ti pāṭhasesaṃ katvā anāgatasambandhe asati. ‘‘Bhāsito’’ti atītavacanaṃ kathaṃ anāgatavacanena sambandhamupagacchatīti āha <bold>‘‘lakkhaṇaṃ pana saddasatthato pariyesitabba’’</bold>nti. Īdise hi ṭhāne ‘‘dhātusambandhe paccayā’’ti iminā lakkhaṇena dhātvatthasambandhe sati ayathākālavihitāpi paccayā sādhavo bhavantīti saddasatthavidū vadanti.</paragraph>
<paragraph line="1045" number="194"><bold>Vaṇṇavā</bold>ti <pageBreak edition="M" number="2.0279" /> iminā sakalasarīrānugatavaṇṇassa manāpatā vuttā. <bold>Pasannamukhavaṇṇā</bold>ti iminā sakalasarīravaṇṇatopi adhikataraṃ mukhavaṇṇassa manāpatā vuttā. <bold>Vippasannachavivaṇṇā</bold>ti iminā pana vijjamānasseva sarīravaṇṇassa ativiya pasannatā vuttā. Yasmā indriyānaṃ ūnattaṃ vā pūraṇattaṃ vā natthi, tasmā <bold>‘‘abhiniviṭṭhokāsassa paripuṇṇattā’’</bold>ti vuttaṃ. Chaṭṭhassa abhiniviṭṭhokāso hadayavatthu, pañcapasādānaṃ abhiniviṭṭhokāsassa paripuṇṇatāvacaneneva hadayavatthuādisakalasarīrassa paripuṇṇatā dassitāyeva hotīti āha – <bold>‘‘manacchaṭṭhānaṃ</bold><pageBreak edition="V" number="2.0248" /><bold>indriyāna’’</bold>nti. <bold>Yathā ta</bold>nti ettha <bold>ta</bold>nti nipātamattaṃ. <bold>Bhantamigappaṭibhāgā</bold>ti kattabbākattabbassa ajānanato bhantamigasadisā. <bold>Catucakka</bold>nti catuiriyāpathaṃ. Iriyāpatho hi idha pavattanaṭṭhena ‘‘cakka’’nti adhippeto. <bold>Navadvāra</bold>nti navahi vaṇamukhehi navadvāraṃ. <bold>Dukkha</bold>nti sīsarogādidukkhaṃ. <bold>Sabbakiccesū</bold>ti pattapacanacīvararajanayogaṭṭhānādikiccesu. <bold>Yāpetu</bold>nti vahituṃ pavattetuṃ. Tenāha <bold>‘‘gametu’’</bold>nti.</paragraph>
<paragraph line="1046" number="195"><bold>Santo</bold>ti iminā tesaṃ vijjamānataṃ dasseti, <bold>saṃvijjamānā</bold>ti iminā pana tesaṃ upalabbhamānataṃ dasseti. Tenāha – <bold>‘‘atthi ceva upalabbhanti cā’’</bold>ti. <bold>Upalabbhantī</bold>ti dissanti, ñāyantīti attho. <bold>Panthadūhanakamma</bold>nti panthaghātanakammaṃ. <bold>Hananto</bold>ti mārento. <bold>Ghātento</bold>ti mārāpento. Atha vā <bold>hananto</bold>ti bandhanatāḷanādīhi hiṃsanto. <bold>Ghātento</bold>ti mārento. <bold>Chindanto</bold>ti paresaṃ hatthādīni chindanto. <bold>Pacanto</bold>ti daṇḍena uppīḷento. Pacanañhettha dahanaṃ vibādhanaṃ adhippetaṃ. <bold>Pacanto</bold>ti vā tajjento tāsento. Atha vā <bold>pacanto</bold>ti gāmesu aggipātanavasena gehādīni jhāpetvā tattha ajeḷakādīni pacanto.</paragraph>
<paragraph line="1047">Ye sikkhāpadesu bahulagāravā na honti āpattivītikkamabahulā, te sikkhāpadesu <bold>atibbagāravā</bold>. <bold>Uddhate</bold>ti akappiye kappiyasaññitāya kappiye akappiyasaññitāya avajje vajjasaññitāya vajje avajjasaññitāya ca uddhaccapakatike. <bold>Unnaḷe</bold>ti uggatanaḷe, uṭṭhitatucchamāneti vuttaṃ hoti. <bold>Capale</bold>ti pattacīvaramaṇḍanādinā cāpallena yutte. <bold>Mukhare</bold>ti mukhakhare <pageBreak edition="M" number="2.0280" />, kharavacaneti vuttaṃ hoti. <bold>Vikiṇṇavāce</bold>ti asaṃyatavacane divasampi niratthakavacanappalāpine. Muṭṭhā naṭṭhā sati etesanti <bold>muṭṭhassatī,</bold> sativirahiteti vuttaṃ hoti. <bold>Asampajāne</bold>ti nippaññe. <bold>Pākatindriye</bold>ti saṃvarābhāvena gihikāle viya vivaṭaindriye. <bold>Ācariyupajjhāyehi pariccattake</bold>ti dhammena āmisena ca asaṅgahetvā ācariyupajjhāyehi pariccatte anāthe appatiṭṭhe. <bold>Lābhagaruke</bold>ti paccayagaruke.</paragraph>
<paragraph line="1048"><bold>Iriyāpathasaṇṭhapanādīnī</bold>ti <bold>ādi</bold>-saddena paccayapaṭisevanasāmantajappānaṃ gahaṇaṃ veditabbaṃ. <bold>Mahāniddese</bold> (mahāni. 87) hi iriyāpathasaṇṭhapanapaccayapaṭisevanasāmantajappanavasena tividhaṃ kuhakavatthu āgataṃ. Tattha pāpicchasseva sato sambhāvanādhippāyakatena iriyāpathena vimhāpanaṃ <bold>iriyāpathasaṇṭhapanasaṅkhātaṃ kuhakavatthu</bold>. Tathā cīvarādīhi nimantitassa tadatthikasseva sato pāpicchataṃ nissāya paṭikkhepanena te ca gahapatike attani suppatiṭṭhitasaddhe ñatvā puna tesaṃ ‘‘aho ayyo appiccho, na kiñci paṭiggaṇhituṃ icchati, suladdhaṃ vata no assa, sace appamattakampi <pageBreak edition="V" number="2.0249" /> kiñci paṭiggaṇheyyā’’ti nānāvidhehi upāyehi paṇītāni cīvarādīni upanentānaṃ tadanuggahakāmataṃyeva āvikatvā paṭiggahaṇena ca tato pabhuti asītisakaṭabhārehi upanāmanahetubhūtaṃ vimhāpanaṃ <bold>paccayapaṭisevanasaṅkhātaṃ kuhakavatthū</bold>ti veditabbaṃ. Pāpicchasseva pana sato uttarimanussadhammādhigamaparidīpanavācāya tathā tathā vimhāpanaṃ <bold>sāmantajappanasaṅkhātaṃ kuhakavatthū</bold>ti veditabbaṃ. Cittalapabbatādivihāro <bold>lokasammatasenāsanaṃ</bold> nāma. Lokasammata …pe… upāyehi saṃvaṇṇiyamānaguṇoti sambandho. <bold>Paripācetu</bold>nti pariṇāmetuṃ. Suddhacittena attano ganthadhurādikammaṃ katvā vicarantānaṃ tammūlakapaccayaparibhoge dosābhāvaṃ dassetuṃ <bold>‘‘ye panā’’</bold>tiādi vuttaṃ. <bold>Bhikkhācāre asampajjamāne</bold>ti gocaragāme bhikkhāya caritvā labhitabbapiṇḍapāte asampajjante. Te ca vattasīsena sabbampetaṃ karonti, na lābhanimittaṃ. Tena vuttaṃ <bold>‘‘tantipaveṇighaṭanakā sāsanajotakā’’</bold>ti.</paragraph>
<paragraph line="1049"><bold>Kicchenā</bold>ti na dukkhāya paṭipadāya. Buddhānañhi cattāropi maggā sukhāpaṭipadāva honti, pāramīpūraṇakāle pana sarāgadosamohasseva sato āgatānaṃ yācakānaṃ alaṅkatappaṭiyattaṃ sīsaṃ kantitvā galalohitaṃ <pageBreak edition="M" number="2.0281" /> nīharitvā suañjitāni akkhīni uppāṭetvā kulavaṃsappatiṭṭhāpakaṃ puttaṃ manāpacāriniṃ bhariyanti evamādīni dentassa aññānipi khantivādīsadisesu attabhāvesu chejjabhejjādīni pāpuṇantassa āgamanīyapaṭipadaṃ sandhāyetaṃ vuttaṃ. <bold>Kasirenā</bold>ti tasseva vevacanaṃ.</paragraph>
<paragraph line="1050">Ekasseva dātuṃ asakkuṇeyyatāya garubhāvato <bold>‘‘garubhaṇḍānī’’</bold>ti vuttaṃ, sabbesaṃ bhājetvāpi gahetuṃ asakkuṇeyyatāya <bold>‘‘garuparikkhārānī’’</bold>ti vuttaṃ. <bold>Sādhāraṇaparikkhārabhāvenā</bold>ti saṅghikattā sabbabhikkhusādhāraṇaparikkhārabhāvena. <bold>Saṅgaṇhāti upalāpetī</bold>ti idaṃ atheyyacittaṃ sandhāya vuttaṃ. Tenevāha – <bold>‘‘tathābhāvato thenetvā’’</bold>ti, avissajjiyaavebhaṅgiyabhāvato thenetvāti attho. Garubhaṇḍañhi kulasaṅgahatthāya vissajjento vibhajanto ca tassa avissajjiyaavaebhaṅgiyabhāvaṃ theneti. <bold>Kuladūsakadukkaṭaṃ āpajjatī</bold>ti ettha ‘‘yo vissajjeyya, āpatti thullaccayassā’’ti vuttattā vissajjanapaccayā thullaccayenapi na muccati.</paragraph>
<paragraph line="1051"><bold>Asanta</bold>nti avijjamānaṃ. <bold>Abhūta</bold>nti anuppannaṃ. Anuppannattā hi tassa taṃ asantanti. Purimassa pacchimaṃ kāraṇavacanaṃ. <bold>Ullapatī</bold>ti uggatāyuko lapati. Sīlañhi bhikkhuno āyu, taṃ tassa tathālapanasamakālameva vigacchati. <bold>Asantasambhāvanāyā</bold>ti attano avijjamānaguṇehi sambhāvanāya. <bold>Evañhi gaṇhatā…pe… thenetvā gahitā hontī</bold>ti ettha asantasambhāvanāya raṭṭhapiṇḍassa <pageBreak edition="V" number="2.0250" /> thenetvā gahitattā lokuttaradhammopi thenitoyeva hoti. <bold>Kitavassevā</bold>ti kitavassa sakuṇaggahaṇamiva. <bold>Kerāṭikassā</bold>ti saṭhassa. Gottaṃ vuccati sādhāraṇanāmaṃ, matta-saddo luttaniddiṭṭho, tasmā samaṇāti gottamattaṃ anubhavanti dhārentīti <bold>gotrabhuno,</bold> nāmamattasamaṇāti vuttaṃ hoti.</paragraph>
<centered line="1052">Vaggumudātīriyabhikkhuvatthuvaṇṇanā niṭṭhitā.</centered>
<subhead line="1053">Adhimānavatthuvaṇṇanā</subhead>
<paragraph line="1054" number="196"> Heṭṭhimamaggehi ñātamariyādāya eva jānanato aññā aggamaggapaññā, tassā phalabhāvato aggaphalapaññā taṃsahagatā sammāsaṅkappādayo ca aññāti vuttāti āha <bold>‘‘aññaṃ byākariṃsūti arahattaṃ byākariṃsū’’</bold>ti. <bold>Ariyasāvakassa tāva nuppajjatī</bold>ti pahīnādhimānapaccayattā nuppajjati <pageBreak edition="M" number="2.0282" />. <bold>Sīlavatopi…pe… nuppajjati</bold> akārakabhāvato. <bold>Tilakkhaṇaṃ āropetvā</bold>ti kalāpasammasanavasena tilakkhaṇaṃ āropetvā. <bold>Āraddhavipassakassā</bold>ti udayabbayānupassanāya āraddhavipassakassa. Suddhasamathalābhī vipassanāya kammaṃ akatvāpi kilesasamudācāraṃ apassanto kevalaṃ aññāṇabalena ‘‘ariyohamasmī’’ti maññatīti āha <bold>‘‘suddhasamathalābhiṃ vā’’</bold>ti. <bold>‘‘Arahā aha’’nti maññati</bold> uccavālaṅkavāsī <bold>mahānāgatthero</bold> viya.</paragraph>
<paragraph line="1055">Talaṅgaravāsī <bold>dhammadinnatthero</bold> kira nāma eko pabhinnappaṭisambhido mahākhīṇāsavo mahato bhikkhusaṅghassa ovādadāyako ahosi. So ekadivasaṃ attano divāṭṭhāne nisīditvā ‘‘kinnu kho amhākaṃ ācariyassa uccavālaṅkavāsīmahānāgattherassa samaṇabhāvakiccaṃ matthakappattaṃ, no’’ti āvajjento puthujjanabhāvamevassa disvā ‘‘mayi agacchante puthujjanakālakiriyameva karissatī’’ti ca ñatvā iddhiyā vehāsaṃ uppatitvā divāṭṭhāne nisinnassa therassa samīpe orohitvā vanditvā vattaṃ dassetvā ekamantaṃ nisīdi. ‘‘Kiṃ, āvuso dhammadinna, akāle āgatosī’’ti ca vutto ‘‘pañhaṃ, bhante, pucchituṃ āgatomhī’’ti āha. Tato ‘‘pucchāvuso, jānamānā kathayissāmā’’ti vutto pañhasahassaṃ pucchi. Thero pucchitaṃ pucchitaṃ pañhaṃ asajjamānova kathesi. Tato ‘‘atitikkhaṃ vo, bhante, ñāṇaṃ, kadā tumhehi ayaṃ dhammo adhigato’’ti vutto ‘‘ito saṭṭhivassakāle, āvuso’’ti āha. Samādhimhi, bhante, vaḷañjethāti. Na idaṃ, āvuso, bhāriyanti. Tena hi, bhante, ekaṃ hatthiṃ māpethāti. Thero sabbasetaṃ hatthiṃ māpesi. Idāni, bhante, yathā ayaṃ hatthī añjitakaṇṇo pasāritanaṅguṭṭho soṇḍaṃ <pageBreak edition="V" number="2.0251" /> mukhe pakkhipitvā bheravaṃ koñcanādaṃ karonto tumhākaṃ abhimukhaṃ āgacchati, tathā naṃ karothāti. Thero tathā katvā vegena āgacchato hatthissa bheravaṃ ākāraṃ disvā uṭṭhāya palāyituṃ āraddho. Tamenaṃ khīṇāsavatthero hatthaṃ pasāretvā cīvarakaṇṇe gahetvā ‘‘bhante, khīṇāsavassa sārajjaṃ nāma hotī’’ti āha. So tasmiṃ kāle attano puthujjanabhāvaṃ ñatvā ‘‘avassayo me, āvuso, dhammadinna hohī’’ti vatvā pādamūle ukkuṭikaṃ nisīdi. ‘‘Bhante, tumhākaṃ avassayo bhavissāmiccevāhaṃ āgato, mā cintayitthā’’ti kammaṭṭhānaṃ <pageBreak edition="M" number="2.0283" /> kathesi. Thero kammaṭṭhānaṃ gahetvā caṅkamaṃ oruyha tatiye padavāre aggaphalaṃ arahattaṃ pāpuṇi. Thero kira dosacarito ahosi.</paragraph>
<centered line="1056">Adhimānavatthuvaṇṇanā niṭṭhitā.</centered>
<subhead line="1057">Savibhaṅgasikkhāpadavaṇṇanā</subhead>
<paragraph line="1058" number="197-198"><bold>Yasmā panā</bold>tiādi ‘‘asantaṃ abhūtaṃ asaṃvijjamāna’’nti etesaṃ kāraṇavacanaṃ. Tattha <bold>ya</bold>nti yaṃ uttarimanussadhammaṃ. <bold>Anabhijāna</bold>nti attani atthibhāvaṃ ajānanto. <bold>Samudācaratī</bold>ti ‘‘atthi mayhaṃ esa dhammo’’ti katheti jānāpeti vā. ‘‘Asantaṃ abhūta’’nti imassa kāraṇavacanaṃ <bold>santāne anuppanno</bold>ti. <bold>Ñāṇena ca asacchikato</bold>ti idaṃ pana ‘‘asaṃvijjamāna’’nti etassa kāraṇavacanaṃ. Pakatimanussehi uttaritarānaṃ buddhādiuttamapurisānaṃ adhigamadhammo <bold>uttarimanussadhammo</bold>ti āha <bold>‘‘uttarimanussāna’’</bold>ntiādi. <bold>Ta</bold>nti uttarimanussadhammaṃ. Atha padabhājane bahuvacananiddeso kasmā katoti āha <bold>‘‘padabhājane panā’’</bold>tiādi. Kiñcāpi uttarimanussadhammo abyākatopi hoti, ārogyaṭṭhena pana <bold>bāhitikasutte</bold> viya <bold>‘‘kusale dhamme’’</bold>ti vuttaṃ. <bold>Assā</bold>ti uttarimanussadhammassa. Khaṇalayamuhutta-saddā aññattha bhinnatthāpi honti, idha pana khaṇapariyāyavaseneva ‘‘taṃ khaṇaṃ taṃ layaṃ taṃ muhutta’’nti <bold>pāḷiyaṃ</bold> vuttaṃ.</paragraph>
<paragraph line="1059">Adhigantabbato adhigamo, jhānādi, adhigamassa pucchā <bold>adhigamapucchā</bold>. Tenāha <bold>‘‘jhānavimokkhādīsū’’</bold>tiādi. <bold>Upāyapucchā</bold>ti adhigamupāyapucchā. <bold>Kintī</bold>ti kena pakārena, kena vidhināti attho. <bold>Katamesaṃ tvaṃ dhammānaṃ lābhī</bold>ti idaṃ pana pubbe ‘‘kiṃ te adhigata’’nti aniddhāritabhedā jhānādivisesā pucchitāti idāni tesaṃ niddhāretvā pucchanākāradassanaṃ.</paragraph>
<paragraph line="1060"><bold>Tasmā</bold>ti <pageBreak edition="V" number="2.0252" /> yasmā yathāvuttehi chahākārehi adhigamabyākaraṇaṃ sodhetabbaṃ, tasmā. <bold>Ettāvatāvā</bold>ti ettakena byākaraṇamatteneva na sakkātabbo. Byākaraṇañhi ekaccassa ayāthāvatopi hotīti. <bold>Imesu pana chasu ṭhānesu sodhanatthaṃ vattabbo</bold>ti yathā nāma jātarūpapatirūpakampi <pageBreak edition="M" number="2.0284" /> jātarūpaṃ viya khāyatīti jātarūpaṃ nighaṃsanatāpanacchedanehi sodhetabbaṃ, evameva imesu idāneva vuttesu chasu ṭhānesu pakkhipitvā sodhanatthaṃ vattabbo. <bold>Vimokkhādīsū</bold>ti <bold>ādi</bold>-saddena samādhisamāpattiñāṇadassanamaggabhāvanāphalasacchikiriyādiṃ saṅgaṇhāti. <bold>Pākaṭo hotī</bold>ti adhigatavisesassa satisammosābhāvato. Sesapucchāsupi <bold>pākaṭo hotī</bold>ti pade eseva nayo.</paragraph>
<paragraph line="1061"><bold>Sabbesañhi attanā adhigatamaggena pahīnakilesā pākaṭā hontī</bold>ti idaṃ yebhuyyavasena vuttaṃ. Kassaci hi attanā adhigatamaggavajjhakilesesu sandeho uppajjatiyeva mahānāmassa sakkassa viya. So hi sakadāgāmī samānopi ‘‘tassa mayhaṃ, bhante, evaṃ hoti ‘ko su nāma me dhammo ajjhattaṃ appahīno, yena me ekadā lobhadhammāpi cittaṃ pariyādāya tiṭṭhanti, dosadhammāpi cittaṃ pariyādāya tiṭṭhanti, mohadhammāpi cittaṃ pariyādāya tiṭṭhantī’’’ti (ma. ni. 1.175) bhagavantaṃ pucchi. Ayaṃ kira rājā sakadāgāmimaggena lobhadosamohā niravasesā pahīyantīti saññī ahosi. Kiṃ ariyasāvakassa evaṃ sandeho uppajjatīti? Āma uppajjati. Kasmā? Paṇṇattiyaṃ akovidattā. ‘‘Ayaṃ kileso asukamaggavajjho’’ti imissā paṇṇattiyā akovidassa hi ariyasāvakassa evaṃ hoti. Kiṃ tassa paccavekkhaṇā natthīti? Atthi, sā pana na sabbesaṃ paripuṇṇā hoti. Eko hi pahīnakilesameva paccavekkhati, eko avasiṭṭhakilesameva, eko maggameva, eko phalameva, eko nibbānameva. Imāsu pana pañcasu paccavekkhaṇāsu ekaṃ vā dve vā no laddhuṃ na vaṭṭati. Iti yassa paccavekkhaṇā na paripuṇṇā, tassa maggavajjhakilesapaṇṇattiyaṃ akovidattā evaṃ hoti. <bold>Uggahaparipucchākusalā</bold>ti sajjhāyamaggasaṃvaṇṇanāsu nipuṇā.</paragraph>
<paragraph line="1062">Yāya paṭipadāya yassa ariyamaggo āgacchati, sā pubbabhāgapaṭipatti <bold>āgamanapaṭipadā</bold>. <bold>Sodhetabbā</bold>ti suddhā udāhu na suddhāti vicāraṇavasena sodhetabbā. <bold>Na sujjhatī</bold>ti tattha tattha pamādapaṭipattisabbhāvato. <bold>Apanetabbo</bold>ti attano paṭiññāya apanetabbo. <bold>‘‘Sujjhatī’’</bold>ti vatvā sujjhanākāraṃ dassetuṃ <bold>‘‘dīgharatta’’</bold>ntiādi vuttaṃ. <bold>Paññāyatī</bold>ti etthāpi <bold>‘‘yadī’’</bold>ti padaṃ ānetvā yadi so bhikkhu tāya paṭipadāya paññāyatīti sambandho <pageBreak edition="M" number="2.0285" />. Catūsu paccayesu <pageBreak edition="V" number="2.0253" /> alaggattā <bold>‘‘ākāse pāṇisamena cetasā’’</bold>ti vuttaṃ. <bold>Vuttasadisa</bold>nti tassa bhikkhuno byākaraṇaṃ imasmiṃ sutte vuttena sadisaṃ, samanti attho.</paragraph>
<paragraph line="1063"><bold>Khīṇāsavapaṭipattisadisā paṭipadā hotī</bold>ti dīgharattaṃ suvikkhambhitakilesattā. <bold>Khīṇāsavassa nāma…pe… na hotī</bold>ti pahīnavipallāsattā jīvitanikantiyā ca abhāvato na hoti. Puthujjanassa pana appahīnavipallāsattā jīvitanikantisabbhāvato ca appamattakenapi hoti.</paragraph>
<paragraph line="1064">Tatrimāni vatthūni – <bold>dīghabhāṇakaabhayatthero</bold> kira ekaṃ piṇḍapātikaṃ pariggahetuṃ asakkonto daharassa saññaṃ adāsi. So taṃ nahāyamānaṃ kalyāṇīnadīmukhadvāre nimujjitvā pāde aggahesi. Piṇḍapātiko ‘‘kumbhīlo’’ti saññāya mahāsaddaṃ akāsi, tadā naṃ ‘‘puthujjano’’ti jāniṃsu. <bold>Candamukhatissarājakāle</bold> pana mahāvihāre saṅghatthero khīṇāsavo dubbalacakkhuko vihāreyeva acchati. Taṃ rājā ‘‘theraṃ pariggaṇhissāmī’’ti bhikkhūsu bhikkhācāraṃ gatesu appasaddo upasaṅkamitvā sappo viya pāde aggahesi. Thero silāthambho viya niccalo hutvā ‘‘ko etthā’’ti āha. Ahaṃ, bhante, tissoti. Sugandhaṃ vāyasi no tissāti. Evaṃ khīṇāsavassa bhayaṃ nāma natthi. Ekacco pana puthujjanopi atisūro hoti nibbhayo, so rajanīyena ārammaṇena pariggaṇhitabbo. <bold>Vasabharājāpi</bold> hi ekaṃ theraṃ pariggaṇhamāno ghare nisīdāpetvā tassa santike badarasāḷavaṃ maddamāno nisīdi. Mahātherassa kheḷo calito, therassa puthujjanabhāvo āvibhūto. Khīṇāsavassa hi rasataṇhā nāma suppahīnā, dibbesupi rasesu nikanti nāma na hoti. Tasmā imehi upāyehi pariggahetvā sacassa bhayaṃ vā chambhitattaṃ vā rasataṇhā vā uppajjati, ‘‘na tvaṃ arahā’’ti apanetabbo.</paragraph>
<paragraph line="1065">Asantaguṇasambhāvanalakkhaṇā pāpicchāti āha – <bold>‘‘yā sā idhekacco…pe… ādinā nayenā’’</bold>ti. <bold>Ādi</bold>-saddena ‘‘assaddho samāno ‘saddhoti maṃ jano jānātū’ti icchati, appassutova samāno ‘bahussutoti maṃ jano jānātū’ti icchati, saṅgaṇikārāmova samāno ‘pavivittoti maṃ jano jānātū’ti icchati, kusītova samāno <pageBreak edition="M" number="2.0286" /> ‘āraddhavīriyoti maṃ jano jānātū’ti icchati, muṭṭhassatīva samāno ‘upaṭṭhitassatīti maṃ jano jānātū’ti icchati, asamāhitova samāno ‘samāhitoti maṃ jano jānātū’ti icchati, duppaññova samāno ‘paññavāti maṃ jano jānātū’ti icchati, akhīṇāsavova samāno ‘khīṇāsavoti maṃ jano jānātū’ti icchati, yā evarūpā icchā icchāgatā pāpicchatā rāgo sārāgo cittassa sārāgo, ayaṃ vuccati pāpicchatā’’ti (vibha. 851) evaṃ vuttaṃ pāḷipadesaṃ saṅgaṇhāti. <bold>Pāpikāyā</bold>ti <pageBreak edition="V" number="2.0254" /> lāmikāya icchāya. <bold>Apakato</bold>ti pāpikāya icchāya sammāājīvato apeto katoti icchāya apakato. Tathābhūto ca micchājīvena abhibhūto parājito nāma hotīti āha <bold>‘‘abhibhūto parājito’’</bold>ti.</paragraph>
<paragraph line="1066"><bold>Sāmaññaṃ dupparāmaṭṭhaṃ nirayāyupakaḍḍhatī</bold>ti yathā kuso yena duggahito, tassa hatthaṃ anukantati phāleti, evameva samaṇadhammasaṅkhātaṃ sāmaññampi khaṇḍasīlāditāya dupparāmaṭṭhaṃ nirayāya upakaḍḍhati, niraye nibbattāpetīti attho. <bold>Sithilo</bold>ti olīyitvā karaṇena sithilaggāhena kato. <bold>Paribbājo</bold>ti khaṇḍādibhāvappatto samaṇadhammo. <bold>Bhiyyo ākirate raja</bold>nti abbhantare vijjamānaṃ rāgarajādiṃ evarūpo samaṇadhammo apanetuṃ na sakkoti, atha kho tassa upari aparampi rāgarajādiṃ ākiratīti attho. <bold>Bhikkhubhāvo</bold>ti pārājikaṃ āpajjitvā ‘‘samaṇo aha’’nti paṭijānanato vohāramattasiddho bhikkhubhāvo. <bold>Ajānamevā</bold>ti pāṭhe <bold>evā</bold>ti avadhāraṇatthe nipāto. <bold>Ajānameva</bold>nti pāṭhe pana evaṃ jānāmi evaṃ passāmīti avacanti yojetabbaṃ.</paragraph>
<subhead line="1067">Padabhājanīyavaṇṇanā</subhead>
<paragraph line="1068" number="199"><bold>Asubhajjhānādīnī</bold>ti <bold>ādi</bold>-saddena kāyagatāsatijjhānañca kasiṇajjhānañca saṅgaṇhāti. Tena ‘‘kāyagatāsatijjhānaṃ pathavīkasiṇajjhānaṃ samāpajji’’ntiādiṃ vadantopi pārājikova hotīti veditabbaṃ. <bold>Vimokkho</bold>ti ettha <bold>vi</bold>-saddo visesattho vividhattho vāti dassento āha <bold>‘‘suṭṭhu mutto’’</bold>tiādi. <bold>Vimokkho</bold>ti cattāro ariyamaggā. Tassa saguṇato suññatādināmalābhaṃ dassento āha <bold>‘‘so panāya’’</bold><pageBreak edition="M" number="2.0287" /> ntiādi. Maggo hi nāma pañcahi kāraṇehi nāmaṃ labhati sarasena vā paccanīkena vā saguṇena vā ārammaṇena vā āgamanena vā. Sace hi saṅkhārupekkhā aniccato saṅkhāre sammasitvā vuṭṭhāti, animittavimokkhena vimuccati, sace dukkhato sammasitvā vuṭṭhāti, appaṇihitavimokkhena vimuccati, sace anattato sammasitvā vuṭṭhāti, suññatavimokkhena vimuccati, idaṃ <bold>sarasato</bold> nāmaṃ nāma. Yasmā panesa aniccānupassanāya saṅkhārānaṃ ghanavinibbhogaṃ katvā niccanimittadhuvanimittasassatanimittāni pajahanto āgato, tasmā animitto. Dukkhānupassanāya pana sukhasaññaṃ pahāya paṇidhiṃ patthanaṃ sukkhāpetvā āgatattā appaṇihito. Anattānupassanāya attasattapuggalasaññaṃ pahāya saṅkhārānaṃ suññato diṭṭhattā suññatoti idaṃ <bold>paccanīkato</bold> nāmaṃ nāma.</paragraph>
<paragraph line="1069">Rāgādīhi <pageBreak edition="V" number="2.0255" /> panesa suññatattā suññato. Rūpanimittādīnaṃ rāganimittādīnaṃyeva vā abhāvena animitto. Rāgādipaṇidhiādīnaṃ abhāvato appaṇihitoti idamassa <bold>saguṇato</bold> nāmaṃ. Svāyaṃ suññataṃ animittaṃ appaṇihitañca nibbānaṃ ārammaṇaṃ karotīti suññato animitto appaṇihitoti vuccati, idamassa <bold>ārammaṇato</bold> nāmaṃ. Āgamanaṃ pana duvidhaṃ vipassanāgamanaṃ maggāgamanañca. Tattha magge vipassanāgamanaṃ labbhati, phale maggāgamanaṃ. Anattānupassanā hi suññatā nāma, suññatavipassanāya maggo suññato. Aniccānupassanā animittā nāma, animittavipassanāya maggo animitto. Idaṃ pana nāmaṃ na abhidhammapariyāyena labbhati. Tathā hi taṃ saṅkhāranimittassa avijahanato na nippariyāyena animittaṃ, suttantapariyāyena pana labbhati. Tatra hi gotrabhuñāṇaṃ animittaṃ nibbānaṃ ārammaṇaṃ katvā animittanāmakaṃ hutvā sayaṃ āgamaniyaṭṭhāne ṭhatvā maggassa nāmaṃ detīti vadanti, tena maggo animittoti vutto. Maggāgamanena pana phalaṃ animittanti yujjatiyeva. Dukkhānupassanā saṅkhāresu paṇidhiṃ sukkhāpetvā āgatattā appaṇihitā nāma, appaṇihitavipassanāya maggo appaṇihito, appaṇihitamaggassa phalaṃ appaṇihitaṃ. Evaṃ vipassanā attano nāmaṃ maggassa deti, maggo phalassāti idaṃ <bold>āgamanato</bold> nāmaṃ. <bold>Suññattā</bold>ti vivittattā. Na hi magge rāgādayo santi, uparūpari uppajjanakarāgādīnaṃ kāraṇattā rāgādayo nimittanti āha <bold>‘‘rāgadosamohanimittehī’’</bold>ti. Saviggahānaṃ viya upaṭṭhānampettha nimittanti vadanti. Rāgādayova <pageBreak edition="M" number="2.0288" /> pavattiṭṭhānaṭṭhena paṇidhīti āha <bold>‘‘rāgadosamohapaṇidhīna’’</bold>nti.</paragraph>
<paragraph line="1070">Vatthuvijjādiṃ sandhāya avacanato <bold>‘‘vijjānaṃ lābhīmhī’’</bold>ti vuttepi hoti. <bold>Ekekakoṭṭhāsavasenā</bold>ti satipaṭṭhānacatukkādiekekakoṭṭhāsavasena. Kiñcāpi mahāaṭṭhakathāyampi ekekakoṭṭhāsavaseneva dassitaṃ, tattha pana ‘‘lokuttarānaṃ satipaṭṭhānāna’’ntiādinā paccekaṃ lokuttara-saddaṃ yojetvā ekekakoṭṭhāsavaseneva vuttaṃ, idha lokuttara-saddena vināti ayamettha viseso. <bold>Tatthā</bold>ti tesu koṭṭhāsesu.</paragraph>
<paragraph line="1071">Nanu ca ‘‘kilesappahānamevā’’ti kasmā vuttaṃ. Na hi kilesānaṃ pahānamattaṃ uttarimanussadhammo hotīti yo vadeyya, taṃ sandhāya kilesappahānassa maggakiccattā kiccavasena maggo dīpitoti dassetuṃ <bold>‘‘taṃ panā’’</bold>tiādi vuttaṃ. Kāmarāgaṃ sandhāya <bold>‘‘tatiyamaggena hi rāgadosānaṃ pahāna’’</bold>nti vuttaṃ, na pana rūparāgaarūparāge sandhāya. Na hi te tena pahīyanti catutthamaggena pahātabbattā.</paragraph>
<paragraph line="1072"><bold>Rāgā</bold><pageBreak edition="V" number="2.0256" /><bold>cittaṃ vinīvaraṇatā</bold>ti rāgā cittassa vinīvaraṇatāti vuttaṃ hoti. Rāgā vimuttassa cittassa tasseva rāganīvaraṇassa abhāvena vigatanīvaraṇattā vinīvaraṇatāti attho veditabbo. Esa nayo sesesupi.</paragraph>
<paragraph line="1073">Yā ca pañca vijjāti yojetabbaṃ. <bold>Nibbaṭṭitalokuttarattā</bold>ti visuṃyeva lokato apagatalokuttarattā. Yathā vinā lokuttara-saddena ‘‘satipaṭṭhānādīnaṃ lābhīmhī’’ti vuttepi pārājikaṃ hoti, evamidhāpi ‘‘atthapaṭisambhidāya lābhīmhīti vuttepi hotiyevā’’ti vattuṃ yujjati. Kiñcāpi yujjati, atha kho mahāaṭṭhakathāyaṃ vibhāgena vuttattā na sakkā evamidaṃ vattunti dassetuṃ <bold>‘‘mahāaṭṭhakathāyaṃ pana…pe… na sakkā aññaṃ pamāṇaṃ kātu’’</bold>nti vuttaṃ. Tampi tattheva paṭikkhittanti sambandho.</paragraph>
<subhead line="1074">Suddhikavārakathāvaṇṇanā</subhead>
<paragraph line="1075" number="200"><bold>Ullapanākāra</bold>nti <pageBreak edition="M" number="2.0289" /> samāpajjintiādiullapanākāraṃ. <bold>Āpattibheda</bold>nti ‘‘na paṭivijānantassa āpatti thullaccayassā’’tiādiāpattibhedaṃ. <bold>Puna ānetvā paṭhamajjhānādīhi na yojita</bold>nti ettha ‘‘paṭhamajjhānenā’’ti pāṭhoti <bold>gaṇṭhipade</bold> vuttaṃ, tadeva yuttaṃ.</paragraph>
<paragraph line="1076">Kattusādhanopi <bold>bhaṇita</bold>-saddo hotīti āha <bold>‘‘atha vā’’</bold>tiādi. Yena cittena musā bhaṇati, teneva cittena na sakkā ‘‘musā bhaṇāmī’’ti jānituṃ, antarantarā pana aññena cittena ‘‘musā bhaṇāmī’’ti jānātīti vuttaṃ <bold>‘‘bhaṇantassa hoti musā bhaṇāmī’’</bold>ti. <bold>Ayamettha attho dassito</bold>ti tīhi aṅgehi samannāgato musāvādoti ayamettha attho dassito. <bold>Na sakkā na bhavitu</bold>nti pubbabhāgato paṭṭhāya ābhogaṃ katvā bhaṇitattā na sakkā na bhavituṃ. <bold>Āpattiyā na kāretabbo</bold>ti pubbabhāgakkhaṇe ‘‘musā bhaṇissāmī’’ti ābhogaṃ vinā sahasā bhaṇantassa vacanakkhaṇe ‘‘musā eta’’nti upaṭṭhitepi nivattetumasakkuṇeyyatāya avisayabhāvato āpattiyā na kāretabbo. <bold>Davā</bold>ti sahasā. <bold>Ravā</bold>ti aññaṃ vattukāmassa khalitvā aññabhaṇanaṃ.</paragraph>
<paragraph line="1077">Taṃ jānātīti taṃñāṇaṃ, tassa bhāvo <bold>taṃñāṇatā,</bold> ñāṇassa atthasaṃvedananti attho. <bold>Ñāṇasamodhāna</bold>nti ñāṇassa bahubhāvo, ekacittuppāde anekañāṇatāti attho. <bold>Na hi sakkā…pe… jānitu</bold>nti ārammaṇakaraṇassa abhāvato vuttaṃ. Asammohāvabodho ca īdisassa <pageBreak edition="V" number="2.0257" /> ñāṇassa natthi, ‘‘bhaṇissāmī’’ti pavattacittaṃ ‘‘bhaṇāmī’’ti pavattacittassa paccayo hutvā nirujjhati, tañca ‘‘bhaṇita’’nti pavattacittassa paccayo hutvāti āha – <bold>‘‘purimaṃ purimaṃ pana…pe… nirujjhatī’’</bold>ti. Tasmiṃ pubbabhāge sati ‘‘sesadvayaṃ na hessatī’’ti etaṃ natthi, avassaṃ hotiyevāti vuttaṃ hoti, bhaṇissāmīti pubbabhāge sati ‘‘bhaṇāmi bhaṇita’’nti etaṃ dvayaṃ na na hoti, hotiyevāti adhippāyo. <bold>Ekaṃ viya pakāsatī</bold>ti anekakkhaṇe uppannampi cittaṃ ekakkhaṇe uppannasadisaṃ hutvā pakāsati. <bold>Samāpajjintiādīnī</bold>ti <bold>ādi</bold>-saddena samāpajjāmi, samāpannoti <pageBreak edition="M" number="2.0290" /> imāni dve saṅgaṇhāti. Tattha samāpajjiṃ, samāpannoti imesaṃ asatipi kālanānatte vacanavisesaṃ sandhāya visuṃ gahaṇaṃ.</paragraph>
<paragraph line="1078" number="207"><bold>Sakabhāvapariccajanavasenā</bold>ti attano santakabhāvassa pariccajanavasena. Magguppattito pubbe viya ‘‘sarāgo sadoso’’ti vattabbatābhāvato cattampi keci gaṇhanti, nayidamevanti dassanatthaṃ <bold>‘‘vanto’’</bold>ti vuttaṃ. Na hi yaṃ yena vantaṃ, so puna taṃ ādiyati. Tenāha <bold>‘‘anādiyanabhāvadassanavasenā’’</bold>ti. Vantampi kiñci santatilaggaṃ siyā, nayidamevanti dassanatthaṃ <bold>‘‘mutto’’</bold>ti vuttaṃ. Tenāha <bold>‘‘santatito vimocanavasenā’’</bold>ti. Muttampi kiñci muttabandhanaṃ viya phalaṃ kuhiñci tiṭṭhati, na evamidanti dassanatthaṃ <bold>‘‘pahīno’’</bold>ti vuttaṃ. Tenāha <bold>‘‘kvaci anavaṭṭhānadassanavasenā’’</bold>ti. Yathā kiñci dunnissaṭṭhaṃ puna ādāya sammadeva nissaṭṭhaṃ paṭinissaṭṭhanti vuccati, evaṃ vipassanāya nissaṭṭhaṃ ādinnasadisaṃ maggena pahīnaṃ paṭinissaṭṭhaṃ nāma hotīti dassanatthaṃ <bold>‘‘paṭinissaṭṭho’’</bold>ti vuttaṃ. Tenāha <bold>‘‘ādinnapubbassa paṭinissaggadassanavasenā’’</bold>ti. <bold>Ukkheṭito</bold>ti uttāsito, uttāsetvā palāpitoti vuttaṃ hoti. Yo ca uttāsetvā palāpito, na puna so taṃ ṭhānaṃ āgacchatīti āha <bold>‘‘puna anallīyanabhāvadassanavasenā’’</bold>ti, puna āgantvā santāne anuppattibhāvadassanavasenāti attho. Khiṭa-saddaṃ saddasatthavidū uttāsatthe paṭhantīti āha – <bold>‘‘svāyamattho saddasatthato pariyesitabbo’’</bold>ti. Aṇuyeva <bold>aṇusahagataṃ,</bold> atikhuddakanti vuttaṃ hoti.</paragraph>
<centered line="1079">Suddhikavārakathāvaṇṇanā niṭṭhitā.</centered>
<subhead line="1080">Vattukāmavārakathāvaṇṇanā</subhead>
<paragraph line="1081" number="215"><bold>Kevalañhiya</bold>nti kevalañhi ayaṃ. ‘‘Vāro’’ti ajjhāharitabbaṃ. <bold>Taṅkhaṇaññeva jānātī</bold>ti ‘‘paṭhamajjhānaṃ samāpajji’’ntiādimhi vutte tadatthassa pakatiyā vijānanalakkhaṇaṃ sandhāya <pageBreak edition="V" number="2.0258" /> vuttaṃ. Evaṃ pana vacībhedaṃ akatvā pakkamanādīsu aññataro bhikkhu ‘‘maṃ arahāti jānātū’’ti tamhā āvāsā paṭhamaṃ pakkamatīti āgatavatthumhi viya tasmiṃ khaṇe aviditepi nikkhantamatte pārājikaṃ. <bold>Jānanalakkhaṇa</bold>nti ‘‘taṅkhaṇe jānanaṃ nāma īdisa’’nti vuttalakkhaṇaṃ <pageBreak edition="M" number="2.0291" />. <bold>Viññattipathe</bold>ti kāyavacīviññattīnaṃ gahaṇayogge padese, pakaticakkhunā pakatisotena ca daṭṭhuṃ sotuñca arahaṭṭhāneti vuttaṃ hoti. Tena viññattipathaṃ atikkamitvā ṭhito ce koci dibbena cakkhunā dibbāya ca sotadhātuyā disvā sutvā ca jānāti, na pārājikanti dīpeti. Assutapubbassa ‘‘kimidaṃ vutta’’nti saṃsayuppattisabbhāvato <bold>‘‘sutaṃ hotī’’</bold>ti vuttaṃ. Paṭhamaṃ vacanamattaṃ assutapubbenapi ‘‘paṭhamajjhānaṃ samāpajji’’nti vutte ‘‘kimida’’nti sandehaṃ anuppādetvā ‘‘jhānaṃ nāma kiresa samāpajjī’’ti ettakamattepi ñāte pārājikaṃ hotiyeva.</paragraph>
<subhead line="1082">Anāpattibhedakathāvaṇṇanā</subhead>
<paragraph line="1083" number="222"><bold>Anullapanādhippāyassā</bold>ti atikkamitvā avattukāmassa, ‘‘uttarimanussadhammo aya’’nti asallakkhentassāti adhippāyo. Sarūpato pana ‘‘anāpatti bhikkhu anullapanādhippāyassā’’ti vinītavatthūsu tattha tattha āgatavatthuvasena veditabbo. ‘‘Uttarimanussadhammo aya’’nti asallakkhetvā vadantopi vohārato aññaṃ byākaronto nāma hotīti vuttaṃ <bold>‘‘aññaṃ byākarontassā’’</bold>ti.</paragraph>
<centered line="1084">Padabhājanīyavaṇṇanā niṭṭhitā.</centered>
<paragraph line="1085"><bold>Bhāyantopī</bold>ti ‘‘imassa mayi natthibhāvaṃ aññepi jānantā atthi nu kho’’ti bhāyantopi.</paragraph>
<subhead line="1086">Vinītavatthuvaṇṇanā</subhead>
<paragraph line="1087" number="223"><bold>Sekkhabhūmiya</bold>nti iminā jhānabhūmimpi saṅgaṇhāti. <bold>Tiṇṇaṃ vivekāna</bold>nti kāyacittaupadhivivekānaṃ.</paragraph>
<paragraph line="1088">Piṇḍāya caraṇassa bhojanapariyosānattā vuttaṃ <bold>‘‘yāva bhojanapariyosāna’’</bold>nti. Bhutvā āgacchantassapi <pageBreak edition="V" number="2.0259" /> puna vuttanayeneva sambhāvanicchāya cīvarasaṇṭhapanādīni karontassa dukkaṭameva.</paragraph>
<paragraph line="1089" number="225"><bold>Ārādhanīyo, āvuso, dhammo āraddhavīriyenā</bold>ti vatthudvayaṃ ekasadisampi dvīhi bhikkhūhi visuṃ visuṃ ārocitattā bhagavatā vinicchinitaṃ sabbampi vinītavatthūsu āropetabbanti pāḷiyaṃ āropitaṃ.</paragraph>
<paragraph line="1090" number="226"><bold>Pasādabhañña</bold>nti <pageBreak edition="M" number="2.0292" /> kevalaṃ pasādamattena bhaṇanaṃ, na pana ‘‘sabhāvato ete arahantoyevā’’ti cintetvā. Tenevettha anāpatti vuttā. Yadi pana ‘‘ete sabhāvato arahantoyevā’’ti maññamāno ‘‘āyantu bhonto arahanto’’tiādīni vadati, na sampaṭicchitabbaṃ.</paragraph>
<paragraph line="1091" number="227"> Padasā gamanaṃ sandhāya katikāya katattā <bold>‘‘yānena vā’’</bold>tiādimāha. Tattha vijjāmayiddhiṃ sandhāya ‘‘iddhiyā’’ti vuttaṃ. <bold>Aññamaññaṃ rakkhantī</bold>ti ‘‘yo imamhā āvāsā paṭhamaṃ pakkamissati, taṃ mayaṃ ‘arahā’ti jānissāmā’’ti evaṃ katikāya katattā apubbācarimaṃ asuddhacittena gacchantāpi saha nikkhantabhāvato aññamaññaṃ rakkhanti. Keci pana ‘‘hatthapāsaṃ avijahitvā aññamaññassa hatthaṃ gaṇhanto viya gacchantopi ‘uṭṭhetha gacchāma, etha gacchāmā’ti evaṃ saṃvidahitvā gamane pubbāparaṃ gacchantopi nāpajjatī’’ti vadanti. <bold>Etaṃ pana adhammikaṃ katikavatta</bold>nti ‘‘idha arahantoyeva vasantūti yadi bhikkhū katikaṃ karonti, etaṃ adhammikaṃ katikavatta’’nti <bold>cūḷagaṇṭhipade</bold> vuttaṃ. Heṭṭhā vuttaṃ pana sabbampi katikavattaṃ sandhāya etaṃ vuttanti amhākaṃ khanti, vīmaṃsitvā gahetabbaṃ. <bold>Nānāverajjakā</bold>ti nānājanapadavāsino. <bold>Saṅghalābho</bold>ti yathāvuḍḍhaṃ attano pāpuṇanakoṭṭhāso. Ayañca paṭikkhepo imināva nīhārena bahisīmaṭṭhānaṃ avisesena saṅghalābhassa sāmibhāvāpādanaṃ sandhāya kato. Visesato pana bahisīmaṭṭhānampi paricchinditvā ekekakoṭṭhāsato ‘‘ettakaṃ dātuṃ, īdisaṃ vā dātuṃ, ettakānaṃ vā dātuṃ, īdisassa vā dātuṃ ruccati saṅghassā’’ti apalokanakammaṃ katvā dātuṃ vaṭṭati.</paragraph>
<paragraph line="1092" number="228"><bold>Āyasmā ca lakkhaṇo</bold>tiādīsu ko panāyasmā lakkhaṇo, kasmā cassa lakkhaṇoti nāmaṃ ahosi, ko cāyasmā mahāmoggallāno, kasmā ca sitaṃ pātvākāsīti taṃ sabbaṃ pakāsetuṃ <bold>‘‘yvāya’’</bold>ntiādi āraddhaṃ. <bold>Lakkhaṇasampannenā</bold>ti purisalakkhaṇasampannena. <bold>Brahmasamenā</bold>ti <pageBreak edition="V" number="2.0260" /> brahmattabhāvasamena. Īsakaṃ hasitaṃ sitanti vuccatīti āha <bold>‘‘mandahasita’’</bold>nti. <bold>Aṭṭhikasaṅkhalika</bold>nti nayidaṃ aviññāṇakaṃ aṭṭhisaṅkhalikamattaṃ, atha kho eko petoti āha <bold>‘‘petaloke nibbattaṃ satta’’</bold>nti. <bold>Ete attabhāvā</bold>ti petattabhāvā. <bold>Na āpāthaṃ āgacchantī</bold>ti devattabhāvā viya pakatiyā āpāthaṃ na āgacchanti. Tesaṃ pana <pageBreak edition="M" number="2.0293" /> ruciyā āpāthaṃ āgaccheyyuṃ. Manussānaṃ dukkhābhibhūtānaṃ anāthabhāvadassanapadaṭṭhānā karuṇāti āha <bold>‘‘kāruññe kattabbe’’</bold>ti. Attano ca sampattiṃ buddhañāṇassa ca sampattinti paccekaṃ sampatti-saddo yojetabbo. Tadubhayaṃ vibhāvetuṃ <bold>‘‘tañhī’’</bold>tiādi vuttaṃ. Tattha ‘‘attano ca sampattiṃ anussaritvā sitaṃ pātvākāsī’’ti padaṃ ānetvā sambandhitabbaṃ. <bold>Dhammadhātū</bold>ti sabbaññutaññāṇaṃ sandhāya vadati, <bold>dhammadhātū</bold>ti vā dhammānaṃ sabhāvo. <bold>Upapattī</bold>ti jāti. Upapattisīsena hi tathārūpaṃ attabhāvaṃ vadati. Dussaddhāpayā honti, tadassa tesaṃ dīgharattaṃ ahitāya dukkhāya. <bold>Dussaddhāpayā</bold>ti idañca na lakkhaṇattheraṃ sandhāya vuttaṃ, ye pana suṇanti ‘‘evaṃ kira vutta’’nti, te sandhāya. Atha lakkhaṇatthero kasmā na addasa, kimassa dibbacakkhu natthīti? No natthi, mahāmoggallāno pana āvajjento addasa, itaro anāvajjanena na addasa.</paragraph>
<paragraph line="1093"><bold>Vituḍentī</bold>ti vinivijjhitvā ḍenti, asidhārūpamehi tikhiṇehi lohatuṇḍakehi vijjhitvā vijjhitvā ito cito ca gacchantīti attho. Tenāha <bold>‘‘vinivijjhitvā gacchantī’’</bold>ti. ‘‘Vitudantī’’ti vā pāṭho. <bold>Phāsuḷantarikāhī</bold>ti bhummatthe nissakkavacanaṃ. <bold>Lohatuṇḍakehī</bold>ti lohasalākāsadisehi, kāḷalohamayeheva vā tuṇḍakehi. <bold>Pasādussadā</bold>ti iminā aṭṭhisaṅghātamattaṃ hutvā paññāyamānānampi kāyappasādassa balavabhāvaṃ dasseti. <bold>Pakkagaṇḍasadisā</bold>ti iminā pana ativiya mudusabhāvataṃ dasseti. <bold>Acchariyaṃ vatā</bold>ti garahanacchariyaṃ nāmetaṃ.</paragraph>
<paragraph line="1094"><bold>Cakkhubhūtā</bold>ti sampattadibbacakkhukā, lokassa cakkhubhūtāti evaṃ vā ettha attho daṭṭhabbo. <bold>Yatrā</bold>ti hetuatthe nipātoti āha <bold>‘‘yatrāti kāraṇavacana’’</bold>nti. Appamāṇe sattanikāye, te ca kho vibhāgena kāmabhavādibhede bhave, nirayādibhedā gatiyo, nānattakāyanānattasaññīādiviññāṇaṭṭhitiyo, tathārūpe sattāvāse ca sabbaññutaññāṇañca me upanetuṃ paccakkhaṃ karontena.</paragraph>
<paragraph line="1095"><bold>Goghātako</bold>ti gunnaṃ abhiṇhaṃ hananako. Tenāha <bold>‘‘vadhitvā vadhitvā’’</bold>ti. <bold>Tassā</bold>ti gunnaṃ hananakammassa. <bold>Aparāpariyakammassā</bold>ti aparāpariyavedanīyakammassa. Balavatā goghātakakammena vipāke <pageBreak edition="V" number="2.0261" /> dīyamāne <pageBreak edition="M" number="2.0294" /> aladdhokāsaṃ aparāpariyavedanīyaṃ, tasmiṃ vipakkavipāke idāni laddhokāsaṃ <bold>‘‘avasesakamma’’</bold>nti vuttaṃ. <bold>Kammasabhāgatāyā</bold>ti kammassa sabhāgabhāvena sadisabhāvena. <bold>Ārammaṇasabhāgatāyā</bold>ti ārammaṇassa sabhāgabhāvena sadisabhāvena. Yādise hi ārammaṇe pubbe taṃ kammaṃ tassa ca vipāko pavatto, tādiseyeva ārammaṇe idaṃ kammaṃ imassa vipāko ca pavattoti katvā vuttaṃ <bold>‘‘tasseva kammassa vipākāvasesenā’’</bold>ti. Bhavati hi taṃsadisepi tabbohāro yathā so eva tittiro, tāniyeva osadhānīti. Yasmā kammasarikkhakavisaye <bold>‘‘kammaṃ vā kammanimittaṃ vā’’</bold>ti dvayameva vuttaṃ, yasmā ca gatinimittaṃ viya kammaṃ kammanimittañca kammato bhinnaṃ visuṃ hutvā na tiṭṭhati, tasmā sarikkhakavipākadānassa kāraṇabhāvato yattha kammasarikkhakena vipākena bhavitabbaṃ, tattha kammaṃ vā kammanimittaṃ vā gahetvā paṭisandhi hotīti vadanti. Tenevāha – <bold>‘‘tassa kira…pe… nimittaṃ ahosī’’</bold>ti. Tattha <bold>nimittaṃ ahosī</bold>ti pubbe katūpacitassa petūpapattinibbattanavasena katokāsassa tassa kammassa nimittabhūtaṃ idāni tathā upaṭṭhahantaṃ tassa vipākassa nimittaṃ ārammaṇaṃ ahosi. <bold>So</bold>ti goghātako. <bold>Aṭṭhikasaṅkhalikapeto jāto</bold> kammasarikkhakavipākavasena.</paragraph>
<paragraph line="1096" number="229"><bold>Pesiyo katvā</bold>ti gāviṃ vadhitvā vadhitvā gomaṃsaṃ phāletvā pesiyo katvā. <bold>Sukkhāpetvā</bold>ti kālantaraṃ ṭhapanatthaṃ sukkhāpetvā. Sukkhāpitamaṃsapesīnañhi <bold>vallūra</bold>samaññāti. <bold>Nippakkhacamme</bold>ti vigatapakkhacamme. Urabbhe hantīti <bold>orabbhiko</bold>. <bold>Eḷake</bold>ti aje. <bold>Nivāpapuṭṭhe</bold>ti attanā dinnanivāpena posite asinā vadhitvā vadhitvā vikkiṇanto. <bold>Ekaṃ miga</bold>nti dīpakamigaṃ. <bold>Kāraṇāhī</bold>ti yātanāhi. <bold>Ñatvā</bold>ti kammaṭṭhānaṃ ñatvā. Pesuññupasaṃhāravasena ito sutaṃ amutra, amutra vā sutaṃ idha sūcetīti <bold>sūcako</bold>. Anayabyasanaṃ pāpesi manusseti sambandho.</paragraph>
<paragraph line="1097"><bold>Vinicchayāmacco</bold>ti raññā aḍḍakaraṇe ṭhapito vinicchayamahāmatto. So hi gāmajanakāyaṃ kūṭaṭṭhena vañcetīti <bold>‘‘gāmakūṭo’’</bold>ti vuccati. Keci ‘‘tādisoyeva gāmajeṭṭhako gāmakūṭo’’ti vadanti. Samena bhavitabbaṃ <pageBreak edition="M" number="2.0295" /> dhammaṭṭhoti vattabbato. Rahassaṅge nisīdanavasena <bold>visamā nisajjā</bold> ahosi. <bold>Phusanto</bold>ti theyyāya phusanto.</paragraph>
<paragraph line="1098" number="230"><bold>Anissaro</bold>ti mātugāmo sasāmiko attano phasse anissaro. <bold>Dhaṃsitvā</bold>ti bhassitvā <pageBreak edition="V" number="2.0262" /> apagantvā. Maṅganavasena ulatīti <bold>maṅguli,</bold> virūpabībhacchabhāvena pavattatīti attho. Tenāha <bold>‘‘virūpaṃ duddasikaṃ bībhaccha’’</bold>nti.</paragraph>
<paragraph line="1099">Uddhaṃ uddhaṃ agginā pakkasarīratāya <bold>uppakkaṃ,</bold> heṭṭhato paggharaṇavasena kilinnasarīratāya <bold>okilinī,</bold> ito cito ca aṅgārasamparikiṇṇatāya <bold>okirinī</bold>. Tenāha <bold>‘‘sā kirā’’</bold>tiādi. <bold>Aṅgāracitake</bold>ti aṅgārasañcaye. Sarīrato paggharanti asuciduggandhajegucchāni sedagatāni. <bold>Tassa kira rañño</bold>ti kāliṅgassa rañño. <bold>Nāṭakinī</bold>ti naccanakicce adhigatā itthī. <bold>Seda</bold>nti sedanaṃ, tāpananti attho.</paragraph>
<paragraph line="1100"><bold>Asīsakaṃ kabandhaṃ hutvā nibbatti</bold> kammāyūhanakāle tathā nimittaggahaṇaparicayato. <bold>Lāmakabhikkhū</bold>ti hīnācāratāya lāmako, bhikkhuvesatāya bhikkhāhārena jīvanato ca bhikkhu. <bold>Cittakeḷi</bold>nti cittaruciyaṃ taṃ taṃ kīḷanto. <bold>Ayamevā</bold>ti bhikkhuvatthusmiṃ vuttanayo eva.</paragraph>
<paragraph line="1101" number="231"><bold>Nissevālapaṇakakaddamo</bold>ti tilabījakādibhedena sevālena nīlamaṇḍūkapiṭṭhivaṇṇena udakapiṭṭhaṃ chādetvā nibbattapaṇakena kaddamena ca virahito. <bold>Sundarehi titthehī</bold>ti sukhāvagāhaṇaṭṭhānatāya kaddamādidosavirahato ca sundarehi titthehi. <bold>Tato</bold> udakadahato taṃhetu, taṃ upanissāyāti attho. Nāgabhavanagatopi hi so rahado tato uparimanussaloke jalāsayena sambandho hoti. Tena vuttaṃ <bold>‘‘tato ayaṃ tapodā sandatī’’</bold>ti. Atha vā <bold>tato</bold>ti nāgabhavane udakadahato ayaṃ tapodā sandati. Tañhi uparibhūmitalaṃ ārohati, uṇhabhāvena tapanato tapaṃ udakaṃ etissāti anvatthanāmavasena <bold>tapodā</bold>ti vuccati. <bold>Petaloko</bold>ti petānaṃ āvāsaṭṭhānaṃ. Keci pana ‘‘petalokoti lohakumbhīnirayā idhādhippetā’’ti vadanti, nagarassa pana <pageBreak edition="M" number="2.0296" /> parito pabbatapādavanantaresu bahū petāvāsāpi santeva. Svāyamattho petavatthupāḷiyā lakkhaṇasaṃyuttena imāya ca vinītavatthupāḷiyā dīpetabbo.</paragraph>
<paragraph line="1102"><bold>Katahatthā</bold>ti thirataraṃ lakkhesu avirajjhanasarakkhepā. Īdisā pana tattha vasībhūtā katahatthā nāma honti, tasmā yo sippameva uggaṇhāti, so katahattho nāma na hoti, ime pana katahatthā, ciṇṇavasībhāvāti vuttaṃ hoti. Sippadassanavasena kataṃ rājakulāni upecca asanaṃ sarakkhepo etehīti <bold>katupāsanā,</bold> rājakulādīsu dassitasippāti vuttaṃ hoti. <bold>Pabhaggo</bold>ti parājito.</paragraph>
<paragraph line="1103" number="232"> Dosadassana <pageBreak edition="V" number="2.0263" /> pubbaka rūpa virāga bhāvanā saṅkhāta paṭipakkha bhāvanāvasena paṭighasaññānaṃ suppahīnattā mahatāpi saddena arūpasamāpattito na vuṭṭhāti, tathā pana na suppahīnattā sabbarūpāvacarasamāpattito vuṭṭhānaṃ siyāti idha āneñjasamādhīti catutthajjhānasamāpatti adhippetāti āha <bold>‘‘anejaṃ acalaṃ kāyavācāvipphandavirahitaṃ catutthajjhānasamādhi’’</bold>nti. Aññattha pana samādhipaccanīkānaṃ atidūratāya na iñjatīti āneñjoti arūpāvacarasamādhi vuccati. <bold>Samādhiparipanthake dhamme</bold>ti vitakkavicārādike sandhāya vadati. Vitakkādīsu ādīnavasallakkhaṇassa na suṭṭhukatabhāvaṃ sandhāyāha <bold>‘‘na suṭṭhu parisodhetvā’’</bold>ti.</paragraph>
<paragraph line="1104">Nanu cāyamāyasmā mahāmoggallāno bhagavato paṭhamavasseva abhinavappattaarahatto, idañca uttarimanussadhammapārājikaṃ vīsatimavassato upari paññattaṃ, kathaṃ imassa vatthuno imasmiṃ pārājike bhagavatā vinicchitabhāvo vuttoti? Nāyaṃ doso. Ayañhettha ācariyānaṃ kathāmaggo – apaññattepi sikkhāpade therassa vacanaṃ sutvā ‘‘attano appatirūpaṃ uttarimanussadhammaṃ esa vadatī’’ti maññamānā bhikkhū therassa dosaṃ āropentā ujjhāyiṃsu. Bhagavā ca therassa tathāvacane kāraṇaṃ dassetvā niddosabhāvaṃ karonto ‘‘anāpatti, bhikkhave, moggallānassā’’ti āha. Saṅgītikārakā pana uttarimanussadhammādhikārattā tampi vatthuṃ ānetvā idha āropesunti.</paragraph>
<paragraph line="1105">Sāvakānaṃ uppaṭipāṭiyā anussaraṇaṃ natthīti dassetuṃ <bold>‘‘na uppaṭipāṭiyā’’</bold>ti āha. <bold>Asaññasamāpatti</bold>nti saññāvirāgabhāvanāya vāyokasiṇanibbattitaṃ <pageBreak edition="M" number="2.0297" /> catutthajjhānasamāpattiṃ vadati. Pubbenivāsañāṇaṃ cutipaṭisandhiṃ gaṇhantampi anantarapaccayakkamavantānaṃ arūpadhammānaṃ vaseneva gaṇhātīti āha – <bold>‘‘tatiye attabhāve cutimeva addasā’’</bold>ti. <bold>Nayato sallakkhesī</bold>ti vaṭṭe saṃsaraṇakasattānaṃ khandhānaṃ abhāvakālo nāma natthi, asaññabhave pana acittakā hutvā pañca kappasatāni pavattanti, iminā nayena sallakkhesi. <bold>Dukkaraṃ kata</bold>nti khandhavikalassa pubbenivāsassa anussaraṇaṃ ṭhapetvā sammāsambuddhaṃ na sakkā aññehi kātunti nayato sallakkhentenapi dukkaraṃ katanti adhippāyo. <bold>Paṭividdhā</bold>ti paṭividdhasadisā. Yathā nāma koci dhanusippe katahattho ekaṃ kesasaṅkhātaṃ vālaṃ satakkhattuṃ vidāletvā tato ekaṃ aṃsuṃ gahetvā vātiṅgaṇaphalassa majjhaṭṭhāne bandhitvā aparaṃ aṃsuṃ kaṇḍassa aggakoṭiyaṃ yathā tassa aṃsussa ūkāmattaṃ vā likkhāmattaṃ vā kaṇḍassa aggakoṭito adhikaṃ hutvā tiṭṭhati, evaṃ bandhitvā usabhamatte ṭhāne ṭhito kaṇḍabaddhāya vālakoṭiyā vātiṅgaṇabaddhaṃ vālassa koṭiṃ paṭivijjheyya <pageBreak edition="V" number="2.0264" />, evameva imināpi kataṃ dukkaranti vuttaṃ hoti. <bold>Etadagga</bold>nti eso aggo. <bold>Yadida</bold>nti yo ayaṃ. Liṅgavipallāsavasenetaṃ vuttaṃ.</paragraph>
<centered line="1106">Vinītavatthuvaṇṇanā niṭṭhitā.</centered>
<subhead line="1107">Nigamanavaṇṇanā</subhead>
<paragraph line="1108" number="233"><bold>Idhā</bold>ti imasmiṃ bhikkhuvibhaṅge. <bold>Uddiṭṭhā</bold>ti idha pātimokkhavasena anosāritattā cattāro pārājikāva uddiṭṭhā kathitāti attho gahetabbo. Yadi evaṃ heṭṭhā thullaccayadukkaṭānampi vuttattā pārājikāva uddiṭṭhāti kasmā vuttāti? Pārājikādhikārattā santesupi thullaccayadukkaṭesu idha pārājikāva vuttā. Yesaṃ…pe… asaṃvāsoti imamatthaṃ vā dīpetukāmo taṃsambandhena <bold>‘‘uddiṭṭhā cattāro pārājikā’’</bold>ti āha. <bold>Tatthāyasmante</bold>tiādikaṃ pana anuññātapātimokkhuddesakkamopi ayameva, nāññoti dassanatthaṃ vuttaṃ. <bold>Bhikkhunīnaṃ asādhāraṇāni cattārī</bold>ti ubbhajāṇumaṇḍalikā vajjapaṭicchādikā ukkhittānuvattikā aṭṭhavatthukāti imāni cattāri bhikkhunīnaṃ bhikkhūhi asādhāraṇāni nāma. Etesu <bold>ubbhajāṇumaṇḍalikā</bold> nāma yā kāyasaṃsaggarāgena avassutā teneva rāgena avassutassa manussapurisassa akkhakānaṃ adho jāṇumaṇḍalānaṃ <pageBreak edition="M" number="2.0298" /> kapparānañca upari yena kenaci sarīrāvayavena āmasanādiṃ sādiyati, tassā adhivacanaṃ. Yā pana bhikkhunī aññissā bhikkhuniyā pārājikasaṅkhātaṃ vajjaṃ jānaṃ paṭicchādeti, sā <bold>vajjapaṭicchādikā</bold> nāma. Samaggena pana saṅghena ukkhittaṃ bhikkhuṃ yā bhikkhunī yaṃdiṭṭhiko so hoti, tassā diṭṭhiyā gahaṇavasena anuvattati, sā <bold>ukkhittānuvattikā</bold> nāma. Yā pana kāyasaṃsaggarāgena tintā tathāvidhasseva purisassa hatthaggahaṇaṃ vā saṅghāṭikaṇṇaggahaṇaṃ vā sādiyati, kāyasaṃsaggasaṅkhātassa asaddhammassa paṭisevanatthāya purisassa hatthapāse santiṭṭhati vā, tattha ṭhatvā sallapati vā, saṅketaṃ vā gacchati, purisassa āgamanaṃ vā sādiyati, kenaci vā paṭicchannokāsaṃ pavisati, hatthapāse vā ṭhatvā kāyaṃ upasaṃharati, ayaṃ <bold>aṭṭhavatthukā</bold> nāmāti veditabbaṃ.</paragraph>
<paragraph line="1109"><bold>Vatthuvipannā</bold>ti pabbajjupasampadāya avatthubhāvato vatthuvipannā. Nesañhi ‘‘na, bhikkhave, paṇḍako pabbājetabbo, yo pabbājeyya, āpatti dukkaṭassā’’tiādinā pabbajjā upasampadā ca paṭikkhittā. Tasmā te bhikkhubhāvāya abhabbattā pārājikāpannasadisatāya ‘‘pārājikā’’ti <pageBreak edition="V" number="2.0265" /> vuttā. Tabbhāvabhāvitāya bhikkhubhāvo vasati etthāti vatthu, puggalānaṃ bhikkhubhāvārahatā. Sā pana pabbajjakkhandhakāgatasabbadosavirahitasampattiyuttatā. Taṃ vipannaṃ paṇḍakabhāvādiyogena yesaṃ te <bold>vatthuvipannā</bold>. <bold>Ahetukapaṭisandhikā</bold>ti iminā tesaṃ vipākāvaraṇena samannāgatabhāvaṃ dassento maggāvaraṇe kāraṇamāha. Pārājikāpannasadisattā <bold>pārājikā</bold>. Theyyasaṃvāsakādikammaṃ mātughātādikaṃ viya ānantariyaṃ na hotīti āha <bold>‘‘imesaṃ tiṇṇaṃ saggo avārito’’</bold>ti.</paragraph>
<paragraph line="1110">Dīghatāya lambamānaṃ aṅgajātametassāti <bold>lambī</bold>. So ettāvatā na pārājiko, atha kho yadā anabhiratiyā pīḷito attano aṅgajātaṃ mukhe vā vaccamagge vā paveseti, tadā pārājiko hoti. Mudu piṭṭhi etassāti <bold>mudupiṭṭhiko,</bold> kataparikammāya mudukāya piṭṭhiyā samannāgato. Sopi yadā anabhiratiyā pīḷito attano aṅgajātaṃ attano mukhavaccamaggesu aññataraṃ paveseti, tadā pārājiko hoti. <bold>Parassa aṅgajātaṃ attano mukhena gaṇhātī</bold>ti yo anabhiratiyā pīḷito parassa suttassa vā pamattassa vā aṅgajātaṃ attano mukhena <pageBreak edition="M" number="2.0299" /> gaṇhāti. <bold>Parassa aṅgajāte abhinisīdatī</bold>ti yo anabhiratiyā pīḷito parassa aṅgajātaṃ kammaniyaṃ disvā attano vaccamaggena tassūpari nisīdati, taṃ attano vaccamaggaṃ pavesetīti attho.</paragraph>
<paragraph line="1111">Etthāha – mātughātakapitughātakaarahantaghātakā tatiyapārājikaṃ āpannā, bhikkhunīdūsako lambīādayo cattāro paṭhamapārājikaṃ āpannā evāti kathaṃ catuvīsatīti? Vuccate – mātughātakādayo hi cattāro idha anupasampannā eva adhippetā, lambīādayo cattāro kiñcāpi paṭhamapārājikena saṅgahitā, yasmā pana etena pariyāyena methunaṃ dhammaṃ appaṭisevino honti, tasmā visuṃ vuttāti. <bold>Etena pariyāyenā</bold>ti ubhinnaṃ rāgapariyuṭṭhānasaṅkhātena pariyāyena. Dutiyavikappe <bold>kaccitthā</bold>ti ettha kacci atthāti padacchedo veditabbo.</paragraph>
<centered line="1112">Nigamanavaṇṇanā niṭṭhitā.</centered>
<centered line="1113">Iti samantapāsādikāya vinayasaṃvaṇṇanāya sāratthadīpaniyaṃ</centered>
<centered line="1114">Catutthapārājikavaṇṇanā niṭṭhitā.</centered>
</body>
</document>