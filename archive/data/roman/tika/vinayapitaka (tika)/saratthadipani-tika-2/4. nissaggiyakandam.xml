<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin01t2.tik3.xml</normativeSource>
    <archivePath>roman/tika/vinayapitaka (tika)/saratthadipani-tika-2/4. nissaggiyakandam.xml</archivePath>
    <baseFileName>4. nissaggiyakandam</baseFileName>
    <titlePath>4. Nissaggiyakaṇḍaṃ - Sāratthadīpanī-ṭīkā-2 - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">4. Nissaggiyakaṇḍaṃ</chapter>
    <title line="2">1. Cīvaravaggo</title>
    <subhead line="3">1. Paṭhamakathinasikkhāpadavaṇṇanā</subhead>
    <paragraph line="4" number="459"><bold>Samitāvinā</bold>ti <pageBreak edition="Vipassana Research Institut" number="2.0339" /><pageBreak edition="Myanmar" number="2.0384" /> samitapāpena. <bold>Gotamake cetiye</bold>ti gotamayakkhassa cetiyaṭṭhāne katavihāro vuccati. <bold>Paribhuñjituṃ anuññātaṃ hotī</bold>ti bhagavatā gahapaticīvare anuññāte bahūni cīvarāni labhitvā bhaṇḍikaṃ katvā sīsepi khandhepi kaṭiyāpi ṭhapetvā āgacchante bhikkhū disvā cīvare sīmaṃ bandhantena ticīvaraṃ paribhogatthāya anuññātaṃ, na pana adhiṭṭhānavasena. Nahāyanti etthāti <bold>nahānaṃ,</bold> nahānatitthaṃ.</paragraph>
    <paragraph line="5" number="460"> Eko kira brāhmaṇo cintesi ‘‘buddharatanassa ca saṅgharatanassa ca pūjā paññāyati, kathaṃ nu kho dhammaratanaṃ pūjitaṃ nāma hotī’’ti. So bhagavantaṃ upasaṅkamitvā etamatthaṃ pucchi. Bhagavā āha ‘‘sacepi brāhmaṇa dhammaratanaṃ pūjetukāmo, ekaṃ bahussutaṃ pūjehī’’ti. Bahussutaṃ bhante ācikkhathāti. Bhikkhusaṅghaṃ pucchāti. So bhikkhū upasaṅkamitvā ‘‘bahussutaṃ bhante ācikkhathā’’ti āha. Ānandatthero brāhmaṇāti. Brāhmaṇo theraṃ sahassagghanakena cīvarena pūjesi. Tena vuttaṃ <bold>‘‘paṭilābhavasena uppanna’’</bold>nti. <bold>Uppanna</bold>-saddo nipphannapariyāyopi hotīti taṃ paṭikkhipanto āha <bold>‘‘no nipphattivasenā’’</bold>ti. Paṭhamameva hi taṃ tantavāyakammena nipphannaṃ.</paragraph>
    <paragraph line="6"><bold>Therassa santike upajjhaṃ gāhāpetvā sayaṃ anussāvanakammaṃ karotī</bold>ti ettha sāriputtattheropi tatheva karotīti daṭṭhabbaṃ. Evaṃ ekamekena attano pattacīvaraṃ datvā pabbājetvā upajjhaṃ gaṇhāpitāni <pageBreak edition="Vipassana Research Institut" number="2.0240" /> pañca pañca bhikkhusatāni ahesuṃ. <bold>Āyasmantaṃ ānandaṃ ativiya mamāyatī</bold>ti ānandatthero tāva mamāyatu akhīṇāsavabhāvato, sāriputtatthero kathanti? Na idaṃ mamāyanaṃ gehassitapemavasena, atha kho guṇasambhāvanāvasenāti nāyaṃ doso. <bold>Navamaṃ vā divasaṃ dasamaṃ vā</bold>ti bhummatthe upayogavacanaṃ <pageBreak edition="Myanmar" number="2.0385" />, navame vā dasame vā divaseti attho. <bold>Sace bhaveyyā</bold>ti sace kassaci evaṃ siyā. <bold>Vuttasadisamevā</bold>ti ettha ‘‘vuttadivasamevā’’tipi paṭhanti. <bold>Dhāretu</bold>nti ettha ‘‘āhā’’ti pāṭhaseso daṭṭhabbo.</paragraph>
    <paragraph line="7" number="462-463"><bold>Niṭṭhitacīvarasmi</bold>nti bhummavacanassa lopaṃ katvā niddesoti āha <bold>‘‘niṭṭhite cīvarasmi’’</bold>nti, cīvarassa karaṇapalibodhe upacchinneti vuttaṃ hoti. Pāsapaṭṭagaṇṭhikapaṭṭapariyosānaṃ yaṃ kiñci kātabbaṃ, taṃ katvāti yojetabbaṃ. <bold>Sūciyā paṭisāmana</bold>nti idaṃ sūcikammassa sammā pariniṭṭhitabhāvadassanatthaṃ vuttaṃ, sūcikammaniṭṭhānamevettha pamāṇaṃ. <bold>Etesampī</bold>ti vinaṭṭhādiṃ parāmasati.</paragraph>
    <paragraph line="8"><bold>Kathine ca ubbhatasmi</bold>nti yaṃ saṅghassa kathinaṃ atthataṃ, tasmiṃ kathine ca ubbhateti attho. <bold>Dutiyassa palibodhassa abhāvaṃ dassetī</bold>ti āvāsapalibodhassa abhāvaṃ dasseti. Ettha ca ‘‘niṭṭhitacīvarasmiṃ ubbhatasmiṃ kathine’’ti imehi dvīhi padehi dvinnaṃ palibodhānaṃ abhāvadassanena atthatakathinassa pañcamāsabbhantare yāva cīvarapalibodho āvāsapalibodho ca na upacchijjati, tāva anadhiṭṭhitaṃ avikappitaṃ atirekacīvaraṃ dasāhato parampi ṭhapetuṃ vaṭṭatīti dīpeti. Atthatakathinassa hi yāva kathinassa ubbhārā anāmantacāro asamādānacāro yāvadatthacīvaraṃ gaṇabhojanaṃ yo ca tattha cīvaruppādoti ime pañcānisaṃsā labbhanti. Pakkamanaṃ anto assāti <bold>pakkamanantikā</bold>. Evaṃ sesāpi veditabbā. Vitthāro panettha āgataṭṭhāneyeva āvi bhavissati.</paragraph>
    <paragraph line="9"><bold>Khoma</bold>nti khomasuttehi vāyitaṃ khomapaṭacīvaraṃ, tathā sesāni. <bold>Sāṇa</bold>nti sāṇavākasuttehi katacīvaraṃ. <bold>Bhaṅga</bold>nti khomasuttādīni sabbāni ekaccāni vā missetvā katacīvaraṃ. Bhaṅgampi vākamayamevāti keci. Dukūlaṃ paṭṭuṇṇaṃ somārapaṭaṃ cīnapaṭaṃ iddhijaṃ devadinnanti imāni pana cha cīvarāni etesaṃyeva anulomānīti visuṃ na vuttāni. <bold>Dukūla</bold>ñhi sāṇassa anulomaṃ vākamayattā. Paṭṭuṇṇadese sañjātavatthaṃ <bold>paṭṭuṇṇaṃ</bold>. ‘‘Paṭṭuṇṇakoseyyaviseso’’ti hi <bold>abhidhānakose</bold> vuttaṃ. Somāradese cīnadese ca jātavatthāni <bold>somāracīnapaṭāni</bold>. Paṭṭuṇṇādīni tīṇi koseyyassa anulomāni pāṇakehi katasuttamayattā. <bold>Iddhijaṃ</bold> ehibhikkhūnaṃ <pageBreak edition="Myanmar" number="2.0386" /> puññiddhiyā nibbattacīvaraṃ, taṃ khomādīnaṃ <pageBreak edition="Vipassana Research Institut" number="2.0341" /> aññataraṃ hotīti tesaṃ eva anulomaṃ. Devatāhi dinnaṃ cīvaraṃ <bold>devadinnaṃ,</bold> taṃ kapparukkhe nibbattaṃ jāliniyā devakaññāya anuruddhattherassa dinnavatthasadisaṃ, tampi khomādīnaṃyeva anulomaṃ hoti tesu aññatarabhāvato.</paragraph>
    <paragraph line="10">Majjhimassa purisassa vidatthiṃ sandhāya <bold>‘‘dve vidatthiyo’’</bold>tiādi vuttaṃ. Iminā dīghato vaḍḍhakīhatthappamāṇaṃ vitthārato tato upaḍḍhappamāṇaṃ vikappanupaganti dasseti. Tathā hi ‘‘sugatavidatthi nāma idāni majjhimassa purisassa tisso vidatthiyo, vaḍḍhakīhatthena diyaḍḍho hattho hotī’’ti <bold>kuṭikārasikkhāpadaṭṭhakathāyaṃ</bold> (pārā. aṭṭha. 2.348-349) vuttaṃ, tasmā sugataṅgulena dvādasaṅgulaṃ vaḍḍhakīhatthena diyaḍḍho hatthoti siddhaṃ. Evañca katvā sugataṅgulena aṭṭhaṅgulaṃ vaḍḍhakīhatthappamāṇanti idaṃ āgatamevāti.</paragraph>
    <paragraph line="11"><bold>Taṃ atikkāmayato</bold>ti ettha <bold>ta</bold>nti cīvaraṃ kālaṃ vā parāmasati. <bold>Tassa yo aruṇo</bold>ti tassa cīvaruppādadivasassa yo atikkanto aruṇo. <bold>Cīvaruppādadivasena saddhi</bold>nti cīvaruppādadivasassa atikkantaaruṇena saddhinti attho. <bold>Divasa</bold>saddena hi taṃdivasanissito aruṇo vutto. <bold>Bandhitvā</bold>ti rajjuādīhi bandhitvā. <bold>Veṭhetvā</bold>ti vatthādīti veṭhetvā.</paragraph>
    <paragraph line="12"><bold>Vacanīyo</bold>ti saṅghaṃ apekkhitvā vuttaṃ. <bold>Aññathāpi vattabba</bold>nti ettha ‘‘yāya kāyaci bhāsāya padapaṭipāṭiyā avatvāpi atthamatte vutte vaṭṭatī’’ti vadanti. <bold>Tenā</bold>ti āpattiṃ paṭiggaṇhantena. Paṭiggāhakena <bold>‘‘passasī’’</bold>ti vutte desakena vattabbavacanaṃ dasseti <bold>‘‘āma passāmī’’</bold>ti. Puna paṭiggāhakena vattabbavacanamāha <bold>‘‘āyatiṃ saṃvareyyāsī’’</bold>ti. Evaṃ vutte puna desakena vattabbavacanaṃ <bold>‘‘sādhu suṭṭhu saṃvarissāmī’’</bold>ti. Iminā attano āyatiṃ saṃvare patiṭṭhitabhāvaṃ dasseti. <bold>Dvīsu pana sambahulāsu vā</bold>ti dvīsu sambahulāsu vā āpattīsu purimanayeneva vacanabhedo veditabbo. Ñattiyaṃ <bold>āpattiṃ sarati vivaratī</bold>ti ettha dve āpattiyoti vā sambahulā āpattiyoti vā vattabbanti adhippāyo. <bold>Cīvaradānepī</bold>ti nissaṭṭhacīvarassa dānepi. <bold>Vatthuvasenā</bold>ti cīvaragaṇanāya. <bold>Gaṇassa vuttā pāḷiyevettha pāḷī</bold>ti dvīsu imāhaṃ āyasmantānaṃ nissajjāmīti vacane visesābhāvato vuttaṃ. <bold>Evaṃ…pe… vattuṃ vaṭṭatī</bold>ti vatvā tattha kāraṇamāha <bold>‘‘ito</bold><pageBreak edition="Myanmar" number="2.0387" /><bold>garukatarānī’’</bold>tiādi. Tattha <bold>ito</bold>ti ito nissaṭṭhacīvaradānato. Ñattikammato ñattidutiyakammaṃ garukataranti āha <bold>‘‘ito garukatarānī’’</bold>ti. <bold>Imāhaṃ cīvara</bold>nti ettha ‘‘imaṃ cīvara’’ntipi paṭhanti.</paragraph>
    <paragraph line="13" number="468"><bold>Na</bold><pageBreak edition="Vipassana Research Institut" number="2.0342" /><bold>idha saññā rakkhatī</bold>ti idaṃ vematikaṃ anatikkantasaññañca sandhāya vuttaṃ. <bold>Yopi evaṃsaññī, tassapī</bold>ti na kevalaṃ atikkante atikkantasaññissa, atha kho vematikassa anatikkantasaññissapīti attho. ‘‘Na idha saññā rakkhatī’’tiādinā vuttamatthaṃ sesattikepi atidisati. <bold>Esa nayo sabbatthā</bold>ti esa nayo avinaṭṭhādīsupīti aññesaṃ cīvaresu upacikādīhi khāyitesu ‘‘mayhampi cīvaraṃ khāyita’’nti evaṃsaññī hotītiādinā yojetabbanti dasseti. Anaṭṭhato aviluttassa visesamāha <bold>‘‘pasayhāvahāravasenā’’</bold>ti. Theyyāvahāravasena gahitañhi <bold>naṭṭha</bold>nti adhippetaṃ, pasayhāvahāravasena gahitaṃ <bold>vilutta</bold>nti. <bold>Anāpatti aññena kataṃ paṭilabhitvā paribhuñjatī</bold>ti idaṃ nisīdanasanthataṃ sandhāya vuttaṃ. Yaṃ yena hi purāṇasanthatassa sāmantā sugatavidatthiṃ anādiyitvā aññaṃ navaṃ nisīdanasanthataṃ kataṃ, tassa taṃ nissaggiyaṃ hoti. Tasmā ‘‘anāpatti aññena kataṃ paṭilabhitvā paribhuñjatī’’ti idaṃ parassa nissaggiyaṃ aparassa paribhuñjituṃ vaṭṭatīti imamatthaṃ sādheti. <bold>Paribhogaṃ sandhāya vutta</bold>nti anatikkante atikkantasaññissa vematikassa ca paribhuñjantasseva dukkaṭaṃ, na pana aparibhuñjitvā ṭhapentassāti adhippāyo.</paragraph>
    <paragraph line="14" number="469"><bold>Ticīvaraṃ adhiṭṭhātu</bold>nti nāmaṃ vatvā adhiṭṭhātuṃ. <bold>Na vikappetu</bold>nti nāmaṃ vatvā na vikappetuṃ. Esa nayo sabbattha. Tasmā ticīvarādīni adhiṭṭhahantena ‘‘imaṃ saṅghāṭiṃ adhiṭṭhāmī’’tiādinā nāmaṃ vatvā adhiṭṭhātabbaṃ. Vikappentena pana ‘‘imaṃ saṅghāṭi’’ntiādinā tassa tassa cīvarassa nāmaṃ aggahetvāva ‘‘imaṃ cīvaraṃ tuyhaṃ vikappemī’’ti vikappetabbaṃ. Ticīvaraṃ vā hotu aññaṃ vā, yadi taṃ taṃ nāmaṃ gahetvā vikappeti, avikappitaṃ hoti, atirekacīvaraṭṭhāneyeva tiṭṭhati. <bold>Tato paraṃ vikappetu</bold>nti ‘‘catumāsato paraṃ vikappetvā paribhuñjituṃ anuññāta’’nti tīsupi <bold>gaṇṭhipadesu</bold> vuttaṃ. Keci pana ‘‘tato paraṃ vikappetvā yāva āgāmisaṃvacchare vassānaṃ cātumāsaṃ, tāva ṭhapetuṃ anuññāta’’ntipi vadanti. ‘‘Tato paraṃ vikappetuṃ anujānāmīti ettāvatā vassikasāṭikaṃ kaṇḍuppaṭicchādiñca <pageBreak edition="Myanmar" number="2.0388" /> taṃ taṃ nāmaṃ gahetvā vikappetuṃ anuññātanti evamattho na gahetabbo tato paraṃ vassikasāṭikādināmasseva abhāvato. Tasmā tato paraṃ vikappentenapi nāmaṃ gahetvā na vikappetabbaṃ. Ubhinnampi tato paraṃ vikappetvā paribhogassa anuññātattā tathā vikappitaṃ aññanāmena adhiṭṭhahitvā paribhuñjitabba’’nti tīsupi <bold>gaṇṭhipadesu</bold> vuttaṃ.</paragraph>
    <paragraph line="15"><bold>Paccuddharāmī</bold>ti ṭhapemi, pariccajāmīti vā attho. <bold>Imaṃ saṅghāṭiṃ adhiṭṭhāmī</bold>ti ettha ‘‘imaṃ cīvaraṃ saṅghāṭiṃ adhiṭṭhāmīti evampi vattuṃ vaṭṭatī’’ti <bold>gaṇṭhipadesu</bold> vuttaṃ, tampi ‘‘imaṃ cīvaraṃ parikkhāracoḷaṃ <pageBreak edition="Vipassana Research Institut" number="2.0343" /> adhiṭṭhāmī’’ti iminā sameti. <bold>Kāyavikāraṃ karontenā</bold>ti hatthena cīvaraṃ parāmasantena vā cālentena vā. <bold>Duvidha</bold>nti sammukhaparammukhabhedesu duvidhaṃ. <bold>Hatthapāse</bold>ti idaṃ dvādasahatthaṃ sandhāya vuttaṃ, tasmā dvādasahatthabbhantare ṭhitaṃ ‘‘ima’’nti vatvā adhiṭṭhātabbaṃ. Tato paraṃ ‘‘eta’’nti vatvā adhiṭṭhātabbanti keci vadanti. <bold>Gaṇṭhipadesu</bold> panettha na kiñci vuttaṃ. Pāḷiyaṃ aṭṭhakathāyañca sabbattha ‘‘hatthapāso’’ti aḍḍhateyyahattho vuccati, tasmā idha visesavikappanāya kāraṇaṃ gavesitabbaṃ. <bold>Sāmantavihāro</bold> nāma yattha tadaheva gantvā nivattituṃ sakkā. ‘‘Sāmantavihāre’’ti idaṃ desanāsīsamattaṃ, tasmā ṭhapitaṭṭhānaṃ sallakkhetvā dūre ṭhitampi adhiṭṭhātabbanti vadanti. <bold>Ṭhapitaṭṭhānaṃ sallakkhetvā</bold>ti ca idaṃ ṭhapitaṭṭhānasallakkhaṇaṃ anucchavikanti katvā vuttaṃ, cīvarasallakkhaṇamevettha pamāṇaṃ.</paragraph>
    <paragraph line="16"><bold>Adhiṭṭhahitvā ṭhapitavatthehī</bold>ti parikkhāracoḷanāmena adhiṭṭhahitvā ṭhapitavatthehi. Adhiṭṭhānato pubbe saṅghāṭiādivohārassa abhāvato ‘‘imaṃ paccuddharāmī’’ti parikkhāracoḷassa visuṃ paccuddhāravidhiṃ dasseti. Parikkhāracoḷanāmena pana adhiṭṭhitattā ‘‘imaṃ parikkhāracoḷaṃ paccuddharāmī’’ti vuttepi nevatthi dosoti viññāyati. <bold>Paccuddharitvā puna adhiṭṭhātabbānī</bold>ti idañca saṅghāṭiādicīvaranāmena adhiṭṭhahitvā paribhuñjitukāmaṃ sandhāya vuttaṃ. Parikkhāracoḷanāmeneva adhiṭṭhahitvā paribhuñjantassa pana pubbekataadhiṭṭhānameva adhiṭṭhānaṃ. <bold>Adhiṭṭhānakiccaṃ natthī</bold>ti iminā kappabindudānakiccampi natthīti dasseti. Muṭṭhipañcakāditicīvarappamāṇayuttaṃ sandhāya <bold>‘‘ticīvaraṃ panā’’</bold>tiādi vuttaṃ. <bold>Parikkhāracoḷaṃ adhiṭṭhātu</bold>nti parikkhāracoḷaṃ katvā adhiṭṭhātuṃ. Baddhasīmāyaṃ avippavāsasīmāsammutisabbhāvato cīvaravippavāsepi nevatthi dosoti na tattha dupparihāratāti āha <bold>‘‘abaddhasīmāyaṃ dupparihāra’’</bold>nti.</paragraph>
    <paragraph line="17"><bold>Anatirittappamāṇā</bold>ti <pageBreak edition="Myanmar" number="2.0389" /> sugatavidatthiyā dīghaso cha vidatthiyo tiriyaṃ aḍḍhateyyavidatthiñca anatikkantappamāṇāti attho. Nanu ca vassikasāṭikā vassānātikkamena, kaṇḍuppaṭicchādi ābādhavūpasamena adhiṭṭhānaṃ vijahati. Teneva <bold>mātikāṭṭhakathāyaṃ</bold> (kaṅkhā. aṭṭha. kathinasikkhāpadavaṇṇanā) ‘‘vassikasāṭikā vassānamāsātikkamenapi, kaṇḍuppaṭicchādi ābādhavūpasamenapi adhiṭṭhānaṃ vijahatī’’ti vuttaṃ. Tasmā ‘‘tato paraṃ paccuddharitvā vikappetabbā’’ti kasmā vuttaṃ. Sati hi adhiṭṭhāne paccuddhāro yuttoti? Ettha tāva tīsupi <bold>gaṇṭhipadesu</bold> idaṃ vuttaṃ ‘‘paccuddharitvāti idaṃ paccuddharaṇaṃ sandhāya na vuttaṃ, paccuddharitvāti pana vassikasāṭikabhāvato apanetvāti evamattho gahetabbo. Tasmā hemantassa paṭhamadivasato paṭṭhāya <pageBreak edition="Vipassana Research Institut" number="2.0344" /> antodasāhe vassikasāṭikabhāvato apanetvā vikappetabbāti imamatthaṃ dassetuṃ ‘tato paraṃ paccuddharitvā vikappetabbā’ti vutta’’nti.</paragraph>
    <paragraph line="18">Keci pana ‘‘yathā kathinamāsabbhantare uppannacīvaraṃ kathinamāsātikkame nissaggiyaṃ hoti, evamayaṃ vassikasāṭikāpi vassānamāsātikkame nissaggiyā hoti, tasmā kattikapuṇṇamadivase paccuddharitvā tato paraṃ hemantassa paṭhamadivase vikappetabbāti evamattho gahetabbo. Paccuddharitvā tato paraṃ vikappetabbāti padayojanā veditabbā’’ti ca vadanti, taṃ na yuttaṃ. Kathinamāse uppannañhi cīvaraṃ atirekacīvaraṭṭhāne ṭhitattā avasānadivase anadhiṭṭhitaṃ kathinamāsātikkame nissaggiyaṃ hoti. Ayaṃ pana vassikasāṭikā adhiṭṭhahitvā ṭhapitattā na tena sadisāti vassānātikkame kathaṃ nissaggiyā hoti. Anadhiṭṭhitaavikappitameva hi taṃtaṃkālātikkame nissaggiyaṃ hoti, tasmā hemantepi vassikasāṭikā dasāhaṃ parihāraṃ labhatiyeva. Evaṃ kaṇḍuppaṭicchādipi ābādhavūpasamena adhiṭṭhānaṃ vijahati, tasmā tato paraṃ dasāhaṃ parihāraṃ labhati, dasāhaṃ pana anatikkamitvā vikappetabbāti.</paragraph>
    <paragraph line="19">Keci pana ‘‘adhiṭṭhānabhedalakkhaṇe avuttattā vassikasāṭikā vassānamāsātikkamepi, kaṇḍuppaṭicchādi ābādhe vūpasantepi adhiṭṭhānaṃ na vijahati, tasmā ‘tato paraṃ paccuddharitvā vikappetabbā’ti idaṃ vutta’’nti vadanti, taṃ <bold>mātikāṭṭhakathāya</bold> na sameti, <bold>samantapāsādikāya</bold> pana sameti. Tathā hi ‘‘vassikasāṭikā vassānamāsātikkamenapi, kaṇḍuppaṭicchādi <pageBreak edition="Myanmar" number="2.0390" /> ābādhavūpasamenapi adhiṭṭhānaṃ vijahatī’’ti idaṃ <bold>samantapāsādikāyaṃ</bold> natthi, <bold>parivāraṭṭhakathāyañca</bold> ‘‘atthāpatti hemante āpajjati, no gimhe’’ti ettha idaṃ vuttaṃ ‘‘kattikapuṇṇamāsiyā pacchime pāṭipadadivase vikappetvā ṭhapitaṃ vassikasāṭikaṃ nivāsento hemante āpajjati. <bold>Kurundiyaṃ</bold> pana ‘kattikapuṇṇamadivase apaccuddharitvā hemante āpajjatī’ti vuttaṃ, tampi suvuttaṃ. Cātumāsaṃ adhiṭṭhātuṃ, tato paraṃ vikappetunti hi vutta’’nti (pari. aṭṭha. 323).</paragraph>
    <paragraph line="20">Tattha <bold>mahāaṭṭhakathāyaṃ</bold> nivāsanapaccayā dukkaṭaṃ vuttaṃ, <bold>kurundaṭṭhakathāyaṃ</bold> pana apaccuddhārapaccayā. Tasmā <bold>kurundiyaṃ</bold> vuttanayeneva vassikasāṭikā vassānamāsātikkamepi adhiṭṭhānaṃ na vijahatīti paññāyati. <bold>Kurundiya</bold>ñhi ‘‘vassānaṃ cātumāsaṃ adhiṭṭhātuṃ, tato paraṃ vikappetu’’nti vacanato yadi kattikapuṇṇamāyaṃ na paccuddhareyya, avijahitādhiṭṭhānā vassikasāṭikā hemantaṃ sampattā vikappanakkhette adhiṭṭhānasabbhāvato dukkaṭaṃ janeti, tasmā kattikapuṇṇamāyaṃ eva paccuddharitvā hemante vikappetabbāti iminā adhippāyena ‘‘kattikapuṇṇamadivase <pageBreak edition="Vipassana Research Institut" number="2.0345" /> apaccuddharitvā hemante āpajjatī’’ti vuttaṃ, tasmā vīmaṃsitvā yuttataraṃ gahetabbaṃ.</paragraph>
    <paragraph line="21">Nahānatthāya anuññātattā <bold>‘‘vaṇṇabhedamattarattāpi cesā vaṭṭatī’’</bold>ti vuttaṃ. <bold>Dve pana na vaṭṭantī</bold>ti dvinnaṃ adhiṭṭhānābhāvato vuttaṃ. ‘‘Sace vassāne aparā vassikasāṭikā uppannā hoti, purimavassikasāṭikaṃ paccuddharitvā vikappetvā ca adhiṭṭhātabbā’’ti vadanti. <bold>Pamāṇayutta</bold>nti dīghaso sugatavidatthiyā dve vidatthiyo, vitthārato diyaḍḍhā, dasā vidatthīti iminā pamāṇena yuttaṃ. <bold>Pamāṇikā</bold>ti sugatavidatthiyā dīghaso catasso vidatthiyo, tiriyaṃ dve vidatthiyoti evaṃ vuttappamāṇayuttā. <bold>Paccuddharitvā vikappetabbā</bold>ti ettha yaṃ vattabbaṃ, taṃ heṭṭhā vuttameva. ‘‘Sakiṃ adhiṭṭhitaṃ adhiṭṭhitameva hoti, puna na paccuddharīyati kālaparicchedābhāvato’’ti vadanti. Apare pana ‘‘ekavacanenapi vaṭṭatīti dassanatthaṃ ‘sakiṃ adhiṭṭhitaṃ adhiṭṭhitamevā’ti vutta’’nti vadanti. Ubhayatthāpi assa vacanassa idha vacane apubbaṃ payojanaṃ na dissati, teneva <bold>mātikāṭṭhakathāyaṃ</bold> imasmiṃ ṭhāne ‘‘sakiṃ adhiṭṭhitaṃ adhiṭṭhitameva hotī’’ti idaṃ padaṃ na vuttaṃ.</paragraph>
    <paragraph line="22">‘‘Attano <pageBreak edition="Myanmar" number="2.0391" /> santakabhāvato mocetvā ṭhapitaṃ sandhāya mahāpaccariyaṃ anāpatti vuttā’’ti vadanti. Iminā bhesajjaṃ cetāpessāmi, idaṃ mātuyā dassāmīti ṭhapentena adhiṭṭhātabbaṃ, idaṃ bhesajjassa, idaṃ mātuyāti vissajjetvā sakasantakabhāvato mocite adhiṭṭhānakiccaṃ natthīti adhippāyo. <bold>Senāsanaparikkhāratthāya dinnapaccattharaṇe</bold>ti ettha ‘‘anivāsetvā apārupitvā ca kevalaṃ mañcapīṭhesuyeva attharitvā paribhuñjiyamānaṃ paccattharaṇaṃ attano santakampi anadhiṭṭhātuṃ vaṭṭatī’’ti vadanti. Heṭṭhā pana ‘‘paccattharaṇampi adhiṭṭhātabbamevā’’ti avisesena vuttattā attano santakaṃ adhiṭṭhātabbamevāti amhākaṃ khanti, vīmaṃsitvā gahetabbaṃ.</paragraph>
    <paragraph line="23"><bold>‘‘Hīnāyāvattanenā</bold>ti sikkhaṃ appaccakkhāya gihibhāvūpagamanenā’’ti tīsupi <bold>gaṇṭhipadesu</bold> vuttaṃ, taṃ yuttaṃ aññassa dāne viya cīvare nirālayabhāveneva pariccattattā. Keci pana ‘‘hīnāyāvattanenāti bhikkhuniyā gihibhāvūpagamanenā’’ti evamatthaṃ gahetvā ‘‘bhikkhu pana vibbhamantopi yāva sikkhaṃ na paccakkhāti, tāva bhikkhuyevāti adhiṭṭhānaṃ na vijahatī’’ti vadanti, taṃ na gahetabbaṃ ‘‘bhikkhuniyā hīnāyāvattanenā’’ti visesetvā avuttattā. Bhikkhuniyā hi gihibhāvūpagamane adhiṭṭhānavijahanaṃ visuṃ vattabbaṃ natthi tassā vibbhamaneneva assamaṇībhāvato. <bold>Sikkhāpaccakkhānenā</bold>ti pana idaṃ sace bhikkhuliṅge ṭhitova sikkhaṃ paccakkhāti <pageBreak edition="Vipassana Research Institut" number="2.0346" />, tassa kāyalaggampi cīvaraṃ adhiṭṭhānaṃ vijahatīti dassanatthaṃ vuttaṃ. <bold>Kaniṭṭhaṅgulinakhavasenā</bold>ti heṭṭhimaparicchedaṃ dasseti. <bold>Pamāṇacīvarassā</bold>ti pacchimappamāṇaṃ sandhāya vuttaṃ. <bold>Dve cīvarāni pārupantassā</bold>ti antaragharappavesanatthāya <bold>suppaṭicchannasikkhāpade</bold> vuttanayena saṅghāṭiṃ uttarāsaṅgañca ekato katvā pārupantassa. <bold>Saṅgharitaṭṭhāne</bold>ti dvīsupi antesu saṅgharitaṭṭhāne. <bold>Esa nayo</bold>ti iminā pamāṇayuttesu yattha katthaci chiddaṃ adhiṭṭhānaṃ vijahati, mahantesu pana tato parena chiddaṃ adhiṭṭhānaṃ na vijahatīti ayamattho dassito. <bold>Sabbesū</bold>ti ticīvarādibhedesu sabbacīvaresu.</paragraph>
    <paragraph line="24"><bold>Aññaṃ pacchimappamāṇaṃ nāma natthī</bold>ti sutte āgataṃ natthīti adhippāyo. Idāni tameva vibhāvetuṃ <bold>‘‘yañhī’’</bold>tiādi vuttaṃ. ‘‘Taṃ atikkamayato chedanakaṃ pācittiya’’nti vuttattā āha <bold>‘‘tato uttari paṭisiddhattā’’</bold>ti. <bold>Taṃ na sametī</bold>ti parikkhāracoḷassa vikappanupagapacchimaṃ pacchimappamāṇanti gahetvā itaresaṃ ticīvarādīnaṃ muṭṭhipañcakādibhedaṃ pacchimappamāṇaṃ sandhāya ‘‘esa <pageBreak edition="Myanmar" number="2.0392" /> nayo’’tiādivacanaṃ na sameti tādisassa pacchimappamāṇassa sutte abhāvatoti adhippāyo. <bold>Andhakaṭṭhakathāyaṃ</bold> vuttavacanaṃ na sametīti imināva paṭikkhepena vikappanupagapacchimassa anto yattha katthaci chiddaṃ adhiṭṭhānaṃ vijahatīti ayampi nayo paṭikkhittoyevāti daṭṭhabbaṃ. Ticīvarañhi ṭhapetvā sesacīvaresu chiddena adhiṭṭhānavijahanaṃ nāma natthi, tasmā adhiṭṭhahitvā ṭhapitesu sesacīvaresu vikappanupagapacchimaṃ appahontaṃ katvā khaṇḍākhaṇḍikaṃ chinnesupi adhiṭṭhānavijahanaṃ natthi. Sace pana adhiṭṭhānato pubbeyeva tādisaṃ hoti, acīvarattā adhiṭṭhānakiccaṃ natthi. <bold>Khuddakaṃ cīvara</bold>nti muṭṭhipañcakādibhedappamāṇato anūnameva khuddakacīvaraṃ. <bold>Mahantaṃ vā khuddakaṃ karotī</bold>ti ettha tiṇṇaṃ cīvarānaṃ catūsu passesu yasmiṃ padese chiddaṃ adhiṭṭhānaṃ na vijahati, tasmiṃ padese samantato chinditvā khuddakaṃ karontassa adhiṭṭhānaṃ na vijahatīti adhippāyo.</paragraph>
    <paragraph line="25"><bold>Sammukhāvikappanā parammukhāvikappanā</bold>ti ettha sammukhena vikappanā parammukhena vikappanāti evamattho gahetabbo. <bold>Sannihitāsannihitabhāva</bold>nti āsannadūrabhāvaṃ. Āsannadūrabhāvo ca adhiṭṭhāne vuttanayeneva veditabbo. <bold>Paribhogādayopi vaṭṭantī</bold>ti ettha adhiṭṭhānassapi antogadhattā sace saṅghāṭiādināmena adhiṭṭhahitvā paribhuñjitukāmo hoti, adhiṭṭhānaṃ kātabbaṃ. No ce, na kātabbaṃ, vikappanameva pamāṇaṃ, tasmā atirekacīvaraṃ nāma na hoti. <bold>Mitto</bold>ti daḷhamitto. <bold>Sandiṭṭho</bold>ti diṭṭhamitto nātidaḷhamitto. <bold>Vikappitavikappanā nāmesā vaṭṭatī</bold>ti adhiṭṭhitaadhiṭṭhānaṃ viyāti adhippāyo <bold>avisesena vuttavacana</bold>nti ticīvarādiṃ adhiṭṭheti, vassikasāṭikaṃ kaṇḍuppaṭicchādiñca <pageBreak edition="Vipassana Research Institut" number="2.0347" /> vikappetīti avatvā sabbacīvarānaṃ avisesena vikappetīti vuttavacanaṃ. <bold>Ticīvarasaṅkhepenā</bold>ti ticīvaranīhārena, saṅghāṭiādiadhiṭṭhānavasenāti vuttaṃ hoti.</paragraph>
    <paragraph line="26"><bold>Tuyhaṃ demī</bold>tiādīsu ‘‘tasmiṃ kāle na gaṇhitukāmopi sace na paṭikkhipati, puna gaṇhitukāmatāya sati gahetuṃ vaṭṭatī’’ti vadanti. <bold>Itthannāmassā</bold>ti parammukhe ṭhitaṃ sandhāya vadati. <bold>‘‘Tuyhaṃ gaṇhāhī’’ti vutte ‘‘mayhaṃ gaṇhāmī’’ti vadati, sudinnaṃ suggahitañcā</bold>ti ettha ‘‘yathā parato ‘tava santakaṃ karohī’ti vutte duddinnampi ‘sādhu, bhante, mayhaṃ gaṇhāmī’ti vacanena ‘suggahitaṃ hotī’ti vuttaṃ, evamidhāpi ‘tuyhaṃ gaṇhāhī’ti vutte sudinnattā <pageBreak edition="Myanmar" number="2.0393" /> ‘mayhaṃ gaṇhāmī’ti avuttepi ‘sudinnamevā’’’ti vadanti. <bold>‘‘Gaṇhāhī</bold>ti ca āṇattiyā gahaṇassa tappaṭibaddhatākaraṇavasena pavattattā tadā gaṇhāmīti citte anuppādite pacchā gahetuṃ na labhatī’’ti vadanti.</paragraph>
    <paragraph line="27"><bold>Taṃ na yujjatī</bold>ti vinayakammassa karaṇavasena gahetvā dinnattā vuttaṃ. Sace pana paro saccatoyeva vissāsaṃ gaṇhāti, puna kenaci kāraṇena tena dinnaṃ tassa na vaṭṭatīti natthi. Nissaggiyaṃ pana cīvaraṃ jānitvā vā ajānitvā vā gaṇhantaṃ ‘‘mā gaṇhāhī’’ti nivāraṇatthaṃ vuttaṃ. Kāyavācāhi kattabbaadhiṭṭhānavikappanānaṃ akatattā hotīti āha <bold>‘‘kāyavācāto samuṭṭhātī’’</bold>ti. Cīvarassa attano santakatā, jātippamāṇayuttatā, chinnapalibodhabhāvo, atirekacīvaratā, dasāhātikkamoti imānettha pañca aṅgāni.</paragraph>
    <centered line="28">Paṭhamakathinasikkhāpadavaṇṇanā niṭṭhitā.</centered>
    <subhead line="29">2. Udositasikkhāpadavaṇṇanā</subhead>
    <paragraph line="30" number="471-473"> Dutiye athānandatthero kathaṃ okāsaṃ paṭilabhati, kiṃ karonto ca āhiṇḍatīti āha <bold>‘‘thero kirā’’</bold>tiādi. <bold>Avippavāse</bold>ti nimittatthe bhummaṃ, avippavāsatthanti attho, vippavāsapaccayā yā āpatti, tadabhāvatthanti vuttaṃ hoti.</paragraph>
    <paragraph line="31" number="475-476"><bold>Evaṃ chinnapalibodho</bold>ti evaṃ imehi cīvaraniṭṭhānakathinubbhārehi chinnapalibodho. <bold>Adhiṭṭhitesū</bold>ti ticīvarādhiṭṭhānanayena adhiṭṭhitesu. <bold>Ticīvarena vippavuttho hotī</bold>ti ‘‘rukkho chinno, paṭo daḍḍho’’tiādīsu viya avayavepi samudāyavohāro labbhatīti vuttaṃ.</paragraph>
    <paragraph line="32" number="477-478"><bold>Parikhāya</bold><pageBreak edition="Vipassana Research Institut" number="2.0348" /><bold>vā parikkhitto</bold>ti iminā ca samantā nadītaḷākādiudakena parikkhittopi parikkhittoyevāti dasseti. <bold>Ettāvatā</bold>ti ‘‘parikkhitto’’ti iminā vacanena. <bold>Ākāse aruṇaṃ uṭṭhāpetī</bold>ti gharassa upari ākāse aḍḍhateyyaratanappamāṇaṃ atikkamitvā aruṇaṃ <pageBreak edition="Myanmar" number="2.0394" /> uṭṭhāpeti. Gharaṃ nivesanudositādilakkhaṇameva, na pana pāṭiyekkaṃ gharaṃ nāma atthīti āha <bold>‘‘ettha cā’’</bold>tiādi.</paragraph>
    <paragraph line="33" number="479"> Pāḷiyaṃ vuttanayena ‘‘sabhāye’’ti avatvā <bold>‘‘sabhāya’’</bold>nti paccattavacanaṃ <bold>sabhāya</bold>-saddassa napuṃsakaliṅgatāvibhāvanatthaṃ vuttaṃ. <bold>Sabhā</bold>-saddapariyāyopi hi <bold>sabhāya</bold>-saddo napuṃsakaliṅgayutto idha vuttoti imamatthaṃ dassento <bold>‘‘liṅgabyattayena sabhā vuttā’’</bold>ti āha. <bold>Cīvarahatthapāse vasitabbaṃ natthī</bold>ti cīvarahatthapāseyeva vasitabbanti natthi. <bold>Yaṃ tassā…pe… na vijahitabba</bold>nti ettha tassā vīthiyā sammukhaṭṭhāne sabhāyadvārānaṃ gahaṇeneva tattha sabbānipi gehāni sā ca antaravīthi gahitāyeva hoti. <bold>Atiharitvā ghare nikkhipatī</bold>ti taṃ vīthiṃ muñcitvā ṭhite aññasmiṃ ghare nikkhipati. <bold>Purato vā pacchato vā hatthapāse</bold>ti gharassa hatthapāsaṃ sandhāya vadati.</paragraph>
    <paragraph line="34">Nivesanādīsu parikkhittatāya ekūpacāratā, aparikkhittatāya nānūpacāratā ca veditabbāti dassento <bold>‘‘etenevupāyenā’’</bold>tiādimāha. Nivesanādīni gāmato bahi sanniviṭṭhāni gahitānīti veditabbaṃ. Antogāme ṭhitānañhi gāmaggahaṇena gahitattā gāmaparihāroyevāti. <bold>Sabbatthāpī</bold>ti gāmādīsu ajjhokāsapariyantesu pannarasasu. <bold>Parikkhepādivasenā</bold>ti ettha <bold>ādi</bold>-saddena aparikkhepasseva gahaṇaṃ veditabbaṃ, na ekakulādīnampi.</paragraph>
    <paragraph line="35" number="480-487"><bold>Ovarako</bold> nāma gabbhassa abbhantare añño gabbhotipi vadanti. <bold>Muṇḍacchadanapāsādo</bold>ti candikaṅgaṇayutto pāsādo.</paragraph>
    <paragraph line="36" number="489"><bold>Sattho</bold>ti jaṅghasattho sakaṭasattho vā. <bold>Pariyādiyitvā</bold>ti vinivijjhitvā. Vuttamevatthaṃ vibhāveti <bold>‘‘antopaviṭṭhena…pe… ṭhito hotī’’</bold>ti. Tattha <bold>antopaviṭṭhenā</bold>ti gāmassa nadiyā vā antopaviṭṭhena. <bold>Nadīparihāro ca labbhatī</bold>ti ettha ‘‘visuṃ nadīparihārassa avuttattā gāmādīhi aññattha viya cīvarahatthapāsoyeva nadīparihāro’’ti tīsupi <bold>gaṇṭhipadesu</bold> vuttaṃ. <bold>Vihārasīma</bold>nti avippavāsasīmaṃ sandhāyāha. <bold>Vihāraṃ gantvā vasitabba</bold>nti antosīmāya yattha katthaci vasitabbaṃ. <bold>Satthasamīpeyevā</bold>ti idaṃ yathāvuttaabbhantaraparicchedavasena <pageBreak edition="Myanmar" number="2.0395" /> vuttaṃ. Pāḷiyaṃ <bold>nānākulassa</bold><pageBreak edition="Vipassana Research Institut" number="2.0349" /><bold>sattho hoti, satthe cīvaraṃ nikkhipitvā hatthapāsā na vijahitabba</bold>nti ettha <bold>hatthapāso</bold> nāma satthassa hatthapāsoti veditabbaṃ.</paragraph>
    <paragraph line="37" number="490"><bold>Ekakulassa khette</bold>ti aparikkhittaṃ sandhāya vadati. Yasmā ‘‘nānākulassa parikkhitte khette cīvaraṃ nikkhipitvā khettadvāramūle vā tassa hatthapāse vā vatthabba’’nti vuttaṃ, tasmā dvāramūlato aññattha antokhettepi vasantena cīvaraṃ hatthapāse katvāyeva vasitabbaṃ.</paragraph>
    <paragraph line="38" number="491-494"><bold>‘‘Vihāro</bold> nāma saparikkhitto vā aparikkhitto vā sakalo āvāso’’ti vadanti. <bold>Yasmiṃ vihāre</bold>ti ettha pana ekaṃ gehameva vuttaṃ. <bold>Ekakulanānākulasantakatā</bold> cettha kārāpakānaṃ vasena veditabbā. <bold>Chāyāya phuṭṭhokāsassa anto evā</bold>ti yadā mahāvīthiyaṃ ujukameva gacchantaṃ sūriyamaṇḍalaṃ majjhanhikaṃ pāpuṇāti, tadā yaṃ okāsaṃ chāyā pharati, taṃ sandhāya vuttaṃ. <bold>Agamanapathe</bold>ti yaṃ tadaheva gantvā puna āgantuṃ sakkā na hoti, tādisaṃ sandhāya vuttaṃ.</paragraph>
    <paragraph line="39" number="495"><bold>Nadiṃ otaratī</bold>ti hatthapāsaṃ muñcitvā otarati. <bold>Na āpajjatī</bold>ti paribhogapaccayā dukkaṭaṃ nāpajjati. Tenāha <bold>‘‘so hī’’</bold>tiādi. <bold>Aparibhogārahattā</bold>ti imināva nissaggiyacīvaraṃ anissajjetvā paribhuñjantassa dukkaṭaṃ acittakanti siddhaṃ. <bold>Ekaṃ pārupitvā ekaṃ aṃsakūṭe ṭhapetvā gantabba</bold>nti idaṃ bahūnaṃ sañcāraṭṭhāne evaṃ akatvā gamanaṃ na sāruppanti katvā vuttaṃ. <bold>Bahigāme ṭhapetvā…pe… vinayakammaṃ kātabba</bold>nti vuttattā adhiṭṭhāne viya parammukhā ṭhitampi nissaggiyaṃ cīvaraṃ nissajjituṃ nissaṭṭhacīvarañca dātuṃ vaṭṭatīti veditabbaṃ.</paragraph>
    <paragraph line="40">Gamane saussāhattā <bold>‘‘nissayo pana na paṭippassambhatī’’</bold>ti vuttaṃ. <bold>Muhuttaṃ sayitvā…pe… nissayo ca paṭippassambhatī</bold>ti ettha ‘‘ussāhe apariccattepi gamanassa upacchinnattā puna uṭṭhāya saussāhaṃ gacchantānampi antarā aruṇe uṭṭhite nissayo paṭippassambhatiyevā’’ti vadanti. Parato <bold>muhuttaṃ ṭhatvā</bold>ti etthāpi eseva nayo. <bold>Aññamaññassa vacanaṃ aggahetvā gatā</bold>ti ettha sace evaṃ gacchantā ‘‘purāruṇā aññamaññaṃ passissāmā’’ti ussāhaṃ vināva gatā honti, aruṇuggamane nissayapaṭippassaddhi na vattabbā paṭhamataraṃyeva paṭippassambhanato. Atha ‘‘purāruṇā passissāmā’’ti saussāhāva <pageBreak edition="Myanmar" number="2.0396" /> gacchanti, nissayapaṭippassaddhiyeva na vattabbā. Evañca sati <bold>‘‘saha aruṇuggamanā nissayo paṭippassambhatī’’</bold>ti kasmā vuttaṃ? Vuccate – saussahattā paṭhamataraṃ paṭippassaddhi na vuttā. Satipi <pageBreak edition="Vipassana Research Institut" number="2.0350" /> ca ussāhabhāve ekato gamanassa upacchinnattā ‘‘muhuttaṃ ṭhatvā’’ti ettha viya saha aruṇuggamanā paṭippassaddhiyeva vuttā.</paragraph>
    <paragraph line="41"><bold>Antosīmāyaṃ gāma</bold>nti avippavāsasīmāsammutiyā pacchā patiṭṭhāpitagāmaṃ sandhāya vadati gāmaṃ anto katvā avippavāsasīmāsammutiyā abhāvato. <bold>Neva cīvarāni nissaggiyāni hontī</bold>ti avippavāsasīmābhāvato vuttaṃ, <bold>na nissayo paṭippassambhatī</bold>ti saussāhabhāvato. <bold>Antarāmaggeyeva ca nesaṃ aruṇaṃ uggacchatī</bold>ti dhammaṃ sutvā āgacchantānaṃ aruṇaṃ uggacchati. <bold>Assatiyā gacchatī</bold>ti assatiyā attano cīvaraṃ apaccuddharitvā therassa cīvaraṃ apaccuddharāpetvā gacchati. Evaṃ gate tasmiṃ pacchā therena saritvā paṭipajjitabbavidhiṃ dasseti <bold>‘‘attano cīvaraṃ paccuddharitvā daharassa cīvaraṃ vissāsena gahetvā ṭhapetabba’’</bold>nti. <bold>Gantvā vattabbo</bold>ti āgatakiccaṃ niṭṭhapetvā vihāraṃ gatena paṭipajjitabbavidhiṃ dasseti. Anadhiṭṭhitacīvaratā, anatthatakathinatā, aladdhasammutitā, rattivippavāsoti imānettha cattāri aṅgāni.</paragraph>
    <centered line="42">Udositasikkhāpadavaṇṇanā niṭṭhitā.</centered>
    <subhead line="43">3. Tatiyakathinasikkhāpadavaṇṇanā</subhead>
    <paragraph line="44" number="497-499"> Tatiye pāḷiyaṃ <bold>cīvarapaccāsā nikkhipitu</bold>nti ettha cīvarapaccāsāya satiyā nikkhipitunti evamattho gahetabbo. Bhaṇḍikābaddhāni bhaṇḍikabaddhānītipi paṭhanti, bhaṇḍikaṃ katvā baddhānīti attho. <bold>Niṭṭhitacīvarasmiṃ bhikkhunā</bold>ti ettha purimasikkhāpade viya sāmivaseneva karaṇavacanassa attho veditabbo.</paragraph>
    <paragraph line="45" number="500"> Anatthate kathine cīvaramāse bhikkhuno uppannacīvaraṃ anadhiṭṭhitaṃ avikappitaṃ tasmiṃ māse ṭhapetuṃ vaṭṭatīti āha <bold>‘‘ekaṃ pacchimakattikamāsaṃ ṭhapetvā’’</bold>ti. Keci pana ‘‘kālepi ādissa dinnaṃ, etaṃ akālacīvaranti <pageBreak edition="Myanmar" number="2.0397" /> vacanato anatthate kathine pacchimakattikamāsasaṅkhāte cīvaramāse uppannacīvarassapi paccāsācīvare asati dasāhaparihāroyeva, tato paraṃ ṭhapetuṃ na vaṭṭatī’’ti vadanti, taṃ aṭṭhakathāya na sameti. Tathā hi <bold>accekacīvarasikkhāpadaṭṭhakathāyaṃ</bold> (pārā. aṭṭha. 2.646-649 ādayo) ‘‘pavāraṇamāsassa juṇhapakkhapañcamiyaṃ uppannassa accekacīvarassa anatthate kathine ekādasadivasādhiko māso, atthate kathine ekādasadivasādhikā pañca māsā parihāro’’ti vuttaṃ. Tameva ca parihāraṃ sandhāya <pageBreak edition="Vipassana Research Institut" number="2.0351" /> ‘‘chaṭṭhito paṭṭhāya pana uppannaṃ anaccekacīvarampi paccuddharitvā ṭhapitacīvarampi etaṃ parihāraṃ labhatiyevā’’ti (pārā. aṭṭha. 2.646-649) vuttaṃ. Tasmā cīvaramāse dasāhato parampi anadhiṭṭhitaṃ avikappitampi ṭhapetuṃ vaṭṭati.</paragraph>
    <paragraph line="46">Yadi evaṃ ‘‘kālepi ādissa dinnaṃ, etaṃ akālacīvara’’nti idaṃ kasmā vuttanti ce? Akālacīvarasāmaññato atthuddhāravasena vuttaṃ paṭhamāniyate sotassa raho viya. Ekādasamāse sattamāse ca uppannañhi cīvaraṃ vutthavassehi sesehi ca sammukhībhūtehi bhājetuṃ labbhatīti akālacīvaraṃ nāma jātaṃ. Kāle pana ‘‘saṅghassa idaṃ akālacīvaraṃ dammī’’ti anuddisitvā ‘‘saṅghassa dammī’’ti dinnaṃ vutthavassehiyeva bhājetabbaṃ, na aññehīti kālacīvaranti vuccati. Ādissa dinnaṃ pana sammukhībhūtehi sabbehiyeva bhājetabbanti akālacīvaraṃ, tasmā kālepi ādissa dinnassa vutthavassehi sesehi ca sampattehi bhājanīyattā akālacīvarasāmaññato ‘‘kālepi ādissa dinnaṃ, etaṃ akālacīvara’’nti atthuddhāravasena vuttaṃ. Yadi evaṃ ‘‘ekapuggalassa vā idaṃ tuyhaṃ dammīti dinna’’nti kasmā vuttaṃ. Na hi puggalassa ādissa dinnaṃ kenaci bhājanīyaṃ hotīti? Nāyaṃ virodho ādissa vacanasāmaññato labbhamānamatthaṃ dassetuṃ tathā vuttattā.</paragraph>
    <paragraph line="47"><bold>Evaṃ pana avatvā</bold>ti ‘‘tato ce uttari’’nti imassa ‘‘māsaparamato uttari’’nti padabhājanaṃ avatvā. <bold>Tāva uppannaṃ paccāsācīvara</bold>nti paccattavacanaṃ <bold>‘‘attano gatikaṃ karotī’’</bold>ti karaṇakiriyāya kattubhāvato. Antarā uppannañhi paccāsācīvaraṃ māsaparamaṃ mūlacīvaraṃ ṭhapetuṃ adatvā attano dasāhaparamatāya eva paricchindatīti attano gatikaṃ karoti. <bold>Tato uddhaṃ mūlacīvara</bold>nti ettha pana <bold>mūlacīvara</bold>nti paccattavacanaṃ. Vīsatimadivasato uddhañhi uppannaṃ <pageBreak edition="Myanmar" number="2.0398" /> paccāsācīvaraṃ dasāhaparamaṃ gantuṃ adatvā mūlacīvaraṃ attanā saddhiṃ karaṇasambandhatāmattena sakakālavasena paricchindatīti attano gatikaṃ karoti. Paccāsācīvare pana labhitvā visuṃ ṭhapentassa dasāhaṃ anatikkante natthi tappaccayā āpatti. Pāḷiyaṃ <bold>dasāhā kāretabba</bold>nti ettha <bold>dasāhā</bold>ti karaṇatthe nissakkavacanaṃ, dasāhenāti attho. <bold>Pañcāhuppanne</bold>tiādiṃ rassaṃ katvāpi paṭhanti. <bold>Ekavīse uppanne…pe… navāhā kāretabba</bold>ntiādi paccāsācīvarassa uppannadivasaṃ ṭhapetvā vuttaṃ.</paragraph>
    <paragraph line="48"><bold>Aññaṃ paccāsācīvaraṃ…pe… kāretabba</bold>nti idaṃ satiyā eva paccāsāya vuttanti veditabbaṃ. Sace pana ‘‘ito paṭṭhāya cīvaraṃ na labhissāmī’’ti paccāsā upacchinnā, mūlacīvarampi <pageBreak edition="Vipassana Research Institut" number="2.0352" /> dasāhaṃ ce sampattaṃ, tadaheva adhiṭṭhātabbaṃ. <bold>Paccāsācīvarampi parikkhāracoḷaṃ adhiṭṭhātabba</bold>nti paṭhamataraṃ uppannaṃ visabhāgapaccāsācīvaraṃ sandhāya vadati. <bold>Aññamañña</bold>nti aññaṃ aññaṃ, ayameva vā pāṭho. Aṅgaṃ panettha paṭhamakathine vuttasadisameva. Kevalañhi tattha dasāhātikkamo, idha māsātikkamoti ayaṃ viseso.</paragraph>
    <centered line="49">Tatiyakathinasikkhāpadavaṇṇanā niṭṭhitā.</centered>
    <subhead line="50">4. Purāṇacīvarasikkhāpadavaṇṇanā</subhead>
    <paragraph line="51" number="503"> Catutthe <bold>bhattavissagga</bold>nti pāḷipadassa bhattakiccanti attho veditabbo, ‘‘bhattasaṃvidhāna’’ntipi keci. <bold>Tattha nāma tva</bold>nti imassapi so nāma tvanti attho veditabbo, ‘‘tāya nāma tva’’nti keci.</paragraph>
    <paragraph line="52" number="505"> Pitā ca mātā ca pitaro, pitūnaṃ pitaro pitāmahā, tesaṃyeva yugo pitāmahayugo, tasmā <bold>yāva sattamā pitāmahayugā</bold> pitāmahadvandāti evamettha attho daṭṭhabbo. Evañhi pitāmahaggahaṇeneva mātāmahopi gahitoti. ‘‘Yāva sattamā pitāmahayugā’’ti vacanato heṭṭhā ca uddhañca aṭṭhamayugo ñāti nāma na hoti. <bold>Desanāmukhameva ceta</bold>nti <bold>pitāmahayugā</bold>ti <bold>pitāmaha</bold>-ggahaṇaṃ desanāmukhaṃ pitāmahīmātāmahīādīnampi adhippetattā. Pitu mātā <bold>pitāmahī</bold>. Mātu pitā <bold>mātāmaho</bold><pageBreak edition="Myanmar" number="2.0399" />. Mātu mātā <bold>mātāmahī</bold>. Ettha kiñcāpi pañcasatasākiyānīnaṃ vasena bhikkhubhāve ṭhatvā parivattaliṅgāya bhikkhuniyā ca vasena ekatoupasampannā bhikkhunī labbhati, tathāpi pakatiniyāmeneva dassetuṃ ‘‘bhikkhunī nāma ubhatosaṅghe upasampannā’’ti vuttaṃ. <bold>‘‘Kappaṃ katvā</bold>ti vacanato dinnakappameva pācittiyaṃ janetī’’ti vadanti. ‘‘Purāṇacīvaraṃ nāma sakiṃ nivatthampi sakiṃ pārutampī’’ti idaṃ nidassanamattanti āha <bold>‘‘antamaso paribhogasīsenā’’</bold>tiādi. ‘‘Kāyena phusitvā paribhogoyeva paribhogo nāmā’’ti <bold>kurundiyaṃ</bold> adhippāyo.</paragraph>
    <paragraph line="53" number="506"><bold>Kāyavikāraṃ katvā</bold>ti idaṃ yāva ‘‘orato ṭhapetī’’ti padaṃ, tāva sabbapadesu sambandhitabbaṃ. Yathā sā ‘‘dhovāpetukāmo aya’’nti jānāti, evaṃ kāyavikāraṃ katvāti attho. ‘‘Kāyavikāraṃ katvā’’ti vacanato kāyavācāhi kañci vikāraṃ akatvā hatthena hatthe dentassapi anāpatti. <bold>Antodvādasahatthe okāse</bold>ti idaṃ visesanaṃ yathāsambhavaṃ yojetabbaṃ. Tathā <pageBreak edition="Vipassana Research Institut" number="2.0353" /> hi hatthena hatthe dentassa pādamūle ca ṭhapetvā dentassa ‘‘antodvādasahatthe okāse’’ti idaṃ vattabbanti natthi aññathā asambhavato. Sati hi sambhave byabhicāre ca visesanaṃ sātthakaṃ hoti. Upari ‘‘khipatī’’tiādīni pana sandhāya idaṃ visesanaṃ vuttaṃ, tasmā antodvādasahatthe okāse ṭhatvā upari khipantassa aññassa hatthe pesentassa ca āpatti. Upacāraṃ pana muñcitvā kāyavācāhi vikāraṃ katvā āṇāpentassapi anāpatti. <bold>Upacāre</bold>ti antodvādasahatthameva okāsaṃ vadati. <bold>Upacāraṃ muñcitvā</bold>ti dvādasahatthūpacāraṃ muñcitvā.</paragraph>
    <paragraph line="54"><bold>Ekena vatthunā</bold>ti paṭhamaṃ katvā niṭṭhāpitaṃ sandhāya vuttaṃ. <bold>Rajane anāpattī</bold>ti rajanaṃ paccāsīsantassapi ‘‘dhovitvā ānehī’’ti vuttattā anāpatti anāṇattiyā katattā. ‘‘Avuttā dhovatī’’ti iminā ‘‘avuttā rajati, avuttā ākoṭetī’’ti idampi vuttameva hotīti āha – <bold>‘‘avuttā dhovatīti iminā lakkhaṇena anāpattī’’</bold>ti. <bold>Sambahulā āpattiyo āpajjatī</bold>ti pācittiyena saddhiṃ dve dukkaṭāni āpajjati. <bold>Yathāvatthukamevā</bold>ti nissaggiyamevāti attho. Pañca satāni parimāṇametāsanti <bold>pañcasatā</bold>.</paragraph>
    <paragraph line="55" number="507"><bold>Cīvaraṃ</bold><pageBreak edition="Myanmar" number="2.0400" /><bold>dhovāti…pe… āṇāpentassā</bold>ti ettha tāya dhovanaṃ paccāsīsantassapi anāpatti. Purāṇacīvaratā, upacāre ṭhatvā aññātikāya bhikkhuniyā āṇāpanaṃ, tassā dhovanādīni cāti imānettha tīṇi aṅgāni.</paragraph>
    <centered line="56">Purāṇacīvarasikkhāpadavaṇṇanā niṭṭhitā.</centered>
    <subhead line="57">5. Cīvarapaṭiggahaṇasikkhāpadavaṇṇanā</subhead>
    <paragraph line="58" number="508"> Pañcame <bold>apaññatte sikkhāpade</bold>ti gaṇamhā ohīyanasikkhāpade apaññatte. <bold>Vihāravāra</bold>nti vihārapaṭijagganavāraṃ. <bold>Koṭṭhāsasampattī</bold>ti sakalā aṅgapaccaṅgasampatti. <bold>Sabbapariyanta</bold>nti chaṭṭhassa aññacīvarassa abhāvā pañcannaṃ cīvarānaṃ ekamekaṃ sabbesaṃ pariyantanti <bold>sabbapariyantaṃ</bold>. Antaravāsakādīsu hi pañcasu ekamekaṃ aññassa chaṭṭhassa abhāvā pañcannaṃ antameva hoti. Athavā pañcasu cīvaresu ekamekaṃ attano aññassa dutiyassa abhāvā antameva hotīti sabbameva pariyantanti <bold>sabbapariyantaṃ,</bold> sabbaso vā pariyantanti <bold>sabbapariyantaṃ</bold>. Tenāha – <bold>‘‘aññaṃ…pe… natthī’’</bold>ti. <bold>Yathā tassa manoratho na pūratī</bold>ti ‘‘sarīrapāripūriṃ <pageBreak edition="Vipassana Research Institut" number="2.0354" /> passissāmī’’ti tassa uppanno manoratho yathā na pūrati. <bold>Evaṃ hatthataleyeva dassetvā</bold>ti sarīraṃ adassetvāva dātabbacīvaraṃ hatthatale ‘‘handā’’ti dassetvā.</paragraph>
    <paragraph line="59" number="510"><bold>Vihatthatāyā</bold>ti vihatahatthatāya, agaṇatāya appaccayatāya appaṭisaraṇatāyāti vuttaṃ hoti. <bold>Samabhitunnattā</bold>ti pīḷitattā. Parivattetabbaṃ parivattaṃ, parivattameva <bold>pārivattakaṃ,</bold> parivattetvā dīyamānanti attho.</paragraph>
    <paragraph line="60" number="512"><bold>Upacāre</bold>ti dvādasahatthūpacāraṃ sandhāya vadati. <bold>Upacāraṃ vā muñcitvā khipantī</bold>ti dvādasahatthaṃ muñcitvā orato ṭhapenti, na purimasikkhāpade viya dvādasahatthabbhantareyevāti adhippāyo. <bold>Aññatra pārivattakā</bold>ti yaṃ antamaso harītakakhaṇḍampi datvā vā dassāmīti ābhogaṃ katvā vā pārivattakaṃ gaṇhāti, taṃ ṭhapetvā. <bold>Acittakabhāvena na sametī</bold>ti yathā aññātikāya ñātikasaññissa vematikassa ca gaṇhato acittakattā āpatti <pageBreak edition="Myanmar" number="2.0401" />, evamidhāpi ‘‘bhikkhuniyā santakaṃ ida’’nti ajānitvā gaṇhatopi āpattiyevāti adhippāyo. <bold>Vassāvāsikaṃ detī</bold>ti puggalikaṃ katvā deti. Paṃsukūlaṃ attano atthāya ṭhapitabhāvaṃ jānitvā gaṇhantenapi aññassa santakaṃ gahitaṃ nāma na hotīti āha – <bold>‘‘sace pana saṅkārakūṭādīsū’’</bold>tiādi. Asāmikañhi <bold>paṃsukūla</bold>nti vuccati. <bold>Paṃsukūlaṃ adhiṭṭhahitvā</bold>ti ‘‘asāmikaṃ ida’’nti saññaṃ uppādetvā. Evaṃ pana paṃsukūlasaññaṃ anuppādetvā gaṇhituṃ na vaṭṭati.</paragraph>
    <paragraph line="61" number="513"><bold>Aññātikāya aññātikasaññīti tikapācittiya</bold>nti ettha <bold>iti</bold>-saddo ādiattho. Tīṇi parimāṇamassāti tikaṃ, tikañca taṃ pācittiyañcāti <bold>tikapācittiyaṃ,</bold> tīṇi pācittiyānīti attho.</paragraph>
    <paragraph line="62" number="514"><bold>Pattatthavikādiṃ yaṃkiñcī</bold>ti anadhiṭṭhānupagaṃ sandhāya vadati. ‘‘Cīvaraṃ nāma channaṃ cīvarānaṃ aññataraṃ cīvaraṃ vikappanupagaṃ pacchima’’nti hi vuttattā adhiṭṭhānupagaṃ yaṃkiñci na vaṭṭati. Tenevāha – <bold>‘‘vikappanupagapacchimacīvarappamāṇa’’</bold>ntiādi. Yasmā bhisicchavi mahantāpi senāsanasaṅgahitattā cīvarasaṅkhyaṃ na gacchatīti neva adhiṭṭhānupagā na vikappanupagā ca, tasmā anadhiṭṭhānupagasāmaññato vuttaṃ. Sacepi mañcappamāṇā bhisicchavi hoti, vaṭṭatiyevāti. <bold>Ko pana vādo pattatthavikādīsū</bold>ti mahatiyāpi tāva bhisicchaviyā anadhiṭṭhānupagattā anāpatti, tato khuddakataresu anadhiṭṭhānupagesu pattatthavikādīsu kimeva vattabbanti adhippāyo. Paṭiggahaṇaṃ <bold>kiriyā,</bold><pageBreak edition="Vipassana Research Institut" number="2.0355" /> aparivattanaṃ <bold>akiriyā</bold>. Vikappanupagacīvaratā, pārivattakābhāvo, aññātikāya hatthato gahaṇanti imānettha tīṇi aṅgāni.</paragraph>
    <centered line="63">Cīvarapaṭiggahaṇasikkhāpadavaṇṇanā niṭṭhitā.</centered>
    <subhead line="64">6. Aññātakaviññattisikkhāpadavaṇṇanā</subhead>
    <paragraph line="65" number="515"> Chaṭṭhe <bold>patikiṭṭho</bold>ti nihīno, lāmakoti attho. <bold>Lolajātiko</bold>ti lolasabhāvo. Paṭuyeva <bold>paṭṭo</bold>. Tenāha <bold>‘‘cheko’’</bold>tiādi. <bold>Kismiṃ viyā</bold>ti ettha ‘‘kismiṃ viyā’’ti nipātavasena samānatthaṃ ‘‘kiṃsu viyā’’ti nipātapadanti āha <bold>‘‘kiṃsu viyā’’</bold>ti, kiṃ viyāti <pageBreak edition="Myanmar" number="2.0402" /> attho, dukkhaṃ viyāti adhippāyo. Tenāha <bold>‘‘kileso viyā’’</bold>tiādi. Dhammavasena upacāravasena nimantanā <bold>dhammanimantanā</bold>ti pāḷipadassa attho veditabbo. Sace pana ‘‘vadeyyātha, bhante, yenattho’’ti idaṃ saccameva vuttaṃ siyā, pavāritoyeva hoti. Yasmā pana pavāretvāpi adātukāmo appavāritaṭṭhāneyeva tiṭṭhati, tasmā bhagavā pavāritāpavāritabhāvaṃ avicāretvā ‘‘ñātako te, upananda, aññātako’’ti ñātakaaññātakabhāvaṃyeva vicāresi. <bold>Musiṃsū</bold>ti vilumpiṃsu.</paragraph>
    <paragraph line="66" number="517"><bold>Anupubbakathā</bold>ti anupubbena vinicchayakathā. Sesaparikkhārānaṃ saddhivihārikehi gahitattā nivāsanapārupanamattameva avasiṭṭhanti āha <bold>‘‘nivāsanapārupanamattaṃyeva haritvā’’</bold>ti. Saddhivihārikānaṃ tāva āgamanassa vā anāgamanassa vā ajānanatāya vuttaṃ <bold>‘‘therehi neva tāva…pe… bhañjitabba’’</bold>nti. <bold>Paresampi atthāya labhantī</bold>ti attano cīvaraṃ dadamānā sayaṃ sākhābhaṅgena paṭicchādentīti tesaṃ atthāyapi bhañjituṃ labhanti. ‘‘Tiṇena vā paṇṇena vā paṭicchādetvā āgantabba’’nti vacanato īdisesu bhūtagāmapātabyatāpi anuññātāyeva hotīti āha – <bold>‘‘neva bhūtagāmapātabyatāya pācittiyaṃ hotī’’</bold>ti. <bold>Na tesaṃ dhāraṇe dukkaṭa</bold>nti tesaṃ titthiyaddhajānaṃ dhāraṇepi dukkaṭaṃ natthi.</paragraph>
    <paragraph line="67">Yāni ca nesaṃ vatthāni dentīti sambandho. Therānaṃ sayameva dinnattā vuttaṃ <bold>‘‘acchinnacīvaraṭṭhāne ṭhitattā’’</bold>ti. Yadi laddhiṃ gaṇhāti, titthiyapakkantako nāma hoti, tasmā vuttaṃ <bold>‘‘laddhiṃ aggahetvā’’</bold>ti. ‘‘No ce hoti saṅghassa vihāracīvaraṃ vā…pe… āpatti dukkaṭassā’’ti iminā antarāmagge paviṭṭhavihārato nikkhamitvā aññattha attano abhirucitaṭṭhānaṃ <pageBreak edition="Vipassana Research Institut" number="2.0356" /> gacchantassa dukkaṭaṃ vuttaṃ. Iminā ca ‘‘yaṃ āvāsaṃ paṭhamaṃ upagacchatī’’ti vuttaṃ antarāmagge ṭhitavihārampi sace naggo hutvā gacchati, dukkaṭamevāti veditabbaṃ. Yadi evaṃ tattha kasmā na vuttanti ce? Anokāsattā. Tattha hi ‘‘anujānāmi, bhikkhave, acchinnacīvarassa vā…pe… cīvaraṃ viññāpetu’’nti iminā sambandhena saṅghikampi cīvaraṃ nivāsetuṃ pārupituñca anujānanto ‘‘yaṃ āvāsaṃ paṭhamaṃ…pe… gahetvā pārupitu’’nti āha, tasmā tattha anokāsattā dukkaṭaṃ na vuttaṃ.</paragraph>
    <paragraph line="68"><bold>Vihāracīvara</bold>nti <pageBreak edition="Myanmar" number="2.0403" /> senāsanacīvaraṃ. <bold>Cimilikāhī</bold>ti paṭapilotikāhi. <bold>Tassa uparī</bold>ti bhūmattharaṇassa upari. <bold>Videsagatenā</bold>ti aññaṃ cīvaraṃ alabhitvā videsagatena. <bold>Ekasmiṃ…pe… ṭhapetabba</bold>nti ettha ‘‘lesena gahetvā agatattā ṭhapentena ca saṅghikaparibhogeneva ṭhapitattā aññasmiṃ senāsane niyamitampi aññattha ṭhapetuṃ vaṭṭatī’’ti vadanti. <bold>Paribhogenevā</bold>ti aññaṃ cīvaraṃ alabhitvā paribhuñjanena.</paragraph>
    <paragraph line="69" number="519-521"><bold>Paribhogajiṇṇa</bold>nti yathā tena cīvarena sarīraṃ paṭicchādetuṃ na sakkā, evaṃ jiṇṇaṃ. <bold>Kappiyavohārenā</bold>ti kayavikkayāpattito mocanatthaṃ vuttaṃ. ‘‘Viññāpentassā’’ti imasseva atthaṃ vibhāveti <bold>‘‘cetāpentassa parivattāpentassā’’</bold>ti. Attano dhanena hi viññāpanaṃ nāma parivattanamevāti adhippāyo. Saṅghavasena pavāritānaṃ viññāpane vattaṃ dasseti <bold>‘‘pamāṇameva vaṭṭatī’’</bold>ti. Saṅghavasena hi pavārite sabbesaṃ sādhāraṇattā adhikaṃ viññāpetuṃ na vaṭṭati. <bold>Yaṃ yaṃ pavāretī</bold>ti yaṃ yaṃ cīvarādiṃ dassāmīti pavāreti. <bold>Viññāpanakiccaṃ natthī</bold>ti vinā viññattiyā dīyamānattā viññāpetvā kiṃ karissatīti adhippāyo. <bold>Aññassatthāyā</bold>ti etthāpi ‘‘ñātakānaṃ pavāritāna’’nti idaṃ anuvattatiyevāti āha <bold>‘‘attano ñātakapavārite’’</bold>tiādi. Vikappanupagacīvaratā, samayābhāvo, aññātakaviññatti, tāya ca paṭilābhoti imānettha cattāri aṅgāni.</paragraph>
    <centered line="70">Aññātakaviññattisikkhāpadavaṇṇanā niṭṭhitā.</centered>
    <subhead line="71">7. Tatuttarisikkhāpadavaṇṇanā</subhead>
    <paragraph line="72" number="522"> Sattame pāḷiyaṃ <bold>paggāhikasāla</bold>nti dussavāṇijakānaṃ āpaṇaṃ. ‘‘Paggāhitasāla’’ntipi paṭhanti.</paragraph>
    <paragraph line="73" number="523-524"><bold>Abhīti</bold><pageBreak edition="Vipassana Research Institut" number="2.0357" /><bold>upasaggo</bold>ti tassa visesatthābhāvaṃ dasseti. Tenāha <bold>‘‘haritunti attho’’</bold>ti. <bold>Vara</bold>-saddassa icchāyaṃ vattamānattā āha <bold>‘‘icchāpeyyā’’</bold>ti. <bold>Daṭṭhu khemato</bold>ti ettha gāthābandhavasena anunāsikalopo daṭṭhabbo. <bold>Saantara</bold>nti antaravāsakasahitaṃ. <bold>Uttara</bold>nti uttarāsaṅgaṃ. <bold>Assa cīvarassā</bold>ti sāditabbacīvarassa. <bold>Acchinnasabbacīvarenā</bold>ti acchinnāni <pageBreak edition="Myanmar" number="2.0404" /> sabbāni tīṇi cīvarāni assāti acchinnasabbacīvaro, tenāti attho. Yassa hi acchindanasamaye tīṇi cīvarāni sannihitāni honti, tāni sabbāni acchinnānīti so ‘‘acchinnasabbacīvaro’’ti vuccati. Teneva <bold>‘‘acchinnasabbacīvarena ticīvarakenā’’</bold>ti vuttaṃ. <bold>Ticīvarakenā</bold>ti hi acchindanasamaye ticīvarassa sannihitabhāvaṃ sandhāya vuttaṃ, na pana vinayatecīvarikabhāvaṃ dhutaṅgatecīvarikabhāvaṃ vā sandhāya. <bold>Evaṃ paṭipajjitabba</bold>nti ‘‘santaruttaraparamaṃ tena bhikkhunā tato cīvaraṃ sāditabba’’nti vuttavidhinā paṭipajjitabbaṃ. <bold>Aññenā</bold>ti acchinnaasabbacīvarena. Yassa tīsu cīvaresu ekaṃ vā dve vā cīvarāni acchinnāni honti, tenāti attho. <bold>Aññathāpī</bold>ti ‘‘santaruttaraparama’’nti vuttavidhānato aññathāpi. Yassa hi tīsu dve cīvarāni acchinnāni honti, ekaṃ sāditabbaṃ. Ekasmiṃ acchinne na sāditabbanti na tassa santaruttaraparamasādiyanaṃ sambhavati, ayameva ca attho padabhājanena vibhāvito. Tenāha <bold>‘‘taṃ vibhāgaṃ dassetu’’</bold>nti.</paragraph>
    <paragraph line="74">Keci pana ‘‘ticīvarakenāti vuttattā ticīvaraṃ parikkhāracoḷavasena adhiṭṭhahitvā paribhuñjato tasmiṃ naṭṭhe bahūnipi gahetuṃ labhatī’’ti vadanti, taṃ na gahetabbaṃ. Padabhājanassa hi adhippāyaṃ dassentena yasmā pana ‘‘acchinnasabbacīvarena…pe… taṃ vibhāgaṃ dassetu’’nti vuttaṃ, padabhājane ca na tādiso attho upalabbhati, tasmā taṃ na gahetabbameva. Yampi <bold>mātikāṭṭhakathāyaṃ</bold> (kaṅkhā. aṭṭha. tatuttarisikkhāpadavaṇṇanā) vuttaṃ ‘‘yassa adhiṭṭhitacīvarassa tīṇi naṭṭhānī’’ti, tatthāpi adhiṭṭhitaggahaṇaṃ sarūpakathanamattanti gahetabbaṃ, na pana ticīvarādhiṭṭhānena adhiṭṭhitacīvarassevāti evamattho gahetabbo pāḷiyaṃ aṭṭhakathāyañca tathā atthassa asambhavato. Na hi ticīvarādhiṭṭhānena adhiṭṭhitacīvarasseva idaṃ sikkhāpadaṃ paññattanti sakkā viññātuṃ. Purimasikkhāpadena hi acchinnacīvarassa aññātakaviññattiyā anuññātattā pamāṇaṃ ajānitvā viññāpanavatthusmiṃ pamāṇato sādiyanaṃ anujānantena bhagavatā idaṃ sikkhāpadaṃ paññattaṃ, tasmā ‘‘parikkhāracoḷikassa bahumpi sādituṃ vaṭṭatī’’ti ayamattho neva pāḷiyā sameti, na ca bhagavato adhippāyaṃ anulometi.</paragraph>
    <paragraph line="75"><bold>Yassa tīṇi naṭṭhāni, tena dve sāditabbānī</bold>ti ettha yassa ticīvarato adhikampi cīvaraṃ aññattha <pageBreak edition="Vipassana Research Institut" number="2.0358" /> ṭhitaṃ atthi, tadātassa cīvarassa alabbhanīyabhāvato tenapi <pageBreak edition="Myanmar" number="2.0405" /> sādituṃ vaṭṭatīti veditabbaṃ. <bold>Pakatiyāva santaruttarena caratī</bold>ti sāsaṅkasikkhāpadavasena vā avippavāsasammutivasena vā tatiyassa alābhena vā carati. ‘‘Dve naṭṭhānī’’ti adhikārattā vuttaṃ <bold>‘‘dve sāditabbānī’’</bold>ti. <bold>Ekaṃ sādiyanteneva samo bhavissatī</bold>ti tiṇṇaṃ cīvarānaṃ dvīsu naṭṭhesu ekaṃ sādiyantena samo bhavissati ubhinnampi santaruttaraparamatāya avaṭṭhānato. <bold>Yassa ekaṃyeva hotī</bold>ti aññena kenaci kāraṇena vinaṭṭhasesacīvaraṃ sandhāya vuttaṃ.</paragraph>
    <paragraph line="76" number="526"> ‘‘Sesakaṃ tuyheva hotūti dentī’’ti vuttattā ‘‘pamāṇayuttaṃ gaṇhissāma, sesakaṃ āharissāmā’’ti vatvā gahetvā gamanasamayepi ‘‘sesakampi tumhākaññeva hotū’’ti vadanti, laddhakappiyameva. <bold>Pavāritāna</bold>nti acchinnakālato pubbeyeva pavāritānaṃ. <bold>Pāḷiyā na sametī</bold>ti santaruttaraparamato uttari sādiyane anāpattidassanatthaṃ ‘‘anāpatti ñātakānaṃ pavāritāna’’nti vuttattā na sameti. Santaruttaraparamaṃ sādiyantassa hi āpattippasaṅgoyeva natthi, sati ca sikkhāpadena āpattippasaṅge anāpatti yuttā dassetunti adhippāyo. Keci pana <bold>‘‘pamāṇameva vaṭṭatī</bold>ti idaṃ sallekhadassanatthaṃ vutta’’nti vadanti.</paragraph>
    <paragraph line="77"><bold>Yasmā panidaṃ…pe… na vutta</bold>nti etthāyamadhippāyo – ‘‘aññassatthāyā’’ti vuccamāne aññesaṃ atthāya pamāṇaṃ atikkamitvāpi gaṇhituṃ vaṭṭatīti āpajjati, tañca aññassatthāya viññāpanavatthusmiṃ paññattattā vatthunā saṃsandiyamānaṃ na sameti. Na hi yaṃ vatthuṃ nissāya sikkhāpadaṃ paññattaṃ, tasmiṃyeva anāpattivacanaṃ yuttanti. <bold>Gaṇṭhipadesu</bold> pana tīsupi ‘‘imassa sikkhāpadassa attano sādiyanapaṭibaddhatāvasena pavattattā ‘aññassatthāyā’ti vattuṃ okāsoyeva natthi, tasmā na vutta’’nti kathitaṃ. Idha ‘‘aññassatthāyā’’ti avuttattā aññesaṃ atthāya ñātakapavāritesu adhikaṃ viññāpentassa āpattīti ce? Na, tattha purimasikkhāpadeneva anāpattisiddhito. Tatuttaritā, acchinnādikāraṇatā, aññātakaviññatti, tāya ca paṭilābhoti imānettha cattāri aṅgāni.</paragraph>
    <centered line="78">Tatuttarisikkhāpadavaṇṇanā niṭṭhitā.</centered>
    <subhead line="79">8. Paṭhamaupakkhaṭasikkhāpadavaṇṇanā</subhead>
    <paragraph line="80" number="527"> Aṭṭhame <pageBreak edition="Myanmar" number="2.0406" /><pageBreak edition="Vipassana Research Institut" number="2.0359" /><bold>api mayyā</bold>ti pāṭhepi soyevattho. Ayyāti pana bahuvacanena āmantanaṃ kataṃ.</paragraph>
    <paragraph line="81" number="528-529"><bold>Apadissā</bold>ti ‘‘itthannāmassa bhikkhuno dassāmī’’ti evaṃ apadisitvā. <bold>Paccayaṃ katvā</bold>ti kāraṇaṃ katvā. <bold>Uddissāti ettha yo kattā</bold>ti ‘‘uddissā’’ti iminā vuttauddisanakiriyāya yo kattā. Cīvaraṃ cetāpenti parivattenti etenāti <bold>cīvaracetāpannaṃ</bold>. Na-kārāgamaṃ katvā cīvaracetāpannanti vuttaṃ, ‘‘cīvaracetāpana’’ntipi paṭhanti. <bold>Pacuravohāravasenā</bold>ti yebhuyyavohāravasena. Yebhuyyavasena hi gharasāmikaṃ daṭṭhukāmā tassa gharaṃ gacchantīti tatheva bahulaṃ vohāro. <bold>Byañjanamattamevā</bold>ti attho netabbo natthīti adhippāyo.</paragraph>
    <paragraph line="82" number="531"><bold>Samakepi pana anāpattī</bold>ti yadagghanakaṃ so dātukāmo hoti, tadagghanake anāpatti mūlaṃ vaḍḍhetvā adhikavidhānaṃ anāpannattā. Ettha ca ‘‘dātukāmomhī’’ti attano santike avuttepi dātukāmataṃ sutvā yadagghanakaṃ so dātukāmo hoti, tadagghanakaṃ āharāpetuṃ vaṭṭati. <bold>Agghavaḍḍhanakañhi idaṃ sikkhāpada</bold>nti ettha agghavaḍḍhanaṃ etassa atthīti <bold>agghavaḍḍhanakaṃ,</bold> agghavaḍḍhanaṃ sandhāya idaṃ sikkhāpadaṃ paññattanti adhippāyo. <bold>Cīvaraṃ dehī</bold>ti saṅghāṭiādīsu yaṃkiñci cīvaraṃ sandhāya vadati. Cīvare bhiyyokamyatā, aññātakaviññatti, tāya ca paṭilābhoti imānettha tīṇi aṅgāni.</paragraph>
    <centered line="83">Paṭhamaupakkhaṭasikkhāpadavaṇṇanā niṭṭhitā.</centered>
    <paragraph line="84" number="532"> Dutiyaupakkhaṭe vattabbaṃ natthi.</paragraph>
    <subhead line="85">10. Rājasikkhāpadavaṇṇanā</subhead>
    <paragraph line="86" number="537-539"> Rājasikkhāpade pana ‘‘ajjaṇho’’ti pāṭhe ‘‘ajjuṇho’’tipi paṭhanti. <bold>Bhogo</bold>ti bhuñjitabbo. Yaṃ vuttaṃ <bold>mātikāṭṭhakathāyaṃ</bold> ‘‘iminā <pageBreak edition="Myanmar" number="2.0407" /> cīvaracetāpannena cīvaraṃ cetāpetvā itthannāmaṃ bhikkhuṃ cīvarena acchādehīti idaṃ āgamanasuddhiṃ dassetuṃ vuttaṃ. Sace hi ‘idaṃ itthannāmassa bhikkhuno dehī’ti peseyya, āgamanassa asuddhattā akappiyavatthuṃ ārabbha bhikkhunā <pageBreak edition="Vipassana Research Institut" number="2.0360" /> kappiyakārakopi niddisitabbo na bhaveyyā’’ti, tattha āgamanassa suddhiyā vā asuddhiyā vā visesappayojanaṃ na dissati. Satipi hi āgamanassa asuddhabhāve dūto attano kusalatāya kappiyavohārena vadati, ‘‘kappiyakārako na niddisitabbo’’ti idaṃ natthi, na ca dūtena kappiyavohāravasena vutte dāyakena idaṃ kathaṃ pesitanti īdisī vicāraṇā upalabbhati, avicāretvā ca taṃ na sakkā jānituṃ, yadi pana āgamanassa asuddhattā kappiyakārako niddisitabbo na bhaveyya, cīvarānaṃ atthāya dūtassa hatthe akappiyavatthusmiṃ pesite sabbattha dāyakena kathaṃ pesitanti pucchitvāva kappiyakārako niddisitabbo bhaveyya. Tasmā asatipi āgamanasuddhiyaṃ sace so dūto attano kusalatāya kappiyavohāravasena vadati, dūtasseva vacanaṃ gahetabbaṃ. Yadi hi āgamanasuddhiyevettha pamāṇaṃ, mūlasāmikena kappiyavohāravasena pesitassa dūtassa akappiyavohāravasena vadatopi kappiyakārako niddisitabbo bhaveyya, tasmā sabbattha dūtavacanameva pamāṇanti gahetabbaṃ.</paragraph>
    <paragraph line="87"><bold>Iminā cīvaracetāpannenā</bold>tiādinā pana imamatthaṃ dasseti – kappiya vasena āgatampi cīvaramūlaṃ īdisena dūtavacanena akappiyaṃ hoti, tasmā taṃ paṭikkhipitabbanti. Tenevāha – ‘‘tena bhikkhunā so dūto evamassa vacanīyo’’tiādi. Suvaṇṇaṃ, rajataṃ, kahāpaṇo, māsakoti imāni hi cattāri nissaggiyavatthūni, muttā, maṇi, veḷuriyo, saṅkho, silā, pavāḷaṃ, lohitaṅko, masāragallaṃ, satta dhaññāni, dāsidāsaṃ, khettaṃ, vatthu, pupphārāmaphalārāmādayoti imāni dukkaṭavatthūni ca attano vā cetiyasaṅghagaṇapuggalānaṃ vā atthāya sampaṭicchituṃ na vaṭṭanti, tasmā taṃ sādituṃ na vaṭṭatīti dassanatthaṃ ‘‘na kho mayaṃ, āvuso, cīvaracetāpannaṃ paṭiggaṇhāmā’’ti vuttaṃ, ‘‘cīvarañca kho mayaṃ paṭiggaṇhāmā’’ti idaṃ pana attānaṃ uddissa ābhatattā vattuṃ vaṭṭati, tasmā vuttaṃ. ‘‘Veyyāvaccakaro niddisitabbo’’ti idaṃ ‘‘atthi panāyasmato koci veyyāvaccakaro’’ti kappiyavacanena vuttattā anuññātaṃ. Sace pana dūto ‘‘ko imaṃ gaṇhātī’’ti vā <pageBreak edition="Myanmar" number="2.0408" /> ‘‘kassa demī’’ti vā vadati, na niddisitabbo. ‘‘Ārāmiko vā upāsako vā’’ti idaṃ sāruppatāya vuttaṃ, ṭhapetvā pana pañca sahadhammike yo koci kappiyakārako vaṭṭati. ‘‘Eso kho, āvuso, bhikkhūnaṃ veyyāvaccakaro’’ti idaṃ bhikkhussa kappiyavacanadassanatthaṃ vuttaṃ. Evameva hi vattabbaṃ, ‘‘etassa dehī’’tiādi na vattabbaṃ. <bold>So vā cetāpessati vā</bold>ti ettha eko <bold>vā</bold>-saddo padapūraṇo, ‘‘saññatto so mayā’’tiādi pana dūtena evaṃ ārociteyeva taṃ codetuṃ vaṭṭati, nevāssa hatthe datvā gatamattakāraṇenāti dassanatthaṃ vuttaṃ.</paragraph>
    <paragraph line="88"><bold>Etāni</bold><pageBreak edition="Vipassana Research Institut" number="2.0361" /><bold>hi vacanāni…pe… na vattabbo</bold>ti ettha ‘‘evaṃ vadanto paṭikkhittassa katattā vattabhede dukkaṭaṃ āpajjati, codanā pana hotiyevā’’ti <bold>mahāgaṇṭhipade majjhimagaṇṭhipade</bold> ca vuttaṃ. <bold>Uddiṭṭhacodanāparicchedaṃ dassetvā</bold>ti ‘‘dutiyampi vattabbo’’tiādinā dassetvā. <bold>Pucchiyamāno</bold>ti ettha pucchiyamānenāti attho gahetabboti āha <bold>‘‘karaṇatthe paccattavacana’’</bold>nti. <bold>Āgatakāraṇaṃ bhañjatī</bold>ti āgatakāraṇaṃ vināseti.</paragraph>
    <paragraph line="89">Ettha keci vadanti ‘‘āgatakāraṇaṃ nāma cīvaraggahaṇaṃ, taṃ bhañjatīti vuttattā puna taṃ cīvaraṃ yena kenaci ākārena gahetuṃ na vaṭṭatī’’ti. Keci pana ‘‘āgatakāraṇaṃ nāma kāyavācāhi codanā, taṃ bhañjatīti vuttattā puna taṃ yena kenaci ākārena codetuṃ na labhati. Sace sayameva deti, mūlasāmiko vā dāpeti, gahetuṃ vaṭṭatī’’ti vadanti. Apare pana ‘‘āgatakāraṇaṃ nāma ṭhānaṃ, taṃ bhañjatīti vuttattā yathā ‘attho me, āvuso, cīvarenā’ti ekāya codanāya dve ṭhānāni bhañjati, evamidhāpi sace āsane nisīdati, ekāya nisajjāya dve ṭhānāni bhañjati. Āmisaṃ ce paṭiggaṇhāti, ekena paṭiggahaṇena dve ṭhānāni bhañjati. Dhammaṃ ce bhāsati, dhammadesanāsikkhāpade vuttaparicchedāya ekāya vācāya dve ṭhānāni bhañjatī’’ti vadanti. Imesaṃ pana sabbesampi vādaṃ ‘‘ayutta’’nti paṭikkhipitvā tīsupi <bold>gaṇṭhipadesu</bold> idaṃ vuttaṃ ‘‘āgatakāraṇaṃ nāma ṭhānameva, tasmā ‘na kattabba’nti vāritassa katattā nisajjādīsu katesu chasu ṭhānesu ekaṃ ṭhānaṃ bhañjatī’’ti.</paragraph>
    <paragraph line="90"><bold>Tatra</bold><pageBreak edition="Myanmar" number="2.0409" /><bold>tatra ṭhāne tiṭṭhatī</bold>ti idaṃ codakassa ṭhitaṭṭhānato apakkamma tatra tatra uddissa ṭhānaṃyeva sandhāya vuttaṃ. ‘‘Sāmaṃ vā gantabbaṃ, dūto vā pāhetabbo’’ti idaṃ sabhāvato codetuṃ anicchantenapi kātabbamevāti vadanti. Mukhaṃ vivaritvā sayameva kappiyakārakattaṃ upagatoti <bold>mukhavevaṭikakappiyakārako</bold>. <bold>Avicāretukāmatāyā</bold>ti imasmiṃ pakkhe ‘‘natthamhākaṃ kappiyakārako’’ti idaṃ ‘‘tādisaṃ karonto kappiyakārako natthī’’ti iminā adhippāyena vuttaṃ.</paragraph>
    <paragraph line="91"><bold>‘‘Meṇḍakasikkhāpade vuttanayena paṭipajjitabba’’</bold>nti vatvā idāni taṃ meṇḍakasikkhāpadaṃ dassento <bold>‘‘vuttañheta’’</bold>ntiādimāha. Idameva hi ‘‘santi, bhikkhave, saddhā pasannā’’tiādivacanaṃ bhesajjakkhandhake meṇḍakavatthusmiṃ (mahāva. 299) vuttattā ‘‘meṇḍakasikkhāpada’’nti vuttaṃ. Tattha hi meṇḍakena nāma seṭṭhinā –</paragraph>
    <indent line="92">‘‘Santi <pageBreak edition="Vipassana Research Institut" number="2.0362" />, bhante, maggā kantārā appodakā appabhakkhā, na sukarā apātheyyena gantuṃ, sādhu, bhante, bhagavā bhikkhūnaṃ pātheyyaṃ anujānātū’’ti –</indent>
    <unindented line="93">Yācitena bhagavatā –</unindented>
    <indent line="94">‘‘Anujānāmi, bhikkhave, pātheyyaṃ pariyesituṃ. Taṇḍulo taṇḍulatthikena, muggo muggatthikena, māso māsatthikena, loṇaṃ loṇatthikena, guḷo guḷatthikena, telaṃ telatthikena, sappi sappitthikenā’’ti –</indent>
    <unindented line="95">Vatvā idaṃ vuttaṃ –</unindented>
    <indent line="96">‘‘Santi, bhikkhave, manussā saddhā pasannā, te kappiyakārakānaṃ hatthe hiraññaṃ upanikkhipanti ‘iminā ayyassa yaṃ kappiyaṃ, taṃ dethā’ti. Anujānāmi, bhikkhave, yaṃ tato kappiyaṃ, taṃ sādituṃ, na tvevāhaṃ bhikkhave kenaci pariyāyena jātarūparajataṃ sāditabbaṃ pariyesitabbanti vadāmī’’ti.</indent>
    <paragraph line="97"><bold>Hiraññaṃ</bold><pageBreak edition="Myanmar" number="2.0410" /><bold>upanikkhipantī</bold>ti etthāpi bhikkhussa ārocanaṃ atthiyevāti gahetabbaṃ. Aññathā aniddiṭṭhakappiyakārakattaṃ bhajatīti na codetabbo siyā. Yadi mūlaṃ sandhāya codeti, taṃ sāditameva siyāti āha <bold>‘‘mūlaṃ asādiyantenā’’</bold>ti.</paragraph>
    <paragraph line="98"><bold>‘‘Aññātakaappavāritesu viya paṭipajjitabba</bold>nti idaṃ attanā codanāṭhānañca na kātabbanti dassanatthaṃ vuttaṃ. Aññaṃ pana kappiyakārakaṃ pesetvā lokacārittavasena anuyuñjitvāpi kappiyavatthuṃ āharāpetuṃ vaṭṭati attānaṃ uddissa nikkhittassa attano santakattā’’ti keci vadanti, taṃ aṭṭhakathāyaṃ ‘‘aññātakaappavāritesu viya paṭipajjitabbaṃ. Sace sayameva cīvaraṃ ānetvā denti, gahetabbaṃ. No ce, kiñci na vattabbā’’ti daḷhaṃ katvā vuttattā na gahetabbanti amhākaṃ khanti. Na hi aññātakaappavāritaṃ sayaṃ aviññāpetvā aññena viññāpetuṃ vaṭṭati, na ca yattha aññaṃ pesetvā āharāpetuṃ vaṭṭati, tattha sayaṃ gantvā na āharāpetabbanti sakkā vatthuṃ. Yadi cettha aññena āharāpetuṃ vaṭṭati, ‘‘aññātakaappavāritesu viya paṭipajjitabba’’ntiādivacanameva niratthakaṃ siyā. ‘‘Dūtenā’’ti imassa byabhicāraṃ dasseti <bold>‘‘sayaṃ āharitvāpī’’</bold>ti. Dadantesūti iminā sambandho <pageBreak edition="Vipassana Research Institut" number="2.0363" />. <bold>Piṇḍapātādīnaṃ atthāyā</bold>ti iminā pana ‘‘cīvaracetāpanna’’nti imassa byabhicāraṃ dasseti. ‘‘Eseva nayo’’ti vuttattā piṇḍapātādīnaṃ atthāya dinnepi ṭhānacodanādi sabbaṃ heṭṭhā vuttanayeneva kātabbaṃ.</paragraph>
    <paragraph line="99"><bold>Paṭiggahaṇepi paribhogepi āpattī</bold>ti paṭiggahaṇe pācittiyaṃ, paribhoge dukkaṭaṃ. <bold>Sveva sāpattiko</bold>ti dukkaṭāpattiṃ sandhāya vadati. Idañca aṭṭhakathāpamāṇeneva gahetabbaṃ. ‘‘Parassa niddosabhāvadassanatthaṃ sveva sāpattiko sadosoti vuttaṃ hotī’’tipi vadanti. <bold>‘‘Codetī</bold>ti vuttattā pana āpattiyā codetīti katvā sveva sāpattikoti idaṃ dukkaṭaṃyeva sandhāya vattuṃ yutta’’nti tīsupi <bold>gaṇṭhipadesu</bold> vuttaṃ. <bold>Paṭiggahaṇepi paribhogepi āpattiyevā</bold>ti dukkaṭameva sandhāya vuttaṃ. Taḷākassapi khettasaṅgahitattā tassa paṭiggahaṇepi āpatti vuttā. <bold>Cattāro paccaye saṅgho paribhuñjatūti detī</bold>ti ettha ‘‘bhikkhusaṅgho cattāro paccaye paribhuñcatu, taḷākaṃ dammī’’ti vā ‘‘catupaccayaparibhogatthaṃ taḷākaṃ <pageBreak edition="Myanmar" number="2.0411" /> dammī’’ti vā vadati, vaṭṭatiyeva. ‘‘Ito taḷākato uppanne cattāro paccaye dammī’’ti vutte pana vattabbameva natthi.</paragraph>
    <paragraph line="100"><bold>Amhākaṃ ekaṃ kappiyakārakaṃ ṭhapethāti vutte</bold>ti idaṃ īdisaṃyeva sandhāya vuttaṃ. Kappiyakkamena sampaṭicchitesu khettataḷākādīsu pana avuttepi kappiyakārakaṃ ṭhapetuṃ labbhatiyeva. Yasmā parasantakaṃ nāsetuṃ bhikkhūnaṃ na vaṭṭati, tasmā <bold>‘‘na sassakāle’’</bold>ti vuttaṃ. <bold>‘‘Janapadassa sāmiko</bold>ti imināva yo taṃ janapadaṃ vicāreti, tenapi acchinditvā dinnaṃ vaṭṭatiyevā’’ti vadanti. <bold>Udakavāhaka</bold>nti udakamātikaṃ. <bold>Kappiyavohārepī</bold>ti ettha ‘‘vidhānaṃ vakkhāmā’’ti pāṭhaseso. <bold>Udakavasenā</bold>ti udakaparibhogatthaṃ. <bold>Suddhacittāna</bold>nti kevalaṃ udakaparibhogatthamevāti adhippāyo. Alajjinā kārāpite vattabbameva natthīti āha <bold>‘‘lajjībhikkhunā’’</bold>ti. <bold>Pakatibhāgo</bold> nāma imasmiṃ raṭṭhe catuambaṇamattaṃ. Akaṭṭhapubbaṃ <bold>navasassaṃ</bold> nāma. <bold>Aparicchinnabhāge</bold>ti ‘‘ettake bhūmibhāge ettako bhāgo dātabbo’’ti evaṃ aparicchinnabhāge.</paragraph>
    <paragraph line="101"><bold>Rajjuyā vā daṇḍena vā</bold>ti ettha ‘‘pādehipi minituṃ na vaṭṭatī’’ti vadanti. <bold>Khale vā ṭhatvā rakkhatī</bold>ti ettha pana thenetvā gaṇhante disvā ‘‘mā gaṇhathā’’ti nivārento rakkhati nāma. Sace pana avicāretvā kevalaṃ tuṇhībhūtova rakkhaṇatthāya olokento tiṭṭhati, vaṭṭati. Sacepi tasmiṃ tuṇhībhūte corikāya haranti, ‘‘mayaṃ bhikkhusaṅghassa ārocessāmā’’ti evaṃ vattuṃ vaṭṭatīti vadanti. <bold>Nīharāpeti paṭisāmetī</bold>ti etthāpi ‘‘sace pariyāyena vadati, vaṭṭatī’’ti <pageBreak edition="Vipassana Research Institut" number="2.0364" /> vadanti. Apubbassa anuppāditattā aññesaṃ vaṭṭatīti āha <bold>‘‘tasseva taṃ akappiya’’</bold>nti.</paragraph>
    <paragraph line="102">Nanu ca dubbicāritamattena tasseva taṃ akappiyaṃ, na sabbesaṃ rūpiyasaṃvohāre catutthapatto viya. Vuttañhi tattha (pārā. aṭṭha. 2.589) ‘‘yo pana rūpiyaṃ asampaṭicchitvā ‘therassa pattaṃ kiṇitvā dehī’ti pahitakappiyakārakena saddhiṃ kammārakulaṃ gantvā pattaṃ disvā ‘ime kahāpaṇe gahetvā imaṃ dehī’ti kahāpaṇe dāpetvā gahito, ayaṃ patto etasseva bhikkhuno na vaṭṭati dubbicāritattā, aññesaṃ pana vaṭṭati mūlassa asampaṭicchitattā’’ti. Tasmā <pageBreak edition="Myanmar" number="2.0412" /><bold>yaṃ te āharanti, sabbesaṃ akappiyaṃ</bold>. <bold>Kasmā? Kahāpaṇānaṃ vicāritattā</bold>ti idaṃ kasmā vuttanti? Ettha keci vadanti ‘‘kahāpaṇe sādiyitvā vicāritaṃ sandhāya evaṃ vutta’’nti. Saṅghikattā ca nissajjituṃ na sakkā, tasmā sabbesaṃ na kappatīti tesaṃ adhippāyo. Keci pana ‘‘asādiyitvāpi kahāpaṇānaṃ vicāritattā rūpiyasaṃvohāro kato hoti, saṅghikattā ca nissajjituṃ na sakkā, tasmā sabbesaṃ na kappatī’’ti vadanti. <bold>Gaṇṭhipadesu</bold> pana tīsupi idaṃ vuttaṃ ‘‘catutthapatto gihisantakānaṃyeva kahāpaṇānaṃ vicāritattā aññesaṃ kappati, idha pana saṅghikānaṃ vicāritattā sabbesaṃ na kappatī’’ti. Sabbesampi vādo tena tena pariyāyena yujjatiyeva.</paragraph>
    <paragraph line="103"><bold>Catusāladvāre</bold>ti bhojanasālaṃ sandhāya vuttaṃ. <bold>Pariyāyena kathitattā</bold>ti ‘‘gaṇhā’’ti avatvā ‘‘sīmā gatā’’ti pariyāyena kathitattā. Pakatibhūmikaraṇatthaṃ <bold>‘‘heṭṭhā gahitaṃ paṃsu’’</bold>ntiādi vuttaṃ. <bold>Dāsaṃ dammī</bold>ti ettha ‘‘manussaṃ dammīti vutte vaṭṭatī’’ti vadanti. <bold>Kukkuṭasūkarā…pe… vaṭṭatī</bold>ti ettha kukkuṭasūkaresu dīyamānesu ‘‘imehi amhākaṃ attho natthi, sukhaṃ jīvantu, araññe vissajjethā’’ti vattuṃ vaṭṭati. ‘‘Khettavatthupaṭiggahaṇā paṭivirato hotī’’tiādivacanato (dī. ni. 1.10, 194) khettādīnaṃ paṭiggahaṇe ayaṃ sabbo vinicchayo vutto. Kappiyakārakassa bhikkhunā niddiṭṭhabhāvo, dūtena appitatā, tatuttari vāyāmo, tena vāyāmena paṭilābhoti imānettha cattāri aṅgāni.</paragraph>
    <centered line="104">Rājasikkhāpadavaṇṇanā niṭṭhitā.</centered>
    <centered line="105">Niṭṭhito cīvaravaggo paṭhamo.</centered>
    <title line="106">2. Kosiyavaggo</title>
    <subhead line="107">1. Kosiyasikkhāpadavaṇṇanā</subhead>
    <paragraph line="108" number="542"> Pāḷiyaṃ <pageBreak edition="Vipassana Research Institut" number="2.0365" /><bold>‘‘kosiyakārake’’</bold>ti ettha kosaṃ karontīti kosakārakāti laddhavohārānaṃ pāṇakānaṃ kosato nibbattaṃ kosiyaṃ, taṃ karontīti kosiyakārakā, tantavāyā. Saṃhananaṃ <bold>saṅghāto</bold><pageBreak edition="Myanmar" number="2.0413" />, vināsoti attho. <bold>Kosiyamissaka</bold>nti kosiyatantunā missaṃ. ‘‘Avāyima’’nti vuttattā vāyitvā ce karonti, anāpatti. <bold>Anāpatti vitānaṃ vā</bold>tiādinā vitānādīnaṃ atthāya karaṇepi tenākārena paribhogepi anāpatti vuttā.</paragraph>
    <paragraph line="109"><bold>Evampi missetvā katameva hotī</bold>ti iminā vātena āharitvā pātitepi acittakattā āpattiyevāti dasseti. Kosiyamissakatā, attano atthāya santhatassa karaṇaṃ kārāpanaṃ, paṭilābho cāti imānettha tīṇi aṅgāni.</paragraph>
    <centered line="110">Kosiyasikkhāpadavaṇṇanā niṭṭhitā.</centered>
    <paragraph line="111" number="547"> Suddhakāḷakasikkhāpadaṃ uttānatthameva.</paragraph>
    <subhead line="112">3. Dvebhāgasikkhāpadavaṇṇanā</subhead>
    <paragraph line="113" number="552"> Dvebhāgasikkhāpade pana <bold>dve bhāgā</bold>ti ukkaṭṭhaparicchedo kāḷakānaṃ adhikaggahaṇassa paṭikkhepavasena sikkhāpadassa paññattattā. <bold>Tatiyaṃ odātānaṃ catutthaṃ gocariyāna</bold>nti ayaṃ heṭṭhimaparicchedo tesaṃ adhikaggahaṇe paṭikkhepābhāvato, tasmā kāḷakānaṃ bhāgadvayato adhikaṃ na vaṭṭati, sesānaṃ pana vuttappamāṇato adhikampi vaṭṭati. ‘‘Kāḷakānaṃyeva ca adhikaggahaṇassa paṭikkhittattā kāḷakānaṃ upaḍḍhaṃ odātānaṃ vā gocariyānaṃ vā upaḍḍhaṃ gahetvāpi kātuṃ vaṭṭatī’’ti vadanti, ‘‘anāpatti bahutaraṃ odātānaṃ bahutaraṃ gocariyānaṃ ādiyitvā karoti, suddhaṃ odātānaṃ suddhaṃ gocariyānaṃ ādiyitvā karotī’’ti iminā taṃ sameti. ‘‘Kāḷake odāte ca ṭhapetvā sesā gocariyesuyeva saṅgahaṃ gacchantī’’ti vadanti. <bold>Dve</bold><pageBreak edition="Vipassana Research Institut" number="2.0366" /><bold>koṭṭhāsā kāḷakāna</bold>nti ettha pana ‘‘ekassapi kāḷakalomassa atirekabhāve nissaggiyaṃ hotī’’ti <bold>mātikāṭṭhakathāyaṃ</bold> (kaṅkhā. aṭṭha. dvebhāgasikkhāpadavaṇṇanā) ttaṃ, taṃ ‘‘dhārayitvā dve tulā ādātabbā’’ti vacanato tulādhāraṇāya na sameti <pageBreak edition="Myanmar" number="2.0414" />. Na hi lome gaṇetvā tulādhāraṇā karīyati, atha gaṇetvāva dhārayitabbaṃ siyā, kiṃ tulādhāraṇāya, tasmā evamettha adhippāyo yutto siyā – acittakattā sikkhāpadassa pubbe tulāya dhārayitvā ṭhapitesu ekampi lomaṃ tattha pateyya, nissaggiyanti. Aññathā dubbiññeyyabhāvato dve tulā nādātabbā, ūnakatarāva ādātabbā siyuṃ.</paragraph>
    <centered line="114">Dvebhāgasikkhāpadavaṇṇanā niṭṭhitā.</centered>
    <subhead line="115">4. Chabbassasikkhāpadavaṇṇanā</subhead>
    <paragraph line="116" number="557"> Chabbassasikkhāpade pana ‘‘yesaṃ no santhate dārakā uhadantipi ummihantipi, yesaṃ no santhatā undūrehipi khajjantī’’ti evaṃ pāḷipadānaṃ sambandho veditabbo. <bold>Hada</bold> karīsossagge, <bold>miha</bold> secaneti panimassatthaṃ sandhāyāha <bold>‘‘vaccampi passāvampi karontī’’</bold>ti. Pavāraṇāuposathapāṭipadadivasesu santhataṃ karitvā puna chaṭṭhe vasse paripuṇṇe pavāraṇāuposathapāṭipadadivasesu karonto <bold>‘‘chabbassāni karotī’’</bold>ti vuccati. Dutiyadivasato paṭṭhāya karonto pana <bold>atirekachabbassāni karoti</bold> nāma.</paragraph>
    <centered line="117">Chabbassasikkhāpadavaṇṇanā niṭṭhitā.</centered>
    <subhead line="118">5. Nisīdanasanthatasikkhāpadavaṇṇanā</subhead>
    <paragraph line="119" number="565-6"> Nisīdanasanthatasikkhāpade pana <bold>paññāyissatī</bold>ti sace sā katikā manāpā bhavissati, manāpatāya bhikkhusaṅgho sandississati. Sace amanāpā, amanāpatāya sandississatīti adhippāyo, āraññakaṅgādīni tīṇi pāḷiyaṃ padhānaṅgavasena vuttāni, sesānipi te samādiyiṃsuyevāti veditabbaṃ. Tenevāha <bold>‘‘santhate catutthacīvarasaññitāyā’’</bold>ti. <bold>Ujjhitvā</bold>ti vissajjetvā.</paragraph>
    <paragraph line="120" number="567"> Nisīdanasanthatattā <pageBreak edition="Myanmar" number="2.0415" /> nivāsanapārupanakiccaṃ natthīti āha <bold>‘‘sakiṃ nisinnañceva nipannañcā’’</bold>ti <pageBreak edition="Vipassana Research Institut" number="2.0367" />. <bold>Vidatthimatta</bold>nti sugatavidatthiṃ sandhāya vadati. Idañca heṭṭhimaparicchedadassanatthaṃ vuttaṃ. ‘‘Vitānādīnaṃyeva atthāya karaṇe anāpattivacanato sace nipajjanatthāya karonti, āpattiyevā’’ti tīsupi <bold>gaṇṭhipadesu</bold> vuttaṃ. Akappiyattā pana <bold>‘‘paribhuñjituṃ na vaṭṭatī’’</bold>ti vuttaṃ. Idañca nisīdanasanthataṃ nāma nisīdanacīvarameva, nāññanti vadanti. Nisīdanasikkhāpadepi nisīdanaṃ nāma sadasaṃ vuccatīti ca aṭṭhakathāyañcassa ‘‘santhatasadisaṃ santharitvā ekasmiṃ ante sugatavidatthiyā vidatthimatte padese dvīsu ṭhānesu phāletvā tisso dasā karīyanti, tāhi dasāhi sadasaṃ nāma vuccatī’’ti (pāci. aṭṭha. 531) vacanato idhāpi ‘‘nisīdanaṃ nāma sadasaṃ vuccatī’’ti ca ‘‘santhate catutthacīvarasaññitāyā’’ti ca vacanato taṃ yuttaṃ viya dissati. Keci pana ‘‘nisīdanasanthataṃ eḷakalomāni santharitvā santhataṃ viya karonti, taṃ avāyimaṃ anadhiṭṭhānupagaṃ, nisīdanacīvaraṃ pana channaṃ cīvarānaṃ aññatarena karoti adhiṭṭhānupagaṃ, taṃ karontā ca nantakāni santharitvā santhatasadisaṃ karontī’’ti vadanti, vīmaṃsitvā yuttataraṃ gahetabbaṃ.</paragraph>
    <centered line="121">Nisīdanasanthatasikkhāpadavaṇṇanā niṭṭhitā.</centered>
    <subhead line="122">6. Eḷakalomasikkhāpadavaṇṇanā</subhead>
    <paragraph line="123" number="571"> Eḷalomasikkhāpade pana <bold>āsumbhī</bold>ti ettha ‘‘asumbhī’’ti paṭhanti. <bold>Kilantā</bold>ti iminā kilantatāya te onamitvā pātetuṃ na sakkontīti dasseti. <bold>Addhānamaggappaṭipannassā</bold>ti idaṃ vatthumattadīpanavasena pāḷiyaṃ vuttaṃ. Yattha katthaci pana dhammena labhitvā gaṇhituṃ vaṭṭatiyeva. <bold>Tiyojanaparama</bold>nti ca gahitaṭṭhānato tiyojanappamāṇaṃ desanti evamattho gahetabbo.</paragraph>
    <paragraph line="124" number="572"><bold>Sahatthā</bold>ti karaṇatthe nissakkavacananti āha <bold>‘‘sahatthenā’’</bold>ti. <bold>Asante hārake</bold>ti <bold>pāḷiyaṃ</bold> bhikkhuno anurūpatādassanatthaṃ vuttaṃ, na pana hārake vijjamāne tiyojanabbhantare sahatthā harantassa āpattidassanatthaṃ. Tiyojanato bahi <bold>bahitiyojana</bold>nti āha <bold>‘‘tiyojanato bahi pātetī’’</bold>ti. <bold>Tena haritepi āpattiyevā</bold>ti saussāhattā anāṇattiyā haṭattā ca. Satipi hi saussāhabhāve āṇattiyā <pageBreak edition="Myanmar" number="2.0416" /> ce harati, anāpatti ‘‘aññaṃ harāpetī’’ti vacanato. Añño harissatīti adhippāyābhāvato <bold>‘‘suddhacittena ṭhapita’’</bold>nti vuttaṃ. <bold>Saussāhattā</bold>ti tiyojanātikkamane saussāhattā. Idañca ‘‘añño harissatī’’ti asuddhacittena ṭhapitaṃ sandhāya <pageBreak edition="Vipassana Research Institut" number="2.0368" /> vuttaṃ, <bold>acittakattā</bold>ti idaṃ pana suddhacittena ṭhapitaṃ sandhāya. <bold>Anāpatti pāḷiyā na sametī</bold>ti ‘‘tiyojanaṃ haratī’’tiādipāḷiyā, visesato ‘‘aññaṃ harāpetī’’ti pāḷiyā ca na sameti.</paragraph>
    <paragraph line="125">Sace sāmikaṃ jānāpetvā ṭhapeti, āṇattiyā harāpeti nāmāti āha <bold>‘‘sāmikassa ajānantassevā’’</bold>ti. <bold>Agacchantepī</bold>ti gamanaṃ upacchinditvā ṭhitayānepi. <bold>Heṭṭhā vā gacchanto</bold>ti bhūmiyaṃ gacchanto. <bold>Aññaṃ harāpetī</bold>ti ettha <bold>añña</bold>-ggahaṇena sāmaññato tiracchānagatāpi saṅgahitāti āha – <bold>‘‘aññaṃ harāpetīti vacanato anāpattī’’</bold>ti. <bold>Suṅkaghāte āpatti hotī</bold>ti aññaṃ harāpentassa āpatti. <bold>Tattha anāpattī</bold>ti aññavihitassa theyyacittābhāvato anāpatti.</paragraph>
    <paragraph line="126" number="575"><bold>‘‘Taṃ harantassā</bold>ti puna tiyojanaṃ harantassā’’ti <bold>mahāgaṇṭhipade</bold> vuttaṃ. Taṃ pana <bold>mātikāṭṭhakathāyaṃ</bold> aṅgesu ‘‘paṭhamappaṭilābho sati iminā vacanena na sameti. ‘‘Paṭhamappaṭilābho’’ti hi idaṃ dutiyappaṭilābho āpattiyā aṅgaṃ na hotīti dīpeti, tasmā pāḷiyaṃ aṭṭhakathāyañca visesābhāvato acchinnaṃ paṭilabhitvā harantassa puna tiyojanātikkamepi anāpatti vuttāti amhākaṃ khanti. Aññathā acchinnaṃ paṭilabhitvā puna tiyojanaṃ haratīti vadeyya. Vīmaṃsitvā yuttataraṃ gahetabbaṃ. <bold>Anāpatti katabhaṇḍa</bold>nti ettha ‘‘kambalakojavādikatabhaṇḍampi. Pakaticīvare laggalomāni āpattiṃ janentiyevā’’ti vadanti. Tanukapattatthavikantare aghaṭṭanatthaṃ pakkhipanti. <bold>Pakkhitta</bold>nti kaṇṇacchidde pakkhittaṃ. <bold>Nidhānamukhaṃ nāmā</bold>ti iminā katabhaṇḍasaṅkhyaṃ na gacchatīti dasseti. Eḷakalomānaṃ akatabhaṇḍatā, paṭhamappaṭilābho, attanā ādāya vā aññassa ajānantassa yāne pakkhipitvā vā tiyojanātikkamanaṃ, āharaṇapaccāharaṇaṃ, avāsādhippāyatāti imānettha pañca aṅgāni.</paragraph>
    <centered line="127">Eḷakalomasikkhāpadavaṇṇanā niṭṭhitā.</centered>
    <paragraph line="128" number="576"> Eḷakalomadhovāpanasikkhāpadaṃ <pageBreak edition="Myanmar" number="2.0417" /> uttānatthameva.</paragraph>
    <subhead line="129">8. Rūpiyasikkhāpadavaṇṇanā</subhead>
    <paragraph line="130" number="583-584"> Rūpiyasikkhāpade pana <bold>satthuvaṇṇo</bold>ti satthunā samānavaṇṇo. Satthuno vaṇṇo satthuvaṇṇo, satthuvaṇṇo viya vaṇṇo assāti satthuvaṇṇoti majjhapadalopīsamāso daṭṭhabbo. <bold>Pākatiko</bold><pageBreak edition="Vipassana Research Institut" number="2.0369" /> nāma etarahi pakatikahāpaṇo. <bold>Rukkhaphalabījamayo</bold>ti tintiṇikādirukkhānaṃ phalabījena kato. <bold>Iccetaṃ sabbampī</bold>ti yathāvuttabhedaṃ sabbampi catubbidhaṃ nissaggiyavatthu hotīti sambandho. <bold>Jātarūpamāsako</bold>ti suvaṇṇakahāpaṇo.</paragraph>
    <paragraph line="131"><bold>Gaṇheyyā</bold>ti attano atthāya dīyamānaṃ vā katthaci ṭhitaṃ vā nippariggahaṃ disvā sayaṃ gaṇheyya. ‘‘Idaṃ ayyassa hotū’’ti evaṃ sammukhā vā ‘‘asukasmiṃ nāma ṭhāne mama hiraññasuvaṇṇaṃ atthi, taṃ tuyhaṃ hotū’’ti evaṃ parammukhā ṭhitaṃ vā kevalaṃ vācāya vā hatthamuddāya vā ‘‘tuyha’’nti vatvā pariccattassa kāyavācāhi appaṭikkhipitvā cittena sādiyanaṃ <bold>upanikkhittasādiyanaṃ</bold> nāma. ‘‘Sādiyatī’’ti vuttamevatthaṃ vibhāveti <bold>‘‘gaṇhitukāmo hotī’’</bold>ti. <bold>‘‘Idaṃ guttaṭṭhāna’’nti ācikkhitabba</bold>nti paccayaparibhogaṃyeva sandhāya ācikkhitabbaṃ. ‘‘Idha nikkhipāhī’’ti vutte ‘‘uggaṇhāpeyya vā’’ti vuttalakkhaṇena nissaggiyaṃ hotīti āha – <bold>‘‘idha nikkhipāhīti na vattabba’’</bold>nti. Parato <bold>‘‘imaṃ gaṇhā’’ti na vattabba</bold>nti etthāpi eseva nayo. <bold>Kappiyañca akappiyañca nissāya ṭhitameva hotī</bold>ti yasmā tato uppannapaccayaparibhogo kappati, tasmā kappiyaṃ nissāya ṭhitaṃ. Yasmā pana dubbicāraṇāya tato uppannapaccayaparibhogopi na kappati, tasmā akappiyaṃ nissāya ṭhitanti veditabbaṃ.</paragraph>
    <paragraph line="132"><bold>Na tena kiñci kappiyabhaṇḍaṃ cetāpita</bold>nti ettha cetāpitaṃ ce, natthi paribhogupāyo, tasmā evaṃ vuttaṃ. Akappiyañhi nissaggiyaṃ vatthuṃ uggaṇhitvā taṃ anissajjitvāva cetāpitaṃ kappiyabhaṇḍaṃ saṅghassa nissaṭṭhampi sabbesaṃ na kappati. Keci pana ‘‘yasmā nissaggiyaṃ vatthuṃ paṭiggahetvā cetāpitaṃ kappiyabhaṇḍaṃ saṅghassa nissajjāmīti nissaṭṭhaṃ vināva upāyaṃ paribhuñjituṃ vaṭṭati, tasmā <pageBreak edition="Myanmar" number="2.0418" /> ‘na tena kiñci kappiyabhaṇḍaṃ cetāpita’nti vutta’’nti vadanti. <bold>‘‘Ārāmikānaṃ vā pattabhāga</bold>nti idaṃ gihīnaṃ hatthagatopi soyeva bhāgoti katvā vuttaṃ. Sace pana tena aññaṃ parivattetvā ārāmikā denti, paribhuñjituṃ vaṭṭatī’’ti <bold>majjhimagaṇṭhipade cūḷagaṇṭhipade</bold> ca vuttaṃ. <bold>Tato haritvā</bold>ti aññesaṃ pattabhāgato haritvā. <bold>Kasiṇaparikamma</bold>nti ālokakasiṇaparikammaṃ. <bold>Mañcapīṭhādīni vā</bold>ti ettha ‘‘tato gahitamañcapīṭhādīni parivattetvā aññaṃ ce gahitaṃ, vaṭṭatī’’ti vadanti. <bold>Chāyāpī</bold>ti bhojanasālādīnaṃ chāyāpi. <bold>Paricchedātikkantā</bold>ti gehaparicchedaṃ atikkantā, chāyāya gatagataṭṭhānaṃ gehaṃ nāma na hotīti adhippāyo. <bold>Maggenapī</bold>ti ettha ‘‘sace añño maggo natthi, maggaṃ adhiṭṭhahitvā gantuṃ vaṭṭatī’’ti vadanti. <bold>Kītāyā</bold>ti tena vatthunā kītāya. <bold>Upanikkhepaṃ ṭhapetvā saṅgho paccaye paribhuñjatī</bold>ti sace upāsako ‘‘atibahu etaṃ hiraññaṃ, idaṃ, bhante, ajjeva na vināsetabba’’nti vatvā sayaṃ <pageBreak edition="Vipassana Research Institut" number="2.0370" /> upanikkhepaṃ ṭhapeti, aññena vā ṭhapāpeti, etaṃ upanikkhepaṃ ṭhapetvā tato udayaṃ paribhuñjanto saṅgho paccaye paribhuñjati, tena vatthunā gahitattā <bold>‘‘akappiya’’</bold>nti vuttaṃ.</paragraph>
    <paragraph line="133" number="585"><bold>Patitokāsaṃ asamannāharantena pātetabba</bold>nti idaṃ nirapekkhabhāvadassanaparanti veditabbaṃ, tasmā patitaṭṭhāne ñātepissa gūthaṃ chaḍḍentassa viya nirapekkhabhāvoyevettha pamāṇanti veditabbaṃ. <bold>Asantasambhāvanāyā</bold>ti attani avijjamānauttarimanussadhammārocanaṃ sandhāya vuttaṃ. <bold>Theyyaparibhogo</bold> nāma anarahassa paribhogo. Bhagavatā hi attano sāsane sīlavato paccayā anuññātā, na dussīlassa. Dāyakānampi sīlavato eva pariccāgo, na dussīlassa attano kārānaṃ mahapphalabhāvassa paccāsīsanato. Iti satthārā ananuññātattā dāyakehi ca apariccattattā dussīlassa paribhogo theyyaparibhogo. Iṇavasena paribhogo <bold>iṇaparibhogo,</bold> paṭiggāhakato dakkhiṇāvisuddhiyā abhāvato iṇaṃ gahetvā paribhogo viyāti attho. <bold>Tasmā</bold>ti ‘‘sīlavato’’tiādinā vuttamevatthaṃ kāraṇabhāvena paccāmasati. <bold>Cīvaraṃ paribhoge paribhoge</bold>ti kāyato mocetvā mocetvā paribhoge. Purebhatta…pe… pacchimayāmesu paccavekkhitabbanti sambandho. Tathā asakkontena yathāvuttakālavisesavasena ekasmiṃ divase catukkhattuṃ tikkhattuṃ dvikkhattuṃ sakiṃyeva vā paccavekkhitabbaṃ.</paragraph>
    <paragraph line="134"><bold>Sacassa</bold><pageBreak edition="Myanmar" number="2.0419" /><bold>apaccavekkhatova aruṇo uggacchati, iṇaparibhogaṭṭhāne tiṭṭhatī</bold>ti ettha ‘‘hiyyo yaṃ mayā cīvaraṃ paribhuttaṃ, taṃ yāvadeva sītassa paṭighātāya…pe… hirikopīnappaṭicchādanatthaṃ, hiyyo yo mayā piṇḍapāto paribhutto, so neva davāyātiādinā sace atītaparibhogapaccavekkhaṇaṃ na kareyya, iṇaparibhogaṭṭhāne tiṭṭhatī’’ti vadanti, vīmaṃsitabbaṃ. <bold>Senāsanampi paribhoge paribhoge</bold>ti pavese pavese. Evaṃ pana asakkontena purebhattādīsu paccavekkhitabbaṃ. Taṃ heṭṭhā vuttanayeneva sakkā viññātunti idha visuṃ na vuttaṃ. <bold>Satipaccayatā</bold>ti satiyā paccayabhāvo, paṭiggahaṇassa paribhogassa ca paccavekkhaṇasatiyā paccayabhāvo yujjati, paccavekkhitvāva paṭiggahetabbaṃ paribhuñjitabbañcāti attho. Tenevāha <bold>‘‘satiṃ katvā’’</bold>tiādi. <bold>Evaṃ santepī</bold>ti yadipi dvīsupi ṭhānesu paccavekkhaṇā yuttā, evaṃ santepi. Apare panāhu ‘‘satipaccayatāti satibhesajjaparibhogassa paccayabhāve paccayeti attho. Evaṃ santepīti paccaye satipī’’ti, taṃ tesaṃ matimattaṃ. Tathā hi paccayasannissitasīlaṃ paccavekkhaṇāya visujjhati, na paccayasabbhāvamattena.</paragraph>
    <paragraph line="135">Nanu ca ‘‘paribhoge karontassa anāpattī’’ti iminā pātimokkhasaṃvarasīlaṃ vuttaṃ, tasmā <pageBreak edition="Vipassana Research Institut" number="2.0371" /> paccayasannissitasīlassa pātimokkhasaṃvarasīlassa ca ko visesoti? Vuccate – purimesu tāva tīsu paccayesu viseso pākaṭoyeva, gilānapaccaye pana yathā vatiṃ katvā rukkhamūle gopite tassa phalānipi rakkhitāniyeva honti, evameva paccavekkhaṇāya paccayasannissitasīle rakkhite tappaṭibaddhaṃ pātimokkhasaṃvarasīlampi nipphannaṃ nāma hoti. Gilānapaccayaṃ apaccavekkhitvā paribhuñjantassa sīlaṃ bhijjamānaṃ pātimokkhasaṃvarasīlameva bhijjati, paccayasannissitasīlaṃ pana pacchābhattapurimayāmādīsu yāva aruṇuggamanā apaccavekkhantasseva bhijjati. Purebhattañhi apaccavekkhitvāpi gilānapaccayaṃ paribhuñjantassa anāpatti, idametesaṃ nānākaraṇaṃ.</paragraph>
    <paragraph line="136">Evaṃ paccayasannissitasīlassa visuddhiṃ dassetvā teneva pasaṅgena sabbāpi suddhiyo dassetuṃ <bold>‘‘catubbidhā hi suddhī’’</bold>tiādimāha. Tattha sujjhati etāyāti suddhi, yathādhammaṃ desanāva suddhi <bold>desanāsuddhi</bold>. Vuṭṭhānassapi cettha desanāya eva saṅgaho daṭṭhabbo. Chinnamūlāpattīnaṃ pana abhikkhutāpaṭiññāva desanā. Adhiṭṭhānavisiṭṭho saṃvarova suddhi <bold>saṃvarasuddhi</bold>. Dhammena samena <pageBreak edition="Myanmar" number="2.0420" /> paccayānaṃ pariyeṭṭhi eva suddhi <bold>pariyeṭṭhisuddhi</bold>. Catūsu paccayesu vuttavidhinā paccavekkhaṇāva suddhi <bold>paccavekkhaṇasuddhi</bold>. Esa tāva suddhīsu samāsanayo. Suddhimantesu sīlesu desanā suddhi etassāti <bold>desanāsuddhi</bold>. Sesesupi eseva nayo. <bold>Na puna evaṃ karissāmī</bold>ti ettha <bold>eva</bold>nti saṃvarabhedaṃ sandhāyāha. <bold>Pahāyā</bold>ti vajjetvā, akatvāti attho. Dātabbaṭṭhena dāyaṃ, taṃ ādiyantīti <bold>dāyādā,</bold> ananuññātesu sabbena sabbaṃ paribhogābhāvato anuññātesuyeva ca paribhogasabbhāvabhāvato bhikkhūhi paribhuñjitabbapaccayā bhagavato santakā. <bold>Dhammadāyādasuttañcettha sādhaka</bold>nti –</paragraph>
    <indent line="137">‘‘Dhammadāyādā me, bhikkhave, bhavatha, mā āmisadāyādā. Atthi me tumhesu anukampā, ‘kinti me sāvakā dhammadāyādā bhaveyyuṃ, no āmisadāyādā’’’ti (ma. ni. 1.29) –</indent>
    <unindented line="138">Evaṃ pavattaṃ dhammadāyādasuttañca ettha etasmiṃ atthe sādhakaṃ.</unindented>
    <paragraph line="139">Avītarāgānaṃ taṇhāparavasatāya paccayaparibhoge sāmibhāvo natthi, tadabhāvena vītarāgānaṃ tattha sāmibhāvo yathāruci paribhogasabbhāvato. Tathā hi te paṭikūlampi appaṭikūlākārena appaṭikūlampi paṭikūlākārena tadubhayampi vajjetvā ajjhupekkhanākārena paccaye <pageBreak edition="Vipassana Research Institut" number="2.0372" /> paribhuñjanti, dāyakānañca manorathaṃ paripūrenti. Tenāha – <bold>‘‘te hi taṇhāya dāsabyaṃ atītattā sāmino hutvā paribhuñjantī’’</bold>ti. Yo panāyaṃ sīlavato paccavekkhitaparibhogo, so iṇaparibhogassa paccanīkattā āṇaṇyaparibhogo nāma hoti. Yathā hi iṇāyiko attano ruciyā icchitadesaṃ gantuṃ na labhati, evaṃ iṇaparibhogayutto lokato nissarituṃ na labhatīti tappaṭipakkhattā sīlavato paccavekkhitaparibhogo āṇaṇyaparibhogoti vuccati, tasmā nippariyāyato catuparibhogavinimutto visuṃyevāyaṃ paribhogoti veditabbo. So idha visuṃ na vutto, dāyajjaparibhogeyeva vā saṅgahaṃ gacchatīti. Sīlavāpi hi imāya sikkhāya samannāgatattā sekkhotveva vuccati. <bold>Sabbesa</bold>nti ariyānaṃ puthujjanānañca.</paragraph>
    <paragraph line="140">Kathaṃ <pageBreak edition="Myanmar" number="2.0421" /> puthujjanānaṃ ime paribhogā sambhavantīti? Upacāravasena. Yo hi puthujjanassapi sallekhappaṭipattiyaṃ ṭhitassa paccayagedhaṃ pahāya tattha anupalittena cittena paribhogo, so sāmiparibhogo viya hoti. Sīlavato pana paccavekkhitaparibhogo dāyajjaparibhogo viya hoti dāyakānaṃ manorathassa avirādhanato. Teneva vuttaṃ ‘‘dāyajjaparibhogeyeva vā saṅgahaṃ gacchatī’’ti. Kalyāṇaputhujjanassa paribhoge vattabbameva natthi tassa sekkhasaṅgahato. Sekkhasuttañhetassa atthassa sādhakaṃ.</paragraph>
    <paragraph line="141"><bold>Lajjinā saddhiṃ paribhogo</bold> nāma lajjissa santakaṃ gahetvā paribhogo. <bold>Alajjinā saddhi</bold>nti etthāpi eseva nayo. <bold>Ādito paṭṭhāya hi alajjī nāma natthī</bold>ti iminā diṭṭhadiṭṭhesuyeva āsaṅkā na kātabbāti dasseti. <bold>Attano bhārabhūtā</bold> saddhivihārikādayo. <bold>Sopi nivāretabbo</bold>ti yo passati, tena nivāretabbo. Yasmā alajjīparibhogo nāma lajjino vuccati, tasmā āpatti nāma natthi ubhinnampi alajjībhāvato, ‘‘alajjīparibhogo’’ti idaṃ nāmamattameva na labbhatīti vuttaṃ hoti. ‘‘Āpatti pana atthiyevāti vadantī’’ti tīsupi <bold>gaṇṭhipadesu</bold> vuttaṃ.</paragraph>
    <paragraph line="142"><bold>Adhammiyo</bold>ti anesanādīhi uppanno. <bold>Dhammiyo</bold>ti bhikkhācariyādīhi uppanno. <bold>Saṅghasseva detī</bold>ti bhattaṃ aggahetvā attanā laddhasalākaṃyeva deti. <bold>Sace pana lajjī alajjiṃ paggaṇhāti…pe… antaradhāpetī</bold>ti ettha kevalaṃ paggaṇhitukāmatāya evaṃ kātuṃ na vaṭṭati, dhammassa pana sāsanassa sotūnañca anuggahatthāya vaṭṭatīti veditabbaṃ. Purimanayena ‘‘so āpattiyā kāretabbo’’ti vuttattā imassa āpattiyevāti vadanti. Uddesaggahaṇādinā dhammassa paribhogo <bold>dhammaparibhogo</bold>. Dhammānuggahena gaṇhantassa āpattiyā abhāvepi thero tassa alajjibhāvaṃyeva <pageBreak edition="Vipassana Research Institut" number="2.0373" /> sandhāya <bold>‘‘pāpo kirāya’’</bold>ntiādimāha. <bold>Tassa pana santike</bold>ti mahārakkhitattherassa santike.</paragraph>
    <paragraph line="143" number="586"><bold>Rājorodhādayo</bold>tiādi ‘‘idaṃ gaṇhissāmī’’ti cetanāmattasambhavato vuttaṃ. <bold>Assatiyā dinna</bold>nti ettha assatiyā dinnaṃ nāma apariccattaṃ hoti, tasmā dasante baddhakahāpaṇādi assatiyā dinnaṃ bhikkhunā <pageBreak edition="Myanmar" number="2.0422" /> vatthasaññāya paṭiggahitañca, tato neva rūpiyaṃ dinnaṃ, nāpi paṭiggahitañca hotīti ettha āpattidesanākiccaṃ natthi, taṃ pana dāyakānameva paṭidātabbaṃ. Tena akappiyavatthunā te ce dāyakā sappiādīni kiṇitvāna saṅghassa tassa ca bhikkhuno denti, sabbesaṃ kappati dāyakānaṃyeva santakattā. Aṭṭhakathāyaṃ pana puññakāmehi pariccajitvā dinnameva sandhāya ‘‘puññakāmā…pe… rūpiye arūpiyasaññī rūpiyaṃ paṭiggaṇhātīti veditabbo’’ti vuttaṃ, tasmā pariccajitvā dinnaṃ vatthasaññāya gaṇhatopi nissaggiyameva. Tena yadi te dāyakā no āgantvā gaṇhanti, dāyake pucchitvā attano atthāya ce pariccattaṃ, saṅghe nissajjitvā āpatti desetabbā. <bold>Tava coḷakaṃ passāhī</bold>hi iminā gihisantakepi ‘‘idaṃ gaṇhathā’’tiādiakappiyavohārena vidhānaṃ bhikkhuno na kappatīti dīpeti. <bold>Ekaparicchedānī</bold>ti kiriyākiriyabhāvato ekaparicchedāni. Jātarūparajatabhāvo, attuddesikatā, kahāpaṇādīsu aññatarabhāvoti imānettha tīṇi aṅgāni.</paragraph>
    <centered line="144">Rūpiyasikkhāpadavaṇṇanā niṭṭhitā.</centered>
    <subhead line="145">9. Rūpiyasaṃvohārasikkhāpadavaṇṇanā</subhead>
    <paragraph line="146" number="587"> Rūpiyasaṃvohārasikkhāpade jātarūpādicatubbidhampi nissaggiyavatthu idha rūpiyaggahaṇeneva gahitanti āha <bold>‘‘jātarūparajataparivattana’’</bold>nti. <bold>Paṭiggahitaparivattane</bold>ti sāditarūpiyassa parivattane, asādiyitvā vā kappiyena gāhena paṭiggahitarūpiyaparivattane.</paragraph>
    <paragraph line="147" number="589"><bold>Ga</bold>-kārassa <bold>ka</bold>-kāraṃ katvā ‘‘sīsūpaka’’nti likhitaṃ, padabhājane <bold>ghanakata</bold>nti piṇḍaṃ kataṃ. <bold>Satthuvaṇṇo</bold>tiādīsu ‘‘satthuvaṇṇo ca kahāpaṇo ca…pe… ye ca vohāraṃ gacchantī’’ti evaṃ sabbattha samuccayo veditabbo. <bold>Rūpiye rūpiyasaññī</bold>ti sakasantakaṃ vadati. <bold>Rūpiyaṃ cetāpetī</bold>ti parasantakaṃ vadati. <bold>‘‘Nissaggiyavatthunā dukkaṭavatthuṃ vā kappiyavatthuṃ vā cetāpentassapi eseva nayo’’</bold>ti idaṃ kasmā vuttaṃ. Na <pageBreak edition="Myanmar" number="2.0423" /> hi ‘‘rūpiye rūpiyasaññī arūpiyaṃ cetāpeti <pageBreak edition="Vipassana Research Institut" number="2.0374" />, nissaggiyaṃ pācittiya’’ntiādittiko pāḷiyaṃ vuttoti āha <bold>‘‘yo hī’’</bold>tiādi. <bold>Tassānulomattā</bold>ti etthāyamadhippāyo – rūpiyasaṃvohāro nāma na kevalaṃ rūpiyena rūpiyaparivattanameva, atha kho ‘‘arūpiye rūpiyasaññī rūpiyaṃ cetāpetī’’ti vuttattā arūpiyena rūpiyacetāpanampi rūpiyasaṃvohāro nāma hotīti etasmiṃ pakkhepi rūpiye sati rūpiyasaṃvohāroyeva hotīti ayamattho avuttopi viññāyatīti. <bold>Arūpiyaṃ</bold> nāma dukkaṭavatthukappiyavatthūni. <bold>Ekantena rūpiyapakkhe</bold>ti ekena antena rūpiyapakkheti ayaṃ attho gahetabbo. ‘‘Ekato rūpiyapakkhe’’ti vā pāṭho veditabbo. ‘‘Ekarūpiyapakkhe’’tipi paṭhanti, tatthāpi ekato rūpiyapakkheti ayamevattho gahetabbo.</paragraph>
    <paragraph line="148">Kappiyavatthunā kappiyavatthuno kayavikkayepi tāva nissaggiyaṃ hoti, dukkaṭavatthunā dukkaṭavatthuno kayavikkaye kasmā na hotīti <bold>andhakaṭṭhakathāya</bold> adhippāyo. Idaṃ sikkhāpadaṃ…pe… arūpiyena ca rūpiyacetāpanaṃ sandhāya vuttanti sambandho. <bold>Idhā</bold>ti imasmiṃ rūpiyasaṃvohārasikkhāpade. <bold>Tatthā</bold>ti kayavikkayasikkhāpade. <bold>Tenevā</bold>ti kappiyavatthunāyeva.</paragraph>
    <paragraph line="149">Puna kappiyabhāvaṃ netuṃ asakkuṇeyyattā <bold>‘‘mahāakappiyo nāmā’’</bold>ti vuttaṃ. <bold>‘‘Na sakkā kenaci upāyena kappiyo kātu</bold>nti idaṃ pañcannaṃyeva sahadhammikānaṃ antare parivattanaṃ sandhāya vuttaṃ, gihīhi pana gahetvā attano santakaṃ katvā dinnaṃ sabbesaṃ kappatī’’ti vadanti. ‘‘Na sakkā kenaci upāyena kappiyo kātu’’nti pana imināva paṭiggahitarūpiyaṃ anissajjitvāva tena cetāpitaṃ kappiyabhaṇḍampi saṅghassa nissaṭṭhaṃ paribhuñjituṃ na vaṭṭatīti siddhaṃ.</paragraph>
    <paragraph line="150">Ye pana ‘‘paṭiggahitarūpiyaṃ anissajjitvāpi tena parivattitaṃ kappiyabhaṇḍaṃ saṅghassa nissaṭṭhaṃ paribhuñjituṃ vaṭṭatī’’ti vadanti, tesaṃ ‘‘na sakkā kenaci upāyena kappiyo kātu’’nti idaṃ na yujjati. Te panettha evaṃ vadanti ‘‘yasmā nissajjitabbavatthuṃ anissajjitvāva uparūpari aññaṃ aññaṃyeva kataṃ, tasmā paricchedābhāvato idha nissajjituṃ avatvā ‘na sakkā kenaci upāyena kappiyo kātu’nti vuttaṃ, paricchedābhāvatoyeva ‘mūle mūlasāmikānaṃ <pageBreak edition="Myanmar" number="2.0424" />, patte ca pattasāmikānaṃ dinne kappiyo hotī’ti ca na vutta’’nti. Yadi paṭiggahitarūpiyaṃ anissajjitvā cetāpitaṃ kappiyabhaṇḍampi saṅghassa nissaṭṭhaṃ paribhuñjituṃ vaṭṭati, evaṃ sante idhāpi avasānavatthuṃ gahetvā saṅghassa nissaṭṭhaṃ kasmā na vaṭṭati, ‘‘yo pana rūpiyaṃ uggaṇhitvā…pe… patte ca pattasāmikānaṃ dinne kappiyo hotī’’ti imināpi paṭiggahitarūpiyaṃ <pageBreak edition="Vipassana Research Institut" number="2.0375" /> anissajjitvā cetāpitaṃ kappiyabhaṇḍampi saṅghassa nissaṭṭhaṃ paribhuñjituṃ na vaṭṭatīti siddhaṃ. Yadi taṃ nissaṭṭhaṃ paribhuñjituṃ vaṭṭeyya, ‘‘mūle mūlasāmikānaṃ, patte ca pattasāmikānaṃ dinne kappiyo hotī’’ti na vadeyya. Apare panettha evaṃ vadanti ‘‘yadi saṅghassa nissaṭṭhaṃ hoti, rūpiyapaṭiggāhakassa na vaṭṭati, tasmā tassapi yathā vaṭṭati, tathā dassanatthaṃ ‘mūle mūlasāmikāna’ntiādi vutta’’nti.</paragraph>
    <paragraph line="151"><bold>Dutiyapattasadisoyevā</bold>ti iminā pañcannampi sahadhammikānaṃ na kappatīti dasseti. Tattha kāraṇamāha <bold>‘‘mūlassa sampaṭicchitattā’’</bold>ti. Atha mūlassa sampaṭicchitattā rūpiyapaṭiggāhakassa tāva akappiyo hotu, sesānaṃ pana kasmā na kappatīti maññamāno pucchati <bold>‘‘kasmā sesānaṃ na kappatī’’</bold>ti. Kāraṇamāha <bold>‘‘mūlassa anissaṭṭhattā’’</bold>ti. Pattassa kappiyabhāvepi sampaṭicchitamūlassa nissajjitabbassa anissaṭṭhattā tena gahitapatto sesānampi na kappati. Yadi hi tena sampaṭicchitamūlaṃ saṅghamajjhe nissaṭṭhaṃ siyā, tena kappiyena kammena ārāmikādīhi gahetvā dinnapatto rūpiyapaṭiggāhakaṃ ṭhapetvā sesānaṃ vaṭṭati. Apare pana ‘‘mūlaṃ sampaṭicchitvā gahitapattopi yadi saṅghassa nissaṭṭho, sesānaṃ kappatī’’ti vadanti. Evaṃ sante ‘‘mūlassa anissaṭṭhattā’’ti na vattabbaṃ, ‘‘saṅghassa anissaṭṭhattā’’ti evameva vattabbaṃ.</paragraph>
    <paragraph line="152"><bold>Dubbicāritattā</bold>ti iminā rūpiyasaṃvohāro anena katoti dasseti. <bold>Aññesaṃ pana vaṭṭatī</bold>ti yasmānena rūpiyasaṃvohāramattameva kataṃ, na mūlaṃ sampaṭicchitaṃ, tasmā vinayakammavasena saṅghassa nissaṭṭhakālato paṭṭhāya aññesaṃ vaṭṭati. Imasmiṃyeva ca atthe pamāṇaṃ dassento <bold>‘‘mahāsumattherassa kirā’’</bold>tiādimāha. Apare pana ‘‘dubbicāritattāti iminā kevalaṃ gihisantakabhāvena ṭhite dubbicāritamattaṃ vuttaṃ, na rūpiyasaṃvohārāpajjanaṃ, tasmā rūpiyasaṃvohārābhāvato so patto nissajjituṃ na sakkāti tassa na kappati, anissaṭṭhopi aññesaṃ <pageBreak edition="Myanmar" number="2.0425" /> kappati. Anissaṭṭhasseva ca aññesaṃ kappiyabhāvadassanatthaṃ ‘mahāsumattherassa kirā’tiādivatthūni udāhaṭāni. <bold>Saṅghassa nissajjī</bold>ti idañca aññesaṃ kappiyattā kevalaṃ saṅghassa pariccattabhāvaṃ sandhāya vuttaṃ, na pana vinayakammavasena saṅghassa nissaṭṭhabhāvaṃ. Imassa ca atthassa <bold>sappissa pūretvā</bold>ti idaṃ vacanaṃ sādhaka’’nti vadanti.</paragraph>
    <paragraph line="153" number="591"> Rūpiyapaṭiggahaṇarūpiyasaṃvohāresu yena ekekameva kataṃ, tena tattha tattha vuttanayeneva nissajjitabbaṃ. Yena pana paṭiggahitarūpiyeneva saṃvohāro kato, tena kathaṃ nissajjitabbanti? Nayidaṃ dukkaraṃ, ‘‘ahaṃ, bhante, nānappakārakaṃ rūpiyasaṃvohāraṃ samāpajji’’nti evameva <pageBreak edition="Vipassana Research Institut" number="2.0376" /> nissajjitabbaṃ. ‘‘Imasmiṃ sikkhāpadepi ‘arūpiye rūpiyasaññī, āpatti dukkaṭassā’tiādittikassa avasānapade anāpattiyā vuttattā kappiyavatthuvaseneva idaṃ tikaṃ vutta’’nti tīsupi <bold>gaṇṭhipadesu</bold> vuttaṃ. Keci pana ‘‘arūpiyaggahaṇena kappiyavatthudukkaṭavatthūnaṃ saṅgahoti purimapadadvayaṃ kappiyavatthudukkaṭavatthūnaṃ vasena vuttaṃ, avasānapadameva kappiyavatthuvasena vutta’’nti vadanti, taṃ na yujjati anāpattimissite avasānattike saññānānattaṃ ṭhapetvā vatthunānattassa abhāvato. Dukkaṭavatthunā pana dukkaṭavatthuno cetāpanaṃ neva idha, na tattha pāḷiyaṃ vuttanti vacanamettha sādhakaṃ. Yaṃ attano dhanena parivattati, tassa vā dhanassa vā rūpiyabhāvo ceva, parivattanañcāti imānettha dve aṅgāni.</paragraph>
    <centered line="154">Rūpiyasaṃvohārasikkhāpadavaṇṇanā niṭṭhitā.</centered>
    <subhead line="155">10. Kayavikkayasikkhāpadavaṇṇanā</subhead>
    <paragraph line="156" number="593"> Kayavikkayasikkhāpade pāḷiyaṃ <bold>jānāhī</bold>ti ettha upadhārehīti attho, suṭṭhu upadhāretvā gaṇha, idaṃ na manāpanti puna dātuṃ na sakkhissasīti adhippāyo.</paragraph>
    <paragraph line="157" number="594-595"><bold>Kaya</bold>nti parabhaṇḍassa gahaṇaṃ. <bold>Vikkaya</bold>nti attano bhaṇḍassa dānaṃ. Tenāha <bold>‘‘iminā imaṃ dehī’’</bold>tiādi. Yasmā kayitaṃ nāma parassa <pageBreak edition="Myanmar" number="2.0426" /> hatthato gahitaṃ vuccati, vikkītañca parassa hatthe dinnaṃ, tasmā <bold>‘‘kayitañca hoti parabhaṇḍaṃ attano hatthagataṃ karontena, vikkītañca attano bhaṇḍaṃ parahatthagataṃ karontenā’’</bold>ti vuttaṃ. Yadi evaṃ pāḷiyaṃ parato ‘‘kayitañca hoti vikkayitañcā’’ti vatvā ‘‘attano bhaṇḍaṃ parahatthagataṃ parabhaṇḍaṃ attano hatthagata’’nti kasmā vuttanti āha <bold>‘‘iminā imantiādivacanānurūpato panā’’</bold>tiādi. <bold>Iminā</bold>ti hi sakasantakaṃ vuttaṃ. Tadanurūpato pāḷiyaṃ paṭhamaṃ attano bhaṇḍaṃ dassitaṃ, na kayavikkayapadānurūpato. Tañhi viparītato parasantakaggahaṇaṃ purakkhatvā ṭhitaṃ.</paragraph>
    <paragraph line="158">Kāmaṃ sesañātakepi ‘‘imaṃ dehī’’ti vadato viññatti na hoti, saddhādeyyavinipātanassapi pana abhāvaṃ dassetukāmo <bold>‘‘mātaraṃ pana pitaraṃ vā’’</bold>ti āha. <bold>Viññatti na hotī</bold>ti idaṃ visuṃ viññāpanaṃ sandhāya vuttaṃ. Aññaṃ kiñci avatvā evaṃ vadanto aññātakaṃ viññāpeti nāmāti āha – <bold>‘‘aññātakaṃ ‘imaṃ dehī’ti vadato viññattī’’</bold>ti. <pageBreak edition="Vipassana Research Institut" number="2.0377" /> Aññaṃ kiñci avatvā ‘‘imaṃ gaṇhāhī’’ti dinnaṃ aññātakassa dinnaṃ nāma hotīti vuttaṃ <bold>‘‘saddhādeyyavinipātana’’</bold>nti. <bold>Tisso āpattiyo</bold>ti aññātakaviññattisaddhādeyyavinipātanakayavikkayāpattisaṅkhātā tisso āpattiyo.</paragraph>
    <paragraph line="159"><bold>Imaṃ nāma karohīti vadati, vaṭṭatī</bold>ti ettha bhuttosi, idāni kasmā na karosīti vatthumpi vaṭṭati. ‘‘Nissaggiyaṃ pācittiya’’nti kiñcāpi satiyeva nissaggiyavatthumhi pācittiyaṃ vuttaṃ, asatipi pana tasmiṃ pācittiyanti idaṃ aṭṭhakathāpamāṇena gahetabbanti dassetuṃ <bold>‘‘kiñcāpī’’</bold>tiādi vuttaṃ. <bold>Paribhutte</bold>ti sappiādiṃ sandhāya vuttaṃ. Yaṃ attano dhanena parivatteti, yena ca parivatteti, tesaṃ kappiyavatthutā, asahadhammikatā, kayavikkayāpajjanañcāti imānettha tīṇi aṅgāni.</paragraph>
    <centered line="160">Kayavikkayasikkhāpadavaṇṇanā niṭṭhitā.</centered>
    <centered line="161">Niṭṭhito kosiyavaggo dutiyo.</centered>
    <title line="162">3. Pattavaggo</title>
    <subhead line="163">1. Pattasikkhāpadavaṇṇanā</subhead>
    <paragraph line="164" number="598-602"> Pattavaggassa <pageBreak edition="Myanmar" number="2.0427" /> paṭhame <bold>bhaṇḍa</bold>nti vikketabbabhaṇḍaṃ. Yasmā <bold>vaṇṇa</bold>saddo saṇṭhānajātirūpāyatanakāraṇapamāṇaguṇapasaṃsādīsu dissati. ‘‘Mahantaṃ sapparājavaṇṇaṃ abhinimminitvā’’tiādīsu (saṃ. ni. 1.142) hi saṇṭhānaṃ vuccati. ‘‘Brāhmaṇova seṭṭho vaṇṇo, hīno añño vaṇṇo’’tiādīsu (ma. ni. 2.402) jāti. ‘‘Paramāya vaṇṇapokkharatāya samannāgato’’tiādīsu (dī. ni. 1.303) rūpāyatanaṃ.</paragraph>
    <gatha1 line="165">‘‘Na harāmi na bhañjāmi, ārā siṅghāmi vārijaṃ;</gatha1>
    <gathalast line="166">Atha kena nu vaṇṇena, gandhatthenoti vuccatī’’ti. (saṃ. ni. 1.234; jā. 1.6.116) –</gathalast>
    <unindented line="167">Ādīsu <pageBreak edition="Vipassana Research Institut" number="2.0378" /> kāraṇaṃ. ‘‘Tayo pattassa vaṇṇā’’tiādīsu (pārā. 602) pamāṇaṃ. ‘‘Kadā saññuḷhā pana te gahapati ime samaṇassa gotamassa vaṇṇā’’tiādīsu (ma. ni. 2.77) guṇo. ‘‘Vaṇṇārahassa vaṇṇaṃ bhāsatī’’tiādīsu (a. ni. 4.3) pasaṃsā. Tasmā vuttaṃ <bold>‘‘tayo pattassa vaṇṇāti tīṇi pattassa pamāṇānī’’</bold>ti.</unindented>
    <paragraph line="168"><bold>Aḍḍhaterasapalā hotī</bold>ti ettha ‘‘māsānaṃ aḍḍhaterasapalāni gaṇhātī’’ti vadanti. ‘‘Magadhanāḷi nāma chapasatā nāḷī’’ti keci. ‘‘Aṭṭhapasatā’’ti apare. Tattha purimānaṃ matena tipasatāya nāḷiyā dve nāḷiyo ekā magadhanāḷi hoti, pacchimānaṃ catupasatāya nāḷiyā dve nāḷiyo ekā magadhanāḷi. <bold>Ācariyadhammapālattherena</bold> pana ‘‘pakatiyā catumuṭṭhikaṃ kuḍuvaṃ, catukuḍuvaṃ nāḷikaṃ, tāya nāḷiyā soḷasa nāḷiyo doṇaṃ, taṃ pana magadhanāḷiyā dvādasa nāḷiyo hontī’’ti vuttaṃ, tasmā tena nayena ‘‘magadhanāḷi nāma pañca kuḍuvāni ekañca muṭṭhiṃ ekāya muṭṭhiyā tatiyañca bhāgaṃ gaṇhātī’’ti veditabbaṃ.</paragraph>
    <paragraph line="169"><bold>Sabbasambhārasaṅkhato</bold>ti jīrakādisabbasambhārehi saṅkhato. <bold>Ālopassa ālopassa anurūpa</bold>nti ettha ‘‘byañjanassa mattā nāma odanacatuttho bhāgo’’ti <bold>brahmāyusuttassa aṭṭhakathāyaṃ</bold> (ma. ni. aṭṭha. 2.387) vuttattā ālopassa catutthabhāgappamāṇaṃ byañjanaṃ ālopassa anurūpanti gahetabbaṃ. Idha pana sūpasseva odanacatutthabhāgappamāṇataṃ <pageBreak edition="Myanmar" number="2.0428" /> dassetvā etassa lakkhaṇe dassite itarassapi dassitameva hotīti byañjanassa tathā visesetvā pamāṇaṃ na dassitaṃ.</paragraph>
    <paragraph line="170">Magadhanāḷiyā upaḍḍhappamāṇo idha patthoti āha <bold>‘‘patthodananti magadhanāḷiyā upaḍḍhanāḷikodana’’</bold>nti. Iminā ca ‘‘patthadvayaṃ magadhanāḷī’’ti dassitaṃ hoti. Pattho ca ‘‘catupalo kuḍuvo, catukuḍuvo pattho’’ti iminā lokiyavohārena veditabbo. <bold>Bhājanaparibhogenā</bold>ti udakāharaṇādinā bhājanaparibhogena.</paragraph>
    <paragraph line="171" number="607"><bold>Dhote</bold>ti paribhogāvasānadassanatthaṃ vuttaṃ, na pana dhoteyeva dukkaṭaṃ āpajjati tato puretaraṃ paribhogakāleyeva āpajjanato.</paragraph>
    <paragraph line="172" number="608"><bold>Pañcahi dvīhī</bold>ti idaṃ ‘‘ettāvatā kāḷavaṇṇatā sampajjatī’’ti dassanatthaṃ vuttaṃ. ‘‘Yadi pana ekenapi pākena kāḷavaṇṇo hoti, adhiṭṭhānupagoyevā’’ti vadanti. Hatthānāgatassapi adhiṭṭhātabbabhāvadassanatthaṃ <bold>‘‘yadihī’’</bold>tiādi vuttaṃ. Iminā ca dūre ṭhitampi adhiṭṭhātuṃ <pageBreak edition="Vipassana Research Institut" number="2.0379" /> vikappetuñca labhati, ṭhapitaṭṭhānasallakkhaṇañca na pamāṇanti veditabbaṃ. <bold>Sutvā vā</bold>ti pattakārakena pesitabhikkhunā anāṇatto kevalaṃ tassa kathentassa vacanamattaṃ sutvā. <bold>Na pamāṇa</bold>nti tena apesitattā. <bold>Sāmantavihāre</bold>ti idaṃ upacāramattaṃ, tato dūre ṭhitampi adhiṭṭhātuṃ vaṭṭatiyeva. <bold>Ṭhapitaṭṭhānaṃ sallakkhetvā</bold>ti idampi upacāramattaṃ, pattasallakkhaṇamevettha pamāṇaṃ. <bold>Patte vā chiddaṃ hotī</bold>ti mukhavaṭṭito heṭṭhā dvaṅgulamattokāsato paṭṭhāya yattha katthaci chiddaṃ hoti. Sesamettha paṭhamakathine vuttanayameva.</paragraph>
    <centered line="173">Pattasikkhāpadavaṇṇanā niṭṭhitā.</centered>
    <subhead line="174">2. Ūnapañcabandhanasikkhāpadavaṇṇanā</subhead>
    <paragraph line="175" number="610"> Dutiyasikkhāpade <bold>hatthesu piṇḍāya caratī</bold>ti pāḷipadassa hatthesu labhitabbapiṇḍatthāya caratīti attho veditabbo.</paragraph>
    <paragraph line="176" number="612-613"><bold>‘‘Tassa</bold><pageBreak edition="Myanmar" number="2.0429" /><bold>so apatto</bold>ti vacanato so patto adhiṭṭhānampi vijahati apattattā. Apattabhāvatoyeva hi ‘pañcabandhanaṃ pattaṃ cetāpetī’ti pāḷiyaṃ na vutta’’nti tīsupi <bold>gaṇṭhipadesu</bold> vuttaṃ. Keci pana ‘‘apattoti idaṃ ‘aññaṃ pattaṃ viññāpetuṃ vaṭṭatī’ti dassanatthaṃ vuttaṃ, so pana patto adhiṭṭhānaṃ na vijahatī’’ti vadanti, taṃ yuttaṃ viya dissati ‘‘yassa pañca ekāyeva vā dasaṅgulā, so baddhopi abaddhopi apattoyevā’’ti vakkhamānattā. Na hi mukhavaṭṭiyā pañcasu ṭhānesu dvaṅgulamattāhi rājīhi adhiṭṭhānaṃ vijahatīti sakkā vattuṃ, ekāya pana rājiyā dasaṅgulāya sace tattha vuttappamāṇo chiddo paññāyati, chiddeneva adhiṭṭhānavijahanaṃ siyāti yuttaṃ vattuṃ. Bandhanokāse sati asati vā bandhanavirahito patto <bold>abandhano</bold>ti vutto, bandhanokāsavirahitoyeva pana <bold>abandhanokāso</bold>ti vutto.</paragraph>
    <paragraph line="177"><bold>Tipusuttakena vā bandhitvā</bold>ti ettha ‘‘bandhitabbo’’ti pāṭho gahetabbo. Purāṇapotthakepi hi ayameva pāṭho dissati. <bold>Suddhehi…pe… na vaṭṭatī</bold>ti idaṃ uṇhabhojane pakkhitte vilīyamānattā vuttaṃ. <bold>Phāṇitaṃ jhāpetvā pāsāṇacuṇṇena bandhituṃ vaṭṭatī</bold>ti pāsāṇacuṇṇena saddhiṃ phāṇitaṃ pacitvā tathāpakkena pāsāṇacuṇṇena bandhituṃ vaṭṭati.</paragraph>
    <paragraph line="178" number="615"><bold>Anukampāya na gaṇhantassa dukkaṭa</bold>nti vuttattā yassa so patto na ruccati, tassapi <pageBreak edition="Vipassana Research Institut" number="2.0380" /> agaṇhantassa anāpatti. Teneva <bold>mātikāṭṭhakathāyaṃ</bold> (kaṅkhā. aṭṭha. ūnapañcabandhanasīkkhāpadavaṇṇanā) vuttaṃ ‘‘sace therassa patto na ruccati, appicchatāya vā na gaṇhāti, vaṭṭatī’’ti. <bold>Pattapariyanto</bold>ti pariyantapatto, avasānapattoti attho. ‘‘Saṅghamajjhe pattaṃ gāhāpentena alajjiṃ agāhāpetuṃ vaṭṭatī’’ti vadanti. ‘‘Anujānāmi bhikkhave ādhārakanti vuttattā pīṭhādīsu yattha katthaci ādhāraṃ ṭhapetvā tattha pattaṃ ṭhapetuṃ vaṭṭati ādhāraṭhapanokāsassa aniyamitattā’’ti vadanti. <bold>Aparibhogenā</bold>ti ayuttaparibhogena.</paragraph>
    <paragraph line="179" number="616"> Pāḷiyaṃ ‘‘abandhanena pattena abandhanaṃ pattaṃ. Ekabandhanaṃ pattaṃ… dvibandhanaṃ pattaṃ… tibandhanaṃ… catubandhanaṃ… abandhanokāsaṃ… eka… dvi… ti… catubandhanokāsaṃ pattaṃ cetāpetī’’ti evaṃ ekekena pattena dasadhā dasavidhaṃ pattaṃ cetāpanavasena <pageBreak edition="Myanmar" number="2.0430" /> ekanissaggiyapācittiyasataṃ vuttaṃ. Imasmiṃ sikkhāpade pamāṇayuttaṃ aggahitakāḷavaṇṇampi pattaṃ viññāpentassa āpattiyevāti daṭṭhabbaṃ. Adhiṭṭhānupagapattassa ūnapañcabandhanatā, attuddesikatā, akataviññatti, tāya ca paṭilābhoti imānettha cattāri aṅgāni.</paragraph>
    <centered line="180">Ūnapañcabandhanasikkhāpadavaṇṇanā niṭṭhitā.</centered>
    <subhead line="181">3. Bhesajjasikkhāpadavaṇṇanā</subhead>
    <paragraph line="182" number="622"> Tatiyasikkhāpade <bold>yesaṃ maṃsaṃ kappatī</bold>ti idaṃ nissaggiyavatthudassanatthaṃ vuttaṃ, na pana yesaṃ maṃsaṃ na kappati, tesaṃ sappiādīni na kappantīti dassanatthaṃ. Manussakhīrādīnipi hi no na kappanti, kuto sasassa sappīti āha <bold>‘‘yesañhi khīraṃ atthi, sappipi tesaṃ atthiyevā’’</bold>ti. ‘‘Idañca yebhuyyena vutta’’nti vadanti. <bold>Uggahitakaṃ katvā nikkhitta</bold>nti appaṭiggahitaṃ sayameva gahetvā nikkhittaṃ. <bold>Sayaṃkataṃ nirāmisameva vaṭṭatī</bold>ti tadahupurebhattameva sandhāya vuttaṃ. Atha sayaṃkataṃ nirāmisaṃ bhuñjantassa kasmā sāmaṃpāko na hotīti āha – <bold>‘‘navanītaṃ tāpentassa hi sāmaṃpāko na hotī’’</bold>ti. Savatthukapaṭiggahitassa vatthugatikattā āha – <bold>‘‘savatthukassa paṭiggahitattā’’</bold>ti. <bold>Pacchābhattaṃ paṭiggahitehī</bold>ti pacchābhattaṃ paṭiggahitakhīradadhīhi. Purebhattampi ca uggahitakehi kataṃ abbhañjanādīsu upanetabbanti sambandho. <bold>Ubhayesampī</bold>ti pacchābhattaṃ paṭiggahitakhīradadhīhi ca purebhattaṃ uggahitakehi ca katānaṃ. <bold>Eseva nayo</bold>ti nissaggiyaṃ hotīti attho. <bold>Akappiyamaṃsasappimhī</bold>ti akappiyamaṃsasattānaṃ <pageBreak edition="Vipassana Research Institut" number="2.0381" /> sappimhi. <bold>Kāraṇapatirūpakaṃ vatvā</bold>ti sajātiyānaṃ sappibhāvatoti kāraṇapatirūpakaṃ vatvā.</paragraph>
    <paragraph line="183"><bold>Sappinayeneva veditabba</bold>nti nirāmisameva sattāhaṃ vaṭṭatīti attho. <bold>Etthā</bold>ti navanīte. <bold>Dhotaṃ vaṭṭatī</bold>ti adhotaṃ ce, savatthukapaṭiggahitaṃ hoti, tasmā dhotaṃ paṭiggahetvā sattāhaṃ nikkhipituṃ vaṭṭatīti therānaṃ adhippāyo. <bold>Takkato uddhaṭamattameva khādiṃsū</bold>ti ettha takkato uddhaṭamattaṃ adhotampi paṭiggahetvā paribhuñjantā dhovitvā pacitvā <pageBreak edition="Myanmar" number="2.0431" /> vā paribhuñjiṃsūti evamattho gahetabbo. Therassa hi dadhiguḷikādisahitampi paṭiggahitaṃ pacchā dhovitvā pacitvā vā paribhuñjantassa savatthukapaṭiggahaṇe doso natthīti adhippāyo, teneva therassa adhippāyaṃ dassentena <bold>‘‘tasmā navanītaṃ paribhuñjantena…pe… ayamettha adhippāyo’’</bold>ti vuttaṃ. Keci pana ‘‘takkato uddhaṭamattameva khādiṃsū’’ti vacanassa adhippāyaṃ ajānantā ‘‘takkato uddhaṭamattaṃ adhotampi dadhiguḷikādisahitaṃ vikālepi paribhuñjituṃ vaṭṭatī’’ti vadanti, taṃ na gahetabbaṃ. Na hi dadhiguḷikādiāmisena saṃsaṭṭharasaṃ navanītaṃ paribhuñjituṃ vaṭṭatīti sakkā vattuṃ. <bold>Navanītaṃ paribhuñjantenā</bold>ti adhovitvā paṭiggahitanavanītaṃ paribhuñjantena. Dadhi eva <bold>dadhigataṃ</bold> yathā ‘‘gūthagataṃ muttagata’’nti (ma. ni. 2.119). <bold>Khayaṃ gamissatī</bold>ti vacanato khīraṃ pakkhipitvā pakkasappiādipi vikāle kappatīti veditabbaṃ. <bold>Kukkuccāyanti kukkuccakā</bold>ti iminā attanāpi tattha kukkuccasabbhāvaṃ dīpeti. Teneva <bold>mātikāṭṭhakathāyaṃ</bold> (kaṅkhā. aṭṭha. bhesajjasikkhāpadavaṇṇanā) ‘‘nibbaṭṭitasappi vā navanītaṃ vā pacituṃ vaṭṭatī’’ti vuttaṃ. <bold>Tāni paṭiggahetvā</bold>ti tāni khīradadhīni paṭiggahetvā.</paragraph>
    <paragraph line="184"><bold>Paṭiggahetvā ṭhapitabhesajjehī</bold>ti paṭiggahetvā ṭhapitayāvajīvikabhesajjehi. Vuttanayena yathā taṇḍulādīni na paccanti, tathā lajjīyeva sampādetvā detīti lajjīsāmaṇeraggahaṇaṃ, apica alajjinā ajjhoharitabbaṃ yaṃ kiñci abhisaṅkharāpetuṃ na vaṭṭati, tasmāpi evamāha. <bold>Tile paṭiggahetvā katatela</bold>nti attanā bhajjanādīni akatvā gahitatelaṃ. Teneva <bold>‘‘sāmisampi vaṭṭatī’’</bold>ti vuttaṃ. <bold>Nibbaṭṭitattā</bold>ti yāvakālikavatthuto vivecitattā. <bold>Ubhayampī</bold>ti attanā ca parena ca kataṃ. <bold>Yāva aruṇassa uggamanā tiṭṭhati, nissaggiya</bold>nti sattamadivase katatelaṃ sace yāva aruṇuggamanā tiṭṭhati, nissaggiyaṃ.</paragraph>
    <paragraph line="185" number="623"><bold>Acchavasa</bold>nti dukkaṭavatthuno vasāya anuññātattā taṃsadisānaṃ dukkaṭavatthūnaṃyeva akappiyamaṃsasattānaṃ vasā anuññātā, na thullaccayavatthūnaṃ manussānaṃ vasāti āha <bold>‘‘ṭhapetvā manussavasa’’</bold>nti <pageBreak edition="Vipassana Research Institut" number="2.0382" />. <bold>Saṃsaṭṭha</bold>nti parissāvitaṃ. ‘‘Kāle paṭiggahitaṃ vikāle anupasampannenapi nippakkaṃ saṃsaṭṭhañca paribhuñjantassa dvepi dukkaṭāni hontiyevā’’ti vadanti. Yasmā khīradadhiādīni pakkhipitvā telaṃ pacanti, tasmā kasaṭaṃ na vaṭṭati, telameva <pageBreak edition="Myanmar" number="2.0432" /> vaṭṭati. Tena vuttaṃ <bold>‘‘pakkatelakasaṭe viya kukkuccāyatī’’</bold>ti. ‘‘Sace vasāya saddhiṃ pakkattā na vaṭṭati, idaṃ kasmā vaṭṭatī’’ti pucchantā <bold>‘‘bhante’’</bold>tiādimāhaṃsu. <bold>Etaṃ vaṭṭatī</bold>ti nanu etaṃ dadhiguḷikādīhi pakkaṃ navanītaṃ vaṭṭatīti attho.</paragraph>
    <paragraph line="186"><bold>‘‘Madhukarīhi nāma madhumakkhikāhī</bold>ti ayaṃ khuddakamakkhikānaṃ bhamaramakkhikānañca sāmaññaniddeso’’ti tīsupi <bold>gaṇṭhipadesu</bold> vuttaṃ. Keci pana ‘‘daṇḍakesu madhukarā madhukarī makkhikā nāmā’’ti vatvā ‘‘tāhi madhukarīādīhi tīhi makkhikāhi kataṃ madhu nāmā’’ti vadanti. <bold>Bhamaramakkhikāhī</bold>ti mahābhamaramakkhikāhi. <bold>Silesasadisa</bold>nti ghanapakkaṃ vuttaṃ. <bold>Itara</bold>nti tanukamadhu. <bold>Madhupaṭala</bold>nti madhurahitaṃ kevalaṃ madhupaṭalaṃ. ‘‘Sace madhusahitaṃ paṭalaṃ paṭiggahetvā nikkhipanti, paṭalassa bhājanaṭṭhāniyattā madhuno vasena sattāhātikkame nissaggiyaṃ hotī’’ti vadanti, ‘‘madhumakkhitaṃ pana madhugatikamevā’’ti iminā taṃ na sameti.</paragraph>
    <paragraph line="187">‘‘Phāṇitaṃ nāma ucchumhā nibbatta’’nti pāḷiyaṃ avisesena vuttattā aṭṭhakathāyañca ‘‘ucchurasaṃ upādāya…pe… avatthukā ucchuvikati ‘phāṇita’nti veditabbā’’ti vacanato ucchurasopi nikkasaṭo sattāhakālikoti veditabbo. <bold>Kenaci</bold> pana ‘‘madhumhi cattāro kālikā yathāsambhavaṃ yojetabbā, ucchumhi cā’’ti vatvā ‘‘samakkhikaṇḍaseḷakaṃ yāvakālikaṃ, aneḷakaṃ udakasambhinnaṃ yāmakālikaṃ, asambhinnaṃ sattāhakālikaṃ, madhusitthaṃ parisuddhaṃ yāvajīvikaṃ, tathā ucchu vā raso vā sakasaṭo yāvakāliko, nikkasaṭo udakasambhinno yāmakāliko, asambhinno sattāhakāliko, suddhakasaṭaṃ yāvajīvika’’nti ca vatvā uttaripi bahudhā papañcitaṃ. Tattha ‘‘udakasambhinnaṃ madhu vā ucchuraso vā udakasambhinno yāmakāliko’’ti idaṃ neva pāḷiyaṃ, na aṭṭhakathāyaṃ dissati. ‘‘Yāvakālikaṃ samānaṃ garutarampi muddikājātirasaṃ attanā saṃsaṭṭhaṃ lahukaṃ yāmakālikabhāvaṃ upanentaṃ udakaṃ lahutaraṃ sattāhakālikaṃ attanā saṃsaṭṭhaṃ garutaraṃ yāmakālikabhāvaṃ upanetī’’ti ettha kāraṇaṃ soyeva pucchitabbo, sabbattha pāḷiyaṃ aṭṭhakathāyañca udakasambhedena garutarassapi lahubhāvopagamanaṃyeva dassitaṃ. Pāḷiyampi hi ‘‘anujānāmi, bhikkhave, gilānassa guḷaṃ, agilānassa guḷodaka’’nti (mahāva. 284) vadantena <pageBreak edition="Myanmar" number="2.0433" /> agilānena paribhuñjituṃ ayuttopi guḷo udakasambhinno agilānassapi vaṭṭatīti anuññāto.</paragraph>
    <paragraph line="188">Yampi <pageBreak edition="Vipassana Research Institut" number="2.0383" /> ca ‘‘ucchu ce yāvakāliko, ucchuraso ce yāmakāliko, phāṇitaṃ ce sattāhakālikaṃ, taco ce yāvajīviko’’ti aṭṭhakathāvacanaṃ dassetvā ‘‘ucchuraso udakasambhinno yāmakāliko’’ti aññena <bold>kenaci</bold> vuttaṃ, tampi tathāvidhassa aṭṭhakathāvacanassa imissā samantapāsādikāya vinayaṭṭhakathāya abhāvato na sārato paccetabbaṃ. Tatoyeva ca ‘‘ucchuraso udakena sambhinnopi asambhinnopi sattāhakālikoyevā’’ti keci ācariyā vadanti. <bold>Bhesajjakkhandhake</bold> ca ‘‘anujānāmi, bhikkhave, ucchurasa’’nti (mahāva. 300) ettha tīsupi <bold>gaṇṭhipadesu</bold> avisesena vuttaṃ ‘‘ucchuraso sattāhakāliko’’ti.</paragraph>
    <paragraph line="189"><bold>Sayaṃkataṃ nirāmisameva vaṭṭatī</bold>ti ettha aparissāvitaṃ paṭiggahitampi karaṇasamaye parissāvetvā kasaṭaṃ apanetvāva attanā katanti gahetabbaṃ. <bold>Jhāmaucchuphāṇita</bold>nti agginā daḍḍhe ucchukhette jhāmaucchunā kataphāṇitaṃ. <bold>Koṭṭitaucchuphāṇita</bold>nti khuddānukhuddakaṃ chinditvā koṭṭetvā nippīḷetvā pakkaṃ yebhuyyena ca sakasaṭaṃ phāṇitaṃ. Tādisassa ca kasaṭassa abbohārikattā <bold>‘‘taṃ yutta’’</bold>nti vuttaṃ. <bold>Sītudakena kata</bold>nti madhukapupphāni sītodake pakkhipitvā madditvā puppharase udakagate sati taṃ udakaṃ gahetvā pacitvā kataphāṇitaṃ. <bold>Khīraṃ pakkhipitvā kataṃ madhukaphāṇitaṃ yāvakālika</bold>nti ettha khīraṃ pakkhipitvā pakkatelaṃ kasmā vikāle vaṭṭatīti ce? Tele pakkhittakhīraṃ telameva hoti, aññaṃ pana khīraṃ pakkhipitvā kataṃ khīrabhāvaṃ gaṇhātīti idamettha kāraṇaṃ. Yadi evaṃ khaṇḍasakkharampi khīraṃ pakkhipitvā karonti, taṃ kasmā vaṭṭatīti āha <bold>‘‘khaṇḍasakkharaṃ panā’’</bold>tiādi. Tattha <bold>khīrajallika</bold>nti khīrapheṇaṃ.</paragraph>
    <paragraph line="190">Bhesajjodissaṃ dassentena <bold>‘‘sattavidhañhi odissaṃ nāmā’’</bold>tiādinā itarānipi atthuddhāravasena vuttāni. <bold>Vikaṭānī</bold>ti apakatibhesajjattā vikaṭāni, virūpānīti attho. Dukkaṭavatthūnampi akappiyamaṃsānaṃ vasāya anuññātattā <bold>‘‘vasodissa’’</bold>nti vuttaṃ. Oḷārikānampi āhāratthaṃ pharituṃ samatthānaṃ sappiādīnaṃ bhesajjanāmena anuññātattā <bold>‘‘bhesajjodissa’’</bold>nti vuttaṃ <pageBreak edition="Myanmar" number="2.0434" />. <bold>‘‘Pacchābhattato paṭṭhāya sati paccaye</bold>ti vuttattā paṭiggahitabhesajjāni dutiyadivasato paṭṭhāya purebhattampi sati paccaye paribhuñjitabbāni, na āhāratthaṃ bhesajjatthāya paṭiggahitattā’’ti vadanti.</paragraph>
    <paragraph line="191" number="624"><bold>Dvāravātapānakavāṭesū</bold>ti mahādvārassa vātapānānañca kavāṭaphalakesu. Kasāve pakkhittāni tāni attano sabhāvaṃ pariccajanti, tasmā <bold>‘‘makkhetabbānī’’</bold>ti vuttaṃ, ghuṇapāṇakādiparihāratthaṃ makkhetabbānīti attho. <bold>Adhiṭṭhetī</bold>ti ‘‘idāni mayhaṃ ajjhoharaṇīyaṃ na bhavissati <pageBreak edition="Vipassana Research Institut" number="2.0384" />, bāhiraparibhogatthāya gamissatī’’ti cittaṃ uppādetīti attho. Tenevāha – <bold>‘‘sappiñca telañca vasañca muddhani telaṃ vā abbhañjanaṃ vā’’</bold>tiādi. ‘‘Evaṃ adhiṭṭhitañca paṭiggahaṇaṃ vijahatī’’ti vadanti.</paragraph>
    <paragraph line="192" number="625"><bold>Sace dvinnaṃ santakaṃ ekena paṭiggahitaṃ avibhattaṃ hoti, paribhuñjituṃ pana na vaṭṭatī</bold>ti ettha majjhe pāṭho parihīno, evaṃ panettha pāṭho veditabbo ‘‘sace dvinnaṃ santakaṃ ekena paṭiggahitaṃ avibhattaṃ hoti, sattāhātikkame dvinnampi anāpatti, paribhuñjituṃ pana na vaṭṭatī’’ti. Aññathā pana saddappayogopi na saṅgacchati. <bold>Gaṇṭhipadepi</bold> ca ayameva pāṭho dassito. Tattha <bold>dvinnampi anāpattī</bold>ti yathā aññassa santakaṃ ekena paṭiggahitaṃ sattāhātikkamena nissaggiyaṃ na hoti parasantakabhāvato, evamidampi avibhattattā ubhayasādhāraṇampi avinibbhogabhāvato nissaggiyaṃ na hotīti adhippāyo. <bold>Paribhuñjituṃ pana na vaṭṭatī</bold>ti bhikkhunā paṭiggahitattā sattāhātikkame yassa kassaci bhikkhuno paribhuñjituṃ na vaṭṭati paṭiggahitasappiādīnaṃ paribhogassa sattāheneva paricchinnattā. ‘‘Tāni paṭiggahetvā sattāhaparamaṃ sannidhikārakaṃ paribhuñjitabbānī’’ti hi vuttaṃ. <bold>Gaṇṭhipadesu</bold> pana tīsupi idha pāṭhassa parihīnabhāvaṃ asallakkhetvā ‘‘paribhuñjituṃ pana na vaṭṭatīti idaṃ antosattāhe paribhogaṃ sandhāya vuttanti saññāya vissāsaggāhābhāvato paribhuñjituṃ na vaṭṭatī’’ti evamattho vutto, so na gahetabbo.</paragraph>
    <paragraph line="193"><bold>Āvuso, imaṃ telaṃ sattāhamattaṃ paribhuñja tva</bold>nti iminā yena paṭiggahitaṃ, tena antosattāheyeva parassa vissajjitabhāvaṃ dasseti. <bold>Kassa āpattī</bold>ti paṭhamaṃ tāva ubhinnaṃ sādhāraṇattā anāpatti vuttā. Idāni <pageBreak edition="Myanmar" number="2.0435" /> pana ekena itarassa vissaṭṭhabhāvato ubhayasādhāraṇatā natthīti vibhattasadisaṃ hutvā ṭhitaṃ, tasmā ettha paṭiggahitassa sattāhātikkame ekassa āpattiyā bhavitabbanti maññamāno ‘‘kiṃ paṭiggahaṇapaccayā paṭiggāhakassa āpatti, udāhu yassa santakaṃ jātaṃ, tassā’’ti pucchati. Nissaṭṭhabhāvatoyeva ca idha ‘‘avibhattabhāvato’’ti kāraṇaṃ avatvā <bold>‘‘yena paṭiggahitaṃ, tena vissajjitattā’’</bold>ti vuttaṃ. Idañca vissaṭṭhabhāvato ubhayasādhāraṇataṃ pahāya ekassa santakaṃ hontampi yena paṭiggahitaṃ, tato aññassa santakaṃ jātaṃ, tasmā parasantakapaṭiggahaṇe viya paṭiggāhakassa paṭiggahaṇapaccayā natthi āpattīti dassanatthaṃ vuttaṃ, na pana ‘‘yena paṭiggahitaṃ, tena vissajjitattā’’ti vacanato avissajjite sati avibhattepi sattāhātikkame āpattīti dassanatthaṃ avissajjite avibhattabhāvatoyeva anāpattiyā siddhattā. Sace pana itaro yena paṭiggahitaṃ, tasseva antosattāhe attano bhāgampi <pageBreak edition="Vipassana Research Institut" number="2.0385" /> vissajjeti, sattāhātikkame siyā āpatti yena paṭiggahitaṃ, tasseva santakabhāvamāpannattā itarassa appaṭiggahitattā. Iminā tassa santakabhāvepi aññena paṭiggahitasakasantake viya tena appaṭiggahitabhāvato anāpattīti dīpeti. Idaṃ pana adhippāyaṃ ajānitvā ito aññathā <bold>gaṇṭhipadakārādīhi</bold> papañcitaṃ, na taṃ sārato paccetabbaṃ.</paragraph>
    <paragraph line="194"><bold>Aparibhogaṃ hotī</bold>ti kassaci amanuññassa patitattā paribhogārahaṃ na hoti. <bold>Yena cittenā</bold>ti yena pariccajitukāmatācittena. ‘‘Antosattāhe’’ti adhikārattā ‘‘antosattāhe anapekkho datvā paṭilabhitvā paribhuñjatī’’ti imaṃ sambandhaṃ sandhāya mahāsumattherena <bold>‘‘evaṃ antosattāhe datvā’’</bold>tiādi vuttaṃ. <bold>Mahāpadumatthero</bold> pana yadi evaṃ ‘‘vissajjetī’’ti imināva taṃ siddhaṃ, sattāhātikkantaṃ pana nissaṭṭhaṃ paṭilabhitvā paribhuñjituṃ na vaṭṭati, tasmā tassa paribhogamukhadassanamidanti āha – <bold>‘‘nayidaṃ yācitabba’’</bold>ntiādi. <bold>Aññena bhikkhunā</bold>ti ettha suddhacittena dinnattā sayampi āharāpetvā paribhuñjituṃ vaṭṭatiyeva. Sappiādīnaṃ paṭiggahitabhāvo, attano santakatā, sattāhātikkamoti imānettha tīṇi aṅgāni.</paragraph>
    <centered line="195">Bhesajjasikkhāpadavaṇṇanā niṭṭhitā.</centered>
    <subhead line="196">4. Vassikasāṭikasikkhāpadavaṇṇanā</subhead>
    <paragraph line="197" number="627"> Catutthe <pageBreak edition="Myanmar" number="2.0436" /><bold>sibbanarajanakappapariyosānena niṭṭhāpetvā</bold>ti sūcikammaniṭṭhānena sakimpi vaṇṇabhedamattarajanena kappabindukaraṇena ca niṭṭhāpetvā. <bold>Samaye</bold>ti vassānasamaye.</paragraph>
    <paragraph line="198" number="628"><bold>Kucchisamayo</bold>ti antosamayo. ‘‘Ayameko aḍḍhamāso pariyesanakkhettañceva karaṇakkhettañca. Etasmiñhi antare vassikasāṭikaṃ aladdhaṃ pariyesituṃ laddhaṃ kātuñca vaṭṭati, nivāsetuṃ adhiṭṭhātuñca na vaṭṭatī’’ti potthakesu pāṭho dissati, so apāṭho. Evaṃ panettha pāṭhena bhavitabbaṃ ‘‘ayameko aḍḍhamāso pariyesanakkhettaṃ. Etasmiñhi antare vassikasāṭikaṃ aladdhaṃ pariyesituṃ vaṭṭati, laddhaṃ kātuṃ nivāsetuṃ adhiṭṭhātuñca na vaṭṭatī’’ti. Na hi gimhānaṃ pacchimamāsassa paṭhamo aḍḍhamāso karaṇakkhettaṃ hoti. ‘‘Aḍḍhamāso seso gimhānanti katvā nivāsetabba’’nti vacanato pana gimhānaṃ pacchimamāsassa pacchimo aḍḍhamāso karaṇakkhettañceva nivāsanakkhettañca hoti. Teneva <bold>mātikāṭṭhakathāyaṃ</bold> (kaṅkhā. aṭṭha. vahisakasāṭikasikkhāpadavaṇṇanā) ‘‘gimhānaṃ pacchimo māso pariyesanakkhettaṃ, pacchimo aḍḍhamāso <pageBreak edition="Vipassana Research Institut" number="2.0386" /> karaṇanivāsanakkhettampī’’ti vuttaṃ. Tasmā pāḷiyā mātikāṭṭhakathāya ca avirodhaṃ icchantena vuttanayeneva pāṭho gahetabbo.</paragraph>
    <paragraph line="199"><bold>‘‘Viññattiṃ katvā nipphādentassa aññātakaviññattisikkhāpadena anāpattī’’</bold>ti vadantena ‘‘piṭṭhisamayattā iminā sikkhāpadena āpattī’’ti dīpitā hoti. Na hi ñātakapavāritaṭṭhānato piṭṭhisamaye satuppādakaraṇamattenapi sambhavantī āpatti tato garukatarāya viññattiyā na hotīti sakkā vattuṃ. Teneva <bold>bhadantabuddhadattācariyena</bold> vuttaṃ –</paragraph>
    <gatha1 line="200">‘‘Katvā pana satuppādaṃ, vassikasāṭicīvaraṃ;</gatha1>
    <gathalast line="201">Nipphādentassa bhikkhussa, samaye piṭṭhisammate.</gathalast>
    <gatha1 line="202">‘‘Hoti nissaggiyāpatti, ñātakāñātakādino;</gatha1>
    <gathalast line="203">Tesuyeva ca viññattiṃ, katvā nipphādane tathā’’ti.</gathalast>
    <paragraph line="204"><bold>Kenassa</bold><pageBreak edition="Myanmar" number="2.0437" /><bold>hoti āpattī</bold>ti assa mātaraṃ cīvaraṃ yācantassa kena sikkhāpadena āpattīti pucchati. ‘‘Pariṇataṃ viññāpentassa pariṇāmanasikkhāpadena āpattī’’ti codanābhāvaṃ dasseti <bold>no ca saṅghe pariṇata</bold>nti. Atha aññātakaviññattisikkhāpadenāti ce, etampi natthīti āha <bold>‘‘anāpatti ca ñātake’’</bold>ti. ‘‘Ñātake viññāpentassā’’ti pāṭhaseso. <bold>Imamatthaṃ sandhāyā</bold>ti piṭṭhisamaye vassikasāṭikatthaṃ ñātakapavāritaṭṭhāne satuppādakaraṇena āpattiṃ, aññātakaviññattisikkhāpadena anāpattiñca sandhāya.</paragraph>
    <paragraph line="205"><bold>Aññātakaappavāritaṭṭhānato…pe… dukkaṭa</bold>nti idaṃ vassikasāṭikaṃ adinnapubbe sandhāya vuttaṃ. Tenevettha vattabhede dukkaṭaṃ vuttaṃ, dinnapubbesu pana vattabhedo natthi. Tenevāha – <bold>‘‘ye manussā…pe… vattabhedo natthī’’</bold>ti. <bold>Ida</bold>nti yathāvuttanissaggiyapācittiyaṃ. <bold>Viññattiṃ katvā nipphādentassā</bold>ti aññātakaappavāritaṭṭhānato viññattiṃ katvā nipphādentassa. <bold>Pakatiyā vassikasāṭikadāyakā</bold> nāma saṅghavasena vā puggalavasena vā apavāretvā anusaṃvaccharaṃ vassikasāṭikānaṃ dāyakā. <bold>Aññātakaviññattisikkhāpadena anāpattī</bold>ti ettha imināpi sikkhāpadena anāpattīti veditabbaṃ. Kucchisamaye hi attano ñātakapavāritaṭṭhānato ‘‘detha me vassikasāṭika’’ntiādinā viññāpentassapi anāpatti. Tenevāha – <bold>‘‘na vattabbā detha meti idañhi pariyesanakāle aññātakaappavārite eva sandhāya vutta’’</bold>nti. <bold>Mātikāṭṭhakathāyañhi</bold> (kaṅkhā. aṭṭha. vassikasāṭikasikkhāpadavaṇṇanā) vuttaṃ <pageBreak edition="Vipassana Research Institut" number="2.0387" /> ‘‘attano ñātakapavāritaṭṭhānato pana ‘detha me vassikasāṭikacīvara’ntiādikāya viññattiyāpi pariyesitabba’’nti.</paragraph>
    <paragraph line="206" number="629"><bold>‘‘Ākāsato patitaudakenevā</bold>ti vacanato chadanakoṭiyā patitaudakena nahāyantassa anāpattī’’ti tīsupi <bold>gaṇṭhipadesu</bold> vuttaṃ.</paragraph>
    <paragraph line="207" number="630"><bold>Cha māse parihāraṃ labhatī</bold>ti etena antovassepi yāva vassānassa pacchimadivasā akatā parihāraṃ labhatīti dīpitaṃ hoti. Yasmā mūlacīvaraṃ karontena hemantassa pacchimuposathadivaseyeva kātabbaṃ, tasmā gimhānato ekūnatiṃsadivase parihāraṃ labhati, evaṃ santepi <pageBreak edition="Myanmar" number="2.0438" /> appakaṃ ūnamadhikaṃ vā gaṇanūpagaṃ na hotīti katvā <bold>‘‘tato parampi…pe… ekamāsa’’</bold>nti vuttaṃ. <bold>Ekāhadvīhādivasena…pe… laddhā ceva niṭṭhitā cā</bold>ti iminā ekāhānāgatāya vassūpanāyikāya laddhā ceva niṭṭhitā ca, dvīhānāgatāya…pe… dasāhānāgatāya vassūpanāyikāya laddhā ceva niṭṭhitā ca, antovasse vā laddhā ceva niṭṭhitā cāti ayamattho dassito. Tattha āsāḷhimāsassa juṇhapakkhapuṇṇamiyaṃ laddhā ceva niṭṭhitā ca vassikasāṭikā ‘‘ekāhānāgatāya vassūpanāyikāya laddhā ceva niṭṭhitā cā’’ti vuccati. Eteneva nayena juṇhapakkhassa chaṭṭhiyaṃ laddhā ceva niṭṭhitā ca ‘‘dasāhānāgatāya vassūpanāyikāya laddhā ceva niṭṭhitā cā’’ti vuccati. Yāva paṭhamakattikatemāsapuṇṇamī, tāva antotemāse laddhā ceva niṭṭhitā ca ‘‘antovasse laddhā ceva niṭṭhitā cā’’ti vuccati. Paṭhamakattikatemāsapuṇṇamito parañhi laddhā ceva niṭṭhitā ca yāva cīvarakālo nātikkamati, tāva anadhiṭṭhahitvā ṭhapetuṃ vaṭṭatīti na tatrāyaṃ vicāraṇā sambhavati.</paragraph>
    <paragraph line="208"><bold>Tasmiṃyeva antodasāhe adhiṭṭhātabbā</bold>ti avisesena vuttepi vassānato pubbe ekāhadvīhādivasena anāgatāya vassūpanāyikāya laddhā tehi divasehi saddhiṃ dasāhaṃ anatikkamantena vassūpanāyikadivasato paṭṭhāya adhiṭṭhānakkhettaṃ sampattāyeva adhiṭṭhātabbā, na tato pubbe adhiṭṭhānassa akhettattā. Antovasse pana laddhā tasmiṃyeva antovasse laddhadivasato paṭṭhāya dasāhaṃ anatikkāmetvā adhiṭṭhātabbā.</paragraph>
    <paragraph line="209">Nanu ca vassānato pubbe anadhiṭṭhahitvā dasāhaṃ atikkāmetuṃ vaṭṭatiyeva, tasmā adhiṭṭhānassa akhettabhūtepi divase gahetvā ‘‘antodasāhe adhiṭṭhātabba’’nti kasmā vuttaṃ? Yathā ‘‘antovasse laddhāpi yāva na niṭṭhāti, tāva anadhiṭṭhahitvā dasāhaṃ atikkāmetuṃ vaṭṭatī’’ti akatāya <pageBreak edition="Vipassana Research Institut" number="2.0388" /> anadhiṭṭhānakkhettasadisāpi atikkantadivasā dasāhaṃ atikkāmetvā niṭṭhitāya gaṇanūpagā hontīti niṭṭhitadivaseyeva adhiṭṭhātabbā, evamidhāpi vassānato pubbe anadhiṭṭhānakkhettabhūtāpi divasā laddhadivasato paṭṭhāya gaṇanūpagā hontīti dassanatthaṃ vuttaṃ. Yadi evaṃ ‘‘tasmiṃyeva antodasāhe’’ti avisesena vuttattā dasāhānāgatāya vassūpanāyikāya <pageBreak edition="Myanmar" number="2.0439" /> chaṭṭhiyaṃ laddhā puṇṇamiyaṃ adhiṭṭhātabbāti āpajjatīti? Nāpajjati ‘‘cātumāsaṃ adhiṭṭhātu’’nti vacaneneva paṭikkhittattā. Evaṃ sante ‘‘dasāhānāgatāyā’’ti iminā kiṃ payojananti ce? Vassānato pubbeyeva dasāhe atikkante vassūpanāyikadivase niṭṭhitā tadaheva adhiṭṭhātabbāti dassanatthaṃ vuttanti idamettha payojanaṃ. Tenevāha – <bold>‘‘dasāhātikkame niṭṭhitā tadaheva adhiṭṭhātabbā’’</bold>ti.</paragraph>
    <paragraph line="210"><bold>Dasāhe appahonte cīvarakālaṃ nātikkametabbā</bold>ti temāsabbhantare dasāhe appahonte laddhā ceva niṭṭhitā ca cīvarakālaṃ nātikkametabbāti attho. Idaṃ vuttaṃ hoti ‘‘paṭhamakattikatemāsapuṇṇamito pubbe sattamito paṭṭhāya laddhā ceva niṭṭhitā ca vassikasāṭikā dasāhe anatikkanteyeva cīvarakālaṃ otiṇṇattā tattha anadhiṭṭhahitvāpi ṭhapetuṃ vaṭṭatī’’ti. Iminā ca imaṃ dīpeti – akatā ce vassikasāṭikā, vassānaṃ cātumāsaṃ akatattāyeva parihāraṃ labhati, katāya pana dasāhaparamasikkhāpadaṃ avikopetvā parihāro vattabboti.</paragraph>
    <paragraph line="211"><bold>Yadā vā tadā vā adhiṭṭhātuṃ vaṭṭatī</bold>ti cātumāsabbhantare dasāhe atikkantepi natthi dosoti adhippāyo. ‘‘Kadā adhiṭṭhātabbā…pe… yadi nappahoti, yāva kattikapuṇṇamā parihāraṃ labhatī’’ti imināpi <bold>kurundivacanena</bold> akatāya vassikasāṭikāya cātumāsaṃ parihāro, katāya dasāhameva parihāroti ayamattho dīpitoyevāti āha <bold>‘‘apicā’’</bold>tiādi.</paragraph>
    <paragraph line="212">Pāḷiyaṃ <bold>acchinnacīvarassa naṭṭhacīvarassā</bold>tiādinā nissaggiyena anāpatti vuttā, udāhu naggassa nahāyato dukkaṭena anāpatti vuttāti? Kimettha pucchitabbaṃ. Sabbasikkhāpadesu hi yattha yattha mūlasikkhāpadena āpattippasaṅgo, tattha tattha anāpattidassanatthaṃ anāpattivāro ārabhīyatīti idhāpi nissaggiyena anāpattidassanatthanti yuttaṃ vattuṃ. Na hi mūlāpattiyā anāpattiṃ adassetvā antarā vuttāya eva āpattiyā anāpattidassanatthaṃ anāpattivāro ārabhīyatīti. Teneva tīsupi <bold>gaṇṭhipadesu</bold> idaṃ vuttaṃ ‘‘acchinnacīvarassa naṭṭhacīvarassa cāti ettha acchinnasesacīvarassa naṭṭhasesacīvarassa ca asamaye nivāsentassa pariyesantassa ca anāpatti <pageBreak edition="Vipassana Research Institut" number="2.0389" />. Āpadāsūti ettha anivatthaṃ corā <pageBreak edition="Myanmar" number="2.0440" /> harantīti asamaye nivāsentassa anāpattī’’ti. <bold>Mātikāṭṭhakathāya</bold>mpi (kaṅkhā. aṭṭha. vassikasāṭikasikkhāpadavaṇṇanā) vuttaṃ ‘‘acchinnacīvarassa vā naṭṭhacīvarassa vā anivatthaṃ corā harantīti evaṃ āpadāsu vā nivāsayato ummattakādīnañca anāpattī’’ti. Aṭṭhakathāyaṃ pana naggassa nahāyato dukkaṭeneva anāpattiṃ sandhāya ‘‘acchinnacīvarassāti etaṃ vassikasāṭikameva sandhāya vuttaṃ. Tesañhi naggānaṃ kāyovassāpane anāpatti. Ettha ca mahagghavassikasāṭikaṃ nivāsetvā nahāyantassa corupaddavo āpadā nāmā’’ti yaṃ vuttaṃ, tattha kāraṇaṃ pariyesitabbaṃ.</paragraph>
    <paragraph line="213">Atha ubhayenapi anāpattidassanatthaṃ ‘‘acchinnacīvarassā’’tiādi āraddhanti evamadhippāyo siyā, evampi ‘‘acchinnacīvarassāti etaṃ vassikasāṭikameva sandhāya vutta’’ntiādinā visesetvā na vattabbaṃ. Evañhi vattabbaṃ siyā ‘‘acchinnasesacīvarassa naṭṭhasesacīvarassa vā asamaye nivāsentassa pariyesantassa ca nissaggiyena anāpatti, acchinnavassikasāṭikassa naṭṭhavassikasāṭikassa vā naggassa nahāyato dukkaṭena anāpatti, āpadāsu anivatthaṃ corā harantīti asamaye nivāsayato nissaggiyena anāpatti, mahagghavassikasāṭikaṃ nivāsetvā nahāyantassa corā haranti, naggassa nahāyato dukkaṭena anāpattī’’ti. Sesamettha uttānameva.</paragraph>
    <paragraph line="214">Aṅgesu pana vassikasāṭikāya attuddesikatā, asamaye pariyesanatā, tāya ca paṭilābhoti imāni tāva pariyesanāpattiyā tīṇi aṅgāni. Sacīvaratā, āpadābhāvo, vassikasāṭikāya sakabhāvo, asamaye nivāsananti imāni nivāsanāpattiyā cattāri aṅgāni.</paragraph>
    <centered line="215">Vassikasāṭikasikkhāpadavaṇṇanā niṭṭhitā.</centered>
    <subhead line="216">5. Cīvaraacchindanasikkhāpadavaṇṇanā</subhead>
    <paragraph line="217" number="631"> Pañcame <bold>yampi tyāha</bold>nti ettha <bold>ya</bold>nti kāraṇavacanaṃ, tasmā evamettha sambandho veditabbo – mayā saddhiṃ janapadacārikaṃ pakkamissatīti yaṃ kāraṇaṃ nissāya ahaṃ te, āvuso, cīvaraṃ adāsiṃ, taṃ na karosīti kupito <pageBreak edition="Myanmar" number="2.0441" /> anattamano acchindīti. <bold>Ya</bold>nti vā cīvaraṃ <pageBreak edition="Vipassana Research Institut" number="2.0390" /> parāmasati, tattha ‘‘mayā saddhiṃ janapadacārikaṃ pakkamissatīti yampi te ahaṃ cīvaraṃ adāsiṃ, taṃ cīvaraṃ gaṇhissāmīti kupito anattamano acchindī’’ti sambandhitabbaṃ.</paragraph>
    <paragraph line="218" number="633"><bold>Āṇatto bahūni gaṇhāti, ekaṃ pācittiya</bold>nti ‘‘cīvaraṃ gaṇhā’’ti āṇattiyā ekacīvaravisayattā ekameva pācittiyaṃ. <bold>Vācāya vācāya dukkaṭa</bold>nti ettha acchinnesu vatthugaṇanāya pācittiyāni. <bold>Ekavācāya sambahulā āpattiyo</bold>ti idaṃ acchinnesu vatthugaṇanāya āpajjitabbaṃ pācittiyāpattiṃ sandhāya vuttaṃ. Āṇattiyā āpajjitabbaṃ pana dukkaṭaṃ ekameva.</paragraph>
    <paragraph line="219" number="634"><bold>Eva</bold>nti iminā ‘‘vatthugaṇanāya dukkaṭānī’’ti idaṃ parāmasati. <bold>Eseva nayo</bold>ti sithilaṃ gāḷhañca pakkhittāsu āpattiyā bahuttaṃ ekattañca atidissati.</paragraph>
    <paragraph line="220" number="635"><bold>Āvuso, maya</bold>ntiādīsu gaṇhitukāmatāya evaṃ vuttepi teneva dinnattā anāpatti. <bold>Amhākaṃ santike upajjhaṃ gaṇhissatī</bold>ti idaṃ sāmaṇerassapi dānaṃ dīpeti. Tasmā kiñcāpi pāḷiyaṃ ‘‘bhikkhussa sāmaṃ cīvaraṃ datvā’’ti vuttaṃ, tathāpi anupasampannakāle datvāpi upasampannakāle acchindantassa pācittiyamevāti veditabbaṃ. Acchindanasamaye upasampannabhāvoyeva hettha pamāṇaṃ. <bold>Detī</bold>ti tuṭṭho vā kupito vā deti. <bold>Rundhathā</bold>ti nivāretha. <bold>Evaṃ pana dātuṃ na vaṭṭatī</bold>ti ettha evaṃ dinnaṃ na tāva tassa santakanti anadhiṭṭhahitvāva paribhuñjitabbanti veditabbaṃ. <bold>Āharāpetuṃ pana vaṭṭatī</bold>ti evaṃ dinnaṃ bhatisadisattā āharāpetuṃ vaṭṭati. <bold>Cajitvā dinna</bold>nti vuttanayena adatvā anapekkhena hutvā tasseva dinnaṃ. <bold>Bhaṇḍagghena kāretabbo</bold>ti sakasaññāya vinā gaṇhanto bhaṇḍaṃ agghāpetvā āpattiyā kāretabbo. Vikappanupagapacchimacīvaratā, sāmaṃ dinnatā, sakasaññitā, upasampannatā, kodhavasena acchindanaṃ acchindāpanaṃ vāti imānettha pañca aṅgāni.</paragraph>
    <centered line="221">Cīvaraacchindanasikkhāpadavaṇṇanā niṭṭhitā.</centered>
    <subhead line="222">6. Suttaviññattisikkhāpadavaṇṇanā</subhead>
    <paragraph line="223" number="636"> Chaṭṭhe <pageBreak edition="Myanmar" number="2.0442" /> pāḷiyaṃ <bold>cīvarakārasamaye</bold>ti iminā vassaṃvutthabhikkhūnaṃ cīvarakammasamayattā cīvaramāso vutto, athaññopi pana cīvarakammakālo cīvarakārasamayoti vattuṃ vaṭṭati.</paragraph>
    <paragraph line="224" number="638"><bold>Pañcahipi</bold><pageBreak edition="Vipassana Research Institut" number="2.0391" /><bold>missetvā</bold>ti khomādīhi pañcahi missetvā. Vītavītaṭṭhānaṃ yattha saṃharitvā ṭhapenti, tassa <bold>turī</bold>ti adhivacanaṃ. Suttaṃ pavesetvā yena ākoṭentā ghanabhāvaṃ sampādenti, taṃ <bold>vema</bold>nti vuccati. <bold>Yaṃ ya</bold>nti yaṃ yaṃ payogaṃ. Tantūnaṃ attano santakattā vītavītaṭṭhānaṃ paṭiladdhameva hotīti āha <bold>‘‘dīghato…pe… vīte nissaggiyaṃ pācittiya’’</bold>nti. Pāḷiyampi hi imināva adhippāyena ‘‘paṭilābhena nissaggiya’’nti vuttaṃ, tasmā yāva cīvaraṃ vaḍḍhati, tāva iminā pamāṇena āpattiyo vaḍḍhanti.</paragraph>
    <paragraph line="225"><bold>Seso kappiyo</bold>ti ettha hatthakammayācanavasena. <bold>Pubbe vuttanayena nissaggiya</bold>nti dīghaso vidatthimatte tiriyaṃ hatthamatte ca vīte nissaggiyaṃ. <bold>Tenevā</bold>ti akappiyatantavāyena. <bold>Tatheva dukkaṭa</bold>nti paricchede paricchede dukkaṭaṃ. <bold>Kedārabaddhādīhī</bold>ti <bold>ādi</bold>-saddena acchimaṇḍalabaddhādi gahitaṃ. <bold>Tante ṭhitaṃyeva adhiṭṭhātabba</bold>nti ettha ‘‘pacchā vītaṭṭhānaṃ adhiṭṭhitagatikameva hoti, puna adhiṭṭhānakiccaṃ natthi. Sace pana paricchedaṃ dassetvā antarantarā avītaṃ hoti, puna adhiṭṭhātabba’’nti vadanti. <bold>Eseva nayo</bold>ti vikappanupagappamāṇamatte vīte tante ṭhitaṃyeva adhiṭṭhātabbanti attho. Cīvaratthāya viññāpitasuttaṃ, attuddesikatā, akappiyatantavāyena vāyāpananti imānettha tīṇi aṅgāni.</paragraph>
    <paragraph line="226"><bold>Mātikāṭṭhakathāyaṃ</bold> (kaṅkhā. aṭṭha. suttaviññattisikkhāpadavaṇṇanā) pana vāyāpeyyāti ettha ‘‘cīvaraṃ me, āvuso, vāyathāti akappiyaviññattiyā vāyāpeyyā’’ti atthaṃ vatvā aṅgesupi ‘‘akappiyatantavāyena akappiyaviññattiyā vāyāpana’’nti visesetvā vuttaṃ, tathāvidhaṃ pana visesavacanaṃ neva pāḷiyaṃ, na aṭṭhakathāyaṃ upalabbhati. Pāḷiyampi ‘‘ñātakānaṃ pavāritāna’’nti ettakameva anāpattivāre vuttaṃ, aṭṭhakathāyañca suttatantavāyānameva kappiyākappiyabhāvena bahudhā nayo dassito <pageBreak edition="Myanmar" number="2.0443" />, na kappiyākappiyaviññattivasenāti. ‘‘Akappiyaviññattiyā vāyāpeyyā’’ti ca visesetvā vadantena ayaṃ nāma kappiyaviññattīti visuṃ na dassitaṃ, tasmā vīmaṃsitvā gahetabbaṃ.</paragraph>
    <centered line="227">Suttaviññattisikkhāpadavaṇṇanā niṭṭhitā.</centered>
    <subhead line="228">7. Mahāpesakārasikkhāpadavaṇṇanā</subhead>
    <paragraph line="229" number="642"> Sattame <bold>kiñcimattaṃ anupadajjeyyā</bold>ti idaṃ tassa kattabbākāramattadassanaṃ, dānaṃ panettha <pageBreak edition="Vipassana Research Institut" number="2.0392" /> aṅgaṃ na hoti suttavaḍḍhanavaseneva āpajjitabbattā. Teneva padabhājanepi ‘‘tassa vacanena āyataṃ vā vitthataṃ vā appitaṃ vā karoti, payoge dukkaṭaṃ, paṭilābhena nissaggiya’’nti suttavaḍḍhanākārameva dassetvā āpatti vuttā. <bold>Mātikāṭṭhakathāya</bold>mpi (kaṅkhā. aṭṭha. mahāpesakārasikkhāpadavaṇṇanā) vuttaṃ ‘‘na bhikkhuno piṇḍapātadānamattena taṃ nissaggiyaṃ hoti. Sace pana te tassa vacanena cīvarasāmikānaṃ hatthato suttaṃ gahetvā īsakampi āyataṃ vā vitthataṃ vā appitaṃ vā karonti, atha tesaṃ payoge bhikkhuno dukkaṭaṃ, paṭilābhena nissaggiyaṃ hotī’’ti. Āyatādīsu sattasu ākāresu ādimhi tayo ākāre suttavaḍḍhanena vinā na sakkā kātunti āha <bold>‘‘suttavaḍḍhanaākārameva dassetī’’</bold>ti. Suvītādayo hi ākāre vināpi suttavaḍḍhanena sakkā kātuṃ. Sesamettha uttānameva. Aññātakaappavāritānaṃ tantavāye upasaṅkamitvā vikappamāpajjanatā, cīvarassa attuddesikatā, tassa vacanena suttavaḍḍhanaṃ, cīvarassa paṭilābhoti imānettha cattāri aṅgāni.</paragraph>
    <centered line="230">Mahāpesakārasikkhāpadavaṇṇanā niṭṭhitā.</centered>
    <subhead line="231">8. Accekacīvarasikkhāpadavaṇṇanā</subhead>
    <paragraph line="232" number="646"> Aṭṭhame <bold>asammohattha</bold>nti dasāhānāgatapade asammohatthaṃ. <bold>Paṭhamapadassā</bold>ti dasāhānāgatapadassa. <bold>Tāni divasānī</bold>ti tesu divasesu. <bold>Uppajjeyyā</bold>ti saṅghato vā gaṇato vā ujukaṃ attanoyeva vā uppajjeyya. <bold>Pañcamito</bold>ti ettha vassaṃ vasantassa saṅghassa pañcamito pubbe uppannaṃ <pageBreak edition="Myanmar" number="2.0444" /> accekacīvaraṃ pañcamiyaṃ vibhajitvā gahitaṃ accekacīvaraparihārameva labhati. Ujukaṃ attanoyeva uppannaṃ ce, pañcamiyaṃ uppannameva accekacīvaraparihāraṃ labhati, na tato pubbeti daṭṭhabbaṃ.</paragraph>
    <paragraph line="233"><bold>Saddhāmattaka</bold>nti dhammassavanādīhi taṅkhaṇuppannaṃ saddhāmattakaṃ. <bold>Ārocitaṃ cīvara</bold>nti ārocetvā dinnacīvaraṃ. Chaṭṭhiyaṃ uppannacīvarassa ekādasamo aruṇo cīvarakāle uṭṭhātīti āha <bold>‘‘chaṭṭhito paṭṭhāyā’’</bold>tiādi. <bold>Ṭhapitacīvarampī</bold>ti padhānacīvaradassanamukhena sabbampi atirekacīvaraṃ vuttaṃ. Atha ‘‘cīvaramāsepi atirekacīvaraṃ nikkhipituṃ vaṭṭatī’’ti idaṃ kuto laddhanti ce? ‘‘Visuṃ ananuññātepi imasmiṃ sikkhāpade ‘cīvarakālasamayo nāma anatthate kathine vassānassa pacchimo māso, atthate kathine pañca māsā’ti vadantena tatiyakathinasikkhāpade ‘akālacīvaraṃ nāma anatthate kathine ekādasamāse uppannaṃ, atthate kathine sattamāse uppanna’nti <pageBreak edition="Vipassana Research Institut" number="2.0393" /> vadantena ca anuññātameva hotī’’ti vadanti. ‘‘Aṭṭhakathāvacanappamāṇena gahetabba’’nti ca keci.</paragraph>
    <paragraph line="234" number="650"> Idāni paṭhamakathinādisikkhāpadehi tassa tassa cīvarassa labbhamānaṃ parihāraṃ idheva upasaṃharitvā dassento <bold>‘‘iti atirekacīvarassa dasāhaṃ parihāro’’</bold>tiādimāha. ‘‘Anatthate kathine ekādasadivasādhiko māso, atthate kathine ekādasadivasādhikā pañca māsā’’ti ayameva pāṭho gahetabbo. Keci panettha ‘‘kāmañcesa ‘dasāhaparamaṃ atirekacīvaraṃ dhāretabba’nti imināva siddho, aṭṭhuppattivasena pana apubbaṃ viya atthaṃ dassetvā sikkhāpadaṃ ṭhapita’’nti pāṭhaṃ vatvā ‘‘dasadivasādhiko māso, dasadivasādhikā pañca māsāti pāṭhena bhavitabba’’nti vadanti, taṃ na gahetabbaṃ tassa pamādapāṭhattā. Na hi dasāhena asampattāya kattikatemāsikapuṇṇamāya cīvarakālato pubbe dasa divasā adhikā honti. Evañhi sati ‘‘navāhānāgataṃ kattikatemāsikapuṇṇama’’nti vattabbaṃ.</paragraph>
    <paragraph line="235"><bold>Mātikāṭṭhakathāyampi</bold> (kaṅkhā. aṭṭha. accekacīvarasikkhāpadavaṇṇanā) ‘‘pavāraṇamāsassa juṇhapakkhapañcamito paṭṭhāya uppannassa cīvarassa nidhānakālo dassito hotī’’ti vatvā ‘‘kāmañcesa ‘dasāhaparamaṃ atirekacīvaraṃ dhāretabba’nti imināva siddho, aṭṭhuppattivasena pana apubbaṃ viya atthaṃ dassetvā sikkhāpadaṃ ṭhapita’’nti pāṭho <pageBreak edition="Myanmar" number="2.0445" /> dassito, sopi pamādapāṭhoyeva. ‘‘Juṇhapakkhapañcamito paṭṭhāyā’’ti ca vuttattā tattheva pubbāparavirodhopi siyā, chaṭṭhito paṭṭhāyāti vattabbaṃ. Evañhi sati ‘‘dasāhaparamasikkhāpadeneva siddha’’nti sakkā vattuṃ. Imameva ca pamādapāṭhaṃ gahetvā <bold>bhadantabuddhadattācariyena</bold> ca –</paragraph>
    <gatha1 line="236">‘‘Tassāccāyikavatthassa, kathine tu anatthate;</gatha1>
    <gathalast line="237">Parihārekamāsova, dasāhaparamo mato.</gathalast>
    <gatha1 line="238">‘‘Atthate kathine tassa, pañca māsā pakāsitā;</gatha1>
    <gathalast line="239">Parihāro munindena, dasāhaparamā panā’’ti. –</gathalast>
    <unindented line="240">Vuttaṃ.</unindented>
    <paragraph line="241">Accekacīvarakāle uppannattā <bold>‘‘accekacīvarasadise’’</bold>ti vuttaṃ. ‘‘Pañcamiyaṃ uppannaṃ anaccekacīvaraṃ <pageBreak edition="Vipassana Research Institut" number="2.0394" /> dasāhaṃ atikkāmayato cīvarakālato pubbeyeva āpatti hoti, na cīvarakālātikkame, tasmā cīvarakālātikkame puna āpajjitabbāya āpattiyā abhāvaṃ sandhāya ‘anaccekacīvare anaccekacīvarasaññī anāpattī’ti vutta’’nti tīsupi <bold>gaṇṭhipadesu</bold> vuttaṃ. Vikappanupagapacchimappamāṇassa accekacīvarassa attano santakatā, dasāhānāgatāya kattikatemāsikapuṇṇamāya uppannabhāvo, anadhiṭṭhitaavikappitatā, cīvarakālātikkamoti imānettha cattāri aṅgāni.</paragraph>
    <centered line="242">Accekacīvarasikkhāpadavaṇṇanā niṭṭhitā.</centered>
    <subhead line="243">9. Sāsaṅkasikkhāpadavaṇṇanā</subhead>
    <paragraph line="244" number="652"> Navame <bold>antaraghare</bold>ti antare gharāni ettha, etassāti vā antaragharanti laddhavohāre gocaragāme. Tenāha <bold>‘‘antogāme’’</bold>ti. Pāḷiyaṃ <bold>vippavasantī</bold>ti idaṃ yasmiṃ vihāre vasantā antaraghare cīvaraṃ nikkhipiṃsu, tato aññattha vasante sandhāya vuttaṃ. Tasmiñhi vihāre antaraghare cīvaraṃ nikkhipitvā vasituṃ anuññātattā tattha vāso vippavāso nāma na hoti. Dubbalacoḷā <bold>duccoḷā</bold> virūpacoḷā vā, duccoḷattā eva <bold>lūkhacīvarā</bold>.</paragraph>
    <paragraph line="245" number="653"> ‘‘Paṭhamaṃ jhānaṃ upasampajja viharatī’’ti imassa <bold>vibhaṅge</bold> ‘‘upasampajjā’’ti uddharitabbe ‘‘upasampajja’’nti uddharitvā ‘‘yo paṭhamassa jhānassa lābho paṭilābho’’tiādi <pageBreak edition="Myanmar" number="2.0446" /> vuttaṃ, taṃ sandhāyāha <bold>‘‘upasampajjantiādīsu viyā’’</bold>ti. <bold>Ādi</bold>-saddena ‘‘anāpucchaṃ vā pakkameyyā’’tiādīnaṃ saṅgaho daṭṭhabbo. <bold>Upagantvā</bold>ti <bold>upa</bold>-saddassa atthamāha. <bold>Vasitvā</bold>ti akhaṇḍaṃ vasitvā. ‘‘Yena yassa hi sambandho, dūraṭṭhampi ca tassa ta’’nti vacanato <bold>‘‘imassa…pe… iminā sambandho’’</bold>ti vuttaṃ. Tattha <bold>imassā</bold>ti ‘‘upavassa’’nti padassa. <bold>Nikkhipeyyā</bold>ti ṭhapeyya.</paragraph>
    <paragraph line="246">Ettāvatā ca purimikāya upagantvā akhaṇḍaṃ katvā vutthavassena āraññakesu senāsanesu viharantena sakalaṃ kattikamāsaṃ ticīvarena vippavasituṃ anuññātaṃ hoti. Anatthatakathinassa hi cīvaramāse vippavāso na vaṭṭati atthatakathinānaṃyeva asamādānacārassa anuññātattā. Keci pana ‘‘anatthatakathinānaṃ cīvaramāsepi asamādānacāro labbhatī’’ti vatvā bahudhā papañcenti, taṃ na gahetabbaṃ. <bold>Byañjanavicāraṇa</bold>nti ‘‘upavassa upavassitvā’’tiādivicāraṇaṃ <pageBreak edition="Vipassana Research Institut" number="2.0395" />. <bold>Tassapī</bold>ti ‘‘vutthavassāna’’nti vibhaṅgapadassa. <bold>Vutthavassāna</bold>nti ca niddhāraṇe sāmivacanaṃ. Tenāha – <bold>‘‘evarūpānaṃ bhikkhūnaṃ abbhantare’’</bold>ti. <bold>Senāsanesū</bold>ti ettha tathārūpesūti sambandhitabbaṃ.</paragraph>
    <paragraph line="247"><bold>Parikkhepārahaṭṭhānato</bold>ti ettha ‘‘parikkhepārahaṭṭhānaṃ nāma dve leḍḍupātā’’ti vadanti, taṃ na gahetabbaṃ. Aparikkhittassa pana gāmassa pariyante ṭhitagharūpacārato paṭṭhāya eko leḍḍupāto parikkhepārahaṭṭhānanti idamettha sanniṭṭhānaṃ. Teneva <bold>visuddhimagge</bold>pi (visuddhi. 1.31) vuttaṃ ‘‘aparikkhittassa paṭhamaleḍḍupātato paṭṭhāyā’’ti. <bold>Sabbapaṭhama</bold>nti gāmābhimukhadisābhāgato sabbapaṭhamaṃ. <bold>Taṃ paricchedaṃ katvā</bold>ti taṃ paṭhamasenāsanādiṃ paricchedaṃ katvā. Idañca <bold>vinayadharānaṃ</bold> matena vuttaṃ, <bold>majjhimabhāṇakānaṃ</bold> matena pana ‘‘senāsanādīnaṃ upacāre ṭhitassa ekaleḍḍupātaṃ muñcitvā minitabba’’nti <bold>majjhimabhāṇakā</bold> vadanti. Teneva <bold>majjhimanikāyaṭṭhakathāyaṃ</bold> ‘‘vihārassapi gāmasseva upacāraṃ nīharitvā ubhinnaṃ leḍḍupātānaṃ antarā minitabba’’nti vuttaṃ. <bold>Pañcadhanusatika</bold>nti āropitena ācariyadhanunā pañcadhanusatappamāṇaṃ. <bold>Tato tato maggaṃ pidahatī</bold>ti tattha tattha khuddakamaggaṃ pidahati. <bold>Dhutaṅgacoro</bold>ti iminā imassapi sikkhāpadassa aṅgasampattiyā abhāvaṃ dīpeti.</paragraph>
    <paragraph line="248"><bold>‘‘Sāsaṅkānī’’ti sammatānī</bold>ti corānaṃ niviṭṭhokāsādidassanena ‘‘sāsaṅkānī’’ti sammatāni. <bold>Sannihitabalavabhayānī</bold>ti corehi manussānaṃ hataviluttākoṭitabhāvadassanato <pageBreak edition="Myanmar" number="2.0447" /> sannihitabalavabhayānīti attho. <bold>Sace pacchimikāyā</bold>tiādinā vuttamevatthaṃ byatirekamukhena vibhāveti. <bold>Yatra hi piṇḍāyā</bold>tiādinā vuttappamāṇameva visesetvā dasseti. <bold>Sāsaṅkasappaṭibhayamevā</bold>ti ettha sāsaṅkaṃ vā sappaṭibhayaṃ vā hotu, vaṭṭatiyeva.</paragraph>
    <paragraph line="249">Pāḷiyaṃ ‘‘siyā ca tassa bhikkhuno kocideva paccayo tena cīvarena vippavāsāya, chārattaparamaṃ tena bhikkhunā tena cīvarena vippavasitabba’’nti iminā antaraghare cīvaraṃ nikkhipitvā tasmiṃ vihāre vasantassa aññattha gamanakicce sati vihārato bahi chārattaṃ vippavāso anuññāto. Vasanaṭṭhānato hi aññattha chārattaṃ vippavāso vutto, na tasmiṃ vihāre vasantassa. Tena ca <bold>‘‘puna gāmasīmaṃ okkamitvāti ettha sace gocaragāmato puratthimāya disāya senāsanaṃ, ayañca pacchimadisaṃ gato hotī’’</bold>tiādi vuttaṃ. Tatoyeva ca <bold>mātikāṭṭhakathāya</bold>mpi (kaṅkhā. aṭṭha. sāsaṅkasikkhāpadavaṇṇanā) ‘‘tato ce uttari vippavaseyyā’’ti <pageBreak edition="Vipassana Research Institut" number="2.0396" /> ettha ‘‘chārattato uttari tasmiṃ senāsane sattamaṃ aruṇaṃ uṭṭhāpeyyā’’ti attho vutto. <bold>Bhadantabuddhadattācariyena</bold> pana pākaṭataraṃ katvā ayamevattho vutto. Vuttañhi tena –</paragraph>
    <gatha1 line="250">‘‘Yaṃ gāmaṃ gocaraṃ katvā, bhikkhu āraññake vase;</gatha1>
    <gathalast line="251">Tasmiṃ gāme ṭhapetuṃ taṃ, māsamekantu vaṭṭati.</gathalast>
    <gatha1 line="252">‘‘Aññattheva vasantassa, chārattaparamaṃ mataṃ;</gatha1>
    <gathalast line="253">Ayamassa adhippāyo, paṭicchanno pakāsito’’ti.</gathalast>
    <paragraph line="254">‘‘Kosambiyaṃ aññataro bhikkhu gilāno hotī’’ti āgatattā <bold>‘‘kosambakasammuti anuññātā’’</bold>ti vuttaṃ. Kosambakassa bhikkhuno sammuti <bold>kosambakasammuti</bold>. <bold>Senāsanaṃ āgantvā</bold>ti vusitavihārasseva sandhāya vuttattā tasmiṃ gāmūpacārepi aññasmiṃ vihāre aruṇaṃ uṭṭhāpetuṃ na vaṭṭati. <bold>Vasitvā</bold>ti aruṇaṃ uṭṭhāpetvā. Gataṭṭhānassa atidūrattā <bold>‘‘evaṃ asakkontenā’’</bold>ti vuttaṃ. <bold>Tatthevā</bold>ti tasmiṃyeva gataṭṭhāne.</paragraph>
    <centered line="255">Sāsaṅkasikkhāpadavaṇṇanā niṭṭhitā.</centered>
    <subhead line="256">10. Pariṇatasikkhāpadavaṇṇanā</subhead>
    <paragraph line="257" number="657-659"> Dasame <pageBreak edition="Myanmar" number="2.0448" /><bold>uddissa ṭhapitabhāge</bold>ti attano gharepi uddisitvā visuṃ ṭhapitakoṭṭhāse. ‘‘Ekaṃ mayhaṃ, ekaṃ imassa dehī’’ti evaṃ ekavācāya āpajjitabbattā <bold>‘‘āpajjeyya ekato’’</bold>ti vuttaṃ. <bold>Tumhākaṃ sappiādīni ābhatānī</bold>ti tumhākaṃ atthāya ābhatāni sappiādīni. Pariṇatabhāvaṃ jānitvāpi vuttavidhinā viññāpentena tesaṃ santakameva viññāpitaṃ nāma hotīti āha – <bold>‘‘mayhampi dethāti vadati, vaṭṭatī’’</bold>ti.</paragraph>
    <paragraph line="258" number="660"><bold>Pupphampi āropetuṃ na vaṭṭatī</bold>ti idaṃ pariṇataṃ sandhāya vuttaṃ. Sace pana ekasmiṃ cetiye pūjitaṃ pupphaṃ gahetvā aññasmiṃ cetiye pūjeti, vaṭṭati. <bold>Ṭhitaṃ disvā</bold>ti sesakaṃ gahetvā ṭhitaṃ disvā. <bold>Imassa sunakhassa mā dehi, etassa dehī</bold>ti idaṃ pariṇateyeva. Tiracchānagatassa pariccajitvā dinne pana taṃ palāpetvā aññaṃ bhuñjāpetuṃ vaṭṭati. <bold>‘‘Kattha demā</bold>tiādinā ekenākārena pāḷiyaṃ anāpatti dassitā, evaṃ pana apucchitepi apariṇataṃ idanti <pageBreak edition="Vipassana Research Institut" number="2.0397" /> jānantena attano ruciyā yattha icchati, tattha dāpetuṃ vaṭṭatī’’ti tīsupi <bold>gaṇṭhipadesu</bold> vuttaṃ. <bold>Yattha icchatha, tattha dethā</bold>ti etthāpi ‘‘tumhākaṃ ruciyā’’ti vuttattā yattha icchati, tattha dāpetuṃ labhati. <bold>Pāḷiyaṃ āgatanayenevā</bold>ti ‘‘yattha tumhākaṃ deyyadhammo’’tiādinā nayena. Saṅghapariṇatabhāvo, taṃ ñatvā attano pariṇāmanaṃ, paṭilābhoti imānettha tīṇi aṅgāni.</paragraph>
    <centered line="259">Pariṇatasikkhāpadavaṇṇanā niṭṭhitā.</centered>
    <centered line="260">Niṭṭhito pattavaggo tatiyo.</centered>
    <centered line="261">Iti samantapāsādikāya vinayaṭṭhakathāya sāratthadīpaniyaṃ</centered>
    <centered line="262">Nissaggiyavaṇṇanā niṭṭhitā.</centered>
    <centered line="263">Dutiyo bhāgo niṭṭhito.</centered>
  </content>
</document>