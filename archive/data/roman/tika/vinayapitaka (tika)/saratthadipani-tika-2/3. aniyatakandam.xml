<?xml version="1.0"?>
<document>
<metadata>
<normativeSource>http://tipitaka.org/romn/cscd/vin01t2.tik2.xml</normativeSource>
<archivePath>roman/tika/vinayapitaka (tika)/saratthadipani-tika-2/3. aniyatakandam.xml</archivePath>
<title>3. Aniyatakaṇḍaṃ - Sāratthadīpanī-ṭīkā-2 - Vinayapiṭaka (ṭīkā) - Tīkā</title>
</metadata>
<body>
<chapter line="1">3. Aniyatakaṇḍaṃ</chapter>
<subhead line="2">1. Paṭhamaaniyatasikkhāpadavaṇṇanā</subhead>
<paragraph line="3" number="443">Puttasaddena <pageBreak edition="V" number="2.0335" /><pageBreak edition="M" number="2.0379" />sāmaññaniddesato ekasesanayena vā puttīpi gahitāti āha <bold>‘‘bahū dhītaro cā’’</bold>ti. <bold>Dānappadānesū</bold>ti khuddakesu ceva mahantesu ca dānesu. Chaṇaṃ nāma attano gehe kattabbamaṅgalanti āha <bold>‘‘āvāhavivāhamaṅgalādīsū’’</bold>ti. Ettha <bold>ādi</bold>-saddena phagguṇamāsādīsu uttaraphagguṇādiabhilakkhitadivasesu saparijanānaṃ manussānaṃ maṅgalakaraṇampi saṅgaṇhāti. <bold>Antarussavesū</bold>ti mahussavassa antarantarā pavattitaussavesu. <bold>Āsāḷhīpavāraṇanakkhattādīsū</bold>ti ettha nakkhattasaddo paccekaṃ yojetabbo. Tattha <bold>āsāḷhīnakkhatta</bold>nti vassūpagamanapūjādivasaṃ sandhāya vuttaṃ, <bold>pavāraṇanakkhatta</bold>nti pavāraṇapūjādivasaṃ sandhāya. <bold>Ādi</bold>-saddena yasmiṃ nakkhatte gāmanigamavāsino tayo satta vā divase nakkhattaghosanaṃ katvā yathāvibhavaṃ alaṅkatapaṭiyattā bhoge paribhuñjantā nakkhattakīḷaṃ kīḷanti, tampi saṅgaṇhāti. <bold>Imepi dārakā</bold>ti attano dārake sandhāya vadanti. <bold>Tadanantara</bold>nti bhikkhūnaṃ bhojanānantaraṃ.</paragraph>
<paragraph line="4" number="444-445"><bold>Taṃ kamma</bold>nti taṃ ajjhācārakammaṃ. <bold>Bhikkhu nisinne</bold>ti ettha <bold>bhikkhū</bold>ti bhummatthe paccattavacanaṃ, bhummavacanassa vā lopaṃ katvā niddesoti āha <bold>‘‘bhikkhumhi nisinne’’</bold>ti. Pāḷiyaṃ ‘‘sotassa raho’’ti idaṃ atthuddhāravasena vuttaṃ, ‘‘paṭicchanne āsane’’ti pana vacanato ‘‘sakkā hoti methunaṃ dhammaṃ paṭisevitu’’nti ca vuttattā cakkhussa raho idhādhippetoti dassetuṃ <bold>‘‘kiñcāpī’’</bold>tiādi vuttaṃ. <bold>Paricchedo veditabbo</bold>ti raho nisajjāpattiyā paricchedo vavatthānaṃ veditabbaṃ. Idāni cakkhussa raheneva āpattiṃ paricchinditvā dassento <bold>‘‘sacepi hī’’</bold>tiādimāha. <bold>Pihitakavāṭassā</bold>ti iminā paṭicchannabhāvato cakkhussa rahosabbhāvaṃ dasseti. <bold>Apihitakavāṭassā</bold>ti iminā appaṭicchannabhāvaṃ dasseti. Appaṭicchanne ca dutiyasikkhāpade āgatanayena sotassa rahavasenapi paricchedo veditabboti āha <bold>‘‘antodvādasahatthepi okāse’’</bold>ti <pageBreak edition="V" number="2.0336" />. ‘‘Antodvādasahatthe’’ti hi idaṃ sotassa rahābhāvaṃ sandhāya vuttaṃ. Yadi hi cakkhusseva rahābhāvaṃ sandhāya vadeyya <pageBreak edition="M" number="2.0380" />, ‘‘antodvādasahatthe’’ti na vadeyya appaṭicchanne tato dūratare nisinnepi cakkhussa rahāsambhavato. Yasmā nisīditvā niddāyanto kapimiddhapareto kañci kālaṃ cakkhūni ummīleti, kañci kālaṃ nimīleti, na ca mahāniddaṃ okkamati, tasmā ‘‘niddāyantopi anāpattiṃ karotī’’ti vuttaṃ. Nipajjitvā niddāyanto pana tādiso na hotīti āha <bold>‘‘nipajjitvā niddāyanto na karotī’’</bold>ti, anāpattiṃ na karotīti attho.</paragraph>
<paragraph line="5"><bold>Paṭiladdhasotāpattiphalā</bold>ti antimaparicchedato ariyasāvikaṃ dasseti. <bold>Paṭividdhacatusaccā</bold>ti sotāpattimaggena paṭividdhacatusaccā. <bold>Tiṇṇaṃ dhammānaṃ aññatarena kāretabbo</bold>ti nisajjaṃ paṭijānamānassa tiṇṇaṃ dhammānaṃ aññatarasamāyogo hotiyevāti vuttaṃ. Pārājikena pana saṅghādisesena ca pācittiyena ca tenākārena nisajjaṃ paṭijānamānova kāretabbo. <bold>Na appaṭijānamāno</bold>ti alajjīpi appaṭijānamāno āpattiyā na kāretabboti avisesena vuttaṃ. So hi yāva na paṭijānāti, tāva neva suddho, na asuddhoti vā vattabbo, vattānusandhinā pana kāretabbo. Vuttañhetaṃ –</paragraph>
<gatha1 line="6">‘‘Paṭiññā lajjīsu katā, alajjīsu evaṃ na vijjati;</gatha1>
<gathalast line="7">Bahumpi alajjī bhāseyya, vattānusandhitena kāraye’’ti. (pari. 359);</gathalast>
<paragraph line="8"><bold>Yena vā sā saddheyyavacasā upāsikā vadeyya, tena so bhikkhu kāretabbo</bold>ti ettha ‘‘paṭijānamāno’’ti avuttepi adhikārattā <bold>‘‘paṭijānamānova tena so bhikkhu kāretabbo’’</bold>ti vuttaṃ. Tathārūpāya upāsikāya vacanena aññathattābhāvato <bold>diṭṭhaṃ nāma tathāpi hoti, aññathāpi hotī</bold>ti dassanena aññathattasambhavaṃ dasseti. <bold>Evaṃ mahiddhikā nāma…pe… vadāpethā</bold>ti idaṃ ‘‘evaṃ mahiddhikāpi tumhe evarūpe āsaṅkanīye ṭhāne kasmā anupaparikkhitvā nisinnattha, tumhādisehi nāma antaraghare nisīdantehi upaparikkhitvā patirūpe ṭhāne nisīditabba’’nti theraṃ ovadanto āha, na pana asaddahanto. Thero attano anupaparikkhitvā anisinnabhāvaṃ dassento <bold>‘‘antaragharasseveso āvuso doso’’</bold>ti āha. <bold>Evamakāsi</bold>nti attano nigūhitabbampi guṇaṃ pakāsento evaṃ <pageBreak edition="M" number="2.0381" />viya iddhipāṭihāriyaṃ akāsiṃ. <bold>Rakkheyyāsi ma</bold>nti ‘‘mā maṃ aññepi evaṃ jānantū’’ti attano guṇaṃ ajānāpetukāmo vadati.</paragraph>
<paragraph line="9" number="446-451"><bold>Mātugāmassa methunaṃ dhammaṃ paṭisevanto</bold>ti ettha ‘‘magge’’ti pāṭhaseso daṭṭhabboti <pageBreak edition="V" number="2.0337" />āha <bold>‘‘mātugāmassa magge’’</bold>ti. Raho nisajjassādassa asatipi methunarāgabhāve tappaṭibaddhakilesattā vuttaṃ <bold>‘‘methunadhammasannissitakileso vuccatī’’</bold>ti, teneva <bold>sannissita</bold>ggahaṇaṃ kataṃ. Taṃ sandhāya agatepi asuddhacittena gatattā <bold>‘‘assāde uppanne pācittiya’’</bold>nti vuttaṃ. <bold>Rahassādo uppajjati anāpattī</bold>ti suddhacittena gantvā nisinnattā cittuppādamattenettha āpatti na hotīti vuttaṃ. <bold>Ayaṃ dhammo aniyato</bold>ti ettha tiṇṇaṃ āpattīnaṃ yaṃ āpattiṃ vā vatthuṃ vā paṭijānāti, tassa vasena kāretabbatāya aniyatoti ayamattho pākaṭoyevāti na vutto. Yaṃ āpattiṃ paṭijānāti, tassā vasenettha aṅgabhedo veditabbo.</paragraph>
<centered line="10">Paṭhamaaniyatasikkhāpadavaṇṇanā niṭṭhitā.</centered>
<subhead line="11">2. Dutiyaaniyatasikkhāpadavaṇṇanā</subhead>
<paragraph line="12" number="452">‘‘Eko’’ti vuttattā ‘‘nisajjaṃ kappetuṃ paṭikkhitta’’nti iminā sambandho na ghaṭatīti āha <bold>‘‘yaṃ eko…pe… sambandho veditabbo’’</bold>ti. <bold>Etaṃ paccattavacana</bold>nti ‘‘eko’’ti idaṃ paccattavacanaṃ.</paragraph>
<paragraph line="13" number="453"><bold>Bahi parikkhitta</bold>nti bahi pākārādinā parikkhittaṃ. <bold>Pariveṇaṅgaṇa</bold>nti pariveṇamāḷakaṃ sandhāya vuttaṃ. <bold>Itthīpi purisopī</bold>ti ettha paṭhame kasmā itthisatampi anāpattiṃ na karoti, idha ekāpi kasmā anāpattiṃ karotīti? Vuccate – paṭhamasikkhāpadaṃ ‘‘sakkā hoti methunaṃ dhammaṃ paṭisevitu’’nti vuttattā methunadhammavasena āgataṃ, na ca methunassa mātugāmo dutiyo hoti. Itthiyo hi aññamaññissā vajjaṃ paṭicchādenti, teneva vesāliyaṃ mahāvane dvāraṃ vivaritvā nipanne bhikkhumhi sambahulā itthiyo yāvadatthaṃ katvā pakkamiṃsu, tasmā tattha ‘‘itthisatampi anāpattiṃ na karotī’’ti vuttaṃ. Idaṃ pana sikkhāpadaṃ duṭṭhullavācāvasena āgataṃ ‘‘alañca kho hoti mātugāmaṃ duṭṭhullāhi vācāhi obhāsitu’’nti <pageBreak edition="M" number="2.0382" />vuttattā. Duṭṭhullavācañca sutvā mātugāmopi na paṭicchādeti. Teneva <bold>duṭṭhullavācāsikkhāpade</bold>yā tā itthiyo hirimanā, tā nikkhamitvā bhikkhū ujjhāpesuṃ, tasmā idha ‘‘itthīpi anāpattiṃ karotī’’ti vuttaṃ. Idha appaṭicchannattā itthīpi anāpattiṃ karoti, tattha paṭicchannattā itthisatampi anāpattiṃ na karotīti ca vadanti.</paragraph>
<paragraph line="14">Kāyasaṃsaggavasena <bold>anandho</bold>vutto, duṭṭhullavācāvasena <bold>abadhiro</bold>. <bold>Antodvādasahatthe okāse</bold>ti sotassa rahābhāvo vutto, etena ‘‘sotassa raho dvādasahatthena paricchinditabbo’’ti dasseti <pageBreak edition="V" number="2.0338" />. Tasmā dvādasahatthato bahi nisinno anāpattiṃ na karoti satipi cakkhussa rahābhāve sotassa rahasabbhāvato. Imasmiñhi sikkhāpade appaṭicchannattā sotassa rahoyeva adhippeto. Pāḷiyaṃ pana ‘‘cakkhussa raho’’ti atthuddhāravasena vuttaṃ. <bold>Kenaci</bold>pana ‘‘dvepi rahā idha adhippetā’’ti vuttaṃ, taṃ na gahetabbaṃ. Na hi appaṭicchanne okāse cakkhussa raho sambhavati dvādasahatthato bahi dassanavisaye dūratare nisinnassapi daṭṭhuṃ sakkuṇeyyabhāvato. <bold>Niddāyantopī</bold>ti iminā ‘‘nipajjitvā niddāyantopi gahitoyevā’’ti tīsupi <bold>gaṇṭhipadesu</bold>vuttaṃ. ‘‘Nipajjitvā niddāyantepi satipi cakkhussa rahe abadhirattā sotassa raho natthī’’ti <bold>gaṇṭhipadakārānaṃ</bold>adhippāyo. Yathā pana nipajjitvā niddāyanto andho viya kiñci na passatīti cakkhussa raho sambhavati, tathā badhiro viya kiñci saddaṃ na suṇātīti sotassa rahopi sambhavatīti sakkā vattuṃ. Aṭṭhakathāyañca <bold>ṭhito vā nisinno vāti ettakameva vuttaṃ, paṭhamasikkhāpade</bold>viya ‘‘nipajjitvā niddāyantopi anāpattiṃ na karotī’’ti idaṃ pana na vuttaṃ, tasmā vīmaṃsitvā yathā na virujjhati, tathā gahetabbaṃ.</paragraph>
<paragraph line="15">Sotassa rahasseva idhādhippetattā <bold>‘‘badhiro pana cakkhumāpī’’</bold>ti vuttaṃ. Andhassa appaṭicchannampi paṭicchannapakkhaṃ bhajatīti paṭhamasikkhāpadassa visayattā vuttaṃ <bold>‘‘andho vā abadhiropi na karotī’’</bold>ti. Yatheva hi tattha apihitakavāṭassa gabbhassa anto samīpepi ṭhito andho anāpattiṃ na karoti, evamayampīti daṭṭhabbaṃ. <bold>Ubhayatthāpī</bold>ti dvīsupi aniyatesu. Yasmā dvīhi sikkhāpadehi udāyittheraṃ ārabbha visuṃ paññattā kāci āpatti nāma natthi, tasmā tassa tassa sikkhāpadassa ādikammike sandhāya ādikammikānaṃ anāpatti vuttā. Upanandattherādayo hi raho nisajjādīnaṃ <pageBreak edition="M" number="2.0383" />ādikammikā. Bhagavatā pana paṭhamaṃ paññattasikkhāpadāniyeva gahetvā upanandavatthusmiṃ aniyatakkamo dassito. Yadi imehi sikkhāpadehi visuṃ paññattā āpatti nāma natthi, atha kasmā bhagavatā aniyatadvayaṃ paññattanti? Evarūpāyapi upāsikāya vuccamāno paṭijānamānoyeva āpattiyā kāretabbo, na appaṭijānamānoti dassentena bhagavatā yāya kāyaci āpattiyā yena kenaci codite paṭiññātakaraṇaṃyeva daḷhaṃ katvā vinayavinicchayalakkhaṇaṃ ṭhapitaṃ. Atha bhikkhunīnaṃ aniyataṃ kasmā na vuttanti? Idameva lakkhaṇaṃ sabbattha anugatanti na vuttaṃ.</paragraph>
<centered line="16">Dutiyaaniyatasikkhāpadavaṇṇanā niṭṭhitā.</centered>
<centered line="17">Iti samantapāsādikāya vinayaṭṭhakathāya sāratthadīpaniyaṃ</centered>
<centered line="18">Aniyatavaṇṇanā niṭṭhitā.</centered>
</body>
</document>