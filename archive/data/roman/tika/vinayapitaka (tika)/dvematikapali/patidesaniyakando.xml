<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin04t.nrf9.xml</normativeSource>
    <archivePath>roman/tika/vinayapitaka (tika)/dvematikapali/patidesaniyakando.xml</archivePath>
    <baseFileName>patidesaniyakando</baseFileName>
    <titlePath>Pāṭidesanīyakaṇḍo - Dvemātikāpāḷi - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Pāṭidesanīyakaṇḍo</chapter>
    <subhead line="2">1. Paṭhamapāṭidesanīyasikkhāpadavaṇṇanā</subhead>
    <paragraph line="3">Pāṭidesanīyesu <pageBreak edition="M" number="0.0272" /><pageBreak edition="V" number="0.0259" /> paṭhame <bold>antaragharaṃ paviṭṭhāyā</bold>ti vacanato sace tassā antarārāmādīsu ṭhatvāpi dadamānāya hatthato sayaṃ rathiyābyūhasiṅghāṭakagharānaṃ aññatarasmiṃ ṭhitopi gaṇhāti, doso natthi. Tassā pana rathiyādīsu ṭhatvā dadamānāya, rathiyādīsu vā, antarārāmādīsu vā ṭhatvāpi yaṃkiñci āmisaṃ ajjhoharaṇatthāya gaṇhato paṭiggahaṇe dukkaṭaṃ, ajjhohāre ajjhohāre pāṭidesanīyaṃ. Tassa desetabbākāro <bold>gārayhaṃ āvuso</bold>tiādinā nayena sikkhāpade dassitoyeva.</paragraph>
    <paragraph line="4">Sāvatthiyaṃ aññataraṃ bhikkhuṃ ārabbha aññātikāya bhikkhuniyā antaragharaṃ paviṭṭhāya hatthato āmisaṃ paṭiggahaṇavatthusmiṃ paññattaṃ, asādhāraṇapaññatti, anāṇattikaṃ, yathā cetaṃ, tathā sesānipi, tikapāṭidesanīyaṃ, yāmakālikādīsu paṭiggahaṇepi ajjhoharaṇepi dukkaṭaṃ, ekatoupasampannāya yāvakālikepi tatheva, ñātikāya aññātikasaññivematikānampi eseva nayo. Ñātikasaññino pana, ñātikāya vā dāpentiyā, upanikkhipitvā vā dadamānāya, yā ca antarārāmabhikkhunupassayatitthiyaseyyapaṭikkamanesu ṭhatvā gāmato bahi nīharitvā, yāmakālikādīni vā ‘‘sati paccaye paribhuñjā’’ti <pageBreak edition="P" number="0.0144" /> deti, tassa, sikkhamānasāmaṇerīnañca hatthato gahetvā paribhuñjantassa, ummattakādīnañca anāpatti. Paripuṇṇūpasampannatā, aññātikatā, antaraghare ṭhitāya hatthato sahatthā paṭiggahaṇaṃ, yāvakālikatā, ajjhoharaṇanti imānettha pañca aṅgāni. Samuṭṭhānādīni eḷakalomasadisānīti.</paragraph>
    <centered line="5">Paṭhamapāṭidesanīyasikkhāpadavaṇṇanā niṭṭhitā.</centered>
    <subhead line="6">2. Dutiyapāṭidesanīyasikkhāpadavaṇṇanā</subhead>
    <paragraph line="7">Dutiye <pageBreak edition="V" number="0.0260" /><bold>idha sūpa</bold>ntiādi vosāsanākāradassanaṃ. <bold>Apasakka tāva bhaginī</bold>tiādi apasādetabbākāradassanaṃ. Tatrāyaṃ vinicchayo – ekenāpi <pageBreak edition="M" number="0.0273" /> bhikkhunā anapasādite ajjhoharaṇatthāya āmisaṃ gaṇhantānaṃ paṭiggahaṇe dukkaṭaṃ, ajjhohāre ajjhohāre pāṭidesanīyanti.</paragraph>
    <paragraph line="8">Rājagahe chabbaggiye ārabbha bhikkhuniyā vosāsantiyā nanivāraṇavatthusmiṃ paññattaṃ, tikapāṭidesanīyaṃ, ekatoupasampannāya vosāsantiyā nanivārentassa dukkaṭaṃ, tathā anupasampannāya upasampannasaññino vematikassa ca. Anupasampannasaññino, pana yo ca attano vā bhattaṃ dāpentiyā, aññesaṃ vā bhattaṃ dentiyā, yaṃ vā na dinnaṃ, taṃ dāpentiyā, yattha vā na dinnaṃ, tattha, sabbesaṃ vā samakaṃ dāpentiyā, sikkhamānāya vā sāmaṇeriyā vā vosāsantiyā paṭiggahetvā bhuñjati, tassa, pañca bhojanāni ṭhapetvā sabbattha, ummattakādīnañca anāpatti. Paripuṇṇūpasampannatā, pañcabhojanatā, antaraghare anuññātapakārato aññathā vosāsanā, anivāraṇā, ajjhoharaṇanti imānettha pañca aṅgāni. Samuṭṭhānādīni kathinasadisānīti.</paragraph>
    <centered line="9">Dutiyapāṭidesanīyasikkhāpadavaṇṇanā niṭṭhitā.</centered>
    <subhead line="10">3. Tatiyapāṭidesanīyasikkhāpadavaṇṇanā</subhead>
    <paragraph line="11">Tatiye <bold>sekkhasammatānī</bold>ti laddhasekkhasammutikāni. <bold>Pubbe animantito</bold>ti gharūpacārokkamanato paṭhamataraṃ upacāraṃ anokkamanteyeva pubbe animantito. <bold>Agilāno</bold> nāma yo sakkoti piṇḍāya carituṃ. <bold>Pāṭidesanīya</bold>nti gharūpacāraṃ okkamitvā āmisaṃ gaṇhantassa paṭiggahaṇe tāva dukkaṭaṃ, taṃ gahetvā yatthakatthaci bhuñjantassa ajjhohāre ajjhohāre pāṭidesanīyanti.</paragraph>
    <paragraph line="12">Sāvatthiyaṃ sambahule bhikkhū ārabbha na mattaṃ jānitvā paṭiggahaṇavatthusmiṃ paññattaṃ, ‘‘pubbe <pageBreak edition="V" number="0.0261" /> animantito, agilāno’’ti imā panettha dve anupaññattiyo, tikapāṭidesanīyaṃ, yāmakālikādīsu paṭiggahaṇepi ajjhohārepi dukkaṭaṃ, tathā asekkhasammate sekkhasammatasaññino vematikassa ca. Asekkhasammatasaññino, pana yo ca pubbe nimantito vā <pageBreak edition="M" number="0.0274" /> gilāno vā aññassa vā tesaṃ ghare paññattaṃ bhikkhaṃ gaṇhāti, yassa ca gharato nīharitvā, āsanasālādīsu vā bhikkhuṃ adisvā paṭhamaṃyeva nīharitvā, dvāramūle vā ṭhapitaṃ denti, tassa taṃ bhuñjantassa, niccabhattake, salākabhatte, pakkhike <pageBreak edition="P" number="0.0145" />, uposathike, pāṭipadike, yāmakālikādiṃ ‘‘sati paccaye paribhuñjā’’ti dinnaṃ paribhuñjantassa, ummattakādīnañca anāpatti. Sekkhasammatatā, pubbe animantitatā, agilānatā, gharūpacārokkamanaṃ, ṭhapetvā niccabhattakādīni aññaṃ āmisaṃ gahetvā bhuñjananti imānettha pañca aṅgāni. Samuṭṭhānādīni eḷakalomasadisānīti.</paragraph>
    <centered line="13">Tatiyapāṭidesanīyasikkhāpadavaṇṇanā niṭṭhitā.</centered>
    <subhead line="14">4. Catutthapāṭidesanīyasikkhāpadavaṇṇanā</subhead>
    <paragraph line="15">Catutthe <bold>yāni kho pana tāni āraññakānī</bold>tiādi cīvaravippavāsasikkhāpade vuttanayeneva veditabbaṃ. <bold>Pubbe appaṭisaṃvidita</bold>nti ettha yaṃ itthiyā vā purisena vā gahaṭṭhena vā pabbajitena vā ārāmaṃ vā ārāmūpacāraṃ vā pavisitvā ‘‘itthannāmassa, bhante, kulassa khādanīyaṃ vā bhojanīyaṃ vā āhariyissatī’’ti (pāci. 573) ārocitaṃ, taṃ pacchā yathāārocitameva vā āhariyatu, tassa parivāraṃ katvā aññaṃ vā tena saddhiṃ bahukampi, ‘‘itthannāmaṃ kulaṃ paṭisaṃviditaṃ katvā khādanīyaṃ vā bhojanīyaṃ vā gahetvā gacchatī’’ti sutvā aññāni vā kulāni tehi saddhiṃ āharantu, taṃ sabbaṃ <bold>paṭisaṃviditaṃ</bold> nāma. Yaṃ pana evaṃ anārocitaṃ anāhaṭañca, taṃ <bold>appaṭisaṃviditaṃ</bold> nāma. <bold>Agilāno</bold> nāma yo sakkoti piṇḍāya gantuṃ. <bold>Pāṭidesanīya</bold>nti evarūpaṃ antamaso ārāmamajjhena gacchantehi addhikehi dinnampi ārāme vā ārāmūpacāre vā paṭiggahetvā ajjhoharantassa paṭiggahaṇe dukkaṭaṃ, ajjhohāre ajjhohāre pāṭidesanīyanti.</paragraph>
    <paragraph line="16">Sakkesu sambahule bhikkhū ārabbha ārāme core paṭivasante anārocanavatthusmiṃ paññattaṃ, ‘‘agilāno’’ti ayamettha ekā anupaññatti, tikapāṭidesanīyaṃ <pageBreak edition="M" number="0.0275" />, yāmakālikādīsu āhāratthāya paṭiggahaṇepi ajjhohārepi dukkaṭameva, tathā paṭisaṃvidite appaṭisaṃviditasaññino <pageBreak edition="V" number="0.0262" /> vematikassa ca, paṭisaṃviditasaññino, pana gilānassa, yo ca paṭisaṃviditaṃ katvā āhaṭaṃ vā gilānāvasesakaṃ vā bahārāme vā paṭiggahitaṃ, tatthajātakameva vā mūlaphalādiṃ, yāmakālikādīsu vā yaṃkiñci ‘‘sati paccaye paribhuñjā’’ti laddhaṃ paribhuñjantassa, ummattakādīnañca anāpatti. Yathāvuttaāraññakasenāsanatā, yāvakālikassa atatthajātakatā, agilānatā, agilānāvasesakatā, appaṭisaṃviditatā, ajjhārāme paṭiggahaṇaṃ, ajjhoharaṇanti imānettha satta aṅgāni. Samuṭṭhānādīni kathinasadisāneva, idaṃ pana kiriyākiriyanti.</paragraph>
    <centered line="17">Catutthapāṭidesanīyasikkhāpadavaṇṇanā niṭṭhitā.</centered>
    <centered line="18">Kaṅkhāvitaraṇiyā pātimokkhavaṇṇanāya</centered>
    <centered line="19">Pāṭidesanīyavaṇṇanā niṭṭhitā.</centered>
  </content>
</document>