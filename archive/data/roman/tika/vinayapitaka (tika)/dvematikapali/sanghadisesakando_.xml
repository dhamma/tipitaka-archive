<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin04t.nrf13.xml</normativeSource>
    <source>roman/tika/vinayapitaka (tika)/dvematikapali/sanghadisesakando_.xml</source>
    <script>roman</script>
    <directory>/tika/vinayapitaka (tika)/dvematikapali</directory>
    <basename>sanghadisesakando_</basename>
    <titlePath>Saṅghādisesakaṇḍo - Dvemātikāpāḷi - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">Saṅghādisesakaṇḍo</chapter>
    <subhead line="2">1. Ussayavādikāsikkhāpadavaṇṇanā</subhead>
    <paragraph line="3">Saṅghādisesesu <pageBreak edition="Myanmar" number="0.0298" /><pageBreak edition="Vipassana Research Institut" number="0.0285" /> paṭhame <bold>ussayavādikā</bold>ti mānussayavasena kodhussayavasena <pageBreak edition="Pali Text Society" number="0.0161" /> aḍḍakaraṇatthāya vinicchayamahāmattānaṃ santike vivadamānā. <bold>Gahapatinā vā</bold>tiādīhi ṭhapetvā pañca sahadhammike avasesā gahaṭṭhapabbajitā saṅgahitā. <bold>Ayaṃ bhikkhunī paṭhamāpattika</bold>nti ādimhi paṭhamaṃ āpatti etassāti paṭhamāpattiko, vītikkamakkhaṇeyeva āpajjitabboti attho, taṃ paṭhamāpattikaṃ. <bold>Āpannā</bold>ti aḍḍapariyosāne āpannā. Bhikkhuniṃ saṅghato nissāretīti <bold>nissāraṇīyo,</bold> taṃ nissāraṇīyaṃ. <bold>Saṅghādisesa</bold>nti evaṃnāmakaṃ.</paragraph>
    <paragraph line="4">Sāvatthiyaṃ thullanandaṃ ārabbha ussayavādikavatthusmiṃ paññattaṃ, sāṇattikaṃ, ‘‘aḍḍaṃ karissāmī’’ti yaṃkiñci dutiyikaṃ vā sakkhiṃ vā sahāyaṃ vā pariyesantiyā pariyesane dukkaṭaṃ, yattha ṭhitāya ‘‘aḍḍaṃ kātuṃ gacchāmī’’ti cittaṃ uppajjati, tato paṭṭhāya gacchantiyā pade pade dukkaṭaṃ, yatthakatthaci antamaso bhikkhunupassayaṃ āgatepi vohārike disvā attano kathaṃ ārocentiyā dukkaṭaṃ. Itarena attano kathāya ārocitāya bhikkhuniyā thullaccayaṃ, paṭhamaṃ itarena pacchā bhikkhuniyā ārocanepi eseva nayo. Sace pana bhikkhunī taṃ vadati ‘‘mama ca tava ca kathaṃ tvaṃyeva ārocehī’’ti, so attano vā kathaṃ paṭhamaṃ ārocetu, tassā vā, paṭhamārocane bhikkhuniyā dukkaṭaṃ, dutiye thullaccayaṃ, tena evaṃ vuttāya bhikkhuniyā ārocanepi eseva nayo. Sace pana bhikkhunī aññena kathāpeti, tatrāpi eseva nayo. Yathā vā tathā vā hi ārociyamāne paṭhamārocane bhikkhuniyā dukkaṭaṃ, dutiye thullaccayaṃ. Ubhinnaṃ pana kathaṃ sutvā vohārikehi vinicchaye kate aḍḍapariyosānaṃ nāma hoti, tasmiṃ aḍḍapariyosāne bhikkhuniyā jayepi parājayepi saṅghādiseso.</paragraph>
    <paragraph line="5">Yā <pageBreak edition="Vipassana Research Institut" number="0.0286" /> pana paccatthikamanussehi dūtaṃ vā pahiṇitvā, sayaṃ vā āgantvā ‘‘ehi, ayye’’ti ākaḍḍhiyamānā gacchati, yā vā upassaye aññehi kataṃ anācāraṃ anodissa ācikkhantī rakkhaṃ yācati, yāya ca kiñci avuttā <pageBreak edition="Myanmar" number="0.0299" /> vohārikā aññato sutvā sayameva aḍḍaṃ pariyosāpenti, tassā, ummattikādīnañca anāpatti. Aññehi anākaḍḍhitāya aḍḍakaraṇaṃ, aḍḍapariyosānanti imānettha dve aṅgāni. Samuṭṭhānādīni paṭhamakathinasadisāni, idaṃ pana kiriyamevāti.</paragraph>
    <centered line="6">Ussayavādikāsikkhāpadavaṇṇanā niṭṭhitā.</centered>
    <subhead line="7">2. Corivuṭṭhāpikāsikkhāpadavaṇṇanā</subhead>
    <paragraph line="8">Dutiye yāya pañcamāsagghanakato paṭṭhāya yaṃkiñci parasantakaṃ avaharitaṃ, ayaṃ <bold>corī</bold> nāma, taṃ coriṃ. <bold>Vajjhaṃ vidita</bold>nti tena <pageBreak edition="Pali Text Society" number="0.0162" /> kammena ‘‘vadhārahā aya’’nti evaṃ viditaṃ. <bold>Anapaloketvā</bold>ti anāpucchā. <bold>Gaṇa</bold>nti mallagaṇabhaṭiputtagaṇādikaṃ. <bold>Pūga</bold>nti dhammagaṇaṃ. <bold>Seṇi</bold>nti gandhikaseṇidussikaseṇiādikaṃ. Yattha yattha hi rājāno gaṇādīnaṃ gāmanigame niyyātenti ‘‘tumheva ettha anusāsathā’’ti, tattha tattha teyeva issarā honti, tasmā te sandhāya idaṃ vuttaṃ. Ettha ca rājānaṃ vā gaṇādike vā apaloketvāpi bhikkhunisaṅgho apaloketabbova. <bold>Aññatra kappā</bold>ti titthiyesu vā aññabhikkhunīsu vā pabbajitapubbā kappā nāma, taṃ ṭhapetvā aññaṃ upasampādentiyā gaṇaācarinī pattacīvarapariyesanesu sīmāsammutiyā ñattiyā ca dukkaṭaṃ, dvīhi kammavācāhi thullaccayaṃ, kammavācāpariyosāne saṅghādiseso.</paragraph>
    <paragraph line="9">Sāvatthiyaṃ thullanandaṃ ārabbha coriṃ vuṭṭhāpanavatthusmiṃ paññattaṃ, coriyā vematikāya dukkaṭaṃ, tathā acoriyā corisaññāya ceva vematikāya ca. Acorisaññāya, ajānantiyā, apaloketvā vuṭṭhāpentiyā, kappaṃ vuṭṭhāpentiyā, ummattikādīnañca anāpatti. Coritā, corisaññitā, aññatra anuññātakāraṇā vuṭṭhāpananti, imānettha tīṇi aṅgāni. Corivuṭṭhāpanasamuṭṭhānaṃ, kiriyākiriyaṃ, saññāvimokkhaṃ, sacittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="10">Corivuṭṭhāpikāsikkhāpadavaṇṇanā niṭṭhitā.</centered>
    <subhead line="11">3. Ekagāmantaragamanasikkhāpadavaṇṇanā</subhead>
    <paragraph line="12">Tatiye <pageBreak edition="Myanmar" number="0.0300" /><pageBreak edition="Vipassana Research Institut" number="0.0287" /><bold>gāmantara</bold>ntiādīsu sakagāmato tāva nikkhamantiyā anāpatti, nikkhamitvā pana aññaṃ gāmaṃ gacchantiyā pade pade dukkaṭaṃ, ekena pādena itarassa gāmassa parikkhepe vā upacāre vā atikkante thullaccayaṃ, dutiyena atikkantamatte saṅghādiseso, tato nikkhamitvā puna sakagāmaṃ pavisantiyāpi eseva nayo. Sace pana khaṇḍapākārena vā vaticchiddena vā bhikkhunivihārabhūmiṃyeva sakkā hoti pavisituṃ, evaṃ pavisamānāya kappiyabhūmiyā paviṭṭhā nāma hoti, tasmā vaṭṭati. Bahigāme ṭhatvā yaṃkiñci sakagāmaṃ vā paragāmaṃ vā akappiyabhūmiṃ padasā pavisantiyā āpattīti ayamettha saṅkhepo.</paragraph>
    <paragraph line="13">Nadipāragamane vuttalakkhaṇāya nadiyā dutiyikaṃ vinā paratīraṃ gacchantiyā vā antarānadiyaṃ dutiyikāya saddhiṃ bhaṇḍitvā puna <pageBreak edition="Pali Text Society" number="0.0163" /> orimatīrameva paccuttarantiyā vā paṭhamapādaṃ uddharitvā tīre ṭhapitakkhaṇe thullaccayaṃ, dutiyapāduddhāre saṅghādiseso. Iddhisetuyānanāvāhi pana paratīraṃ otarituṃ, nahānādikāraṇena ca otiṇṇāya orimatīraṃ padasāpi paccuttarituṃ vaṭṭati.</paragraph>
    <paragraph line="14">Rattivippavāse ‘‘purearuṇeyeva dutiyikāya hatthapāsaṃ okkamissāmī’’ti ābhogaṃ vinā ekagabbhepi dutiyikāya hatthapāsātikkame ṭhatvā aruṇaṃ uṭṭhāpentiyā āpatti.</paragraph>
    <paragraph line="15"><bold>Ekā vā gaṇamhā</bold>ti ettha pana ekā bhikkhunīpi gaṇoyeva. <bold>Ohīyeyyā</bold>ti avahīyeyya, dassanūpacāraṃ vā savanūpacāraṃ vā vijaheyyāti attho. Tasmā indakhīlātikkamato paṭṭhāya bahigāme rukkhathambhasāṇipākārādiantaritabhāvenāpi dutiyikāya dassanūpacāre vijahite sacepi savanūpacāro atthi, āpattiyeva. Ajjhokāse pana dūrepi dassanūpacāro hoti, tattha maggamūḷhasaddena viya dhammassavanārocanasaddena viya ca ‘ayye’ti saddāyantiyā saddassavanātikkame āpattiyeva. Sace pana maggaṃ gacchantī ohīyitvā ‘‘idāni pāpuṇissāmī’’ti saussāhā anubandhati, vaṭṭati.</paragraph>
    <paragraph line="16">Sāvatthiyaṃ <pageBreak edition="Myanmar" number="0.0301" /> aññataraṃ bhikkhuniṃ ārabbha gāmantaragamanavatthusmiṃ paññattaṃ, ‘‘ekā vā nadipāra’’ntiādikā ettha tividhā anupaññatti, pure aruṇe sakagāmato nikkhamitvā aruṇuggamanakāle <pageBreak edition="Vipassana Research Institut" number="0.0288" /> gāmantarapariyāpannaṃ nadipāraṃ okkamanantiyā pana catassopi āpattiyo ekakkhaṇeyeva honti. Vuttampi cetaṃ –</paragraph>
    <gatha1 line="17">‘‘Sikkhāpadā buddhavarena vaṇṇitā;</gatha1>
    <gatha2 line="18">Saṅghādisesā caturo bhaveyyuṃ;</gatha2>
    <gatha3 line="19">Āpajjeyya ekapayogena sabbā;</gatha3>
    <gathalast line="20">Pañhā mesā kusalehi cintitā’’ti. (pari. 479);</gathalast>
    <paragraph line="21">Etenupāyena tiṇṇaṃ, dvinnañca ekatobhāvo veditabbo. Dutiyikāya pana pakkantāya vā vibbhantāya vā kālaṅkatāya vā pakkhasaṅkantāya vā āpadāsu vā gāmantaragamanādīni karontiyā ummattikādīnañca anāpatti. Antarāyena ekatobhāvo, gāmantaragamanādīsu aññataratāpajjanaṃ, āpadāya abhāvoti imānettha tīṇi aṅgāni. Samuṭṭhānādīni paṭhamapārājikasadisāni, idaṃ pana paṇṇattivajjaṃ, ticittaṃ, tivedananti.</paragraph>
    <centered line="22">Ekagāmantaragamanasikkhāpadavaṇṇanā niṭṭhitā.</centered>
    <subhead line="23">4. Ukkhittakaosāraṇasikkhāpadavaṇṇanā</subhead>
    <paragraph line="24">Catutthe <bold>ukkhitta</bold>nti āpattiyā adassanādīsu ukkhittaṃ. <bold>Anaññāya gaṇassa</bold><pageBreak edition="Pali Text Society" number="0.0164" /><bold>chanda</bold>nti tasseva kārakasaṅghassa chandaṃ ajānitvā. <bold>Osāreyyā</bold>ti osāraṇakammaṃ kareyya. Tassā evaṃ karontiyā, gaṇapariyesane sīmāsammutiyā ñattiyā ca dukkaṭaṃ, dvīhi kammavācāhi thullaccayaṃ, kammavācāpariyosāne saṅghādiseso.</paragraph>
    <paragraph line="25">Sāvatthiyaṃ thullanandaṃ ārabbha evaṃ osāraṇavatthusmiṃ paññattaṃ, tikasaṅghādisesaṃ, adhammakamme tikadukkaṭaṃ, kārakasaṅghaṃ vā āpucchitvā, gaṇassa vā chandaṃ jānitvā, vatte vā vattantiṃ, asante kārakasaṅghe osārentiyā, ummattikādīnañca anāpatti. Dhammakammena ukkhittatā, aññatra anuññātakāraṇā <pageBreak edition="Myanmar" number="0.0302" /> osāraṇanti imānettha dve aṅgāni. Samuṭṭhānādīni saṅghabhedasikkhāpade vuttanayāneva, idaṃ pana kiriyākiriyanti.</paragraph>
    <centered line="26">Ukkhittakaosāraṇasikkhāpadavaṇṇanā niṭṭhitā.</centered>
    <subhead line="27">5. Bhojanappaṭiggahaṇapaṭhamasikkhāpadavaṇṇanā</subhead>
    <paragraph line="28">Pañcame <pageBreak edition="Vipassana Research Institut" number="0.0289" /><bold>avassutā</bold>ti chandarāgena tintā. <bold>Avassutassā</bold>ti tādisasseva. <bold>Khādeyya vā bhuñjeyya vā</bold>ti ettha paṭiggahaṇe thullaccayaṃ, ajjhohāre ajjhohāre saṅghādiseso.</paragraph>
    <paragraph line="29">Sāvatthiyaṃ sundarīnandaṃ ārabbha avassutāya avassutassa hatthato āmisappaṭiggahaṇavatthusmiṃ paññattaṃ, ekatoavassute paṭiggahaṇe dukkaṭaṃ, ajjhohāre ajjhohāre thullaccayaṃ, yakkhapetapaṇḍakatiracchānagatamanussaviggahānaṃ hatthato ubhatoavassutepi sati eseva nayo. Tattha pana ekatoavassute sati dukkaṭaṃ, sabbattha udakadantaponaggahaṇepi paribhogepi dukkaṭameva. Ubhosu anavassutesu, ‘‘anavassuto’’ti vā ñatvā gaṇhantiyā, ummattikādīnañca anāpatti. Udakadantaponato aññaṃ ajjhoharaṇīyaṃ, ubhatoavassutatā, sahatthā gahaṇaṃ, ajjhoharaṇanti imānettha cattāri aṅgāni. Samuṭṭhānādīni paṭhamapārājikasadisānīti.</paragraph>
    <centered line="30">Bhojanappaṭiggahaṇapaṭhamasikkhāpadavaṇṇanā niṭṭhitā.</centered>
    <subhead line="31">6. Bhojanappaṭiggahaṇadutiyasikkhāpadavaṇṇanā</subhead>
    <paragraph line="32">Chaṭṭhe <bold>yato tva</bold>nti yasmā tvaṃ. <bold>Iṅghā</bold>ti uyyojanatthe nipāto. <bold>Ayampī</bold>ti yā evaṃ uyyojeti, sā evaṃ uyyojanena ca tena vacanena itarissā paṭiggahaṇena ca dukkaṭāni, ajjhohāragaṇanāya thullaccayāni ca āpajjitvā bhojanapariyosāne saṅghādisesaṃ āpajjati.</paragraph>
    <paragraph line="33">Sāvatthiyaṃ aññataraṃ bhikkhuniṃ ārabbha evaṃ uyyojanavatthusmiṃ paññattaṃ, sāṇattikameva, purisassa vā yakkhādīnaṃ vā hatthato udakadantaponappaṭiggahaṇuyyojane ca tesaṃ paribhoge ca dukkaṭaṃ, esa nayo yakkhādīnaṃ hatthato avasesaggahaṇatthaṃ uyyojane, tesaṃ gahaṇe, ajjhohāre ca. Bhojanapariyosāne pana thullaccayaṃ. ‘‘Anavassuto’’ti ñatvā <pageBreak edition="Myanmar" number="0.0303" /> vā, ‘‘kupitā na paṭiggaṇhatī’’ti <pageBreak edition="Pali Text Society" number="0.0165" /> vā, ‘‘kulānuddayatāya na paṭiggaṇhatī’’ti vā uyyojentiyā, ummattikādīnañca anāpatti. Manussapurisatā, aññatra anuññātakāraṇā, ‘‘khādanīyaṃ bhojanīyaṃ gahetvā bhuñjā’’ti uyyojanā, tena vacanena gahetvā itarissā bhojanapariyosānanti imānettha tīṇi aṅgāni. Samuṭṭhānādīni adinnādānasadisānīti.</paragraph>
    <centered line="34">Bhojanappaṭiggahaṇadutiyasikkhāpadavaṇṇanā niṭṭhitā.</centered>
    <subhead line="35">7-8-9. Sañcarittādisikkhāpadavaṇṇanā</subhead>
    <paragraph line="36">Sattamaaṭṭhamanavamasikkhāpadānaṃ <pageBreak edition="Vipassana Research Institut" number="0.0290" /> sañcarittādittaye vuttanayeneva vinicchayo veditabbo.</paragraph>
    <centered line="37">Sañcarittādisikkhāpadavaṇṇanā niṭṭhitā.</centered>
    <subhead line="38">10. Sikkhaṃpaccācikkhaṇasikkhāpadavaṇṇanā</subhead>
    <paragraph line="39">Dasame <bold>kiṃnumāva samaṇiyo</bold>ti kiṃnu imā eva samaṇiyo. <bold>Tāsāha</bold>nti tāsaṃ ahaṃ. <bold>Yāvatatiyaka</bold>padattho bhikkhupātimokkhavaṇṇanāyaṃ (kaṅkhā. aṭṭha. nigamanavaṇṇanā), avasesavinicchayo ca tattheva saṅghabhedasikkhāpadavaṇṇanāyaṃ vuttanayeneva veditabbo, idaṃ pana sāvatthiyaṃ caṇḍakāḷibhikkhuniṃ (pāci. 709) ārabbha ‘‘buddhaṃ paccācikkhāmī’’tiādivacanavatthusmiṃ paññattaṃ, evaṃ vacanameva cettha catūsu aṅgesu paṭhamaṃ aṅganti ayaṃ viseso, sesaṃ tādisamevāti.</paragraph>
    <centered line="40">Sikkhaṃpaccācikkhaṇasikkhāpadavaṇṇanā niṭṭhitā.</centered>
    <subhead line="41">11. Adhikaraṇakupitasikkhāpadavaṇṇanā</subhead>
    <paragraph line="42">Ekādasame <bold>kismiñcideva adhikaraṇe</bold>ti catunnaṃ aññatarasmiṃ. <bold>Paccākatā</bold>ti parājitā. Idampi sāvatthiyaṃ caṇḍakāḷiṃ ārabbha ‘‘chandagāminiyo ca bhikkhuniyo’’tiādivacanavatthusmiṃ paññattaṃ, sesaṃ dasame vuttanayeneva veditabbanti.</paragraph>
    <centered line="43">Adhikaraṇakupitasikkhāpadavaṇṇanā niṭṭhitā.</centered>
    <subhead line="44">12. Pāpasamācārapaṭhamasikkhāpadavaṇṇanā</subhead>
    <paragraph line="45">Dvādasame <pageBreak edition="Myanmar" number="0.0304" /><bold>saṃsaṭṭhā</bold>ti pabbajitānaṃ ananulomena gihīnaṃ koṭṭanapacanasāsanaharaṇādinā kāyikavācasikena missībhūtā. Pāpo kāyikavācasiko ācāro etāsanti <bold>pāpācārā</bold>. Pāpo kittisaddo etāsanti <bold>pāpasaddā</bold>. Pāpo ājīvasaṅkhāto siloko etāsanti <bold>pāpasilokā</bold><pageBreak edition="Vipassana Research Institut" number="0.0291" />. <bold>Bhikkhunisaṅghassa vihesikā</bold>ti aññamaññissā kamme kariyamāne paṭikkosanena vihesikā. <bold>Vajjappaṭicchādikā</bold>ti khuddānukhuddakassa vajjassa paṭicchādikā.</paragraph>
    <paragraph line="46">Sāvatthiyaṃ <pageBreak edition="Pali Text Society" number="0.0166" /> sambahulā bhikkhuniyo ārabbha saṃsaṭṭhavihāravatthusmiṃ paññattaṃ, sesametthāpi dasame vuttanayeneva veditabbaṃ, samanubhāsanakammakāle pana dvetisso ekato samanubhāsitabbāti.</paragraph>
    <centered line="47">Pāpasamācārapaṭhamasikkhāpadavaṇṇanā niṭṭhitā.</centered>
    <subhead line="48">13. Pāpasamācāradutiyasikkhāpadavaṇṇanā</subhead>
    <paragraph line="49">Terasame <bold>evaṃ vadeyyā</bold>ti tā samanubhaṭṭhā bhikkhuniyo evaṃ vadeyya. <bold>Evācārā</bold>ti evaṃācārā, yādiso tumhākaṃ ācāro, tādiso ācāroti attho, esa nayo sabbattha. <bold>Uññāyā</bold>ti avaññāya nīcaṃ katvā jānanāya. <bold>Paribhavenā</bold>ti ‘‘kiṃ imā karissantī’’ti evaṃ paribhavitvā jānanena. <bold>Akkhantiyā</bold>ti asahanatāya, kodhenāti attho. <bold>Vebhassiyā</bold>ti balavantassa bhāvena, attano balappakāsanena samutrāsenāti attho. <bold>Dubbalyā</bold>ti tumhākaṃ dubbalabhāvena, sabbattha uññāya ca paribhavena cāti evaṃ samuccayattho daṭṭhabbo. <bold>Viviccathā</bold>ti nānā hotha, ananulomikaṃ kāyikavācasikasaṃsaggaṃ pajahathāti attho.</paragraph>
    <paragraph line="50">Sāvatthiyaṃ thullanandaṃ ārabbha ‘‘saṃsaṭṭhāva, ayye, tumhe viharatha, mā tumhe nānā viharitthā’’ti uyyojanavatthusmiṃ paññattaṃ, sesametthāpi dasame vuttanayeneva veditabbanti.</paragraph>
    <centered line="51">Pāpasamācāradutiyasikkhāpadavaṇṇanā niṭṭhitā.</centered>
    <subhead line="52">14. Saṅghabhedakādisikkhāpadavaṇṇanā</subhead>
    <paragraph line="53">Saṅghabhedādīsu <pageBreak edition="Myanmar" number="0.0305" /> catūsu vuttanayeneva vinicchayo veditabbo. Kevalañhi bhikkhunī saṅghaṃ na bhindati, bhedāya pana parakkamati ceva anuvattati ca. <bold>Uddiṭṭhā kho ayyāyo sattarasa saṅghādisesā dhammā</bold>ti bhikkhū ārabbha paññattā sādhāraṇā satta, asādhāraṇā dasāti evaṃ sattarasa. <bold>Ubhatosaṅghe pakkhamānattaṃ caritabba</bold>nti bhikkhuniyā hi āpattiṃ chādentiyāpi parivāso nāma natthi, chādanapaccayāpi na dukkaṭaṃ āpajjati, tasmā chādetvāpi achādetvāpi <pageBreak edition="Vipassana Research Institut" number="0.0292" /> ekaṃ pakkhamānattameva caritabbaṃ. Taṃ bhikkhunīhi attano sīmaṃ sodhetvā vihārasīmāya vā, sodhetuṃ asakkontīhi khaṇḍasīmāya vā sabbantimena paricchedena catuvaggaṃ gaṇaṃ sannipātāpetvā dātabbaṃ. Sace ekā āpatti hoti, ekissā vasena, sace dve vā tisso vā sambahulā vā ekavatthukā vā nānāvatthukā vā, tāsaṃ tāsaṃ vasena <pageBreak edition="Pali Text Society" number="0.0167" /> bhikkhupātimokkhavaṇṇanāyaṃ vuttavatthugottanāmaāpattibhedesu yaṃ yaṃ icchati, taṃ taṃ ādāya yojanā kātabbā.</paragraph>
    <paragraph line="54">Tatridaṃ paṭhamāpattivasena mukhamattanidassanaṃ – tāya āpannāya bhikkhuniyā bhikkhunisaṅghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhunīnaṃ pāde vanditvā ukkuṭikaṃ nisīditvā añjaliṃ paggahetvā evamassavacanīyo ‘‘ahaṃ, ayye, ekaṃ āpattiṃ āpajjiṃ ussayavādaṃ, sāhaṃ, ayye, saṅghaṃ ekissā āpattiyā ussayavādāya pakkhamānattaṃ yācāmī’’ti, evaṃ tikkhattuṃ yācāpetvā byattāya bhikkhuniyā paṭibalāya saṅgho ñāpetabbo –</paragraph>
    <paragraph line="55">‘‘Suṇātu me, ayye, saṅgho, ayaṃ itthannāmā bhikkhunī ekaṃ āpattiṃ āpajjiṃ ussayavādaṃ, sā saṅghaṃ ekissā āpattiyā ussayavādāya pakkhamānattaṃ yācati, yadi saṅghassa pattakallaṃ, saṅgho itthannāmāya bhikkhuniyā ekissā āpattiyā ussayavādāya pakkhamānattaṃ dadeyya, esā ñatti.</paragraph>
    <paragraph line="56">‘‘Suṇātu me, ayye, saṅgho, ayaṃ itthannāmā bhikkhunī…pe… dutiyampi…pe… tatiyampi etamatthaṃ vadāmi, suṇātu me, ayye, saṅgho…pe… sā bhāseyya. Dinnaṃ saṅghena itthannāmāya bhikkhuniyā ekissā āpattiyā <pageBreak edition="Myanmar" number="0.0306" /> ussayavādāya pakkhamānattaṃ. Khamati saṅghassa, tasmā tuṇhī, evametaṃ dhārayāmī’’ti.</paragraph>
    <paragraph line="57">Kammavācāpariyosāne ‘‘vattaṃ samādiyāmi, mānattaṃ samādiyāmī’’ti samādiyitvā saṅghassa ārocetvā nikkhittavattena tāva vasitukāmāya tattheva saṅghamajjhe vā pakkantāsu bhikkhunīsu ekabhikkhuniyā vā dutiyikāya vā santike ‘‘vattaṃ nikkhipāmi, mānattaṃ nikkhipāmī’’ti nikkhipitabbaṃ. Aññissā pana āgantukāya santike ārocetvā nikkhipitabbaṃ, nikkhittakālato paṭṭhāya pakatattaṭṭhāne tiṭṭhati, tato purearuṇeyeva catūhi bhikkhunīhi taṃ bhikkhuniṃ gahetvā gāmūpacārato ca bhikkhūnaṃ vihārūpacārato ca dve leḍḍupāte atikkamitvā mahāmaggā okkamma gumbavatiādīhi paṭicchanne okāse nisīditabbaṃ. Catūhi <pageBreak edition="Vipassana Research Institut" number="0.0293" /> bhikkhūhipi tattha gantabbaṃ, gantvā bhikkhunīnaṃ avidūre visuṃ nisīditabbaṃ. Atha tāya bhikkhuniyā vuttanayeneva vattaṃ samādiyitvā bhikkhunisaṅghassa tāva evaṃ ārocetabbaṃ –</paragraph>
    <paragraph line="58">‘‘Ahaṃ, ayye, ekaṃ āpattiṃ āpajjiṃ ussayavādaṃ, sāhaṃ saṅghaṃ ekissā āpattiyā ussayavādāya pakkhamānattaṃ yāciṃ, tassā me saṅgho ekissā āpattiyā ussayavādāya pakkhamānattaṃ adāsi, sāhaṃ mānattaṃ carāmi, vedayāmahaṃ, ayye, ‘vedayatī’ti maṃ saṅgho dhāretū’’ti.</paragraph>
    <paragraph line="59">Tato bhikkhusaṅghassa santikaṃ gantvā evaṃ ārocetabbaṃ ‘‘ahaṃ, ayyā, ekaṃ āpattiṃ āpajjiṃ…pe… vedayāmahaṃ, ayyā, ‘vedayatī’ti maṃ saṅgho dhāretū’’ti. Ārocetvā bhikkhunisaṅghasseva <pageBreak edition="Pali Text Society" number="0.0168" /> santike nisīditabbaṃ, tato paṭṭhāya bhikkhūsu vā, dutiyikaṃ ṭhapetvā bhikkhunīsu vā pakkantāsupi ubhatosaṅghe mānattaṃ ciṇṇameva hoti. Yāva aruṇaṃ na uṭṭhahati, tāva yaṃ paṭhamaṃ passati bhikkhuṃ vā bhikkhuniṃ vā, tassā ārocetabbaṃ. Uṭṭhite aruṇe vattaṃ nikkhipitvā upassayaṃ gantabbaṃ, evaṃ pañcadasa aruṇā gahetabbā.</paragraph>
    <paragraph line="60">Anikkhittavattāya pana āgantukesu asati catunnaṃ bhikkhūnañca bhikkhunīnañca devasikaṃ ārocetvā, āgantukesu sati sabbesampi āgantukānaṃ ārocentiyā <pageBreak edition="Myanmar" number="0.0307" /> pañcadasa divasāni pārivāsikakkhandhake (cūḷava. 75 ādayo) vuttanayeneva sammā vattitabbanti ayamettha saṅkhepo, vitthāro pana samantapāsādikāyaṃ (cūḷava. aṭṭha. 75 ādayo) vutto, <bold>ciṇṇamānattāya bhikkhuniyā</bold>ti yadā evaṃ ciṇṇamānattā bhikkhunī hoti, athassā <bold>yattha siyā vīsatigaṇo bhikkhunisaṅgho</bold>ti vuttanayeneva abbhānakammaṃ kātabbaṃ, sesaṃ uttānamevāti.</paragraph>
    <centered line="61">Kaṅkhāvitaraṇiyā pātimokkhavaṇṇanāya</centered>
    <centered line="62">Bhikkhunipātimokkhe</centered>
    <centered line="63">Saṅghādisesavaṇṇanā niṭṭhitā.</centered>
  </content>
</document>