<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin04t.nrf10.xml</normativeSource>
    <archivePath>roman/tika/vinayapitaka (tika)/dvematikapali/sekhiyakando.xml</archivePath>
    <baseFileName>sekhiyakando</baseFileName>
    <titlePath>Sekhiyakaṇḍo - Dvemātikāpāḷi - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Sekhiyakaṇḍo</chapter>
    <subhead line="2">1. Parimaṇḍalasikkhāpadavaṇṇanā</subhead>
    <paragraph line="3">Sekhiyesu <pageBreak edition="Myanmar" number="0.0276" /><pageBreak edition="Vipassana Research Institut" number="0.0263" /> paṭhame <bold>parimaṇḍala</bold>nti samantato maṇḍalaṃ. <bold>Sikkhā karaṇīyā</bold>ti ‘‘evaṃ nivāsessāmī’’ti ārāmepi antaragharepi sabbattha sikkhā <pageBreak edition="Pali Text Society" number="0.0146" /> kātabbā, ettha ca yasmā vattakkhandhake vuttavattānipi sikkhitabbattā sekhiyāneva honti, tasmā pārājikādīsu viya paricchedo na kato. Cārittavinayadassanatthañca ‘‘yo pana bhikkhu olambento nivāseyya, dukkaṭa’’nti evaṃ āpattināmena avatvā ‘‘sikkhā karaṇīyā’’ti evaṃ sabbasikkhāpadesu pāḷi āropitā, padabhājane (pāci. 576) pana ‘‘āpatti dukkaṭassā’’ti vuttattā sabbattha anādariyakaraṇe dukkaṭaṃ veditabbaṃ.</paragraph>
    <paragraph line="4">Idāni <bold>parimaṇḍala</bold>nti ettha nābhimaṇḍalaṃ paṭicchādetvā jāṇumaṇḍalassa heṭṭhā jaṅghaṭṭhikato paṭṭhāya aṭṭhaṅgulamattaṃ nivāsanaṃ otāretvā nivāsentena parimaṇḍalaṃ nivatthaṃ nāma hoti, evaṃ anivāsetvā anādariyena purato vā pacchato vā olambetvā nivāsentassa dukkaṭaṃ. Na kevalañca tasseva, ye caññe ‘‘tena kho pana samayena chabbaggiyā gihinivatthaṃ nivāsenti, hatthisoṇḍakaṃ macchavālakaṃ catukkaṇṇakaṃ tālavaṇṭakaṃ satavalikaṃ nivāsenti, saṃvalliyaṃ nivāsentī’’ti khandhake (cūḷava. 280) nivāsanadosā vuttā, tathā nivāsentassapi dukkaṭameva.</paragraph>
    <paragraph line="5">Tattha <bold>hatthisoṇḍakaṃ</bold> nāma nābhimūlato hatthisoṇḍasaṇṭhānaṃ olambakaṃ katvā nivatthaṃ coḷikaitthīnaṃ nivāsanaṃ viya. <bold>Macchavālakaṃ</bold> nāma ekatodasantaṃ ekato pāsantaṃ olambetvā nivatthaṃ. <bold>Catukkaṇṇakaṃ</bold> nāma upari dve, heṭṭhato dveti evaṃ cattāro kaṇṇe dassetvā nivatthaṃ. <bold>Tālavaṇṭakaṃ</bold> nāma tālavaṇṭākārena sāṭakaṃ olambetvā nivatthaṃ. <bold>Satavalikaṃ</bold> nāma dīghasāṭakaṃ anekakkhattuṃ <pageBreak edition="Vipassana Research Institut" number="0.0264" /> obhujitvā ovaṭṭikaṃ karontena nivatthaṃ, vāmadakkhiṇapassesu vā nirantaraṃ valiyo dassetvā nivatthaṃ. Sace pana jāṇuto paṭṭhāya ekā vā dve vā valiyo paññāyanti, vaṭṭati. <bold>Saṃvalliya</bold>nti <pageBreak edition="Myanmar" number="0.0277" /> mallakammakārādīhi viya kacchaṃ bandhitvā nivatthaṃ. Evaṃ nivāsetuṃ gilānassāpi maggappaṭipannassāpi na vaṭṭati. Yampi maggaṃ gacchantā ekaṃ vā dve vā kaṇṇe ukkhipitvā antaravāsakassa upari lagganti, anto vā ekaṃ kāsāvaṃ tathā nivāsetvā bahi aparaṃ nivāsenti, sabbaṃ na vaṭṭati.</paragraph>
    <paragraph line="6">Gilāno pana antokāsāvassa ovaṭṭikaṃ dassetvā aparaṃ upari nivāsetuṃ labhati, agilānena dve nivāsentena saguṇaṃ katvā nivāsetabbāni. Iti imaṃ khandhake paṭikkhittañca olambakañca sabbaṃ vivajjetvā vuttalakkhaṇasampannaṃ nibbikāraṃ parimaṇḍalaṃ nivāsetabbaṃ, tathā anivāsetvā yaṃkiñci vikāraṃ karontassa dukkaṭaṃ.</paragraph>
    <paragraph line="7">‘‘Nidānaṃ puggalaṃ vatthu’’ntiādike (kaṅkhā. aṭṭha. paṭhamapārājikavaṇṇanā ) pana vinicchaye surusurukārakaṃ kosambiyaṃ paññattaṃ, sāmisena hatthena pānīyathālakasasitthakapattadhovanapaṭisaṃyuttadvayaṃ bhaggesu sambahule bhikkhū ārabbha, sesāni sabbāneva sāvatthiyaṃ chabbaggiye ārabbha olambetvā nivāsanādivatthusmiṃ paññattāni. Sūpodanaviññattiyaṃ dhammadesanādīsu ca gilānavasena ekā anupaññatti, sabbāni sādhāraṇapaññattiyo, anāṇattikāni, sabbesu dukkaṭameva, añño <pageBreak edition="Pali Text Society" number="0.0147" /> āpattibhedo natthi, vipattivicāraṇā vuttāyeva, samuṭṭhānādīni sabbesaṃ avasāne dassayissāma. Anāpattimattaṃ pana aṅgañca sabbattha vattabbaṃ, tayidaṃ vuccati. Imasmiṃ tāva sikkhāpade asañcicca, assatiyā, ajānantassa, gilānassa, āpadāsu, ummattakādīnañca anāpatti.</paragraph>
    <paragraph line="8">Tattha <bold>asañciccā</bold>ti ‘‘aparimaṇḍalaṃ nivāsessāmī’’ti evaṃ asañcicca, atha kho ‘‘parimaṇḍalaṃyeva nivāsessāmī’’ti virajjhitvā aparimaṇḍalaṃ nivāsentassa anāpatti. <bold>Assatiyā</bold>ti aññāvihitassāpi tathā nivāsentassa anāpatti. <bold>Ajānantassā</bold>ti parimaṇḍalaṃ nivāsetuṃ ajānantassa anāpatti, apica nivāsanavattaṃ uggahetabbaṃ. Yo pana sukkhajaṅgho vā hoti mahāpiṇḍikamaṃso vā, tassa sāruppatthāya aṭṭhaṅgulādhikampi otāretvā nivāsetuṃ vaṭṭati. <bold>Gilānassā</bold>ti yassa jaṅghāya vā pāde vā vaṇo hoti, tassa ukkhipitvā vā otāretvā vā nivāsetuṃ vaṭṭati. <bold>Āpadāsū</bold>ti vāḷā vā corā vā anubandhanti, evarūpāsu āpadāsu anāpatti <pageBreak edition="Myanmar" number="0.0278" />. <bold>Ummattakā</bold>dayo vuttanayā eva. Anādariyaṃ, anāpattikāraṇābhāvo, aparimaṇḍalanivāsananti <pageBreak edition="Vipassana Research Institut" number="0.0265" /> imānettha tīṇi aṅgāni. Yathā cettha, evaṃ sabbattha purimāni dve tattha tattha vuttappaṭipakkhakaraṇañcāti tīṇiyeva honti, tasmā ito paraṃ tānipi avatvā anāpattimattameva vakkhāmāti.</paragraph>
    <subhead line="9">2. Dutiyaparimaṇḍalasikkhāpadavaṇṇanā</subhead>
    <paragraph line="10">Dutiye ‘‘na, bhikkhave, gihipārutaṃ pārupitabba’’nti (cūḷava. 280) evaṃ paṭikkhittaṃ gihipārutaṃ apārupitvā ubho kaṇṇe samaṃ katvā pārupanaṃ <bold>parimaṇḍalapārupanaṃ</bold> nāma, tattha yaṃkiñci setapaṭapārutaṃ paribbājakapārutaṃ ekasāṭakapārutaṃ surāsoṇḍapārutaṃ antepurikapārutaṃ mahājeṭṭhapārutaṃ kuṭippavesakapārutaṃ brāhmaṇapārutaṃ pāḷikārakapārutanti evamādi parimaṇḍalalakkhaṇato aññathā pārutaṃ, sabbametaṃ <bold>gihipārutaṃ</bold> nāma. Tasmā yathā setapaṭā aḍḍhapālakanigaṇṭhā pārupanti, yathā ca ekacce paribbājakā uraṃ vivaritvā dvīsu aṃsakūṭesu pāvuraṇaṃ ṭhapenti, yathā ca ekasāṭakā manussā nivatthasāṭakassa ekena antena piṭṭhiṃ pārupitvā ubho kaṇṇe ubhosu aṃsakūṭesu ṭhapenti, yathā ca surāsoṇḍādayo sāṭakena gīvaṃ parikkhipitvā ubho ante ure vā olambenti, piṭṭhiyaṃ vā khipanti, yathā ca antepurikāyo akkhitārakamattaṃ dassetvā oguṇṭhitaṃ pārupanti, yathā ca mahājeṭṭhā dīghasāṭakaṃ nivāsetvā tasseva ekenantena sakalasarīraṃ pārupanti, yathā ca kassakā khettakuṭiṃ pavisantā sāṭakaṃ paliveṭhetvā upakacchake pakkhipitvā tasseva ekenantena sarīraṃ pārupanti, yathā ca brāhmaṇā ubhinnaṃ upakacchakānaṃ antare sāṭakaṃ pavesetvā aṃsakūṭesu pakkhipanti, yathā ca pāḷikārako bhikkhu ekaṃsapārupanena pārutaṃ vāmabāhuṃ vivaritvā cīvaraṃ aṃsakūṭe āropeti, evaṃ apārupitvā <pageBreak edition="Pali Text Society" number="0.0148" /> sabbepi ete, aññe ca evarūpe pārupanadose vajjetvā nibbikāraṃ parimaṇḍalaṃ pārupitabbaṃ. Tathā apārupitvā ārāme vā antaraghare vā anādarena yaṃkiñci vikāraṃ karontassa dukkaṭaṃ, anāpatti purimasadisāyeva, yathā cettha, evaṃ sabbattha. Yattha pana viseso bhavissati, tattha vakkhāmāti.</paragraph>
    <subhead line="11">3-4. Suppaṭicchannasikkhāpadavaṇṇanā</subhead>
    <paragraph line="12">Tatiye <pageBreak edition="Myanmar" number="0.0279" /><bold>suppaṭicchanno</bold>ti suṭṭhu paṭicchanno, gaṇṭhikaṃ paṭimuñcitvā anuvātantena gīvaṃ paṭicchādetvā ubho kaṇṇe samaṃ katvā paṭisaṅgharitvā yāva maṇibandhaṃ paṭicchādetvā antaraghare gamissāmīti attho, tathā akatvā pana jāṇuṃ vā uraṃ vā vivaritvā gacchantassa dukkaṭaṃ.</paragraph>
    <paragraph line="13">Catutthe <pageBreak edition="Vipassana Research Institut" number="0.0266" /> galavāṭakato paṭṭhāya sīsaṃ, maṇibandhato paṭṭhāya hatthe, piṇḍikamaṃsato paṭṭhāya pāde vivaritvā sesaṃ chādetvā nisinno <bold>suppaṭicchanno</bold> nāma hoti, ettha pana vāsūpagatassa anāpatti.</paragraph>
    <subhead line="14">5-6. Susaṃvutasikkhāpadavaṇṇanā</subhead>
    <paragraph line="15">Pañcame <bold>susaṃvuto</bold>ti hatthaṃ vā pādaṃ vā akīḷāpento suvinītoti attho. Chaṭṭhepi eseva nayo.</paragraph>
    <subhead line="16">7-8. Okkhittacakkhusikkhāpadavaṇṇanā</subhead>
    <paragraph line="17">Sattame <bold>okkhittacakkhū</bold>ti heṭṭhā khittacakkhu hutvā purato yugamattaṃ bhūmibhāgaṃ pekkhamāno, ekasmiṃ pana ṭhāne ṭhatvā hatthiassādiparissayābhāvaṃ oloketuṃ vaṭṭati. Aṭṭhamepi eseva nayo.</paragraph>
    <subhead line="18">9-10. Ukkhittakasikkhāpadavaṇṇanā</subhead>
    <paragraph line="19">Navame <bold>ukkhittakāyā</bold>ti ukkhepena, itthambhūtalakkhaṇe karaṇavacanaṃ, ekato vā ubhato vā ukkhittacīvaro hutvāti attho, anto indakhīlato paṭṭhāya evaṃ na gantabbaṃ.</paragraph>
    <paragraph line="20">Dasame nisinnakāle dhamakaraṇaṃ nīharantenāpi cīvaraṃ anukkhipitvāva nīharitabbaṃ, vāsūpagatassa pana anāpatti.</paragraph>
    <subhead line="21">11-12. Ujjagghikasikkhāpadavaṇṇanā</subhead>
    <paragraph line="22">Ekādasame <bold>ujjagghikāyā</bold>ti mahāhasitaṃ hasantoti attho. Idhāpi hi itthambhūtalakkhaṇeyeva karaṇavacanaṃ.</paragraph>
    <paragraph line="23">Dvādasamepi eseva nayo. Ubhayattha hasanīyasmiṃ vatthusmiṃ mihitamattaṃ karontassa anāpatti.</paragraph>
    <subhead line="24">13-14. Uccasaddasikkhāpadavaṇṇanā</subhead>
    <paragraph line="25">Terasame <pageBreak edition="Myanmar" number="0.0280" /><pageBreak edition="Vipassana Research Institut" number="0.0267" /><bold>appasaddo</bold>ti na uccāsaddamahāsaddo hutvā. Cuddasamepi eseva nayo. Ayaṃ panettha appasaddatāparicchedo – sace dvādasahatthe gehe ādimhi saṅghatthero, majjhe dutiyatthero <pageBreak edition="Pali Text Society" number="0.0149" />, ante tatiyattheroti evaṃ nisinnesu yaṃ saṅghatthero dutiyattherena saddhiṃ manteti, dutiyatthero ca tassa saddaṃ suṇāti, kathañca vavatthapeti. Tatiyatthero pana saddameva suṇāti, kathaṃ na vavatthapeti, ettāvatā <bold>appasaddo</bold> hoti. Sace pana tatiyatthero kathañca vavatthapeti, <bold>mahāsaddo</bold> nāma hoti.</paragraph>
    <subhead line="26">15…Pe…20. kāyappacālakādisikkhāpadavaṇṇanā</subhead>
    <paragraph line="27">Ito paresu chasu <bold>kāyappacālaka</bold>nti kāyaṃ cāletvā cāletvā, esa nayo sabbattha. Tasmā kāyādīni paggahetvā niccalāni ujukāni ṭhapetvā gantabbañceva nisīditabbañca, nisīdanappaṭisaṃyuttesu tīsu vāsūpagatassa anāpatti.</paragraph>
    <subhead line="28">21-22. Khambhakatasikkhāpadavaṇṇanā</subhead>
    <paragraph line="29">Ekavīsadvāvīsesu <bold>khambhakato</bold>ti kaṭiyaṃ hatthaṃ ṭhapetvā katakhambho.</paragraph>
    <subhead line="30">23-24. Oguṇṭhitasikkhāpadavaṇṇanā</subhead>
    <paragraph line="31">Tevīsacatuvīsesu <bold>oguṇṭhito</bold>ti sasīsaṃ pāruto.</paragraph>
    <subhead line="32">25. Ukkuṭikasikkhāpadavaṇṇanā</subhead>
    <paragraph line="33">Pañcavīse <bold>ukkuṭikā</bold> vuccati paṇhiyo ukkhipitvā aggapādeheva, aggapāde vā ukkhipitvā paṇhīhiyeva bhūmiyaṃ phusantassa gamanaṃ, karaṇavacanaṃ panettha vuttalakkhaṇameva.</paragraph>
    <subhead line="34">26. Pallatthikasikkhāpadavaṇṇanā</subhead>
    <paragraph line="35">Chabbīse <pageBreak edition="Myanmar" number="0.0281" /><pageBreak edition="Vipassana Research Institut" number="0.0268" /><bold>na pallatthikāyā</bold>ti hatthapallatthikāya vā dussapallatthikāya vā na nisīditabbaṃ. Anādarena nisīdantassa dukkaṭaṃ, vāsūpagatassa pana idhāpi purimesu ca dvāvīsacatuvīsesu anāpatti.</paragraph>
    <centered line="36">Chabbīsatisāruppasikkhāpadavaṇṇanā niṭṭhitā.</centered>
    <subhead line="37">27. Sakkaccapaṭiggahaṇasikkhāpadavaṇṇanā</subhead>
    <paragraph line="38">Bhojanappaṭisaṃyuttesu paṭhame <bold>sakkacca</bold>nti satiṃ upaṭṭhāpetvā.</paragraph>
    <subhead line="39">28. Pattasaññīpaṭiggahaṇasikkhāpadavaṇṇanā</subhead>
    <paragraph line="40">Dutiye patte saññā pattasaññā, sā assa atthīti <bold>pattasaññī,</bold> attano bhājane upanibaddhasaññī hutvāti attho.</paragraph>
    <subhead line="41">29. Samasūpakapaṭiggahaṇasikkhāpadavaṇṇanā</subhead>
    <paragraph line="42">Tatiye <bold>samasūpako</bold> nāma yattha muggamāsehi vā kulatthādīhi vā kato hatthahāriyo sūpo bhattassa catutthabhāgappamāṇo hoti, tato hi adhikaṃ gaṇhantassa dukkaṭaṃ. Ṭhapetvā pana sūpaṃ avasesā sabbāpi sūpeyyabyañjanavikati <bold>rasaraso</bold> nāma hoti, tasmiṃ rasarase, ñātakānaṃ vā pavāritānaṃ vā aññassatthāya vā attano dhanena vā idha anāpatti.</paragraph>
    <subhead line="43">30…Pe…32. samatittikasikkhāpadavaṇṇanā</subhead>
    <paragraph line="44">Catutthe <bold>samatittika</bold>nti samapuṇṇaṃ samabharitaṃ adhiṭṭhānupagapattassa antomukhavaṭṭilekhaṃ anatikkamitvā racitaṃ. <bold>Piṇḍapāta</bold>nti yaṃkiñci yāvakālikaṃ. Anadhiṭṭhānupage pana yāvakālikaṃ yāmakālikādīni ca yatthakatthaci thūpīkatānipi vaṭṭanti, yaṃ pana dvīsu pattesu gahetvā ekaṃ pūretvā vihāraṃ harati, yaṃ vā pakkhipiyamānaṃ pūvaucchukkhaṇḍaphalāphalādi heṭṭhā orohati <pageBreak edition="Vipassana Research Institut" number="0.0269" />, takkolavaṭaṃsakādayo vā upari ṭhapetvā diyyanti, yañca paṇṇe vā thālake vā pakkhipitvā pattamatthake ṭhapitaṃ hoti, na taṃ thūpīkataṃ nāma, tasmā taṃ sabbaṃ vaṭṭati. Idha pana gilānassāpi anāpatti natthi, tasmā tenapi samatittikoyeva <pageBreak edition="Myanmar" number="0.0282" /> gahetabbo. Sabbattha pana paṭiggahetumeva <pageBreak edition="Pali Text Society" number="0.0150" /> na vaṭṭati, paṭiggahitaṃ pana suppaṭiggahitaṃ paribhuñjituṃ vaṭṭati. Pañcamachaṭṭhāni vuttanayāneva.</paragraph>
    <subhead line="45">33-34. Sapadānasikkhāpadavaṇṇanā</subhead>
    <paragraph line="46">Sattame <bold>sapadāna</bold>nti tattha tattha odhiṃ akatvā anupaṭipāṭiyā. Yo pana aññesaṃ vā dento, aññabhājane vā ākiranto tato tato omasati, tassa, uttaribhaṅgañca uppaṭipāṭiyā gaṇhantassāpi idha anāpatti. Aṭṭhamaṃ vuttanayameva.</paragraph>
    <subhead line="47">35. Thūpakatasikkhāpadavaṇṇanā</subhead>
    <paragraph line="48">Navame <bold>thūpakato</bold>ti matthakato vemajjhatoti attho. Yo pana parittake sese ekato saṅkaḍḍhitvā omadditvā bhuñjati, tassāpi anāpatti.</paragraph>
    <subhead line="49">36. Odanappaṭicchādanasikkhāpadavaṇṇanā</subhead>
    <paragraph line="50">Dasame yassa bhattasāmikā māghātasamayādīsu byañjanaṃ paṭicchādetvā denti, yo ca na bhiyyokamyatāya paṭicchādeti, tesaṃ anāpatti, gilānassa pana anāgatattā āpattiyeva.</paragraph>
    <subhead line="51">37. Sūpodanaviññattisikkhāpadavaṇṇanā</subhead>
    <paragraph line="52">Ekādasame ñātakānaṃ vā pavāritānaṃ vā aññassatthāya attano dhanenāti idaṃ anāpattiyaṃ adhikaṃ.</paragraph>
    <subhead line="53">38. Ujjhānasaññīsikkhāpadavaṇṇanā</subhead>
    <paragraph line="54">Dvādasame ujjhāne saññā ujjhānasaññā, sā assa atthīti <bold>ujjhānasaññī</bold>. Idhāpi gilāno <pageBreak edition="Vipassana Research Institut" number="0.0270" /> na muccati, ‘‘dassāmī’’ti vā, ‘‘dāpessāmī’’ti vā olokentassa pana, na ujjhānasaññissa ca anāpatti.</paragraph>
    <subhead line="55">39. Kabaḷasikkhāpadavaṇṇanā</subhead>
    <paragraph line="56">Terasame <bold>nātimahanta</bold>nti mayūraṇḍaṃ atimahantaṃ, kukkuṭaṇḍaṃ atikhuddakaṃ, tesaṃ vemajjhappamāṇaṃ. Mūlakhādanīyādibhede pana sabbakhajjake phalāphale ca anāpatti.</paragraph>
    <subhead line="57">40. Ālopasikkhāpadavaṇṇanā</subhead>
    <paragraph line="58">Cuddasame <pageBreak edition="Myanmar" number="0.0283" /><bold>parimaṇḍala</bold>nti adīghaṃ. Idha pana khajjakaphalāphalehi saddhiṃ uttaribhaṅgepi anāpatti.</paragraph>
    <subhead line="59">41-42. Anāhaṭasikkhāpadavaṇṇanā</subhead>
    <paragraph line="60">Pannarasame <bold>anāhaṭe</bold>ti anāharite, mukhadvāraṃ asampatteti attho. Soḷasame <bold>sabbahattha</bold>nti sakalaṃ hatthaṃ.</paragraph>
    <subhead line="61">43. Sakabaḷasikkhāpadavaṇṇanā</subhead>
    <paragraph line="62">Sattarasame <bold>sakabaḷenā</bold>ti ettha yattakena vacanaṃ aparipuṇṇaṃ hoti, tattake sati kathentassa āpatti. Yo pana dhammaṃ kathento hariṭakādīni mukhe pakkhipitvā katheti, yattakena vacanaṃ aparipuṇṇaṃ na hoti, tattake mukhamhi sati vaṭṭati.</paragraph>
    <subhead line="63">44. Piṇḍukkhepakasikkhāpadavaṇṇanā</subhead>
    <paragraph line="64">Aṭṭhārasame <bold>piṇḍukkhepaka</bold>nti piṇḍaṃ ukkhipitvā ukkhipitvā, idhāpi khajjakaphalāphalesu anāpatti.</paragraph>
    <subhead line="65">45. Kabaḷāvacchedakasikkhāpadavaṇṇanā</subhead>
    <paragraph line="66">Ekūnavīsatime <bold>kabaḷāvacchedaka</bold>nti kabaḷaṃ avacchinditvā avacchinditvā, idha khajjakaphalāphalehi saddhiṃ uttaribhaṅgepi anāpatti.</paragraph>
    <subhead line="67">46. Avagaṇḍakārakasikkhāpadavaṇṇanā</subhead>
    <paragraph line="68">Vīsatime <pageBreak edition="Vipassana Research Institut" number="0.0271" /><bold>avagaṇḍakāraka</bold>nti makkaṭo viya gaṇḍe katvā katvā, idha phalāphalamattake anāpatti.</paragraph>
    <subhead line="69">47. Hatthaniddhunakasikkhāpadavaṇṇanā</subhead>
    <paragraph line="70">Ekavīsatime <bold>hatthaniddhunaka</bold>nti hatthaṃ niddhunitvā niddhunitvā, anāpattiyaṃ panettha ‘‘kacavaraṃ chaḍḍento hatthaṃ niddhunātī’’ti (pāci. 623) idaṃ adhikaṃ.</paragraph>
    <subhead line="71">48. Sitthāvakārakasikkhāpadavaṇṇanā</subhead>
    <paragraph line="72">Dvāvīsatime <pageBreak edition="Myanmar" number="0.0284" /><bold>sitthāvakāraka</bold>nti sitthāni avakiritvā avakiritvā, idhāpi ‘‘kacavaraṃ chaḍḍento sitthaṃ chaḍḍayatī’’ti (pāci. 623) idaṃ anāpattiyaṃ adhikaṃ.</paragraph>
    <subhead line="73">49. Jivhānicchārakasikkhāpadavaṇṇanā</subhead>
    <paragraph line="74">Tevīsatime <bold>jivhānicchāraka</bold>nti jivhaṃ nicchāretvā nicchāretvā.</paragraph>
    <subhead line="75">50-51. Capucapukārakasikkhāpadavaṇṇanā</subhead>
    <paragraph line="76">Catuvīsatime <bold>capucapukāraka</bold>nti capu capūti evaṃ saddaṃ katvā katvā. Pañcavīsatimepi eseva nayo.</paragraph>
    <subhead line="77">52…Pe…54. hatthanillehakādisikkhāpadavaṇṇanā</subhead>
    <paragraph line="78">Chabbīsatime <bold>hatthanillehaka</bold>nti hatthaṃ nillehitvā nillehitvā. Bhuñjantena <pageBreak edition="Pali Text Society" number="0.0151" /> hi aṅgulimattampi nillehituṃ na vaṭṭati. Ghanayāguphāṇitapāyāsādike pana aṅgulīhi gahetvā aṅguliyo mukhe pavesetvā bhuñjituṃ vaṭṭati, sattavīsatimaaṭṭhavīsatimesupi eseva nayo. Tasmā ekaṅguliyāpi patto na nillehitabbo, ekaoṭṭhopi ca jivhāya na nillehitabbo, oṭṭhamaṃsehi eva pana gahetvā anto pavesetuṃ vaṭṭati.</paragraph>
    <subhead line="79">55. Sāmisasikkhāpadavaṇṇanā</subhead>
    <paragraph line="80">Ekūnatiṃsatime <pageBreak edition="Vipassana Research Institut" number="0.0272" /><bold>na sāmisenā</bold>ti etaṃ paṭikūlavasena paṭikkhittaṃ, tasmā saṅghikampi puggalikampi gihisantakampi attano santakampi saṅkhopi sarāvakampi thālakampi na gahetabbameva, gaṇhantassa dukkaṭaṃ. Sace pana hatthassa ekadeso āmisamakkhito na hoti, tena padesena gahetuṃ vaṭṭati, idha ‘‘dhovissāmīti vā, dhovāpessāmīti vā paṭiggaṇhātī’’ti (pāci. 631) idaṃ anāpattiyaṃ adhikaṃ.</paragraph>
    <subhead line="81">56. Sasitthakasikkhāpadavaṇṇanā</subhead>
    <paragraph line="82">Tiṃsatime ‘‘uddharitvā vā bhinditvā vā paṭiggahe vā nīharitvā vā chaḍḍetī’’ti idaṃ anāpattiyaṃ adhikaṃ. Tattha <bold>uddharitvā vā</bold>ti sitthāni udakato <pageBreak edition="Myanmar" number="0.0285" /> uddharitvā, ekasmiṃ ṭhāne rāsiṃ katvā udakaṃ chaḍḍeti. <bold>Bhinditvā vā</bold>ti sitthāni bhinditvā udakagatikāni katvā chaḍḍeti. <bold>Paṭiggahe vā</bold>ti paṭiggahena paṭicchantānaṃ paṭiggahe chaḍḍeti. <bold>Nīharitvā</bold>ti bahi nīharitvā chaḍḍeti, evaṃ chaḍḍentassa anāpatti.</paragraph>
    <centered line="83">Tiṃsabhojanappaṭisaṃyuttasikkhāpadavaṇṇanā niṭṭhitā.</centered>
    <subhead line="84">57. Chattapāṇisikkhāpadavaṇṇanā</subhead>
    <paragraph line="85">Dhammadesanāpaṭisaṃyuttesu paṭhame yaṃkiñci chattaṃ pāṇimhi assāti <bold>chattapāṇi</bold>. So taṃ chattaṃ yatthakatthaci sarīrāvayave ṭhapetvāpi yāva hatthena na muñcati, tāvassa dhammaṃ desetuṃ na vaṭṭati. Sace panassa añño chattaṃ dhāreti, passe vā ṭhitaṃ hoti, hatthato apagatamatte chattapāṇi nāma na hoti, tassa desetuṃ vaṭṭati. Dhammaparicchedo cettha padasodhamme vuttanayeneva veditabbo.</paragraph>
    <subhead line="86">58-59. Daṇḍapāṇisikkhāpadavaṇṇanā</subhead>
    <paragraph line="87">Dutiye <bold>daṇḍo</bold> nāma majjhimassa purisassa catuhatthappamāṇo, daṇḍapāṇibhāvo panassa chattapāṇimhi vuttanayeneva veditabbo. Tatiyepi eseva nayo. Asiṃ sannahitvā ṭhitopi hi satthapāṇisaṅkhyaṃ na gacchati.</paragraph>
    <subhead line="88">60. Āvudhapāṇisikkhāpadavaṇṇanā</subhead>
    <paragraph line="89">Catutthe <pageBreak edition="Vipassana Research Institut" number="0.0273" /> sabbāpi dhanuvikati saddhiṃ saravikatiyā <bold>āvudha</bold>nti veditabbā, tasmā saddhiṃ vā sarena dhanuṃ gahetvā, suddhadhanuṃ vā suddhasaraṃ vā sajiyadhanuṃ vā nijjiyadhanuṃ vā gahetvā ṭhitassa vā nisinnassa vā dhammaṃ desetuṃ na vaṭṭati. Sace panassa dhanu khandhepi paṭimukkaṃ hoti, yāva na gaṇhāti, tāva vaṭṭati.</paragraph>
    <subhead line="90">61-62. Pādukasikkhāpadavaṇṇanā</subhead>
    <paragraph line="91">Pañcame <bold>pādukāruḷhassā</bold>ti chattadaṇḍake aṅgulantarikaṃ appavesetvā kevalaṃ akkantassa vā, pavesetvā ṭhānavasena paṭimukkassa vā. Chaṭṭhepi eseva <pageBreak edition="Myanmar" number="0.0286" /> nayo. Idha pana yvāyaṃ paṇhikabandhaṃ omuñcitvā ṭhānavasena ‘‘omukko’’ti vuccati, tassāpi na vaṭṭati.</paragraph>
    <subhead line="92">63. Yānasikkhāpadavaṇṇanā</subhead>
    <paragraph line="93">Sattame <pageBreak edition="Pali Text Society" number="0.0152" /> sacepi dvīhi janehi hatthasaṅghāṭena gahito, sāṭake vā ṭhapetvā vaṃsena vayhati, ayutte vā vayhādike yāne visaṅkharitvā vā ṭhapite cakkamattepi nisinno hoti, <bold>yānagato</bold>tveva saṅkhaṃ gacchati. Sace pana dvepi ekayāne nisinnā honti, vaṭṭati. Visuṃ nisinnesupi ucce yāne nisinnena nīce nisinnassa desetuṃ vaṭṭati, samappamāṇepi vaṭṭati, tathā purime nisinnena pacchime nisinnassa. Pacchime pana uccatarepi nisinnena desetuṃ na vaṭṭati.</paragraph>
    <subhead line="94">64. Sayanasikkhāpadavaṇṇanā</subhead>
    <paragraph line="95">Aṭṭhame <bold>sayanagatassā</bold>ti antamaso kaṭasārakepi pakatibhūmiyampi nipannassa uccepi mañce vā pīṭhe vā bhūmippadese vā ṭhitena nisinnena vā desetuṃ na vaṭṭati. Sayanagatena pana sayanagatassa uccatare vā samappamāṇe vā nipannena desetuṃ vaṭṭati. Nipannena pana ṭhitassa vā nisinnassa vā nipannassa vā, nisinnena ca ṭhitassa vā nisinnassa vā, ṭhitena ṭhitasseva vaṭṭati.</paragraph>
    <subhead line="96">65. Pallatthikasikkhāpadavaṇṇanā</subhead>
    <paragraph line="97">Navame <pageBreak edition="Vipassana Research Institut" number="0.0274" /> hatthapallatthikādīsu yāya kāyaci nisinnassa desetuṃ na vaṭṭati.</paragraph>
    <subhead line="98">66. Veṭhitasikkhāpadavaṇṇanā</subhead>
    <paragraph line="99">Dasame <bold>veṭhitasīsassā</bold>ti dussaveṭhena vā moḷiādīhi vā yathā kesanto na dissati, evaṃ veṭhitasīsassa, tenevassa anāpattiyaṃ ‘‘kesantaṃ vivarāpetvā desetī’’ti (pāci. 643) vuttaṃ.</paragraph>
    <subhead line="100">67. Oguṇṭhitasikkhāpadavaṇṇanā</subhead>
    <paragraph line="101">Ekādasame <bold>oguṇṭhitasīsassā</bold>ti sasīsaṃ pārutassa, anāpattiyaṃ panettha ‘‘sīsaṃ vivarāpetvā desetī’’ti (pāci. 644) adhikaṃ.</paragraph>
    <subhead line="102">68. Chamāsikkhāpadavaṇṇanā</subhead>
    <paragraph line="103">Dvādasame <pageBreak edition="Myanmar" number="0.0287" /><bold>chamāyaṃ nisīditvā</bold>ti bhūmiyaṃ nisīditvā. <bold>Āsane</bold>ti antamaso vatthampi tiṇānipi santharitvā nisinnassa.</paragraph>
    <subhead line="104">69. Nīcāsanasikkhāpadavaṇṇanā</subhead>
    <paragraph line="105">Terasame <bold>ucce āsane</bold>ti antamaso bhūmippadesepi unnatappadese nisinnassa.</paragraph>
    <subhead line="106">70. Ṭhitasikkhāpadavaṇṇanā</subhead>
    <paragraph line="107">Cuddasame <bold>na ṭhito nisinnassā</bold>ti sace therassa upaṭṭhānaṃ gantvā ṭhitaṃ daharaṃ āsane nisinno mahāthero pañhaṃ pucchati, na kathetabbaṃ. Gāravena pana theraṃ ‘‘uṭṭhahitvā pucchā’’ti vattuṃ na sakkā, tasmā ‘‘passe ṭhitassa bhikkhuno kathessāmī’’ti kathetuṃ vaṭṭati.</paragraph>
    <subhead line="108">71. Pacchatogamanasikkhāpadavaṇṇanā</subhead>
    <paragraph line="109">Pannarasame <pageBreak edition="Vipassana Research Institut" number="0.0275" /> sace purato gacchanto pañhaṃ pucchati, tassa taṃ akathetvā ‘‘pacchimassa bhikkhuno kathessāmī’’ti kathetabbaṃ. Saddhiṃ uggahitadhammaṃ pana sajjhāyituṃ, samadhurena vā gacchantassa kathetuṃ vaṭṭati.</paragraph>
    <subhead line="110">72. Uppathenagamanasikkhāpadavaṇṇanā</subhead>
    <paragraph line="111">Soḷasame <bold>na uppathenā</bold>ti ettha sace dvepi sakaṭamaggasmiṃ ekekacakkapathena vā uppathena vā samadhuraṃ gacchanti, vaṭṭati.</paragraph>
    <subhead line="112">73. Ṭhitouccārasikkhāpadavaṇṇanā</subhead>
    <paragraph line="113">Sattarasame ‘‘asañciccā’’ti anāpattiyaṃ sace paṭicchannaṭṭhānaṃ gacchantassa sahasā uccāro vā passāvo vā nikkhamati, asañcicca kato nāma hoti.</paragraph>
    <subhead line="114">74. Hariteuccārasikkhāpadavaṇṇanā</subhead>
    <paragraph line="115">Aṭṭhārasame yampi jīvamānarukkhassa mūlaṃ pathaviyaṃ dissamānaṃ gacchati, sākhā vā bhūmilaggā gacchati, sabbaṃ haritasaṅkhātameva. Khandhe nisīditvā pana appaharitaṭṭhāne <pageBreak edition="Myanmar" number="0.0288" /> pātetuṃ vaṭṭati. Sace appaharitaṭṭhānaṃ olokentasseva sahasā nikkhamati, gilānaṭṭhāne <pageBreak edition="Pali Text Society" number="0.0153" /> ṭhito hoti, ‘‘appaharite kato haritaṃ ottharatī’’ti (pāci. 652) idamettha anāpattiyaṃ adhikaṃ. Tattha sacepi appaharitaṃ alabhantena tiṇaṇḍupakaṃ vā palalaṇḍupakaṃ vā ṭhapetvā kato pacchā haritaṃ ottharati, vaṭṭatiyeva. Kheḷena cettha siṅghāṇikāpi saṅgahitā.</paragraph>
    <subhead line="116">75. Udakeuccārasikkhāpadavaṇṇanā</subhead>
    <paragraph line="117">Ekūnavīsatime <bold>na udake</bold>ti etaṃ paribhogaudakameva sandhāya vuttaṃ, vaccakuṭisamuddādiudakesu pana aparibhogesu anāpatti. Deve vassante samantato udakoghe jāte <pageBreak edition="Vipassana Research Institut" number="0.0276" /> anudakaṭṭhānaṃ alabhantena udake kātuṃ vaṭṭati, idhāpi ‘‘thale kato udakaṃ ottharatī’’ti (pāci. 654) idaṃ anāpattiyaṃ adhikaṃ, sesaṃ sabbasikkhāpadesu uttānameva.</paragraph>
    <paragraph line="118">Samuṭṭhānādidīpanatthāya panettha idaṃ pakiṇṇakaṃ – ujjagghikauccāsaddappaṭisaṃyuttāni cattāri, sakabaḷena mukhena byāharaṇaṃ ekaṃ, chamānīcāsananisinnaṭhitapacchatogamanauppathagamanappaṭisaṃyuttāni pañcāti imāni dasa sikkhāpadāni samanubhāsanasamuṭṭhānāni, ekekamettha kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedanaṃ. Sūpodanaviññattisikkhāpadaṃ theyyasatthasamuṭṭhānaṃ, kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedanaṃ. Chattapāṇidaṇḍapāṇisatthapāṇiāvudhapāṇipādukāupāhanayānasayanapallatthikaveṭhitaoguṇṭhitanāmakāni ekādasa dhammadesanāsamuṭṭhānāni, kiriyākiriyāni, saññāvimokkhāni, sacittakāni, lokavajjāni, vacīkammāni, akusalacittāni, dukkhavedanāni. Sesāni tepaṇṇāsa paṭhamapārājikasamauṭṭhānādibhedānīti.</paragraph>
    <centered line="119">Ekūnavīsatidhammadesanāpaṭisaṃyuttasikkhāpadavaṇṇanā niṭṭhitā.</centered>
    <centered line="120">Kaṅkhāvitaraṇiyā pātimokkhavaṇṇanāya</centered>
    <centered line="121">Sekhiyavaṇṇanā niṭṭhitā.</centered>
    <subhead line="122">Adhikaraṇasamathavaṇṇanā</subhead>
    <paragraph line="123">Adhikaraṇasamathesu <pageBreak edition="Myanmar" number="0.0289" /><bold>sattā</bold>ti tesaṃ gaṇanaparicchedo. Adhikaraṇāni samenti vūpasamentīti <bold>adhikaraṇasamathā. Uddesaṃ āgacchantī</bold>ti āpattādhikaraṇasaṅkhātāsu ca avasesādhikaraṇattayapaccayāsu ca āpattīsu parisuddhabhāvaṃ pucchanatthaṃ uddisitabbataṃ āgacchanti. <bold>Uppannuppannāna</bold>nti uppannānaṃ uppannānaṃ. <bold>Adhikaraṇāna</bold>nti vivādādhikaraṇaṃ anuvādādhikaraṇaṃ āpattādhikaraṇaṃ kiccādhikaraṇanti imesaṃ catunnaṃ. <bold>Samathāya vūpasamāyā</bold>ti samanatthañceva vūpasamanatthañca sammukhāvinayo dātabbo…pe… tiṇavatthārakoti ime satta samathā dātabbā. Tatrāyaṃ vinicchayo – adhikaraṇesu tāva ‘‘dhammo’’ti vā, ‘‘adhammo’’ti vā aṭṭhārasahi vatthūhi vivadantānaṃ bhikkhūnaṃ yo vivādo, idaṃ <bold>vivādādhikaraṇaṃ</bold> nāma. Sīlavipattiyā vā ācāradiṭṭhiājīvavipattiyā vā anuvadantānaṃ yo anuvādo upavadanā ceva codanā ca, idaṃ <bold>anuvādādhikaraṇaṃ</bold> nāma. Mātikāya āgatā pañca, vibhaṅge dveti sattapi <pageBreak edition="Vipassana Research Institut" number="0.0277" /> āpattikkhandhā <bold>āpattādhikaraṇaṃ</bold><pageBreak edition="Pali Text Society" number="0.0154" />, nāma. Yaṃ saṅghassa apalokanādīnaṃ catunnaṃ kammānaṃ karaṇaṃ, idaṃ <bold>kiccādhikaraṇaṃ</bold> nāma.</paragraph>
    <paragraph line="124">Tattha <bold>vivādādhikaraṇaṃ</bold> (cūḷava. 228) dvīhi samathehi sammati sammukhāvinayena ca yebhuyyasikāya ca, sammukhāvinayeneva sammamānaṃ yasmiṃ vihāre uppannaṃ, tasmiṃyeva vā, aññattha vūpasametuṃ gacchantānaṃ antarāmagge vā, yattha gantvā saṅghassa niyyātitaṃ, tattha saṅghena vā vūpasametuṃ asakkonte tattheva ubbāhikāya sammatapuggalehi vā vinicchitaṃ sammati, evaṃ sammamāne ca pana tasmiṃ yā saṅghasammukhatā dhammasammukhatā vinayasammukhatā puggalasammukhatā ayaṃ <bold>sammukhāvinayo</bold> nāma. Tattha ca kārakasaṅghassa saṅghasāmaggivasena sammukhībhāvo <bold>saṅghasammukhatā,</bold> sametabbassa vatthuno bhūtatā <bold>dhammasammukhatā,</bold> yathā taṃ sametabbaṃ, tathevassa samanaṃ <bold>vinayasammukhatā,</bold> yo ca vivadati, yena ca vivadati, tesaṃ ubhinnaṃ atthapaccatthikānaṃ sammukhībhāvo <bold>puggalasammukhatā</bold>. Ubbāhikāya vūpasamane panettha saṅghasammukhatā parihāyati, evaṃ tāva sammukhāvinayeneva sammati.</paragraph>
    <paragraph line="125">Sace <pageBreak edition="Myanmar" number="0.0290" /> panevampi na sammati, atha naṃ ubbāhikāya sammatā bhikkhū ‘‘na mayaṃ sakkoma vūpasametu’’nti saṅghasseva niyyātenti, tato saṅgho pañcaṅgasamannāgataṃ bhikkhuṃ salākaggāhāpakaṃ sammannitvā tena guḷhakavivaṭṭakasakaṇṇajappakesu tīsu salākaggāhesu aññataravasena salākaṃ gāhetvā sannipatitaparisāya dhammavādīnaṃ yebhuyyatāya yathā te dhammavādino vadanti, evaṃ vūpasantaṃ adhikaraṇaṃ sammukhāvinayena ca yebhuyyasikāya ca vūpasantaṃ hoti. Tattha sammukhāvinayo vuttanayo eva, yaṃ pana yebhuyyasikakammassa karaṇaṃ. Ayaṃ <bold>yebhuyyasikā</bold> nāma, evaṃ vivādādhikaraṇaṃ dvīhi samathehi sammati.</paragraph>
    <paragraph line="126"><bold>Anuvādādhikaraṇaṃ</bold> (cūḷava. 236) catūhi samathehi sammati sammukhāvinayena ca sativinayena ca amūḷhavinayena ca tassapāpiyasikāya ca. Sammukhāvinayeneva sammamānaṃ yo ca anuvadati, yañca anuvadati, tesaṃ vacanaṃ sutvā sace kāci āpatti natthi, ubho khamāpetvā, sace atthi, ‘‘ayaṃ nāmettha āpattī’’ti evaṃ vinicchitaṃ vūpasammati, tattha sammukhāvinayalakkhaṇaṃ vuttanayameva. Yadā pana khīṇāsavassa bhikkhuno amūlikāya sīlavipattiyā anuddhaṃsitassa sativinayaṃ yācamānassa saṅgho ñatticatutthena kammena sativinayaṃ deti, tadā sammukhāvinayena ca sativinayena ca vūpasantaṃ hoti, dinne pana sativinaye puna tasmiṃ puggale kassaci anuvādo na ruhati. Yadā ummattako bhikkhu ummādavasena gate assāmaṇake <pageBreak edition="Vipassana Research Institut" number="0.0278" /> ajjhācāre ‘‘saratāyasmā evarūpiṃ āpatti’’nti bhikkhūhi codiyamāno ‘‘ummattakena me, āvuso, etaṃ kataṃ, nāhaṃ taṃ sarāmī’’ti bhaṇantopi bhikkhūhi codiyamānova puna acodanatthāya amūḷhavinayaṃ <pageBreak edition="Pali Text Society" number="0.0155" /> yācati, saṅgho cassa ñatticatutthena kammena amūḷhavinayaṃ deti. Tadā sammukhāvinayena ca amūḷhavinayena ca vūpasantaṃ hoti, dinne pana amūḷhavinaye puna tasmiṃ puggale kassaci tappaccayā anuvādo na ruhati.</paragraph>
    <paragraph line="127">Yadā pana pārājikena vā pārājikasāmantena vā codiyamānassa aññenaññaṃ paṭicarato pāpussannatāya pāpiyassa puggalassa ‘‘sacāyaṃ acchinnamūlo bhavissati, sammā vattitvā osāraṇaṃ labhissati, sace chinnamūlo, sayamevassa nāsanā bhavissatī’’ti maññamāno saṅgho ñatticatutthena <pageBreak edition="Myanmar" number="0.0291" /> kammena tassapāpiyasikaṃ kammaṃ karoti, tadā sammukhāvinayena ca tassapāpiyasikāya ca vūpasantaṃ hoti, evaṃ anuvādādhikaraṇaṃ catūhi samathehi sammati.</paragraph>
    <paragraph line="128"><bold>Āpattādhikaraṇaṃ</bold> (cūḷava. 239) tīhi samathehi sammati sammukhāvinayena ca paṭiññātakaraṇena ca tiṇavatthārakena ca. Tassa sammukhāvinayeneva vūpasamo natthi, yadā pana ekassa vā bhikkhuno, nissaggiyavaṇṇanāyaṃ vuttanayena saṅghagaṇamajjhesu vā bhikkhu lahukaṃ āpattiṃ deseti, tadā āpattādhikaraṇaṃ sammukhāvinayena ca paṭiññātakaraṇena ca vūpasammati. Tattha sammukhāvinaye tāva yo ca deseti, yassa ca deseti, tesaṃ sammukhībhāvo puggalasammukhatā, sesaṃ vuttanayameva. Puggalassa ca gaṇassa ca desanākāle saṅghasammukhatā parihāyati.</paragraph>
    <paragraph line="129">Yā panettha ‘‘ahaṃ, bhante, itthannāmaṃ āpattiṃ āpanno’’ti ca, ‘‘passasī’’ti, ‘‘āma passāmī’’ti ca paṭiññā, tāya ‘‘āyatiṃ saṃvareyyāsī’’ti karaṇaṃ paṭiññātakaraṇaṃ nāma. Saṅghādisese parivāsādiyācanā paṭiññā, parivāsādīnaṃ dānaṃ paṭiññātakaraṇaṃ nāma. Dvepakkhajātā pana bhaṇḍanakārakā bhikkhū bahuṃ assāmaṇakaṃ ajjhācāraṃ caritvā puna lajjidhamme uppanne ‘‘sace mayaṃ imāhi āpattīhi aññamaññaṃ karissāma, siyāpi taṃ adhikaraṇaṃ kakkhaḷatthāya vāḷatthāya saṃvatteyyā’’ti aññamaññaṃ āpattiyā kārāpane dosaṃ disvā yadā tiṇavatthārakakammaṃ karonti, tadā āpattādhikaraṇaṃ sammukhāvinayena ca tiṇavatthārakena ca sammati. Tatra hi yattakā hatthapāsūpagatā ‘‘na metaṃ khamatī’’ti evaṃ diṭṭhāvikammaṃ <pageBreak edition="Vipassana Research Institut" number="0.0279" /> akatvā niddampi okkamantā honti, sabbesaṃ ṭhapetvā thullavajjañca gihippaṭisaṃyuttañca sabbāpattiyo vuṭṭhahanti, evaṃ āpattādhikaraṇaṃ tīhi samathehi sammati.</paragraph>
    <paragraph line="130"><bold>Kiccādhikaraṇaṃ</bold> (cūḷava. 242) ekena samathena sammati sammukhāvinayeneva. Iti imāni cattāri adhikaraṇāni yathānurūpaṃ imehi sattahi samathehi sammanti, tena vuttaṃ ‘‘uppannuppannānaṃ adhikaraṇānaṃ samathāya vūpasamāya sammukhāvinayo <pageBreak edition="Myanmar" number="0.0292" /> dātabbo…pe… tiṇavatthārako’’ti. Ayamettha vinicchayanayo, vitthāro pana samathakkhandhake āgatoyeva, vinicchayopissa samantapāsādikāyaṃ vutto.</paragraph>
    <paragraph line="131"><bold>Tatthāyasmante pucchāmi, kaccittha parisuddhā</bold>ti <pageBreak edition="Pali Text Society" number="0.0156" /> tesu sattasu adhikaraṇasamathesu kaccittha parisuddhā, natthi vo kiñci samathehi vūpasametabbanti pucchāmi, etena sabbāpattīhi parisuddhabhāvo pucchito hoti.</paragraph>
    <paragraph line="132"><bold>Uddiṭṭhaṃ kho āyasmanto nidāna</bold>ntiādi nigamanavacanaṃ. Tattha <bold>ettaka</bold>nti ettakaṃ sikkhāpadaṃ. <bold>Suttāgata</bold>nti sutte pātimokkhe āgataṃ. <bold>Suttapariyāpanna</bold>nti tattheva antogadhaṃ. <bold>Anvaddhamāsaṃ uddesaṃ āgacchatī</bold>ti addhamāse addhamāse uposathavasena uddisitabbataṃ āgacchati. <bold>Samaggehī</bold>ti kāyasāmaggivasena samaggehi. <bold>Sammodamānehī</bold>ti cittasāmaggivasena ekajjhāsayatāya suṭṭhu modamānehi. <bold>Avivadamānehī</bold>ti aṭṭhārasasu vivādavatthūsu aññataravasenāpi avivadamānehi. <bold>Sikkhitabba</bold>nti taṃ taṃ sikkhāpadaṃ avītikkamantehi adhisīlasikkhā sampādetabbā. Antarantarā pana yaṃ na vuttaṃ, taṃ sabbaṃ purime purime sikkhāpade vuttattā ceva uttānatthattā cāti.</paragraph>
    <centered line="133">Adhikaraṇasamathavaṇṇanā niṭṭhitā.</centered>
    <centered line="134">Kaṅkhāvitaraṇiyā pātimokkhavaṇṇanāya</centered>
    <centered line="135">Bhikkhupātimokkhavaṇṇanā niṭṭhitā.</centered>
    <centered line="136"> Namo tassa bhagavato arahato sammasambuddhassa</centered>
  </content>
</document>