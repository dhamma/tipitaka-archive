<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin04t.nrf14.xml</normativeSource>
    <archivePath>roman/tika/vinayapitaka (tika)/dvematikapali/nissaggiyakando_.xml</archivePath>
    <baseFileName>nissaggiyakando_</baseFileName>
    <titlePath>Nissaggiyakaṇḍo - Dvemātikāpāḷi - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Nissaggiyakaṇḍo</chapter>
    <subhead line="2">1. Pattasannicayasikkhāpadavaṇṇanā</subhead>
    <paragraph line="3">Nissaggiyesu <pageBreak edition="Myanmar" number="0.0308" /><pageBreak edition="Vipassana Research Institut" number="0.0294" /> ādivaggassa tāva paṭhame <bold>pattasannicayaṃ kareyyā</bold>ti pattasannidhiṃ kareyya, ekāhaṃ anadhiṭṭhahitvā vā avikappetvā vā adhiṭṭhānupagaṃ pattaṃ ṭhapeyyāti attho.</paragraph>
    <paragraph line="4">Sāvatthiyaṃ chabbaggiyā bhikkhuniyo ārabbha pattasannicayavatthusmiṃ paññattaṃ, sesakathāmaggo bhikkhupātimokkhavaṇṇanāyaṃ vuttanayeneva veditabbo, tatra hi dasāhātikkame āpatti, idha ekāhātikkameti ettakameva tassa ca imassa ca nānākaraṇaṃ, sesaṃ tādisamevāti.</paragraph>
    <centered line="5">Pattasannicayasikkhāpadavaṇṇanā niṭṭhitā.</centered>
    <subhead line="6">2. Akālacīvarasikkhāpadavaṇṇanā</subhead>
    <paragraph line="7">Dutiye <bold>akālacīvara</bold>nti atthate kathine kathinamāsehi, anatthate cīvaramāsato aññasmiṃ kāle uppannaṃ, yaṃ vā pana kālepi ādissa dinnaṃ. <bold>Ādissa dinnaṃ</bold> nāma ‘‘sampattā bhājentū’’ti vatvā vā, ‘‘idaṃ gaṇassa, idaṃ tumhākaṃ dammī’’ti vatvā vā, dātukāmatāya pādamūle ṭhapetvā vā dinnaṃ. Iccetaṃ akālacīvaraṃ ‘‘kālacīvara’’nti adhiṭṭhahitvā bhājāpentiyā payoge dukkaṭaṃ, yaṃ attanā laddhaṃ, taṃ nissaggiyaṃ hoti. Nissaṭṭhaṃ paṭilabhitvāpi yathādāneyeva upanetabbaṃ, aññasmimpi evarūpe sikkhāpade eseva nayo.</paragraph>
    <paragraph line="8">Sāvatthiyaṃ thullanandaṃ ārabbha akālacīvaraṃ ‘‘kālacīvara’’nti <pageBreak edition="Pali Text Society" number="0.0169" /> adhiṭṭhahitvā bhājanavatthusmiṃ paññattaṃ, akālacīvare vematikāya, kālacīvare akālacīvarasaññāya ceva vematikāya <pageBreak edition="Vipassana Research Institut" number="0.0295" /> ca dukkaṭaṃ. Ubhosu kālacīvarasaññāya, ummattikādīnañca anāpatti. Akālacīvaratā, tathāsaññitā, ‘‘kālacīvara’’nti adhiṭṭhāya lesena bhājāpanaṃ, paṭilābhoti imānettha cattāri aṅgāni. Samuṭṭhānādīni adinnādānasadisānīti.</paragraph>
    <centered line="9">Akālacīvarasikkhāpadavaṇṇanā niṭṭhitā.</centered>
    <subhead line="10">3. Cīvaraparivattanasikkhāpadavaṇṇanā</subhead>
    <paragraph line="11">Tatiye <pageBreak edition="Myanmar" number="0.0309" /><bold>handā</bold>ti gaṇha. <bold>Acchindeyyā</bold>ti sayaṃ acchindantiyā bandhitvā ṭhapitesu bahūsupi ekāpatti, itaresu vatthugaṇanāya āpattiyo. Acchindāpane pana ekāya āṇattiyā bahūsu acchinnesupi ekāvāpatti.</paragraph>
    <paragraph line="12">Sāvatthiyaṃ thullanandaṃ ārabbha cīvaraṃ parivattetvā acchindanavatthusmiṃ paññattaṃ, sāṇattikaṃ, tikapācittiyaṃ, aññasmiṃ parikkhāre tikadukkaṭaṃ, anupasampannāya cīvarepi tikadukkaṭameva. Yā pana tāya vā diyyamānaṃ, tassā vā vissāsaṃ gaṇhāti, tassā, ummattikādīnañca anāpatti. Upasampannatā, parivattitacīvarassa vikappanupagatā, sakasaññāya acchindanaṃ vā acchindāpanaṃ vāti imānettha tīṇi aṅgāni. Samuṭṭhānādīni adinnādānasadisāni, idaṃ pana dukkhavedananti.</paragraph>
    <centered line="13">Cīvaraparivattanasikkhāpadavaṇṇanā niṭṭhitā.</centered>
    <subhead line="14">4. Aññaviññāpanasikkhāpadavaṇṇanā</subhead>
    <paragraph line="15">Catutthe <bold>viññāpetvā</bold>ti jānāpetvā, ‘‘idaṃ nāma āharā’’ti yācitvā vā. <bold>Aññaṃ viññāpeyyā</bold>ti yaṃ pubbe ‘‘kinte, ayye, aphāsu, kiṃ āhariyatū’’ti vuttāya viññāpitaṃ, taṃ paṭikkhipitvā tañceva aññañca gahetukāmā tato aññaṃ viññāpeyya, tassā viññattiyā dukkaṭaṃ, paṭilābhena nissaggiyaṃ hoti.</paragraph>
    <paragraph line="16">Sāvatthiyaṃ thullanandaṃ ārabbha aññaṃ viññāpetvā aññaṃ viññāpanavatthusmiṃ paññattaṃ, tikapācittiyaṃ, anaññe dvikadukkaṭaṃ. Anaññe anaññasaññāya pana, tasmiṃ appahonte puna taññeva, aññenapi atthe sati tena saddhiṃ aññañca, yañca viññattaṃ, tato ce aññaṃ samagghataraṃ <pageBreak edition="Vipassana Research Institut" number="0.0296" /> hoti, imaṃ ānisaṃsaṃ dassetvā suddhaṃ <pageBreak edition="Pali Text Society" number="0.0170" /> aññameva ca viññāpentiyā, ummattikādīnañca anāpatti. Lesena gahetukāmatā, aññassa viññāpanaṃ, paṭilābhoti imānettha tīṇi aṅgāni. Samuṭṭhānādīni sañcarittasadisānīti.</paragraph>
    <centered line="17">Aññaviññāpanasikkhāpadavaṇṇanā niṭṭhitā.</centered>
    <subhead line="18">5. Aññacetāpanasikkhāpadavaṇṇanā</subhead>
    <paragraph line="19">Pañcame <pageBreak edition="Myanmar" number="0.0310" /><bold>aññaṃ cetāpetvā</bold>ti attano kappiyabhaṇḍena ‘‘idaṃ nāma āharā’’ti aññaṃ parivattāpetvā. <bold>Aññaṃ cetāpeyyā</bold>ti ‘‘evaṃ me idaṃ datvā aññampi āharissatī’’ti maññamānā ‘‘na me iminā attho, idaṃ nāma me āharā’’ti tato aññaṃ cetāpeyya. Tassā cetāpanappayoge dukkaṭaṃ, paṭilābhena tena vā aññena vā mūlena āhaṭaṃ nissaggiyaṃ hoti, sesaṃ catutthasadisamevāti.</paragraph>
    <centered line="20">Aññacetāpanasikkhāpadavaṇṇanā niṭṭhitā.</centered>
    <subhead line="21">6. Paṭhamasaṅghikacetāpanasikkhāpadavaṇṇanā</subhead>
    <paragraph line="22">Chaṭṭhe <bold>aññadatthikenā</bold>ti aññassatthāya dinnena. <bold>Aññuddisikenā</bold>ti aññaṃ uddisitvā dinnena. <bold>Saṅghikenā</bold>ti saṅghassa pariccattena. <bold>Parikkhārenā</bold>ti kappiyabhaṇḍena. <bold>Aññaṃ cetāpeyyā</bold>ti ‘‘idaṃ nāma paribhuñjeyyāthā’’ti yaṃ uddisitvā niyametvā yo parikkhāro dinno, tato aññaṃ parivattāpeyya, tassā payoge dukkaṭaṃ, paṭilābhena nissaggiyaṃ.</paragraph>
    <paragraph line="23">Sāvatthiyaṃ sambahulā bhikkhuniyo ārabbha tādisena parikkhārena aññaṃ cetāpanavatthusmiṃ paññattaṃ, tikapācittiyaṃ, anaññadatthike dvikadukkaṭaṃ. Tasmiṃ pana anaññadatthikasaññāya, sesakaṃ upanentiyā, ‘‘tumhehi etadatthāya dinno, amhākañca iminā nāma attho’’ti sāmike apaloketvā upanentiyā, yadā bhikkhuniyo vihārampi chaḍḍetvā pakkamanti, evarūpāsu āpadāsu upanentīnaṃ, ummattikādīnañca anāpatti. Sesaṃ catutthasadisamevāti.</paragraph>
    <centered line="24">Paṭhamasaṅghikacetāpanasikkhāpadavaṇṇanā niṭṭhitā.</centered>
    <subhead line="25">7. Dutiyasaṅghikacetāpanasikkhāpadavaṇṇanā</subhead>
    <paragraph line="26">Sattame <pageBreak edition="Vipassana Research Institut" number="0.0297" /><bold>saññācikenā</bold>ti sayaṃ yācitakenāpi. Etadevettha nānākaraṇaṃ, sesaṃ chaṭṭhasadisamevāti.</paragraph>
    <centered line="27">Dutiyasaṅghikacetāpanasikkhāpadavaṇṇanā niṭṭhitā.</centered>
    <subhead line="28">8. Paṭhamagaṇikacetāpanasikkhāpadavaṇṇanā</subhead>
    <paragraph line="29">Aṭṭhame <pageBreak edition="Myanmar" number="0.0311" /><bold>mahājanikenā</bold>ti gaṇassa pariccattena, idamettha chaṭṭhato nānākaraṇaṃ.</paragraph>
    <centered line="30">Paṭhamagaṇikacetāpanasikkhāpadavaṇṇanā niṭṭhitā.</centered>
    <subhead line="31">9. Dutiyagaṇikacetāpanasikkhāpadavaṇṇanā</subhead>
    <paragraph line="32">Navame <pageBreak edition="Pali Text Society" number="0.0171" /><bold>saññācikenā</bold>ti idaṃ aṭṭhamato atirittaṃ, sesaṃ dvīsupi chaṭṭhasikkhāpadasadisamevāti.</paragraph>
    <centered line="33">Dutiyagaṇikacetāpanasikkhāpadavaṇṇanā niṭṭhitā.</centered>
    <subhead line="34">10. Puggalikacetāpanasikkhāpadavaṇṇanā</subhead>
    <paragraph line="35">Dasame <bold>puggalikenā</bold>ti ekabhikkhuniyā pariccattena. <bold>Saññācikenā</bold>ti sayaṃ yācitakena ca. <bold>Aññaṃ cetāpeyyā</bold>ti yaṃ uddisitvā dinnaṃ, tato aññaṃ cetāpentiyā payoge dukkaṭaṃ, paṭilābhena nissaggiyaṃ hoti.</paragraph>
    <paragraph line="36">Sāvatthiyaṃ thullanandaṃ ārabbha tādisena parikkhārena aññaṃ cetāpanavatthusmiṃ paññattaṃ, sesaṃ chaṭṭhasadisamevāti.</paragraph>
    <centered line="37">Puggalikacetāpanasikkhāpadavaṇṇanā niṭṭhitā.</centered>
    <centered line="38">Pattavaggo paṭhamo.</centered>
    <subhead line="39">11. Garupāvuraṇasikkhāpadavaṇṇanā</subhead>
    <paragraph line="40">Dutiyassa <pageBreak edition="Vipassana Research Institut" number="0.0298" /> paṭhame <bold>garupāvuraṇa</bold>nti sītakāle pāvuraṇaṃ. <bold>Catukkaṃsaparama</bold>nti <bold>kaṃso</bold> nāma catukkahāpaṇiko hoti, tasmā soḷasakahāpaṇagghanakaṃ. <bold>Cetāpetabba</bold>nti ṭhapetvā sahadhammike ca ñātakappavārite ca aññena kismiñcideva guṇe parituṭṭhena ‘‘vadethāyye, yenattho’’ti vuttāya viññāpetabbaṃ. <bold>Tato ce uttarī</bold>ti tatuttari viññāpentiyā dukkaṭaṃ, paṭiladdhaṃ nissaggiyaṃ hoti.</paragraph>
    <paragraph line="41">Sāvatthiyaṃ <pageBreak edition="Myanmar" number="0.0312" /> thullanandaṃ ārabbha rājānaṃ kambalaṃ viññāpanavatthusmiṃ paññattaṃ, tikapācittiyaṃ, ūnakacatukkaṃse dvikadukkaṭaṃ. Tasmiṃ pana ūnakasaññāya, catukkaṃsaparamaṃ cetāpentiyā, ñātakappavārite vā, aññassa vā atthāya, attano vā dhanena, mahagghaṃ cetāpentaṃ appagghaṃ cetāpentiyā, ummattikādīnañca anāpatti. Garupāvuraṇatā, atirekacatukkaṃsatā, ananuññātaṭṭhāne viññatti, paṭilābhoti imānettha cattāri aṅgāni. Samuṭṭhānādīni sañcarittasadisānīti.</paragraph>
    <centered line="42">Garupāvuraṇasikkhāpadavaṇṇanā niṭṭhitā.</centered>
    <subhead line="43">12. Lahupāvuraṇasikkhāpadavaṇṇanā</subhead>
    <paragraph line="44">Dutiye <bold>lahupāvuraṇa</bold>nti uṇhakāle pāvuraṇaṃ. <bold>Aḍḍhateyyakaṃsaparama</bold>nti dasakahāpaṇagghanakaṃ, sesaṃ paṭhamasadisamevāti.</paragraph>
    <centered line="45">Lahupāvuraṇasikkhāpadavaṇṇanā niṭṭhitā.</centered>
    <paragraph line="46">Ito parāni imasmiṃ vagge aṭṭha, tatiyavagge dasāti imāni aṭṭhārasa <pageBreak edition="Pali Text Society" number="0.0172" /> sikkhāpadāni bhikkhupātimokkhavaṇṇanāyaṃ vuttanayeneva veditabbānīti.</paragraph>
    <centered line="47">Jātarūpavaggo tatiyo.</centered>
    <paragraph line="48"><bold>Uddiṭṭhā kho ayyāyo tiṃsa nissaggiyā pācittiyā dhammā</bold>ti bhikkhū ārabbha paññattā sādhāraṇā aṭṭhārasa, asādhāraṇā dvādasāti evaṃ tiṃsa. Sesaṃ sabbattha uttānamevāti.</paragraph>
    <centered line="49">Kaṅkhāvitaraṇiyā pātimokkhavaṇṇanāya bhikkhunipātimokkhe</centered>
    <centered line="50">Nissaggiyapācittiyavaṇṇanā niṭṭhitā.</centered>
  </content>
</document>