<?xml version="1.0"?>
<document>
<metadata>
<normativeSource>http://tipitaka.org/romn/cscd/vin04t.nrf12.xml</normativeSource>
<archivePath>roman/tika/vinayapitaka (tika)/dvematikapali/parajikakando_.xml</archivePath>
<title>Pārājikakaṇḍo - Dvemātikāpāḷi - Vinayapiṭaka (ṭīkā) - Tīkā</title>
</metadata>
<body>
<chapter line="1">Pārājikakaṇḍo</chapter>
<gatha1 line="2">Bhikkhunīnaṃ <pageBreak edition="P" number="0.0157" />hitatthāya, pātimokkhaṃ pakāsayi;</gatha1>
<gathalast line="3">Yaṃ nātho, tassa dāneso, sampatto vaṇṇanākkamo.</gathalast>
<title line="4">Sādhāraṇapārājikaṃ</title>
<subhead line="5">1…Pe…4. methunadhammasikkhāpadavaṇṇanā</subhead>
<paragraph line="6">Tattha <pageBreak edition="M" number="0.0293" /><pageBreak edition="V" number="0.0280" /><bold>suṇātu me</bold>tiādīnaṃ bhikkhupātimokkhavaṇṇanāyaṃ vuttanayeneva attho veditabbo. Kevalañhi, bhante, ayyetiādivasena tasmiñca idha ca abhilāpamattameva liṅgabhedamattañca viseso <pageBreak edition="V" number="0.0281" />. Yasmā ca bhikkhuniyā sikkhāpaccakkhānaṃ nāma natthi, tasmā bhikkhunīnaṃ ‘‘sikkhāsājīvasamāpannā sikkhaṃ apaccakkhāya dubbalyaṃ anāvikatvā’’ti avatvā <bold>yā pana bhikkhunī chandaso methunaṃ dhammaṃ paṭiseveyyā</bold>ti vuttaṃ. Tattha <bold>chandaso</bold>ti methunarāgappaṭisaṃyuttena chandena ceva ruciyā ca. Chande pana asati balakkārena padhaṃsitāya anāpatti, tasmā yā paripuṇṇūpasampadā bhikkhunī manussāmanussatiracchānajātīsu purisaubhatobyañjanakapaṇḍakānaṃ yassa kassaci sajīvassa vā nijjīvassa vā santhatassa vā asanthatassa vā akkhāyitassa vā yebhuyyena akkhāyitassa vā aṅgajātassa attano vaccamaggapassāvamaggamukhesu tīsu yatthakatthaci santhate vā asanthate vā pakativātena asaṃphuṭṭhe allokāse antamaso tilaphalamattampi padesaṃ chandaso paveseti, parena vā pavesiyamānā pavesanapaviṭṭhaṭṭhitauddharaṇesu yaṃkiñci sādiyati, ayaṃ pārājikā hoti. Sesamettha ito paresu ca sādhāraṇasikkhāpadesu vuttanayānusāreneva veditabbaṃ.</paragraph>
<title line="7">Asādhāraṇapārājikaṃ</title>
<subhead line="8">5. Ubbhajāṇumaṇḍalikāsikkhāpadavaṇṇanā</subhead>
<paragraph line="9">Asādhāraṇesu <pageBreak edition="M" number="0.0294" />pana catunnaṃ tāva pārājikānaṃ paṭhame <bold>avassutā</bold>ti kāyasaṃsaggarāgena tintā, kilinnāti attho. Dutiyapadepi eseva nayo. <bold>Purisapuggalassā</bold>ti kāyasaṃsaggaṃ samāpajjituṃ viññussa manussajātikassa purisasaṅkhātassa puggalassa. <bold>Adhakkhaka</bold>nti attano akkhakānaṃ adho. <bold>Ubbhajāṇumaṇḍala</bold>nti jāṇumaṇḍalānaṃ upari, ettha ca ubbhakapparampi ubbhajāṇumaṇḍaleneva saṅgahitaṃ. <bold>Āmasana</bold>nti āmajjanaṃ phuṭṭhokāsaṃ anatikkamitvā tattheva saṅghaṭṭanaṃ. <bold>Parāmasana</bold>nti ito cito ca sañcaraṇaṃ. <bold>Gahaṇa</bold>nti gahitamattaṃ. <bold>Chupana</bold>nti asaṅghaṭṭetvā phuṭṭhamattaṃ. <bold>Paṭipīḷana</bold>nti aṅge gahetvā nippīḷanaṃ. <bold>Sādiyeyyā</bold>ti yā bhikkhunī attano yathāparicchinne kāye purisassa etaṃ āmasanādiṃ sādiyati, sayaṃ vā pana <pageBreak edition="P" number="0.0158" />tena kāyena purisassa yaṃkiñci kāyappadesaṃ sādayamānā chupati, ayaṃ ubbhajāṇumaṇḍalikā nāma pārājikāti ayamettha saṅkhepo.</paragraph>
<paragraph line="10">‘‘Nidānaṃ puggalaṃ vatthu’’ntiādike (kaṅkhā. aṭṭha. paṭhamapārājikavaṇṇanā) tena vitthāravinicchaye <pageBreak edition="V" number="0.0282" />yasmā sabbāneva asādhāraṇapaññattiyo honti, tasmā ito paṭṭhāya santiṃ anupaññattiṃ vatvā sādhāraṇapaññattīti vā asādhāraṇapaññattīti vā na vakkhāma, āṇattiyaṃ yattha āṇatti natthi, tattha kiñci avatvā yattha atthi, tattheva vakkhāma, vipattivicāraṇā vuttāyeva.</paragraph>
<paragraph line="11">Avasesaṃ pana sabbattha vattabbaṃ, tayidaṃ vuccati, idaṃ tāva sikkhāpadaṃ sāvatthiyaṃ sundarīnandaṃ ārabbha kāyasaṃsaggaṃ samāpajjanavatthusmiṃ paññattaṃ, ekatoavassute yathāparicchinnena kāyena purisassa kāyaṃ, ubhatoavassutepi kāyena kāyappaṭibaddhaṃ, yathāparicchinnakāyappaṭibaddhena vā avasesakāyena vā tassa kāyaṃ āmasantiyā thullaccayaṃ, yakkhapetapaṇḍakatiracchānagatamanussaviggahānaṃ ubhatoavassute yathāparicchinnena kāyena kāyaṃ āmasantiyāpi thullaccayaṃ, sace pana purisassa kāyasaṃsaggarāgo natthi, pārājikakkhettepi thullaccayameva. Avasese pana kāyappaṭibaddhena kāyappaṭibaddhādibhede, methunarāgagehasitapemesu ca sabbattha dukkaṭaṃ. Asañcicca, assatiyā, ajānantiyā, asādiyantiyā <pageBreak edition="M" number="0.0295" />, ummattikādīnañca anāpatti. Aṅgāni samuṭṭhānādīni ca bhikkhupātimokkhe kāyasaṃsagge vuttanayeneva veditabbānīti.</paragraph>
<centered line="12">Ubbhajāṇumaṇḍalikāsikkhāpadavaṇṇanā niṭṭhitā.</centered>
<subhead line="13">6. Vajjappaṭicchādikāsikkhāpadavaṇṇanā</subhead>
<paragraph line="14">Dutiye <bold>gaṇassā</bold>ti aññāsaṃ bhikkhunīnaṃ. <bold>Ṭhitā</bold>ti saliṅge ṭhitā. <bold>Cutā</bold>ti kālaṅkatā. <bold>Nāsitā</bold>ti liṅganāsanāya sayaṃ vā naṭṭhā, aññehi vā nāsitā. <bold>Avassaṭā</bold>ti titthāyatanaṃ saṅkantā. <bold>Pubbevāhaṃ ayye aññāsi</bold>nti idaṃ tassā vacanakāladassanaṃ, saliṅge ṭhitāya pana pārājikabhāvaṃ ñatvā ‘‘na dāni naṃ kassaci ārocessāmī’’ti dhure nikkhittamatteyeva ayaṃ vajjappaṭicchādikā nāma pārājikā hotīti.</paragraph>
<paragraph line="15">Sāvatthiyaṃ thullanandaṃ ārabbha nevaattanāpaṭicodanā nagaṇassa ārocanavatthusmiṃ paññattaṃ, sesamettha sappāṇakavaggamhi duṭṭhullāpattippaṭicchādanasikkhāpade vuttanayeneva veditabbaṃ. Tatra hi pācittiyaṃ, idha pārājikanti ayameva viseso, sesaṃ tādisamevāti.</paragraph>
<centered line="16">Vajjappaṭicchādikāsikkhāpadavaṇṇanā niṭṭhitā.</centered>
<subhead line="17">7. Ukkhittānuvattikāsikkhāpadavaṇṇanā</subhead>
<paragraph line="18">Tatiye <pageBreak edition="P" number="0.0159" /><pageBreak edition="V" number="0.0283" /><bold>ukkhitta</bold>nti āpattiyā adassanādīsu ukkhittaṃ. <bold>Dhammenā</bold>ti bhūtena vatthunā. <bold>Vinayenā</bold>ti codetvā sāretvā. <bold>Satthusāsanenā</bold>ti idhāpi codetvā sāretvā karaṇameva satthusāsanaṃ nāma. <bold>Anādara</bold>nti yena saṅghena ukkhepaniyakammaṃ kataṃ, tasmiṃ vā, tattha pariyāpannagaṇe vā ekapuggale vā tasmiṃ vā kamme ādaravirahitaṃ, sammāvattanāya avattamānanti attho. <bold>Appaṭikāra</bold>nti paṭikārarahitaṃ, anosāritanti attho. <bold>Akatasahāya</bold>nti ekakammādike saṃvāse saha ayanabhāvena samānasaṃvāsakā bhikkhū sahāyā nāma, yassa pana so saṃvāso tehi saddhiṃ natthi na tena te sahāyā katā honti <pageBreak edition="M" number="0.0296" />, iti so akatasahāyo nāma, taṃ akatasahāyaṃ, samānasaṃvāsakabhāvaṃ anupagatanti attho. <bold>Tamanuvatteyyā</bold>ti taṃ ukkhittakaṃ ukkhittakabhāveyeva ṭhitaṃ bhikkhuṃ yā bhikkhunī yaṃdiṭṭhiko so hoti, tāya diṭṭhiyā gahaṇabhāvena anuvatteyya. Sā bhikkhunī bhikkhunīhi saṅghabhedasikkhāpadādīsu vuttanayena visuṃ saṅghamajjhe ca vuccamānā taṃ vatthuṃ appaṭinissajjantī samanubhāsanakammapariyosāne ukkhittānuvattikā nāma pārājikā hotīti.</paragraph>
<paragraph line="19">Sāvatthiyaṃ thullanandaṃ ārabbha ukkhittānuvattanavatthusmiṃ paññattaṃ, ñattiyā dukkaṭaṃ, dvīhi kammavācāhi dve thullaccayā, ‘‘yassā nakkhamati, sā bhāseyyā’’ti evaṃ <bold>yya</bold>-kārappattāya tatiyakammavācāya pārājikaṃ, adhammakamme tikadukkaṭaṃ, sesaṃ saṅghabhedasikkhāpadādīsu vuttanayeneva veditabbaṃ.</paragraph>
<centered line="20">Ukkhittānuvattikāsikkhāpadavaṇṇanā niṭṭhitā.</centered>
<subhead line="21">8. Aṭṭhavatthukāsikkhāpadavaṇṇanā</subhead>
<paragraph line="22">Catutthe <bold>avassutā</bold>ti lokassādamittasanthavavasena kāyasaṃsaggarāgena tintā. Ayameva hi attho sīhaḷamātikāṭṭhakathāyaṃ vutto, samantapāsādikāyaṃ (pāci. aṭṭha. 675) panassa vicāraṇā katā, dutiyapadepi eseva nayo. <bold>Purisapuggalassa hatthaggahaṇaṃ vā</bold>tiādīsu pana yaṃ purisapuggalena hatthe gahaṇaṃ kataṃ, taṃ ‘‘purisapuggalassa hatthaggahaṇa’’nti vuttaṃ, eseva nayo saṅghāṭikaṇṇaggahaṇepi. <bold>Hatthaggahaṇa</bold>nti ettha ca yassa kassaci apārājikakkhettabhūtassa aṅgassa gahaṇaṃ hatthaggahaṇaṃ, yassa kassaci nivatthassa vā pārutassa vā gahaṇaṃ <bold>saṅghāṭikaṇṇaggahaṇaṃ. Santiṭṭheyya vā</bold>tiādīsu kāyasaṃsaggasaṅkhātassa asaddhammassa paṭisevanatthāya purisassa hatthapāse santiṭṭheyya vā, tattha ṭhitā sallapeyya vā, purisena vā <pageBreak edition="P" number="0.0160" />‘‘itthannāmaṃ ṭhānaṃ āgacchā’’ti <pageBreak edition="V" number="0.0284" />vuttā taṃ saṅketaṃ gaccheyya, tassa vā purisassa abbhāgamanaṃ sādiyeyya, yena kenaci vā paṭicchannaṃ okāsaṃ <pageBreak edition="M" number="0.0297" />paviseyya, purisassa hatthapāse ṭhatvā kāyaṃ upasaṃhareyyāti evamattho daṭṭhabbo. <bold>Ayampi pārājikā</bold>ti yathā purimāyo, evaṃ ayampi bhikkhunī etassa kāyasaṃsaggasaṅkhātassa asaddhammassa paṭisevanatthāya etāni aṭṭha vatthūni paṭipāṭiyā vā uppaṭipāṭiyā vā pūretvā aṭṭhavatthukā nāma pārājikā hotīti.</paragraph>
<paragraph line="23">Sāvatthiyaṃ chabbaggiyā bhikkhuniyo ārabbha aṭṭhamaṃ vatthuṃ paripūraṇavatthusmiṃ paññattaṃ, saṅketagamane pade pade dukkaṭaṃ, purisassa hatthapāsaṃ okkantamatte thullaccayaṃ, purisassa abbhāgamanasādayamānepi dukkaṭaṃ. Hatthapāsokkamane thullaccayaṃ, sesesu ekekasmiṃ thullaccayameva, aṭṭhame paripuṇṇe pārājikaṃ. Ekekasmiṃ pana vatthusmiṃ satakkhattumpi vītikkante tā āpattiyo desetvā muccati, apicettha <bold>gaṇanūpikā</bold>āpatti veditabbā, ‘‘idāni nāpajjissāmī’’ti hi dhuranikkhepaṃ katvā desitā gaṇanūpikā, desitagaṇanaṃ upeti, pārājikassa aṅgaṃ na hoti. Tasmā yā ekaṃ āpannā dhuranikkhepaṃ katvā desetvā puna kilesavasena āpajjati, punapi deseti, evaṃ aṭṭhamaṃ paripūrentīpi pārājikā na hoti. Yā pana āpajjitvā ‘‘punapi aññaṃ vatthuṃ āpajjissāmī’’ti saussāhāva deseti, tassā sā āpatti agaṇanūpikā, desitāpi adesitā hoti, pārājikassa aṅgaṃ hoti. Asañcicca, assatiyā, ajānantiyā asādiyantiyā, ummattikādīnañca anāpatti. Kāyasaṃsaggarāgo, saussāhatā, aṭṭhamassa vatthussa pūraṇanti imānettha tīṇi aṅgāni. Samanubhāsanasamuṭṭhānaṃ, kiriyākiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dvivedananti.</paragraph>
<centered line="24">Aṭṭhavatthukāsikkhāpadavaṇṇanā niṭṭhitā.</centered>
<paragraph line="25"><bold>Uddiṭṭhā kho ayyāyo aṭṭha pārājikā dhammā</bold>ti bhikkhū ārabbha paññattā sādhāraṇā cattāro, ime cattāroti evaṃ pātimokkhuddesamaggena aṭṭha pārājikā dhammā uddiṭṭhāti evamettha attho veditabbo, sesaṃ bhikkhupātimokkhavaṇṇanāyaṃ vuttanayamevāti.</paragraph>
<centered line="26">Kaṅkhāvitaraṇiyā pātimokkhavaṇṇanāya</centered>
<centered line="27">Bhikkhunipātimokkhe</centered>
<centered line="28">Pārājikavaṇṇanā niṭṭhitā.</centered>
</body>
</document>