<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/vin04t.nrf6.xml</normativeSource>
    <source>roman/tika/vinayapitaka (tika)/dvematikapali/aniyatakando.xml</source>
    <script>roman</script>
    <directory>/tika/vinayapitaka (tika)/dvematikapali</directory>
    <basename>aniyatakando</basename>
    <titlePath>Aniyatakaṇḍo - Dvemātikāpāḷi - Vinayapiṭaka (ṭīkā) - Tīkā</titlePath>
  </metadata>
<content>
    <chapter line="1">Aniyatakaṇḍo</chapter>
    <subhead line="2">1. Paṭhamāniyatasikkhāpadavaṇṇanā</subhead>
    <paragraph line="3">Aniyatuddese <pageBreak edition="Pali Text Society" number="0.0052" /><pageBreak edition="Myanmar" number="0.0150" /><pageBreak edition="Vipassana Research Institut" number="0.0148" /><bold>ime kho panā</bold>tiādi vuttanayameva. <bold>Mātugāmenā</bold>ti tadahujātāyapi jīvamānakamanussitthiyā. <bold>Eko ekāyā</bold>ti eko bhikkhu mātugāmasaṅkhātāya ekāya itthiyā saddhiṃ. <bold>Raho</bold>ti cakkhussa raho. Kiñcāpi pāḷiyaṃ (pārā. 445) sotassa raho āgato, cakkhusseva pana raho ‘‘raho’’ti idha adhippeto. Sacepi hi pihitakavāṭassa gabbhassa dvāre nisinno viññū puriso hoti, neva anāpattiṃ karoti. Yattha pana sakkā daṭṭhuṃ, tādise antodvādasahatthepi okāse nisinno sacakkhuko vikkhittacittopi niddāyantopi anāpattiṃ karoti, samīpe ṭhitopi andho na karoti, cakkhumāpi nipajjitvā niddāyantopi na karoti, itthīnaṃ pana satampi na karotiyeva, tena vuttaṃ ‘‘rahoti cakkhussa raho’’ti. <bold>Paṭicchanne āsane</bold>ti kuṭṭādīhi paṭicchannokāse. <bold>Alaṃkammaniye</bold>ti kammakkhamaṃ kammayogganti kammaniyaṃ, alaṃ pariyattaṃ kammaniyabhāvāyāti alaṃkammaniyaṃ, tasmiṃ alaṃkammaniye. Yattha ajjhācāraṃ karontā sakkonti taṃ kammaṃ kātuṃ, tādiseti attho. <bold>Nisajjaṃ kappeyyā</bold>ti nisajjaṃ kareyya, nisīdeyyāti attho. Ettha ca sayanampi nisajjāya eva saṅgahitaṃ. <bold>Saddheyyavacasā</bold>ti saddhātabbavacanā, ariyasāvikāti attho. <bold>Nisajjaṃ bhikkhu paṭijānamāno</bold>ti kiñcāpi evarūpā upāsikā disvā vadati, atha kho bhikkhu nisajjaṃ paṭijānamānova tiṇṇaṃ dhammānaṃ aññatarena kāretabbo, na appaṭijānamānoti attho. <bold>Yena vā sā</bold>ti nisajjādīsu ākāresu yena vā ākārena saddhiṃ methunādīni āropetvā sā upāsikā vadeyya, paṭijānamānova tena so bhikkhu kāretabbo, evarūpāyapi hi upāsikāya vacanamattena ākārena na kāretabboti attho. Kasmā? Yasmā diṭṭhaṃ nāma tathāpi hoti, aññathāpīti. <bold>Ayaṃ dhammo aniyato</bold>ti tiṇṇaṃ āpattīnaṃ yaṃ āpattiṃ vā vatthuṃ vā paṭijānāti, tassa vasena kāretabbatāya aniyato.</paragraph>
    <paragraph line="4">Sāvatthiyaṃ <pageBreak edition="Myanmar" number="0.0151" /><pageBreak edition="Vipassana Research Institut" number="0.0149" /> udāyittheraṃ ārabbha mātugāmena saddhiṃ vuttappakāre āsane nisajjakappanavatthusmiṃ paññattaṃ, asādhāraṇapaññatti, anāṇattikaṃ, methunadhammasannissitakilesasaṅkhātena rahassādena mātugāmassa santikaṃ gantukāmatāya akkhiañjanādito paṭṭhāya sabbapayogesu dukkaṭaṃ. Gantvā tasmiṃ vā nisinne itthī nisīdatu, tassā vā nisinnāya so nisīdatu, apacchā apurimaṃyeva ubho vā nisīdantu, ubhinnaṃ nisajjāya pācittiyaṃ. Sace pana kāyasaṃsaggaṃ vā methunaṃ vā samāpajjati, tesaṃ vasena kāretabbo. Nipajjanepi eseva nayo. Vuttappakāre purise nipajjitvā aniddāyante anandhe viññupurise upacāragate sati, ṭhitassa, arahopekkhassa, aññavihitassa ca nisajjanapaccayā anāpatti. Ummattakādīnaṃ pana tīhipi āpattīhi anāpatti. Siyā sīlavipatti, siyā ācāravipatti. Yaṃ pana <pageBreak edition="Pali Text Society" number="0.0053" /> āpattiṃ paṭijānāti, tassā vasena aṅgabhedo ñātabbo. Samuṭṭhānādīni paṭhamapārājikasadisānevāti.</paragraph>
    <centered line="5">Paṭhamāniyatasikkhāpadavaṇṇanā niṭṭhitā.</centered>
    <subhead line="6">2. Dutiyāniyatasikkhāpadavaṇṇanā</subhead>
    <paragraph line="7">Dutiye itthīpi purisopi yo koci viññū anandho abadhiro antodvādasahatthe okāse ṭhito vā nisinno vā vikkhittopi niddāyantopi anāpattiṃ karoti. Badhiro pana cakkhumāpi, andho vā abadhiropi na karoti. Pārājikāpattiñca parihāpetvā duṭṭhullavācāpatti vuttāti ayaṃ viseso. Sesaṃ purimanayeneva veditabbaṃ. Samuṭṭhānādīni panettha adinnādānasadisānevāti.</paragraph>
    <centered line="8">Dutiyāniyatasikkhāpadavaṇṇanā niṭṭhitā.</centered>
    <paragraph line="9"><bold>Uddiṭṭhā kho</bold>tiādi sabbattha vuttanayeneva veditabbaṃ.</paragraph>
    <centered line="10">Kaṅkhāvitaraṇiyā pātimokkhavaṇṇanāya</centered>
    <centered line="11">Aniyatavaṇṇanā niṭṭhitā.</centered>
  </content>
</document>