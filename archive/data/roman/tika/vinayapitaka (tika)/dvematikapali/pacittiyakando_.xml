<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin04t.nrf15.xml</normativeSource>
    <archivePath>roman/tika/vinayapitaka (tika)/dvematikapali/pacittiyakando_.xml</archivePath>
    <baseFileName>pacittiyakando_</baseFileName>
    <titlePath>Pācittiyakaṇḍo - Dvemātikāpāḷi - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Pācittiyakaṇḍo</chapter>
    <title line="2">1. Lasuṇavaggo</title>
    <subhead line="3">1. Lasuṇasikkhāpadavaṇṇanā</subhead>
    <paragraph line="4">Pācittiyesu <pageBreak edition="Myanmar" number="0.0313" /><pageBreak edition="Vipassana Research Institut" number="0.0299" /> lasuṇavaggassa tāva paṭhame <bold>lasuṇa</bold>nti magadharaṭṭhe jātaṃ āmakaṃ bhaṇḍikalasuṇameva, na ekadvitimiñjakaṃ. Tañhi ‘‘khādissāmī’’ti paṭiggaṇhantiyā dukkaṭaṃ, ajjhohāre ajjhohāre pācittiyaṃ.</paragraph>
    <paragraph line="5">Sāvatthiyaṃ thullanandaṃ ārabbha lasuṇaṃ harāpanavatthusmiṃ paññattaṃ, tikapācittiyaṃ, alasuṇe dvikadukkaṭaṃ. Tasmiṃ pana alasuṇasaññāya, palaṇḍuke, bhañjanake, haritake, cāpalasuṇe, sūpasampāke, maṃsasampāke, telasampāke, sāḷave, uttaribhaṅge, ummattikādīnañca anāpatti. Āmakalasuṇañceva, ajjhoharaṇañcāti imānettha dve aṅgāni. Samuṭṭhānādīni eḷakalomasadisānīti.</paragraph>
    <centered line="6">Lasuṇasikkhāpadavaṇṇanā niṭṭhitā.</centered>
    <subhead line="7">2. Sambādhalomasikkhāpadavaṇṇanā</subhead>
    <paragraph line="8">Dutiye <bold>sambādhe</bold>ti paṭicchannokāse, upakacchakesu ca muttakaraṇe cāti attho. <bold>Saṃharāpeyyā</bold>ti ettha khurasaṇḍāsakattariādīsu yena kenaci saṃharāpentiyā payogagaṇanāya pācittiyaṃ, na lomagaṇanāya.</paragraph>
    <paragraph line="9">Sāvatthiyaṃ chabbaggiyā bhikkhuniyo ārabbha sambādhe lomaṃ saṃharāpanavatthusmiṃ paññattaṃ, attano <pageBreak edition="Vipassana Research Institut" number="0.0300" /> atthāya aññaṃ āṇāpentiyā sāṇattikaṃ, āpattibhedonatthi. Ābādhapaccayā, ummattikādīnañca anāpatti. Ābādhābhāvo, sambādhe lomasaṃharaṇanti imānettha dve aṅgāni. Samuṭṭhānādīni bhikkhuniyā saddhiṃ ekaddhānamaggagamanasikkhāpadasadisānīti.</paragraph>
    <centered line="10">Sambādhalomasikkhāpadavaṇṇanā niṭṭhitā.</centered>
    <subhead line="11">3. Talaghātakasikkhāpadavaṇṇanā</subhead>
    <paragraph line="12">Tatiye <pageBreak edition="Myanmar" number="0.0314" /><bold>talaghātake</bold>ti antamaso uppalakesarenāpi muttakaraṇassa talaghātane muttakaraṇamhi pahāradāne pācittiyanti attho.</paragraph>
    <paragraph line="13">Sāvatthiyaṃ <pageBreak edition="Pali Text Society" number="0.0173" /> dve bhikkhuniyo ārabbha talaghātakaraṇavatthusmiṃ paññattaṃ, purimanayeneva sāṇattikaṃ, āpattibhedo natthi. Ito paraṃ pana yattha natthi, tattha avatvāva gamissāma. Ābādhapaccayā gaṇḍaṃ vā vaṇaṃ vā paharantiyā, ummattikādīnañca anāpatti. Ābādhābhāvo, muttakaraṇe pahāradānaṃ, phassasādiyananti imānettha tīṇi aṅgāni. Samuṭṭhānādīni paṭhamapārājikasadisānīti.</paragraph>
    <centered line="14">Talaghātakasikkhāpadavaṇṇanā niṭṭhitā.</centered>
    <subhead line="15">4. Jatumaṭṭhakasikkhāpadavaṇṇanā</subhead>
    <paragraph line="16">Catutthe <bold>jatumaṭṭhake</bold>ti jatunā kate maṭṭhadaṇḍake. Vatthuvasenetaṃ vuttaṃ, kāmarāgena pana uppalakesarampi pavesentiyā āpatti.</paragraph>
    <paragraph line="17">Sāvatthiyaṃ aññataraṃ bhikkhuniṃ ārabbha jatumaṭṭhakasādiyanavatthusmiṃ paññattaṃ, sesaṃ tatiyasadisamevāti.</paragraph>
    <centered line="18">Jatumaṭṭhakasikkhāpadavaṇṇanā niṭṭhitā.</centered>
    <subhead line="19">5. Udakasuddhikasikkhāpadavaṇṇanā</subhead>
    <paragraph line="20">Pañcame <bold>udakasuddhika</bold>nti muttakaraṇassa dhovanaṃ. <bold>Ādiyamānāyā</bold>ti karontiyā. <bold>Dvaṅgulapabbaparamaṃ</bold><pageBreak edition="Vipassana Research Institut" number="0.0301" /><bold>ādātabba</bold>nti dvīsu aṅgulīsu ekekaṃ katvā dvaṅgulapabbaparamaṃ ādātabbaṃ. <bold>Taṃ atikkāmentiyā</bold>ti sace dhovanakāle rāgavasena vitthārato tatiyāya aṅguliyā aggapabbaṃ, gambhīrato ekissāva aṅguliyā tatiyapabbaṃ paveseti pācittiyaṃ.</paragraph>
    <paragraph line="21">Sakkesu aññataraṃ bhikkhuniṃ ārabbha atigambhīraṃ udakasuddhikaṃ ādiyanavatthusmiṃ paññattaṃ, tikapācittiyaṃ, ūnakadvaṅgulapabbe dvikadukkaṭaṃ. Tasmiṃ pana <pageBreak edition="Myanmar" number="0.0315" /> ūnakasaññāya, dvaṅgulapabbaparamaṃ ādiyantiyā, ābādhapaccayā atirekampi, ummattikādīnañca anāpatti, sesaṃ tatiyasadisamevāti.</paragraph>
    <centered line="22">Udakasuddhikasikkhāpadavaṇṇanā niṭṭhitā.</centered>
    <subhead line="23">6. Upatiṭṭhanasikkhāpadavaṇṇanā</subhead>
    <paragraph line="24">Chaṭṭhe <bold>bhuñjantassā</bold>ti pañcannaṃ bhojanānaṃ aññataraṃ bhuñjato. <bold>Pānīyenā</bold>ti suddhena vā udakena, takkādīsu vā aññatarena. <bold>Vidhūpanenā</bold>ti yāya kāyaci bījaniyā. <bold>Upatiṭṭheyyā</bold>ti yā etesu dvīsu aññataraṃ gahetvā hatthapāse tiṭṭhati, tassā pācittiyaṃ.</paragraph>
    <paragraph line="25">Sāvatthiyaṃ aññataraṃ bhikkhuniṃ ārabbha bhuñjantassa evaṃ tiṭṭhanavatthusmiṃ paññattaṃ, tikapācittiyaṃ, hatthapāsaṃ vijahitvā khādanīyaṃ khādantassa upatiṭṭhantiyā dukkaṭaṃ, anupasampanne <pageBreak edition="Pali Text Society" number="0.0174" /> tikadukkaṭaṃ. ‘‘Imaṃ pivatha, iminā bījathā’’ti evaṃ dentiyā vā, dāpentiyā vā, anupasampannaṃ vā upatiṭṭhāpanatthaṃ āṇāpentiyā, ummattikādīnañca anāpatti. Bhuñjantassa bhikkhuno hatthapāse ṭhānaṃ, pānīyassa vā vidhūpanassa vā gahaṇanti imānettha dve aṅgāni. Samuṭṭhānādīni eḷakalomasadisānīti.</paragraph>
    <centered line="26">Upatiṭṭhanasikkhāpadavaṇṇanā niṭṭhitā.</centered>
    <subhead line="27">7. Āmakadhaññasikkhāpadavaṇṇanā</subhead>
    <paragraph line="28">Sattame <bold>viññatvā</bold>ti antamaso mātarampi yācitvā. <bold>Bhuñjeyyā</bold>ti ajjhohareyya. Ettha ca viññatti ceva bhojanañca pamāṇaṃ, tasmā sayaṃ viññatvā aññāya bhajjanādīni kārāpetvā vā <pageBreak edition="Vipassana Research Institut" number="0.0302" />, aññāya viññāpetvā sayaṃ bhajjanādīni katvā vā paṭiggahaṇato paṭṭhāya yāva dantehi saṃkhādanaṃ, tāva pubbappayogesu dukkaṭāni, ajjhohāre ajjhohāre pācittiyaṃ.</paragraph>
    <paragraph line="29">Sāvatthiyaṃ sambahulā bhikkhuniyo ārabbha āmakadhaññaṃ viññāpanavatthusmiṃ paññattaṃ, sayaṃ vā aññāya vā aviññattiyā laddhaṃ bhajjanādīni katvā <pageBreak edition="Myanmar" number="0.0316" /> vā kāretvā vā bhuñjantiyā dukkaṭaṃ, aññāya viññattiyā laddhaṃ pana sayaṃ bhajjanādīni katvāpi kāretvāpi bhuñjantiyā dukkaṭameva. Ābādhe sati sedakammādīnaṃ atthāya viññāpentiyā, aviññattiyā labbhamānaṃ navakammatthāya sampaṭicchantiyā, ñātakappavāritaṭṭhāne muggamāsādiaparaṇṇaṃ viññāpentiyā, ummattikādīnañca anāpatti. Sattannaṃ dhaññānaṃ aññatarassa viññāpanaṃ vā viññāpāpanaṃ vā, paṭilābho, bhajjanādīni katvā vā kāretvā vā ajjhoharaṇanti imānettha tīṇi aṅgāni. Samuṭṭhānādīni addhānamaggasikkhāpadasadisānīti.</paragraph>
    <centered line="30">Āmakadhaññasikkhāpadavaṇṇanā niṭṭhitā.</centered>
    <subhead line="31">8. Paṭhamauccārachaḍḍanasikkhāpadavaṇṇanā</subhead>
    <paragraph line="32">Aṭṭhame <bold>saṅkāra</bold>nti kacavaraṃ. <bold>Vighāsa</bold>nti yaṃkiñci paribhuttāvasesaṃ ucchiṭṭhodakampi dantakaṭṭhampi, aṭṭhikacalakesu pana vattabbameva natthi. <bold>Tirokuṭṭe vā tiropākāre vā</bold>ti yassakassaci kuṭṭassa vā pākārassa vā parato. <bold>Chaḍḍeyya vā chaḍḍāpeyya vā</bold>ti sabbānipetāni ekato chaḍḍentiyā ekappayoge ekāpatti, sakiṃ āṇattiyā bahukepi chaḍḍite ekāva.</paragraph>
    <paragraph line="33">Sāvatthiyaṃ aññataraṃ bhikkhuniṃ ārabbha uccāraṃ tirokuṭṭe chaḍḍanavatthusmiṃ paññattaṃ, sāṇattikaṃ, bhikkhussa dukkaṭaṃ <pageBreak edition="Pali Text Society" number="0.0175" />, oloketvā vā avalañje vā chaḍḍentiyā, ummattikādīnañca anāpatti. Uccārādibhāvo, anolokanaṃ, valañjanaṭṭhānaṃ, tirokuṭṭatiropākāratā, chaḍḍanaṃ vā chaḍḍāpanaṃ vāti imānettha pañca aṅgāni. Samuṭṭhānādīni sañcarittasadisāni, idaṃ pana kiriyākiriyanti.</paragraph>
    <centered line="34">Paṭhamauccārachaḍḍanasikkhāpadavaṇṇanā niṭṭhitā.</centered>
    <subhead line="35">9. Dutiyauccārachaḍḍanasikkhāpadavaṇṇanā</subhead>
    <paragraph line="36">Navame <pageBreak edition="Vipassana Research Institut" number="0.0303" /><bold>harite</bold>ti khette vā nāḷikerādiārāme vā yatthakatthaci ropimaharitaṭṭhāne. Tāni vatthūni chaḍḍentiyā vā chaḍḍāpentiyā vā purimanayeneva <pageBreak edition="Myanmar" number="0.0317" /> āpatti, tādise ṭhāne nisīditvā antamaso udakaṃ pivitvā matthakacchinnaṃ nāḷikerampi chaḍḍentiyā āpattiyeva.</paragraph>
    <paragraph line="37">Sāvatthiyaṃ sambahulā bhikkhuniyo ārabbha uccārādīni harite chaḍḍanavatthusmiṃ paññattaṃ, sāṇattikaṃ, tikapācittiyaṃ, bhikkhuno dukkaṭaṃ, bhikkhuniyāpi nikkhittabīje khette yāva aṅkuro na uṭṭhahati, tāva dukkaṭaṃ, aharite dvikadukkaṭaṃ. Tasmiṃ pana aharitasaññāya chaḍḍitakhette vā, sāmike apaloketvā vā chaḍḍentiyā, ummattikādīnañca anāpatti. Sesaṃ aṭṭhamasadisamevāti.</paragraph>
    <centered line="38">Dutiyauccārachaḍḍanasikkhāpadavaṇṇanā niṭṭhitā.</centered>
    <subhead line="39">10. Naccagītasikkhāpadavaṇṇanā</subhead>
    <paragraph line="40">Dasame <bold>nacca</bold>nti antamaso moranaccampi. <bold>Gīta</bold>nti antamaso dhammabhāṇakagītampi. <bold>Vādita</bold>nti antamaso udakabherivāditampi. <bold>Dassanāyā</bold>ti etesu yaṃkiñci dassanāya gacchantiyā pade pade dukkaṭaṃ, yattha ṭhitā passati vā suṇāti vā, ekappayoge ekāpatti, taṃ taṃ disaṃ olokentiyā payoge payoge āpatti.</paragraph>
    <paragraph line="41">Rājagahe chabbaggiyā bhikkhuniyo ārabbha naccādīni dassanāya gamanavatthusmiṃ paññattaṃ, sayaṃ tāni vatthūni karontiyā, aññaṃ vā āṇāpentiyā, ‘‘cetiyassa upahāraṃ dethā’’ti īdisena pariyāyena vā bhaṇantiyā, ‘‘cetiyassa upahāraṃ karomā’’ti vā vutte ‘‘sādhū’’ti sampaṭicchantiyā ca pācittiyamevāti sabbaaṭṭhakathāsu (pāci. aṭṭha. 835-837) vuttaṃ, bhikkhuno sabbattha dukkaṭaṃ. ‘‘Tumhākaṃ cetiyassa upaṭṭhānaṃ karomā’’ti vutte pana ‘‘upaṭṭhānakaraṇaṃ nāma sundara’’nti īdisaṃ pariyāyaṃ bhaṇantiyā, ārāme ṭhatvā passantiyā vā suṇantiyā vā, tathā attano ṭhitokāsaṃ āgantvā payojitaṃ paṭipathaṃ gacchantiyā sammukhībhūtaṃ salākabhattādike sati karaṇīye <pageBreak edition="Pali Text Society" number="0.0176" /> gantvā, āpadāsu vā samajjaṭṭhānaṃ pavisitvāpi passantiyā vā suṇantiyā vā, ummattikādīnañca anāpatti. Naccādīnaṃ aññataratā, aññatra anuññātakāraṇā <pageBreak edition="Vipassana Research Institut" number="0.0304" /> gamanaṃ, dassanaṃ vā savanaṃ <pageBreak edition="Myanmar" number="0.0318" /> vāti imānettha tīṇi aṅgāni. Samuṭṭhānādīni eḷakalomasadisāni, idaṃ pana lokavajjaṃ, akusalacittaṃ, tivedananti.</paragraph>
    <centered line="42">Naccagītasikkhāpadavaṇṇanā niṭṭhitā.</centered>
    <centered line="43">Lasuṇavaggo paṭhamo.</centered>
    <title line="44">2. Rattandhakāravaggo</title>
    <subhead line="45">1. Rattandhakārasikkhāpadavaṇṇanā</subhead>
    <paragraph line="46">Andhakāravaggassa paṭhame <bold>rattandhakāre</bold>ti rattiandhakāre. <bold>Appadīpe</bold>ti pajjotacandasūriyaaggīsu ekekenāpi anobhāsite. <bold>Purisenā</bold>ti santiṭṭhituṃ sallapituñca viññunā manussapurisena saddhiṃ. <bold>Santiṭṭheyya vā</bold>ti hatthapāse ṭhitamattāya pācittiyaṃ. <bold>Sallapeyyā</bold>ti tattha ṭhatvā gehasitakathaṃ kathentiyāpi pācittiyameva.</paragraph>
    <paragraph line="47">Sāvatthiyaṃ aññataraṃ bhikkhuniṃ ārabbha evaṃ santiṭṭhanavatthusmiṃ paññattaṃ, purisassa hatthapāsaṃ vijahitvā, yakkhādīnaṃ hatthapāsaṃ avijahitvāpi santiṭṭhantiyā, sallapentiyā vā dukkaṭaṃ, yaṃkiñci viññuṃ dutiyaṃ gahetvā evaṃ karontiyā, arahopekkhāya, aññavihitāya, ummattikādīnañca anāpatti. Rattandhakāratā, purisassa hatthapāse ṭhānaṃ vā sallapanaṃ vā, sahāyābhāvo, rahopekkhatāti imānettha cattāri aṅgāni. Theyyasatthasamuṭṭhānaṃ, kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, tivedananti.</paragraph>
    <centered line="48">Rattandhakārasikkhāpadavaṇṇanā niṭṭhitā.</centered>
    <subhead line="49">2. Paṭicchannokāsasikkhāpadavaṇṇanā</subhead>
    <paragraph line="50">Dutiye <bold>paṭicchanne okāse</bold>ti kuṭṭādīsu yena kenaci paṭicchanne, idamevettha nānattaṃ.</paragraph>
    <centered line="51">Paṭicchannokāsasikkhāpadavaṇṇanā niṭṭhitā.</centered>
    <subhead line="52">3. Ajjhokāsasallapanasikkhāpadavaṇṇanā</subhead>
    <paragraph line="53">Tatiye <pageBreak edition="Myanmar" number="0.0319" /><pageBreak edition="Vipassana Research Institut" number="0.0305" /><bold>ajjhokāse</bold>ti nānaṃ, sesaṃ ubhayatthāpi paṭhamasadisamevāti.</paragraph>
    <centered line="54">Ajjhokāsasallapanasikkhāpadavaṇṇanā niṭṭhitā.</centered>
    <subhead line="55">4. Dutiyikauyyojanasikkhāpadavaṇṇanā</subhead>
    <paragraph line="56">Catutthe <bold>rathikāyā</bold>ti racchāyaṃ. <bold>Byūhe</bold>ti anividdharacchāyaṃ <pageBreak edition="Pali Text Society" number="0.0177" />. <bold>Siṅghāṭake</bold>ti caccare. <bold>Nikaṇṇikaṃ vā jappeyyā</bold>ti kaṇṇamūle kiñci jappeyya. <bold>Uyyojeyyā</bold>ti anācāraṃ caritukāmatāya ‘‘gaccha tva’’nti dutiyikaṃ uyyojeyya. <bold>Pācittiya</bold>nti purimanayeneva tāva santiṭṭhanādīsu tīṇi pācittiyāni, uyyojentiyā pana uyyojane ca hatthapāsavijahane ca dukkaṭaṃ, vijahite pācittiyaṃ.</paragraph>
    <paragraph line="57">Sāvatthiyaṃ thullanandaṃ ārabbha evaṃ santiṭṭhanavatthusmiṃ paññattaṃ, sesaṃ purimattayasadisameva. Anāpattiyaṃ pana ‘‘na anācāraṃ ācaritukāmā, sati karaṇīye dutiyikaṃ bhikkhuniṃ uyyojetī’’ti (pāci. 852) ettakaṃ adhikanti.</paragraph>
    <centered line="58">Dutiyikauyyojanasikkhāpadavaṇṇanā niṭṭhitā.</centered>
    <subhead line="59">5. Anāpucchāpakkamanasikkhāpadavaṇṇanā</subhead>
    <paragraph line="60">Pañcame <bold>purebhatta</bold>nti aruṇuggamanaṃ upādāya yāva majjhanhikaṃ. <bold>Āsane</bold>ti pallaṅkassokāsabhūte. <bold>Sāmike anāpucchā</bold>ti tasmiṃ kule yaṃkiñci viññuṃ manussaṃ anāpucchā. <bold>Pakkameyyā</bold>ti ettha channassa anto nisīditvā anovassakaṃ ajjhokāse upacāraṃ atikkāmentiyā paṭhamapāde dukkaṭaṃ, dutiye pācittiyaṃ.</paragraph>
    <paragraph line="61">Sāvatthiyaṃ aññataraṃ bhikkhuniṃ ārabbha anāpucchā pakkamanavatthusmiṃ paññattaṃ, tikapācittiyaṃ, pallaṅkassa anokāse dukkaṭaṃ, tathā āpucchite <pageBreak edition="Myanmar" number="0.0320" /> anāpucchitasaññāya ceva vematikāya ca. Āpucchitasaññāya pana, asaṃhārime, gilānāya, āpadāsu, ummattikādīnañca <pageBreak edition="Vipassana Research Institut" number="0.0306" /> anāpatti. Purebhattatā, antaraghare nisajjā, āsanassa pallaṅkokāsatā, aññatra anuññātakāraṇā anāpucchanaṃ, vuttaparicchedātikkamoti imānettha pañca aṅgāni. Samuṭṭhānādīni kathinasadisāni, idaṃ pana kiriyākiriyanti.</paragraph>
    <centered line="62">Anāpucchāpakkamanasikkhāpadavaṇṇanā niṭṭhitā.</centered>
    <subhead line="63">6. Anāpucchāabhinisīdanasikkhāpadavaṇṇanā</subhead>
    <paragraph line="64">Chaṭṭhe <bold>pacchābhatta</bold>nti majjhanhike vītivatte yāva sūriyassa atthaṅgamā. <bold>Abhinisīdeyya vā</bold>ti ādimhi nisīditvā gacchantiyā ekā āpatti, anisīditvā nipajjitvāva gacchantiyāpi ekā, nisīditvā nipajjantiyā dve.</paragraph>
    <paragraph line="65">Sāvatthiyaṃ thullanandaṃ ārabbha āsane abhinisīdanavatthusmiṃ paññattaṃ <pageBreak edition="Pali Text Society" number="0.0178" />, sesaṃ pañcamasadisameva. Yathā pana tattha asaṃhārime, evamidha dhuvapaññatte anāpattīti.</paragraph>
    <centered line="66">Anāpucchāabhinisīdanasikkhāpadavaṇṇanā niṭṭhitā.</centered>
    <subhead line="67">7. Anāpucchāsantharaṇasikkhāpadavaṇṇanā</subhead>
    <paragraph line="68">Sattame <bold>vikāle</bold>ti atthaṅgate sūriye. <bold>Seyya</bold>nti antamaso paṇṇasanthārampi, sesaṃ chaṭṭhasadisameva.</paragraph>
    <paragraph line="69">Idaṃ pana sāvatthiyaṃ sambahulā bhikkhuniyo ārabbha vikāle kulāni upasaṅkamitvā sāmike anāpucchitvā seyyaṃ santharitvā abhinisīdanavatthusmiṃ paññattaṃ, anāpattiyañcettha dhuvapaññattaṃ nāma natthīti.</paragraph>
    <centered line="70">Anāpucchāsantharaṇasikkhāpadavaṇṇanā niṭṭhitā.</centered>
    <subhead line="71">8. Paraujjhāpanakasikkhāpadavaṇṇanā</subhead>
    <paragraph line="72">Aṭṭhame <pageBreak edition="Myanmar" number="0.0321" /><pageBreak edition="Vipassana Research Institut" number="0.0307" /><bold>duggahitena dūpadhāritenā</bold>ti yaṃ vuttaṃ, tato aññathā gahitena ca upadhāritena ca. <bold>Para</bold>nti ‘‘ahaṃ kirayye ayyaṃ na sakkaccaṃ upaṭṭhahāmī’’tiādinā (pāci. 869) nayena upasampannaṃ ujjhāpentiyā pācittiyaṃ.</paragraph>
    <paragraph line="73">Sāvatthiyaṃ aññataraṃ bhikkhuniṃ ārabbha evaṃ paraṃ ujjhāpanavatthusmiṃ paññattaṃ, tikapācittiyaṃ, anupasampannāya tikadukkaṭaṃ, ummattikādīnaṃyeva anāpatti. Duggahitatā, ujjhāpanaṃ, yaṃ ujjhāpeti, tassā upasampannatāti imānettha tīṇi aṅgāni. Samuṭṭhānādīni adinnādānasadisāni, idaṃ pana dukkhavedananti.</paragraph>
    <centered line="74">Paraujjhāpanakasikkhāpadavaṇṇanā niṭṭhitā.</centered>
    <subhead line="75">9. Paraabhisapanasikkhāpadavaṇṇanā</subhead>
    <paragraph line="76">Navame <bold>abhisapeyyā</bold>ti sapathaṃ kareyya. Tattha ‘‘niraye upapajjāmi, niraye upapajjatū’’tievamādīni vadamānā <bold>nirayena abhisapati</bold> nāma, akkosatīti attho. ‘‘Gihinī homi, gihinī hotū’’tievamādīni vadamānā <bold>brahmacariyena</bold>. Tassā vācāya vācāya pācittiyaṃ.</paragraph>
    <paragraph line="77">Sāvatthiyaṃ caṇḍakāḷiṃ ārabbha evaṃ abhisapanavatthusmiṃ paññattaṃ, tikapācittiyaṃ, anupasampannāya tikadukkaṭaṃ, tiracchānayoniyā vā pettivisayena vā manussadobhaggena vā abhisapane dukkaṭaṃ. Atthadhammānusāsanipurekkhārānaṃ ummattikādīnañca anāpatti. Nirayena vā brahmacariyena vā abhisapanaṃ <pageBreak edition="Pali Text Society" number="0.0179" />, upasampannatā, atthadhammapurekkhārādīnaṃ abhāvoti imānettha tīṇi aṅgāni. Samuṭṭhānādīni aṭṭhamasadisānevāti.</paragraph>
    <centered line="78">Paraabhisapanasikkhāpadavaṇṇanā niṭṭhitā.</centered>
    <subhead line="79">10. Rodanasikkhāpadavaṇṇanā</subhead>
    <paragraph line="80">Dasame <pageBreak edition="Vipassana Research Institut" number="0.0308" /><bold>vadhitvā</bold>ti hatthādīhi paharitvā, ubhayaṃ karontiyāva pācittiyaṃ.</paragraph>
    <paragraph line="81">Sāvatthiyaṃ <pageBreak edition="Myanmar" number="0.0322" /> caṇḍakāḷiṃ ārabbha attānaṃ vadhitvā rodanavatthusmiṃ paññattaṃ, kevalaṃ vadhantiyā vā rodantiyā vā dukkaṭameva. Ñātirogabhogabyasanehi phuṭṭhāya kevalaṃ rodantiyā eva na vadhantiyā, ummattikādīnañca anāpatti. Attānaṃ vadhanañceva, rodanañcāti imānettha dve aṅgāni. Samuṭṭhānādīni samanubhāsanasadisāni, idaṃ pana kiriyamevāti.</paragraph>
    <centered line="82">Rodanasikkhāpadavaṇṇanā niṭṭhitā.</centered>
    <centered line="83">Rattandhakāravaggo dutiyo.</centered>
    <title line="84">3. Naggavaggo</title>
    <subhead line="85">1. Naggasikkhāpadavaṇṇanā</subhead>
    <paragraph line="86">Naggavaggassa paṭhame <bold>naggā</bold>ti anivatthā vā apārutā vā. Evañhi nahāyantiyā sabbappayogesu dukkaṭaṃ, nahānapariyosāne pācittiyaṃ.</paragraph>
    <paragraph line="87">Sāvatthiyaṃ sambahulā bhikkhuniyo ārabbha evaṃ nahānavatthusmiṃ paññattaṃ, udakasāṭikacīvare acchinne vā naṭṭhe vā, ‘‘mahagghaṃ idaṃ disvā corāpi hareyyu’’nti evarūpāsu āpadāsu vā nahāyantiyā, ummattikādīnañca anāpatti. Naggatā, anuññātakāraṇābhāvo, nahānapariyosānanti imānettha tīṇi aṅgāni. Samuṭṭhānādīni eḷakalomasadisānīti.</paragraph>
    <centered line="88">Naggasikkhāpadavaṇṇanā niṭṭhitā.</centered>
    <subhead line="89">2. Udakasāṭikasikkhāpadavaṇṇanā</subhead>
    <paragraph line="90">Dutiye <pageBreak edition="Vipassana Research Institut" number="0.0309" /> sāvatthiyaṃ chabbaggiyā bhikkhuniyo ārabbha appamāṇikāyo udakasāṭikāyo dhāraṇavatthusmiṃ paññattaṃ, sesamettha sabbaṃ ratanavagge nisīdanasikkhāpade vuttanayeneva veditabbanti.</paragraph>
    <centered line="91">Udakasāṭikasikkhāpadavaṇṇanā niṭṭhitā.</centered>
    <subhead line="92">3. Cīvarasibbanasikkhāpadavaṇṇanā</subhead>
    <paragraph line="93">Tatiye <bold>visibbetvā</bold>ti dussibbitaṃ punasibbanatthāya visibbetvā. <bold>Anantarāyikinī</bold>ti dasasu antarāyesu ekekasmimpi asati. <bold>Aññatra catūhapañcāhā</bold>ti <pageBreak edition="Myanmar" number="0.0323" /> visibbitadivasato pañca divase atikkāmetvā ‘‘neva sibbissāmi <pageBreak edition="Pali Text Society" number="0.0180" />, na sibbāpanāya ussukkaṃ karissāmī’’ti dhuraṃ nikkhittamatte pācittiyaṃ.</paragraph>
    <paragraph line="94">Sāvatthiyaṃ thullanandaṃ ārabbha cīvaraṃ visibbetvā na sibbanavatthusmiṃ paññattaṃ, tikapācittiyaṃ, anupasampannāya tikadukkaṭaṃ, tathā ubhinnampi aññasmiṃ parikkhāre. Yā pana antarāyikinī vā hoti, pariyesitvā vā kiñci na labhati, karontī vā pañcāhaṃ atikkāmeti, tassā ca, gilānāya ca, āpadāsu ca, ummattikādīnañca anāpatti. Nivāsanapārupanupagacīvaratā, upasampannāya santakatā, sibbanatthāya visibbanaṃ vā visibbāpanaṃ vā, aññatra anuññātakāraṇā pañcāhātikkamo, dhuranikkhepoti imānettha pañca aṅgāni. Samuṭṭhānādīni samanubhāsanasadisānīti.</paragraph>
    <centered line="95">Cīvarasibbanasikkhāpadavaṇṇanā niṭṭhitā.</centered>
    <subhead line="96">4. Saṅghāṭicārasikkhāpadavaṇṇanā</subhead>
    <paragraph line="97">Catutthe pañca ahāni pañcāhaṃ, pañcāhameva <bold>pañcāhikaṃ</bold>. Saṅghāṭīnaṃ cāro <bold>saṅghāṭicāro,</bold> paribhogavasena vā otāpanavasena vā saṅghaṭitaṭṭhena ‘saṅghāṭī’ti laddhanāmaṃ ticīvaraṃ, udakasāṭikā, saṃkaccikāti imesaṃ pañcannaṃ cīvarānaṃ parivattananti attho. <bold>Atikkāmeyya pācittiya</bold>nti <pageBreak edition="Vipassana Research Institut" number="0.0310" /> chaṭṭhe aruṇuggamane ekasmiṃ cīvare vuttanayena aparivattite ekā āpatti, pañcasu pañca.</paragraph>
    <paragraph line="98">Sāvatthiyaṃ sambahulā bhikkhuniyo ārabbha cīvaraṃ nikkhipitvā santaruttarena janapadacārikaṃ pakkamanavatthusmiṃ paññattaṃ, tikapācittiyaṃ, pañcāhānatikkante dvikadukkaṭaṃ. Tasmiṃ pana anatikkantasaññāya, pañcamaṃ divasaṃ pañca cīvarāni nivāsentiyā vā pārupantiyā vā otāpentiyā vā, gilānāya, ‘‘idaṃ me cīvaraṃ mahagghaṃ īdise corabhaye na sakkā dhāretu’’nti evarūpāsu āpadāsu, ummattikādīnañca anāpatti. Pañcannaṃ cīvarānaṃ aññataratā, pañcāhātikkamo, anuññātakāraṇābhāvo, aparivattananti imānettha cattāri aṅgāni. Samuṭṭhānādīni kathinasadisānīti.</paragraph>
    <centered line="99">Saṅghāṭicārasikkhāpadavaṇṇanā niṭṭhitā.</centered>
    <subhead line="100">5. Cīvarasaṅkamanīyasikkhāpadavaṇṇanā</subhead>
    <paragraph line="101">Pañcame <pageBreak edition="Pali Text Society" number="0.0181" /><pageBreak edition="Myanmar" number="0.0324" /><bold>cīvarasaṅkamanīya</bold>nti saṅkametabbaṃ cīvaraṃ, aññissā santakaṃ anāpucchā gahitaṃ puna paṭidātabbaṃ pañcannaṃ aññataraṃ cīvaranti attho. <bold>Dhāreyyā</bold>ti sace taṃ nivāseti vā pārupati vā pācittiyaṃ.</paragraph>
    <paragraph line="102">Sāvatthiyaṃ aññataraṃ bhikkhuniṃ ārabbha bhikkhuniyā cīvaraṃ ādāya anāpucchā pārupanavatthusmiṃ paññattaṃ, tikapācittiyaṃ, anupasampannāya tikadukkaṭaṃ. Yā pana tāya vā dinnaṃ, taṃ vā āpucchā, acchinnanaṭṭhacīvarikā vā hutvā, ‘‘idaṃ me cīvaraṃ mahagghaṃ īdise corabhaye na sakkā dhāretu’’nti evarūpāsu āpadāsu vā dhāreti, tassā, ummattikādīnañca anāpatti. Cīvarasaṅkamanīyatā, upasampannāya santakatā, anuññātakāraṇābhāvo, dhāraṇanti imānettha cattāri aṅgāni. Samuṭṭhānādīni paṭhamakathinasadisāni, idaṃ pana kiriyākiriyanti.</paragraph>
    <centered line="103">Cīvarasaṅkamanīyasikkhāpadavaṇṇanā niṭṭhitā.</centered>
    <subhead line="104">6. Gaṇacīvarasikkhāpadavaṇṇanā</subhead>
    <paragraph line="105">Chaṭṭhe <pageBreak edition="Vipassana Research Institut" number="0.0311" /><bold>gaṇassā</bold>ti bhikkhunisaṅghassa. <bold>Cīvaralābha</bold>nti vikappanupagampi pacchimaṃ labhitabbaṃ cīvaraṃ. <bold>Antarāyaṃ kareyyā</bold>ti yathā te dātukāmā na denti, evaṃ parakkameyya. <bold>Pācittiya</bold>nti sace tassā vacanena te na denti, bhikkhuniyā pācittiyaṃ.</paragraph>
    <paragraph line="106">Sāvatthiyaṃ thullanandaṃ ārabbha gaṇassa cīvaralābhantarāyakaraṇavatthusmiṃ paññattaṃ, aññasmiṃ parikkhāre dukkaṭaṃ, sambahulānaṃ pana ekabhikkhuniyā vā cīvaralābhepi dukkaṭameva. ‘‘Samagghakāle dassathā’’ti evaṃ ānisaṃsaṃ dassetvā nivārentiyā, ummattikādīnañca anāpatti. Vikappanupagapacchimatā, saṅghassa pariṇatabhāvo, vinā ānisaṃsadassanena antarāyakaraṇanti imānettha tīṇi aṅgāni. Samuṭṭhānādīni adinnādānasadisānīti.</paragraph>
    <centered line="107">Gaṇacīvarasikkhāpadavaṇṇanā niṭṭhitā.</centered>
    <subhead line="108">7. Paṭibāhanasikkhāpadavaṇṇanā</subhead>
    <paragraph line="109">Sattame <pageBreak edition="Myanmar" number="0.0325" /><bold>dhammikaṃ cīvaravibhaṅga</bold>nti samaggena saṅghena sannipatitvā karīyamānaṃ cīvaravibhaṅga. <bold>Paṭibāheyyā</bold>ti paṭisedheyya, evaṃ paṭisedhentiyā pācittiyaṃ.</paragraph>
    <paragraph line="110">Sāvatthiyaṃ <pageBreak edition="Pali Text Society" number="0.0182" /> thullanandaṃ ārabbha dhammikaṃ cīvaravibhaṅgaṃ paṭibāhanavatthusmiṃ paññattaṃ, dhammike vematikāya, adhammike dhammikasaññāya ceva vematikāya ca dukkaṭaṃ. Ubhayattha adhammikasaññāya, ānisaṃsaṃ dassetvā paṭibāhantiyā, ummattikādīnañca anāpatti. Cīvaravibhaṅgassa dhammikatā, dhammikasaññitā, vinā ānisaṃsena paṭibāhananti imānettha tīṇi aṅgāni. Samuṭṭhānādīni adinnādānasadisānevāti.</paragraph>
    <centered line="111">Paṭibāhanasikkhāpadavaṇṇanā niṭṭhitā.</centered>
    <subhead line="112">8. Cīvaradānasikkhāpadavaṇṇanā</subhead>
    <paragraph line="113">Aṭṭhame <bold>samaṇacīvara</bold>nti kappakataṃ nivāsanapārupanupagaṃ, evarūpaṃ ṭhapetvā pañca sahadhammike mātāpitaro <pageBreak edition="Vipassana Research Institut" number="0.0312" /> ca yassa kassaci gahaṭṭhassa vā pabbajitassa vā pariccajitvā dentiyā pācittiyaṃ.</paragraph>
    <paragraph line="114">Sāvatthiyaṃ thullanandaṃ ārabbha agārikassa samaṇacīvaradānavatthusmiṃ paññattaṃ, bhikkhuno dukkaṭaṃ. Mātāpitūnaṃ pariccajitvāpi, aññesaṃ tāvakālikameva dentiyā, ummattikādīnañca anāpatti. Samaṇacīvaratā, ṭhapetvā sahadhammike ca mātāpitaro ca aññesaṃ dānaṃ, atāvakālikatāti imānettha tīṇi aṅgāni. Samuṭṭhānādīni sañcarittasadisānīti.</paragraph>
    <centered line="115">Cīvaradānasikkhāpadavaṇṇanā niṭṭhitā.</centered>
    <subhead line="116">9. Kālaatikkamanasikkhāpadavaṇṇanā</subhead>
    <paragraph line="117">Navame <bold>dubbalacīvarapaccāsāyā</bold>ti dubbalāya cīvarapaccāsāya, ‘‘sace sakkoma dassāmā’’ti ettakamattaṃ sutvā uppāditāya āsāyāti attho <pageBreak edition="Myanmar" number="0.0326" />. <bold>Cīvarakālasamayaṃ atikkāmeyyā</bold>ti vassaṃvuṭṭhabhikkhunīhi kālacīvare bhājiyamāne ‘‘āgameyyātha, ayye, atthi saṅghassa cīvarapaccāsā’’ti vatvā taṃ cīvaravibhaṅgaṃ cīvarakālaṃ atikkāmeyya, tassā anatthate kathine vassānassa pacchimamāsaṃ, atthate kathine kathinubbhāradivasaṃ atikkāmentiyā pācittiyaṃ.</paragraph>
    <paragraph line="118">Sāvatthiyaṃ thullanandaṃ ārabbha dubbalacīvarapaccāsāya cīvarakālasamayaṃ atikkamanavatthusmiṃ paññattaṃ, dubbalacīvare <pageBreak edition="Pali Text Society" number="0.0183" /> vematikāya, adubbalacīvare dubbalacīvarasaññāya ceva vematikāya ca dukkaṭaṃ. Ubhayattha adubbalacīvarasaññāya, kiñcāpi ‘na sakkomā’ti vadanti, ‘‘idāni pana tesaṃ kappāso vā uppajjissati, saddho vā puriso āgamissati, tasmiṃ āgate addhā dassantī’’ti evaṃ ānisaṃsaṃ dassetvā nivārentiyā, ummattikādīnañca anāpatti. Dubbalacīvaratā, dubbalasaññitā, vinā ānisaṃsena nivāraṇanti imānettha tīṇi aṅgāni. Samuṭṭhānādīni adinnādānasadisānīti.</paragraph>
    <centered line="119">Kālaatikkamanasikkhāpadavaṇṇanā niṭṭhitā.</centered>
    <subhead line="120">10. Kathinuddhārasikkhāpadavaṇṇanā</subhead>
    <paragraph line="121">Dasame <pageBreak edition="Vipassana Research Institut" number="0.0313" /><bold>dhammikaṃ kathinuddhāra</bold>nti sabbāsaṃ bhikkhunīnaṃ akālacīvaraṃ dātukāmena upāsakena yattako atthāramūliko ānisaṃso, tato adhikaṃ vā samakaṃ vā datvā yācitena samaggena bhikkhunisaṅghena yaṃ kathinaṃ ñattidutiyakammena antarā uddharīyati, tassa so uddhāro ‘dhammiko’ti vuccati, evarūpaṃ kathinuddhāranti attho. <bold>Paṭibāheyyā</bold>ti nivāreyya, tassa evarūpaṃ kathinuddhāraṃ nivārentiyā pācittiyaṃ.</paragraph>
    <paragraph line="122">Sāvatthiyaṃ thullanandaṃ ārabbha kathinuddhāraṃ paṭibāhanavatthusmiṃ paññattaṃ, sesaṃ sattame vuttanayeneva veditabbanti.</paragraph>
    <centered line="123">Kathinuddhārasikkhāpadavaṇṇanā niṭṭhitā.</centered>
    <centered line="124">Naggavaggo tatiyo.</centered>
    <title line="125">4. Tuvaṭṭavaggo</title>
    <subhead line="126">1. Ekamañcatuvaṭṭanasikkhāpadavaṇṇanā</subhead>
    <paragraph line="127">Tuvaṭṭavaggassa <pageBreak edition="Myanmar" number="0.0327" /> paṭhame <bold>tuvaṭṭeyyu</bold>nti nipajjeyyuṃ. Tāsu pana ekāya vā nipannāya aparā nipajjatu, dvepi vā saheva nipajjantu, dvinnampi pācittiyaṃ.</paragraph>
    <paragraph line="128">Sāvatthiyaṃ sambahulā bhikkhuniyo ārabbha dvinnaṃ ekamañce tuvaṭṭanavatthusmiṃ paññattaṃ, sace pana ekāya nipannāya ekā nisīdati, ubho vā nisīdanti, tāsaṃ, ummattikādīnañca anāpatti. Ekamañcatā, dvinnaṃ tuvaṭṭananti imānettha dve aṅgāni. Samuṭṭhānādīni eḷakalomasadisānīti.</paragraph>
    <centered line="129">Ekamañcatuvaṭṭanasikkhāpadavaṇṇanā niṭṭhitā.</centered>
    <subhead line="130">2. Ekattharaṇatuvaṭṭanasikkhāpadavaṇṇanā</subhead>
    <paragraph line="131">Dutiye <pageBreak edition="Pali Text Society" number="0.0184" /><pageBreak edition="Vipassana Research Institut" number="0.0314" /> ekaṃ attharaṇañceva pāvuraṇañca etāsanti <bold>ekattharaṇapāvuraṇā,</bold> saṃhārimānaṃ pāvārattharaṇakaṭasārakādīnaṃ ekaṃ antaṃ attharitvā ekaṃ pārupitvā tuvaṭṭentīnametaṃ adhivacanaṃ. <bold>Pācittiya</bold>nti taṃyeva attharitvā taṃ pārupitvā nipajjantīnaṃ pācittiyaṃ.</paragraph>
    <paragraph line="132">Sāvatthiyaṃ sambahulā bhikkhuniyo ārabbha evaṃ tuvaṭṭanavatthusmiṃ paññattaṃ, tikapācittiyaṃ, attharaṇe vā pāvuraṇe vā ekasmiṃ dukkaṭaṃ, nānattharaṇapāvuraṇe dvikadukkaṭaṃ. Tasmiṃ pana nānattharaṇapāvuraṇasaññāya, vavatthānaṃ dassetvā nipajjantiyā, ummattikādīnañca anāpatti. Sesaṃ paṭhamasadisamevāti.</paragraph>
    <centered line="133">Ekattharaṇatuvaṭṭanasikkhāpadavaṇṇanā niṭṭhitā.</centered>
    <subhead line="134">3. Aphāsukaraṇasikkhāpadavaṇṇanā</subhead>
    <paragraph line="135">Tatiye <bold>aphāsu</bold>nti ‘‘iminā imissā aphāsu bhavissatī’’ti anāpucchā purato caṅkamanaṭṭhānanissajjādayo vā uddisauddisāpanaparipucchanasajjhāyaṃ vā karontiyā caṅkamane nivattanagaṇanāya, ṭhānādīsu payogagaṇanāya, uddesādīsu padagaṇanāya pācittiyaṃ.</paragraph>
    <paragraph line="136">Sāvatthiyaṃ <pageBreak edition="Myanmar" number="0.0328" /> thullanandaṃ ārabbha sañcicca aphāsukaraṇavatthusmiṃ paññattaṃ, tikapācittiyaṃ, anupasampannāya tikadukkaṭaṃ, na aphāsukāmatāya, āpucchā purato caṅkamanādīni karontiyā, ummattikādīnañca anāpatti. Upasampannatā, aphāsukāmatā, aphāsukaraṇaṃ, anāpucchananti imānettha cattāri aṅgāni. Samuṭṭhānādīni adinnādānasadisāni, idaṃ pana kiriyākiriyaṃ, dukkhavedananti.</paragraph>
    <centered line="137">Aphāsukaraṇasikkhāpadavaṇṇanā niṭṭhitā.</centered>
    <subhead line="138">4. Naupaṭṭhāpanasikkhāpadavaṇṇanā</subhead>
    <paragraph line="139">Catutthe <pageBreak edition="Vipassana Research Institut" number="0.0315" /><bold>dukkhita</bold>nti gilānaṃ. <bold>Sahajīvini</bold>nti saddhivihāriniṃ. <bold>Neva upaṭṭhaheyyā</bold>ti tassā upaṭṭhānaṃ sayaṃ vā akarontiyā, parehi vā akārentiyā dhuraṃ nikkhittamatte pācittiyaṃ.</paragraph>
    <paragraph line="140">Sāvatthiyaṃ <pageBreak edition="Pali Text Society" number="0.0185" /> thullanandaṃ ārabbha dukkhitaṃ sahajīviniṃ anupaṭṭhānavatthusmiṃ paññattaṃ, antevāsiniyā vā anupasampannāya vā dukkaṭaṃ, dasasu aññatarantarāye sati pariyesitvā alabhantiyā, gilānāya, āpadāsu, ummattikādīnañca anāpatti. Gilānatā, saddhivihāritā, anuññātakāraṇābhāvo, upaṭṭhāne dhuranikkhepoti imānettha cattāri aṅgāni. Samuṭṭhānādīni samanubhāsanasadisānīti.</paragraph>
    <centered line="141">Naupaṭṭhāpanasikkhāpadavaṇṇanā niṭṭhitā.</centered>
    <subhead line="142">5. Nikkaḍḍhanasikkhāpadavaṇṇanā</subhead>
    <paragraph line="143">Pañcame <bold>upassayaṃ datvā</bold>ti sakavāṭabaddhaṃ attano puggalikavihāraṃ datvā. <bold>Nikkaḍḍheyyā</bold>ti bahūnipi dvārāni ekappayogena nikkaḍḍhentiyā ekā āpatti, nānāpayogehi payogagaṇanāya āpattiyo, āṇattiyampi eseva nayo. Sace pana ‘‘imañcimañca dvāraṃ atikkāmehī’’ti āṇāpeti, ekāya āṇattiyā eva dvāragaṇanāya āpattiyo.</paragraph>
    <paragraph line="144">Sāvatthiyaṃ <pageBreak edition="Myanmar" number="0.0329" /> thullanandaṃ ārabbha etādise vatthusmiṃ paññattaṃ, tikapācittiyaṃ, akavāṭabaddhato dukkaṭaṃ, anupasampannāya tikadukkaṭaṃ, sakavāṭabaddhato vā akavāṭabaddhato vā ubhinnampi parikkhāranikkaḍḍhane dukkaṭameva, sesaṃ saṅghikavihāranikkaḍḍhanasikkhāpade vuttanayamevāti.</paragraph>
    <centered line="145">Nikkaḍḍhanasikkhāpadavaṇṇanā niṭṭhitā.</centered>
    <subhead line="146">6. Saṃsaṭṭhasikkhāpadavaṇṇanā</subhead>
    <paragraph line="147">Chaṭṭhaṃ <pageBreak edition="Vipassana Research Institut" number="0.0316" /> uttānapadatthameva. Sāvatthiyaṃ caṇḍakāḷiṃ ārabbha saṃsaṭṭhavihāravatthusmiṃ paññattaṃ, sesamettha paṭhamaariṭṭhasikkhāpade vuttavinicchayasadisamevāti.</paragraph>
    <centered line="148">Saṃsaṭṭhasikkhāpadavaṇṇanā niṭṭhitā.</centered>
    <subhead line="149">7. Antoraṭṭhasikkhāpadavaṇṇanā</subhead>
    <paragraph line="150">Sattame <bold>antoraṭṭhe</bold>ti yassa vijite viharati, tassa raṭṭhe. <bold>Asatthikā cārika</bold>nti vinā satthena gacchantiyā, gāmantaragaṇanāya, agāmake araññe addhayojanagaṇanāya pācittiyaṃ.</paragraph>
    <paragraph line="151">Sāvatthiyaṃ sambahulā bhikkhuniyo ārabbha vuttanayeneva desacārikaṃ <pageBreak edition="Pali Text Society" number="0.0186" /> pakkamanavatthusmiṃ paññattaṃ. Satthena saha gacchantiyā, kheme appaṭibhaye, āpadāsu, ummattikādīnañca anāpatti. Antoraṭṭhatā, akhematā, anuññātakāraṇābhāvo, cārikaṃ pakkamananti imānettha cattāri aṅgāni. Samuṭṭhānādīni eḷakalomasadisānīti.</paragraph>
    <centered line="152">Antoraṭṭhasikkhāpadavaṇṇanā niṭṭhitā.</centered>
    <subhead line="153">8. Tiroraṭṭhasikkhāpadavaṇṇanā</subhead>
    <paragraph line="154">Aṭṭhame <bold>tiroraṭṭhe</bold>ti yassa vijite viharati, taṃ ṭhapetvā aññassa raṭṭhe. Sesaṃ sattame vuttanayeneva veditabbaṃ, nagaraṃ panettha rājagahanti.</paragraph>
    <centered line="155">Tiroraṭṭhasikkhāpadavaṇṇanā niṭṭhitā.</centered>
    <subhead line="156">9. Antovassasikkhāpadavaṇṇanā</subhead>
    <paragraph line="157">Navame <pageBreak edition="Myanmar" number="0.0330" /><bold>antovassa</bold>nti purimaṃ vā temāsaṃ, pacchimaṃ vā temāsaṃ avasitvā tassa vassassa <pageBreak edition="Vipassana Research Institut" number="0.0317" /> antoyeva. Idha sattāhakaraṇīyena vā kenaci ubbaḷhāya vā āpadāsu vā gacchantiyā ummattikādīnañca anāpatti. Sesaṃ aṭṭhamasadisamevāti.</paragraph>
    <centered line="158">Antovassasikkhāpadavaṇṇanā niṭṭhitā.</centered>
    <subhead line="159">10. Cārikanapakkamanasikkhāpadavaṇṇanā</subhead>
    <paragraph line="160">Dasame <bold>vassaṃvuṭṭhā</bold>ti purimaṃ vā temāsaṃ, pacchimaṃ vā temāsaṃ vuṭṭhā. <bold>Chappañcayojanānī</bold>ti ettha pavāretvā pañca yojanāni gantumpi vaṭṭati, chasu vattabbameva natthi. Sace pana tīṇi gantvā teneva maggena paccāgacchati, na vaṭṭati, aññena āgantuṃ vaṭṭati. ‘‘Vuttappamāṇaṃ addhānaṃ na gacchissāmī’’ti dhure nikkhittamatte pācittiyaṃ.</paragraph>
    <paragraph line="161">Rājagahe sambahulā bhikkhuniyo ārabbha vassaṃ vasitvā cārikaṃ apakkamanavatthusmiṃ paññattaṃ. Antarāye sati, pariyesitvā dutiyikaṃ bhikkhuniṃ alabhantiyā, gilānāya, āpadāsu, ummattikādīnañca anāpatti. Vassaṃvuṭṭhatā, anuññātakāraṇābhāvo, pañcayojanānatikkamoti imānettha tīṇi aṅgāni. Samuṭṭhānādīni paṭhamapārājikasadisāni, idaṃ pana akiriyaṃ, dukkhavedananti.</paragraph>
    <centered line="162">Cārikanapakkamanasikkhāpadavaṇṇanā niṭṭhitā.</centered>
    <centered line="163">Tuvaṭṭavaggo catuttho.</centered>
    <title line="164">5. Cittāgāravaggo</title>
    <subhead line="165">1. Rājāgārasikkhāpadavaṇṇanā</subhead>
    <paragraph line="166">Cittāgāravaggassa paṭhame <bold>rājāgāra</bold>nti rañño kīḷanagharaṃ. <bold>Cittāgāra</bold>nti kīḷanacittasālaṃ. <bold>Ārāma</bold>nti kīḷanaupavanaṃ. <bold>Uyyāna</bold>nti <pageBreak edition="Pali Text Society" number="0.0187" /> kīḷanuyyānaṃ. <bold>Pokkharaṇi</bold>nti kīḷanapokkharaṇiṃ. <bold>Dassanāyā</bold>ti <pageBreak edition="Vipassana Research Institut" number="0.0318" /> ‘‘etesu yaṃkiñci passissāmī’’ti <pageBreak edition="Myanmar" number="0.0331" /> gacchantiyā pade pade dukkaṭaṃ, yattha ṭhatvā passati, tattha padaṃ anuddharitvā pañcāpi passantiyā ekāva āpatti. Sace pana taṃ taṃ viloketvā passati, gīvaṃ parivattanappayogagaṇanāya āpattiyo, na ummīlanagaṇanāya.</paragraph>
    <paragraph line="167">Sāvatthiyaṃ chabbaggiyā bhikkhuniyo ārabbha cittāgāraṃ dassanāya gamanavatthusmiṃ paññattaṃ, bhikkhussa sabbattha dukkaṭaṃ, avaseso vinicchayo naccadassanasikkhāpade vuttanayeneva veditabboti.</paragraph>
    <centered line="168">Rājāgārasikkhāpadavaṇṇanā niṭṭhitā.</centered>
    <subhead line="169">2. Āsandiparibhuñjanasikkhāpadavaṇṇanā</subhead>
    <paragraph line="170">Dutiye <bold>āsandī</bold> nāma atikkantappamāṇā vuccati. <bold>Pallaṅko</bold> nāma saṃhārimena vāḷena katoti vutto. <bold>Paribhuñjeyyā</bold>ti ettha pana nisīdananipajjanappayogagaṇanāya pācittiyaṃ veditabbaṃ.</paragraph>
    <paragraph line="171">Sāvatthiyaṃ sambahulā bhikkhuniyo ārabbha āsandipallaṅkaparibhogavatthusmiṃ paññattaṃ, āsandiyā pāde chinditvā, pallaṅkassa vāḷe bhinditvā paribhuñjantiyā, ummattikādīnañca anāpatti. Āsandipallaṅkatā, nisīdanaṃ nipajjanaṃ vāti imānettha dve aṅgāni. Samuṭṭhānādīni eḷakalomasadisānīti.</paragraph>
    <centered line="172">Āsandiparibhuñjanasikkhāpadavaṇṇanā niṭṭhitā.</centered>
    <subhead line="173">3. Suttakantanasikkhāpadavaṇṇanā</subhead>
    <paragraph line="174">Tatiye <bold>sutta</bold>nti channaṃ aññataraṃ. <bold>Kanteyyā</bold>ti ettha yattakaṃ hatthena añchitaṃ hoti, tasmiṃ takkamhi veṭhite ekā āpatti. Idañhi sandhāya padabhājanīye (pāci. 988) ‘‘ujjavujjave’’ti vuttaṃ.</paragraph>
    <paragraph line="175">Sāvatthiyaṃ chabbaggiyā bhikkhuniyo ārabbha suttaṃ kantanavatthusmiṃ paññattaṃ, kantanato pubbe <pageBreak edition="Vipassana Research Institut" number="0.0319" /> kappāsavicinanaṃ ādiṃ katvā sabbappayogesu hatthavāragaṇanāya <pageBreak edition="Myanmar" number="0.0332" /> dukkaṭaṃ. Kantitasuttaṃ kantantiyā, ummattikādīnañca anāpatti. Akantitatā, kantananti imānettha dve aṅgāni. Samuṭṭhānādīni eḷakalomasadisānīti.</paragraph>
    <centered line="176">Suttakantanasikkhāpadavaṇṇanā niṭṭhitā.</centered>
    <subhead line="177">4. Gihiveyyāvaccasikkhāpadavaṇṇanā</subhead>
    <paragraph line="178">Catutthe <pageBreak edition="Pali Text Society" number="0.0188" /><bold>gihiveyyāvacca</bold>nti gihīnaṃ veyyāvaccaṃ. Sacepi hi mātāpitaro attano kiñci kammaṃ akārāpetvā tesaṃ yāgupacanādīni karonti, pubbappayogesu payogagaṇanāya dukkaṭāni āpajjitvā yāguādīsu bhājanagaṇanāya, khādanīyādīsu pūvagaṇanāya pācittiyaṃ āpajjati.</paragraph>
    <paragraph line="179">Sāvatthiyaṃ sambahulā bhikkhuniyo ārabbha gihīnaṃ veyyāvaccakaraṇavatthusmiṃ paññattaṃ, manussehi saṅghassa yāgupāne vā bhatte vā cetiyapūjāya vā karīyamānāya tesaṃ sahāyabhāvena yāgupacanādīni, attano veyyāvaccakarassa ca tāniyeva karontiyā, ummattikādīnañca anāpatti. Gihiveyyāvaccakaraṇaṃ, anuññātakāraṇābhāvoti imānettha dve aṅgāni. Samuṭṭhānādīni eḷakalomasadisānevāti.</paragraph>
    <centered line="180">Gihiveyyāvaccasikkhāpadavaṇṇanā niṭṭhitā.</centered>
    <subhead line="181">5. Adhikaraṇasikkhāpadavaṇṇanā</subhead>
    <paragraph line="182">Pañcame <bold>adhikaraṇa</bold>nti catunnaṃ aññataraṃ. <bold>Pācittiya</bold>nti idha cīvarasibbane viya dhuraṃ nikkhittamatte pācittiyaṃ, ekāhampi parihāro natthi.</paragraph>
    <paragraph line="183">Sāvatthiyaṃ thullanandaṃ ārabbha adhikaraṇaṃ navūpasamanavatthusmiṃ paññattaṃ, sesamettha cīvarasibbanasikkhāpade vuttanayeneva veditabbanti.</paragraph>
    <centered line="184">Adhikaraṇasikkhāpadavaṇṇanā niṭṭhitā.</centered>
    <subhead line="185">6. Bhojanadānasikkhāpadavaṇṇanā</subhead>
    <paragraph line="186">Chaṭṭhe <pageBreak edition="Myanmar" number="0.0333" /><pageBreak edition="Vipassana Research Institut" number="0.0320" /><bold>sahatthā</bold>ti kāyena vā kāyappaṭibaddhena vā nissaggiyena vā ṭhapetvā pañcasahadhammike avasesānaṃ aññatra udakadantaponā yaṃkiñci ajjhoharaṇīyaṃ dadantiyā pācittiyaṃ.</paragraph>
    <paragraph line="187">Sāvatthiyaṃ thullanandaṃ ārabbha agārikassa khādanīyabhojanīyadānavatthusmiṃ paññattaṃ, udakadantapone dukkaṭaṃ. Yā pana dāpeti na deti, upanikkhipitvā deti, bāhiralepaṃ deti, tassā, ummattikādīnañca anāpatti. Aññatra udakadantaponā ajjhoharaṇiyaṃ, ṭhapetvā pañca sahadhammike aññassa sahatthā dānanti imānettha dve aṅgāni. Samuṭṭhānādīni eḷakalomasadisānīti.</paragraph>
    <centered line="188">Bhojanadānasikkhāpadavaṇṇanā niṭṭhitā.</centered>
    <subhead line="189">7. Āvasathacīvarasikkhāpadavaṇṇanā</subhead>
    <paragraph line="190">Sattame <pageBreak edition="Pali Text Society" number="0.0189" /><bold>āvasathacīvara</bold>nti ‘‘utuniyo bhikkhuniyo paribhuñjantū’’ti dinnacīvaraṃ. <bold>Anissajjitvā</bold>ti catutthe divase dhovitvā aññissā antamaso sāmaṇeriyāpi utuniyā adatvā. <bold>Pācittiya</bold>nti evaṃ anissajjitvā paribhuñjantiyā pācittiyaṃ.</paragraph>
    <paragraph line="191">Sāvatthiyaṃ thullanandaṃ ārabbha āvasathacīvaraṃ anissajjitvā paribhuñjanavatthusmiṃ paññattaṃ, tikapācittiyaṃ, nissajjite dvikadukkaṭaṃ. Tasmiṃ pana nissajjitasaññāya, puna pariyāyena vā, aññāsaṃ utunīnaṃ abhāvena vā, acchinnanaṭṭhacīvarikāya vā, āpadāsu vā paribhuñjantiyā, ummattikādīnañca anāpatti. Āvasathacīvaratā, catutthadivasatā, dhovitvā anissajjanaṃ, anuññātakāraṇābhāvoti imānettha cattāri aṅgāni. Samuṭṭhānādīni kathinasadisāni, idaṃ pana kiriyākiriyanti.</paragraph>
    <centered line="192">Āvasathacīvarasikkhāpadavaṇṇanā niṭṭhitā.</centered>
    <subhead line="193">8. Āvasathavihārasikkhāpadavaṇṇanā</subhead>
    <paragraph line="194">Aṭṭhame <pageBreak edition="Myanmar" number="0.0334" /><pageBreak edition="Vipassana Research Institut" number="0.0321" /><bold>āvasatha</bold>nti kavāṭabaddhavihāraṃ. <bold>Anissajjitvā</bold>ti rakkhaṇatthāya adatvā, ‘‘idaṃ jaggeyyāsī’’ti evaṃ anāpucchitvāti attho. <bold>Cārikaṃ pakkameyya pācittiya</bold>nti ettha sakagāmato aññaṃ gāmaṃ ekarattivāsatthāyapi pakkamantiyā parikkhittassa āvasathassa parikkhepaṃ, aparikkhittassa upacāraṃ paṭhamapādena atikkantamatte dukkaṭaṃ, dutiyena pācittiyaṃ.</paragraph>
    <paragraph line="195">Sāvatthiyaṃ thullanandaṃ ārabbha āvasathaṃ anissajjitvā cārikaṃ pakkamanavatthusmiṃ paññattaṃ, tikapācittiyaṃ, akavāṭabaddhe dukkaṭaṃ, nissajjite dvikadukkaṭaṃ. Tasmiṃ pana nissajjitasaññāya, sati antarāye, paṭijaggikaṃ pariyesitvā alabhantiyā, gilānāya, āpadāsu, ummattikādīnañca anāpatti. Sakavāṭabaddhatā, vuttanayena pakkamanaṃ, anuññātakāraṇābhāvoti imānettha tīṇi aṅgāni. Samuṭṭhānādīni kathinasadisānīti, idaṃ pana kiriyākiriyanti.</paragraph>
    <centered line="196">Āvasathavihārasikkhāpadavaṇṇanā niṭṭhitā.</centered>
    <subhead line="197">9. Tiracchānavijjāpariyāpuṇanasikkhāpadavaṇṇanā</subhead>
    <paragraph line="198">Navame <bold>tiracchānavijja</bold>nti yaṃkiñci bāhirakaṃ anatthasaṃhitaṃ hatthiassarathadhanutharusippaāthabbaṇakhilanavasīkaraṇasosāpanamantāgadappayogādibhedaṃ <pageBreak edition="Pali Text Society" number="0.0190" /> parūpaghātakaraṃ vijjaṃ. <bold>Pariyāpuṇeyyā</bold>ti ettha yassa kassaci santike taṃ padādivasena pariyāpuṇantiyā padagaṇanāya ceva akkharagaṇanāya ca pācittiyanti.</paragraph>
    <centered line="199">Tiracchānavijjāpariyāpuṇanasikkhāpadavaṇṇanā niṭṭhitā.</centered>
    <subhead line="200">10. Tiracchānavijjāvācanasikkhāpadavaṇṇanā</subhead>
    <paragraph line="201">Dasame <bold>vāceyyā</bold>ti padaṃ viseso. Ubhayampi sāvatthiyaṃ chabbaggiyā ceva sambahulā bhikkhuniyo ca ārabbha tiracchānavijjaṃ pariyāpuṇanavācanavatthusmiṃ paññattaṃ. Lekhe, dhāraṇāya <pageBreak edition="Vipassana Research Institut" number="0.0322" /> ca, guttatthāya ca yakkhaparittanāgamaṇḍalādike <pageBreak edition="Myanmar" number="0.0335" /> sabbaparitte, ummattikādīnañca anāpatti. Tiracchānavijjatā, pariyāpuṇanavācanā, anuññātakāraṇābhāvoti imānettha dvīsupi tīṇi aṅgāni. Samuṭṭhānādīni padasodhammasadisānīti.</paragraph>
    <centered line="202">Tiracchānavijjāvācanasikkhāpadavaṇṇanā niṭṭhitā.</centered>
    <centered line="203">Cittāgāravaggo pañcamo.</centered>
    <title line="204">6. Ārāmavaggo</title>
    <subhead line="205">1. Ārāmapavisanasikkhāpadavaṇṇanā</subhead>
    <paragraph line="206">Ārāmavaggassa paṭhame <bold>sabhikkhukaṃ ārāma</bold>nti yattha bhikkhū rukkhamūlepi vasanti, taṃ padesaṃ. <bold>Anāpucchā</bold>ti ettha bhikkhusāmaṇeraārāmikesu yaṃkiñci anāpucchā, parikkhittassa ārāmassa parikkhepaṃ atikkamantiyā, aparikkhittassa upacāraṃ okkamantiyā paṭhamapāde dukkaṭaṃ, dutiyapāde pācittiyaṃ.</paragraph>
    <paragraph line="207">Sāvatthiyaṃ sambahulā bhikkhuniyo ārabbha anāpucchā ārāmaṃ pavisanavatthusmiṃ paññattaṃ, ‘‘santaṃ bhikkhuṃ anāpucchā’’ti ca ‘‘jānaṃ sabhikkhuka’’nti ca imānettha dve anupaññattiyo, sabhikkhuke vematikāya, abhikkhuke sabhikkhukasaññāya ceva vematikāya ca dukkaṭaṃ. Tasmiṃ pana duvidhepi abhikkhukasaññāya, santaṃ bhikkhuṃ āpucchā pavisantiyā, paṭhamappaviṭṭhānaṃ vā bhikkhunīnaṃ sīsaṃnulokikāya, yattha vā bhikkhuniyo sannipatitā, tattha ‘‘tāsaṃ santikaṃ gacchāmī’’ti saññāya, ārāmena vā maggo hoti, tena gacchantiyā, āpadāsu, ummattikādīnañca anāpatti. Sabhikkhukārāmatā <pageBreak edition="Pali Text Society" number="0.0191" />, sabhikkhukasaññitā, vuttaparicchedātikkamo, anuññātakāraṇābhāvoti imānettha cattāri aṅgāni. Samanubhāsanasamauṭṭhānaṃ, kiriyākiriyaṃ, saññāvimokkhaṃ, sacittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="208">Ārāmapavisanasikkhāpadavaṇṇanā niṭṭhitā.</centered>
    <subhead line="209">2. Bhikkhuakkosanasikkhāpadavaṇṇanā</subhead>
    <paragraph line="210">Dutiye <pageBreak edition="Vipassana Research Institut" number="0.0323" /><bold>akkoseyyā</bold>ti dasannaṃ akkosavatthūnaṃ aññatarena sammukhā vā parammukhā vā akkoseyya. <bold>Paribhāseyyā</bold>ti bhayamassa upadaṃseyya. <bold>Pācittiya</bold>nti tassā evaṃ karontiyā pācittiyaṃ.</paragraph>
    <paragraph line="211">Vesāliyaṃ <pageBreak edition="Myanmar" number="0.0336" /> chabbaggiyā bhikkhuniyo ārabbha āyasmantaṃ upāliṃ akkosanavatthusmiṃ paññattaṃ, tikapācittiyaṃ, anupasampanne tikadukkaṭaṃ, atthadhammaanusāsanipurekkhārāya, ummattikādīnañca anāpatti. Upasampannatā, akkosanaparibhāsanaṃ, atthapurekkhāratādīnaṃ abhāvoti imānettha tīṇi aṅgāni. Samuṭṭhānādīni adinnādānasadisāni, idaṃ pana dukkhavedananti.</paragraph>
    <centered line="212">Bhikkhuakkosanasikkhāpadavaṇṇanā niṭṭhitā.</centered>
    <subhead line="213">3. Gaṇaparibhāsanasikkhāpadavaṇṇanā</subhead>
    <paragraph line="214">Tatiye <bold>caṇḍikatā</bold>ti kuddhā. <bold>Gaṇa</bold>nti bhikkhunisaṅghaṃ. <bold>Paribhāseyyā</bold>ti ettha ‘‘bālā etā abyattā etā, netā jānanti kammaṃ vā kammadosaṃ vā kammasampattiṃ vā kammavipattiṃ vā’’ti evaṃ yattha katthaci paribhāsantiyā pācittiyaṃ.</paragraph>
    <paragraph line="215">Sāvatthiyaṃ thullanandaṃ ārabbha gaṇaṃ paribhāsanavatthusmiṃ paññattaṃ, sambahulā vā ekaṃ vā anupasampannaṃ vā paribhāsantiyā dukkaṭaṃ. Sesaṃ dutiyasadisamevāti.</paragraph>
    <centered line="216">Gaṇaparibhāsanasikkhāpadavaṇṇanā niṭṭhitā.</centered>
    <subhead line="217">4. Pavāritasikkhāpadavaṇṇanā</subhead>
    <paragraph line="218">Catutthe gaṇabhojane vuttanayena <bold>nimantitā,</bold> pavāraṇāsikkhāpade vuttanayena <bold>pavāritā</bold> veditabbā. <bold>Pācittiya</bold>nti tassā purebhattaṃ ṭhapetvā yāguñceva sesāni ca tīṇi kālikāni aññaṃ yaṃkiñci āmisaṃ ajjhoharaṇatthāya paṭiggaṇhantiyā gahaṇe dukkaṭaṃ, ajjhohāre ajjhohāre pācittiyaṃ.</paragraph>
    <paragraph line="219">Sāvatthiyaṃ <pageBreak edition="Vipassana Research Institut" number="0.0324" /> sambahulā bhikkhuniyo ārabbha aññatra bhuñjanavatthusmiṃ paññattaṃ, tīṇi kālikāni āhāratthāya paṭiggaṇhantiyāpi <pageBreak edition="Pali Text Society" number="0.0192" /> ajjhoharantiyāpi dukkaṭaṃ. Yā pana nimantitā appavāritā yāguṃ pivati, sāmike apaloketvā <pageBreak edition="Myanmar" number="0.0337" /> bhuñjati, tīṇi kālikāni sati paccaye paribhuñjati, tassā, ummattikādīnañca anāpatti. Nimantitā vā pavāritā vā taṃ ubhayaṃ vā, purebhattaṃ vuttalakkhaṇassa āmisassa ajjhohāro, sāmikānaṃ anāpucchananti imānettha tīṇi aṅgāni. Addhānasamuṭṭhānaṃ, nimantitāya anāpucchā bhuñjantiyā āpattisambhavato siyā kiriyākiriyaṃ, pavāritāya kappiyaṃ kāretvāpi akāretvāpi paribhuñjantiyā āpattisambhavato siyā kiriyaṃ, nosaññāvimokkhaṃ, acittakaṃ, paṇṇattivajjaṃ kāyakammaṃ, vacīkammaṃ, ticittaṃ, tivedananti.</paragraph>
    <centered line="220">Pavāritasikkhāpadavaṇṇanā niṭṭhitā.</centered>
    <subhead line="221">5. Kulamaccharinīsikkhāpadavaṇṇanā</subhead>
    <paragraph line="222">Pañcame kule maccharo kulamaccharo, kulamaccharo etissā atthi, kulaṃ vā maccharāyatīti <bold>kulamaccharinī. Assā</bold>ti yā īdisī bhaveyya. <bold>Pācittiya</bold>nti tassā ‘‘yaṃ kulaṃ bhikkhunīnaṃ paccaye dātukāmaṃ, kathaṃ nāma tattha bhikkhuniyo na gaccheyyu’’nti bhikkhunīnaṃ vā santike kulassa, ‘‘kathaṃ nāma ime tāsaṃ kiñci na dajjeyyu’’nti kulassa vā santike bhikkhunīnaṃ avaṇṇaṃ bhāsantiyā pācittiyaṃ.</paragraph>
    <paragraph line="223">Sāvatthiyaṃ aññataraṃ bhikkhuniṃ ārabbha kulamaccharāyanavatthusmiṃ paññattaṃ. Amaccharāyitvā santaṃyeva ādīnavaṃ ācikkhantiyā, ummattikādīnañca anāpatti. Bhikkhunīnaṃ alābhakāmatā, kulassa vā santike bhikkhunīnaṃ bhikkhunīnaṃ vā santike kulassa avaṇṇabhaṇananti imānettha dve aṅgāni. Samuṭṭhānādīni adinnādānasadisāni, idaṃ pana dukkhavedananti.</paragraph>
    <centered line="224">Kulamaccharinīsikkhāpadavaṇṇanā niṭṭhitā.</centered>
    <subhead line="225">6. Abhikkhukāvāsasikkhāpadavaṇṇanā</subhead>
    <paragraph line="226">Chaṭṭhe sace bhikkhunupassayato addhayojanabbhantare ovādadāyakā bhikkhū na vasanti, maggo <pageBreak edition="Vipassana Research Institut" number="0.0325" /> vā akhemo hoti na sakkā anantarāyena gantuṃ <pageBreak edition="Myanmar" number="0.0338" />, ayaṃ <bold>abhikkhuko</bold> nāma <bold>āvāso</bold>. Tattha ‘‘vassaṃ vasissāmī’’ti senāsanapaññāpanapānīyaupaṭṭhāpanādīni karontiyā dukkaṭaṃ <pageBreak edition="Pali Text Society" number="0.0193" />, saha aruṇuggamanā pācittiyaṃ. Ayamettha saṅkhepo, vitthāro pana samantapāsādikāyaṃ (pāci. aṭṭha. 144 ādayo) vutto.</paragraph>
    <paragraph line="227">Sāvatthiyaṃ sambahulā bhikkhuniyo ārabbha abhikkhuke āvāse vassaṃ vasanavatthusmiṃ paññattaṃ, yattha pana vassūpagatā bhikkhū pakkantā vā honti vibbhantā vā kālaṅkatā vā pakkhasaṅkantā vā tattha vasantiyā, āpadāsu, ummattikādīnañca anāpatti. Abhikkhukāvāsatā, vassūpagamanaṃ, aruṇuggamananti imānettha tīṇi aṅgāni. Samuṭṭhānādīni eḷakalomasadisānevāti.</paragraph>
    <centered line="228">Abhikkhukāvāsasikkhāpadavaṇṇanā niṭṭhitā.</centered>
    <subhead line="229">7. Apavāraṇāsikkhāpadavaṇṇanā</subhead>
    <paragraph line="230">Sattame <bold>vassaṃvuṭṭhā</bold>ti purimaṃ vā pacchimaṃ vā temāsaṃ vuṭṭhā. <bold>Ubhatosaṅghe</bold>ti bhikkhunisaṅghe ceva bhikkhusaṅghe ca. Ayaṃ panettha vinicchayakathā – bhikkhunīhi cātuddaseyeva sannipatitvā ‘‘suṇātu me, ayye, saṅgho, ajja pavāraṇā cātuddasī, yadi saṅghassa pattakallaṃ, saṅgho pavāreyyā’’ti evaṃ sabbasaṅgāhikañattiṃ vā, ‘‘tevācikaṃ pavāreyyā’’ti evaṃ tevācikañattiṃ vā, sati antarāye ‘‘dvevācikaṃ, ekavācikaṃ, samānavassikaṃ pavāreyyā’’ti evaṃ dvevācikādiñattiṃ vā ṭhapetvā sabbasaṅgāhikañatti ce ṭhapitā, ‘‘saṅghaṃ, ayye, pavāremi diṭṭhena vā sutena vā parisaṅkāya vā, vadantu maṃ ayyāyo anukampaṃ upādāya, passantī paṭikarissāmī’’ti (cūḷava. 427) evaṃ sakiṃ vā, ‘‘dutiyampi, ayye, saṅghaṃ…pe… tatiyampi, ayye, saṅghaṃ…pe… paṭikarissāmī’’ti evaṃ dvattikkhattuṃ vā vatvā paṭipāṭiyā pavāretabbaṃ. Tevācikāya ñattiyā vacanaṃ na hāpetabbaṃ, dvevācikādīsu vaḍḍhetuṃ vaṭṭati, hāpetuṃ na vaṭṭati. Evaṃ bhikkhunisaṅghe pavāretvā tattheva ekā bhikkhunī bhikkhunikkhandhake (cūḷava. 427) vuttena ñattidutiyakammena bhikkhunisaṅghassatthāya bhikkhusaṅghaṃ pavāretuṃ sammannitabbā. Tāya sammatāya bhikkhuniyā pannarase <pageBreak edition="Myanmar" number="0.0339" /> bhikkhunisaṅghaṃ ādāya bhikkhusaṅghaṃ upasaṅkamitvā ekaṃsaṃ uttarāsaṅgaṃ karitvā añjaliṃ paggahetvā evamassa <pageBreak edition="Pali Text Society" number="0.0194" /> vacanīyo ‘‘bhikkhunisaṅgho ayya bhikkhusaṅghaṃ pavāreti diṭṭhena vā sutena vā parisaṅkāya vā, vadatāyya bhikkhusaṅgho bhikkhunisaṅghaṃ <pageBreak edition="Vipassana Research Institut" number="0.0326" /> anukampaṃ upādāya, passanto paṭikarissati, dutiyampi ayya…pe… tatiyampi ayya…pe… passanto paṭikarissatī’’ti evaṃ pavāretabbaṃ.</paragraph>
    <paragraph line="231">Sace pañcavaggo bhikkhunisaṅgho na pūrati, catūhi vā tīhi vā gaṇañattiṃ ṭhapetvā, dvīhi vinā ñattiyā aññamaññaṃ pavāretabbaṃ. Ekāya ‘‘ajja me pavāraṇā’’ti adhiṭṭhātabbaṃ.</paragraph>
    <paragraph line="232">Vihāraṃ pana gantvā ‘‘bhikkhuniyo, ayya, bhikkhusaṅghaṃ pavārenti diṭṭhena vā sutena vā parisaṅkāya vā, vadatāyya bhikkhusaṅgho bhikkhuniyo anukampaṃ upādāya, passantiyo paṭikarissantī’’ti ca, ‘‘ahaṃ, ayya, bhikkhusaṅghaṃ pavāremi diṭṭhena vā sutena vā parisaṅkāya vā, vadatu maṃ, ayya, bhikkhusaṅgho anukampaṃ upādāya, passantī paṭikarissāmī’’ti ca evaṃ tikkhattuṃ vattabbaṃ.</paragraph>
    <paragraph line="233">Sace bhikkhusaṅgho na pūrati, ‘‘bhikkhunisaṅgho, ayya, ayye pavāreti diṭṭhena vā sutena vā parisaṅkāya vā, vadantu ayyā bhikkhunisaṅghaṃ anukampaṃ upādāya, passanto paṭikarissatī’’ti ca, ‘‘bhikkhunisaṅgho, ayya, ayyaṃ pavāreti diṭṭhena vā sutena vā parisaṅkāya vā, vadatāyyo bhikkhunisaṅghaṃ anukampaṃ upādāya, passanto paṭikarissatī’’ti ca evaṃ tikkhattuṃ vattabbaṃ.</paragraph>
    <paragraph line="234">Ubhinnaṃ aparipūriyā ‘‘bhikkhuniyo, ayyā, ayye pavārenti diṭṭhena vā sutena vā parisaṅkāya vā, vadantāyyā bhikkhuniyo anukampaṃ upādāya, passantiyo paṭikarissantī’’ti ca, ‘‘bhikkhuniyo, ayya, ayyaṃ pavārenti diṭṭhena vā sutena vā parisaṅkāya vā, vadatāyyo bhikkhuniyo anukampaṃ upādāya, passantiyo paṭikarissantī’’ti ca, ‘‘ahaṃ, ayyā, ayye pavāremi diṭṭhena vā sutena vā…pe… vadantu maṃ, ayyā, anukampaṃ upādāya, passantī paṭikarissāmī’’ti ca, ‘‘ahaṃ, ayya, ayyaṃ pavāremi diṭṭhena vā sutena vā…pe… vadatu maṃ, ayyo, anukampaṃ upādāya, passantī paṭikarissāmī’’ti ca evaṃ tikkhattuṃ vattabbaṃ. Sabbāheva hi iminā <pageBreak edition="Pali Text Society" number="0.0195" /> nayena ubhatosaṅghe <pageBreak edition="Myanmar" number="0.0340" /> pavāritā hoti, yā pana vassaṃvuṭṭhā ‘‘ubhatosaṅghe evaṃ na pavāressāmī’’ti dhuraṃ nikkhipati, tassā saha dhuranikkhepena pācittiyaṃ.</paragraph>
    <paragraph line="235">Sāvatthiyaṃ sambahulā bhikkhuniyo ārabbha vassaṃ vasitvā na pavāraṇāvatthusmiṃ paññattaṃ. Antarāye <pageBreak edition="Vipassana Research Institut" number="0.0327" /> pana sati, pariyesitvā bhikkhū alabhantiyā, gilānāya, āpadāsu, ummattikādīnañca anāpatti. Vassaṃvuṭṭhatā, na ubhatosaṅghe pavāraṇā, anuññātakāraṇābhāvoti imānettha tīṇi aṅgāni. Samuṭṭhānādīni samanubhāsanasadisānīti.</paragraph>
    <centered line="236">Apavāraṇāsikkhāpadavaṇṇanā niṭṭhitā.</centered>
    <subhead line="237">8. Ovādasikkhāpadavaṇṇanā</subhead>
    <paragraph line="238">Aṭṭhame <bold>ovādāyā</bold>ti garudhammassavanatthāya. <bold>Saṃvāsāyā</bold>ti uposathapucchanatthāya ceva pavāraṇatthāya ca. <bold>Pācittiya</bold>nti ‘‘etesaṃ atthāya na gacchāmī’’ti dhuraṃ nikkhittamatte pācittiyaṃ.</paragraph>
    <paragraph line="239">Sakkesu chabbaggiyā bhikkhuniyo ārabbha ovādāya agamanavatthusmiṃ paññattaṃ. Antarāye pana sati, pariyesitvā dutiyikaṃ alabhantiyā, gilānāya, āpadāsu, ummattikādīnañca anāpatti. Ovādasaṃvāsānaṃ atthāya agamanaṃ, anuññātakāraṇābhāvoti imānettha dve aṅgāni. Samuṭṭhānādīni paṭhamapārājikasadisāni, idaṃ pana akiriyaṃ, dukkhavedananti.</paragraph>
    <centered line="240">Ovādasikkhāpadavaṇṇanā niṭṭhitā.</centered>
    <subhead line="241">9. Ovādūpasaṅkamanasikkhāpadavaṇṇanā</subhead>
    <paragraph line="242">Navame <bold>anvaddhamāsa</bold>nti addhamāse addhamāse. <bold>Uposathapucchaka</bold>nti uposathapucchanaṃ. <bold>Ovādūpasaṅkamana</bold>nti ovādatthāya upasaṅkamanaṃ. <bold>Taṃ atikkāmentiyā</bold>ti ettha bhikkhunīhi terase vā cātuddase vā ārāmaṃ gantvā ‘‘ayaṃ uposatho cātuddaso pannaraso’’ti pucchitabbaṃ, uposathadivase <pageBreak edition="Myanmar" number="0.0341" /> nidānavaṇṇanāyaṃ vuttanayena ovādūpasaṅkamanaṃ yācitabbaṃ. Yā bhikkhunī vuttappakāre kāle tadubhayaṃ na karoti, sā taṃ atikkāmeti nāma, tassā <pageBreak edition="Pali Text Society" number="0.0196" /> ‘‘uposathampi na pucchissāmi, ovādampi na yācissāmī’’ti dhuraṃ nikkhittamatte pācittiyaṃ.</paragraph>
    <paragraph line="243">Sāvatthiyaṃ sambahulā bhikkhuniyo ārabbha uposathaovādānaṃ apucchanaayācanavatthusmiṃ paññattaṃ <pageBreak edition="Vipassana Research Institut" number="0.0328" />, anāpatti aṭṭhamasadisāyeva. Uposathovādānaṃ apucchanaayācanāyaṃ dhuranikkhepo, anuññātakāraṇābhāvoti imānettha dve aṅgāni. Samuṭṭhānādīni samanubhāsanasadisānīti.</paragraph>
    <centered line="244">Ovādūpasaṅkamanasikkhāpadavaṇṇanā niṭṭhitā.</centered>
    <subhead line="245">10. Pasākhejātasikkhāpadavaṇṇanā</subhead>
    <paragraph line="246">Dasame <bold>pasākhe</bold>ti nābhiyā heṭṭhā jāṇumaṇḍalānaṃ uparipadese. Tato hi yasmā rukkhassa sākhā viya ubho ūrū pabhijjitvā gatā, tasmā so ‘‘pasākho’’ti vuccati, tasmiṃ pasākhe. <bold>Gaṇḍa</bold>nti yaṃkiñci gaṇḍaṃ. <bold>Rudhita</bold>nti vaṇaṃ. <bold>Bhedāpeyya vā</bold>tiādīsu sace ‘‘bhinda phālehī’’ti sabbāni āṇāpeti, so ca tatheva karoti, cha dukkaṭāni cha ca pācittiyāni. Athāpi ‘‘yaṃkiñci ettha kattabbaṃ, taṃ sabbaṃ karohī’’ti evaṃ āṇāpeti, so ca sabbānipi bhedanādīni karoti, ekavācāya cha dukkaṭāni cha ca pācittiyāni. Sace pana bhedanādīsu ekaṃyeva ‘‘idaṃ nāma karohī’’ti āṇāpeti, so ca sabbāni karoti. Yaṃ āṇattaṃ, tasseva karaṇe pācittiyaṃ.</paragraph>
    <paragraph line="247">Sāvatthiyaṃ aññataraṃ bhikkhuniṃ ārabbha pasākhe jātaṃ gaṇḍaṃ purisena bhedāpanavatthusmiṃ paññattaṃ, apaloketvā vā viññuṃ vā yaṃkañci dutiyikaṃ gahetvā evaṃ karontiyā, ummattikādīnañca anāpatti. Pasākhe jātatā, anapalokanaṃ, dutiyikābhāvo, purisena bhedādīnaṃ kārāpananti imānettha cattāri aṅgāni. Samuṭṭhānādīni kathinasadisāni, idaṃ pana kiriyākiriyanti.</paragraph>
    <centered line="248">Pasākhejātasikkhāpadavaṇṇanā niṭṭhitā.</centered>
    <centered line="249">Ārāmavaggo chaṭṭho.</centered>
    <title line="250">7. Gabbhinīvaggo</title>
    <subhead line="251">1. Gabbhinīsikkhāpadavaṇṇanā</subhead>
    <paragraph line="252">Gabbhinivaggassa <pageBreak edition="Myanmar" number="0.0342" /><pageBreak edition="Vipassana Research Institut" number="0.0329" /> paṭhame <bold>‘‘gabbhinī’’</bold>ti jānitvā upajjhāyāya vuṭṭhāpentiyā gaṇapariyesanādīsu ca ñattikammavācādvaye ca dukkaṭaṃ, kammavācāpariyosāne pācittiyaṃ.</paragraph>
    <paragraph line="253">Sāvatthiyaṃ <pageBreak edition="Pali Text Society" number="0.0197" /> sambahulā bhikkhuniyo ārabbha gabbhiniṃ vuṭṭhāpanavatthusmiṃ paññattaṃ, gabbhiniyā vematikāya agabbhiniyā gabbhinisaññāya ceva vematikāya ca dukkaṭaṃ. Ubhosu agabbhinisaññāya, ummattikādīnañca anāpatti. Gabbhinitā, ‘gabbhinī’ti jānanaṃ, vuṭṭhāpananti imānettha tīṇi aṅgāni. Samuṭṭhānādīni adinnādānasadisāni, idaṃ pana paṇṇattivajjaṃ, ticittaṃ, tivedananti.</paragraph>
    <centered line="254">Gabbhinīsikkhāpadavaṇṇanā niṭṭhitā.</centered>
    <subhead line="255">2. Pāyantīsikkhāpadavaṇṇanā</subhead>
    <paragraph line="256">Dutiye <bold>pāyanti</bold>nti thaññaṃ pāyamānaṃ, yaṃ pāyeti, tassa mātā vā, dhāti vā. Idaṃ vatthumattamevettha viseso, sesaṃ paṭhamasikkhāpadasadisamevāti.</paragraph>
    <centered line="257">Pāyantīsikkhāpadavaṇṇanā niṭṭhitā.</centered>
    <subhead line="258">3. Paṭhamasikkhamānasikkhāpadavaṇṇanā</subhead>
    <paragraph line="259">Tatiye <bold>dve vassānī</bold>ti pavāraṇāvasena dve saṃvaccharāni. <bold>Chasu dhammesū</bold>ti pāṇātipātāveramaṇiādīsu vikālabhojanāveramaṇipariyosānesu chasu sikkhāpadesu. <bold>Asikkhitasikkha</bold>nti padabhājane (pāci. 1077) vuttanayeneva adinnasikkhaṃ vā kupitasikkhaṃ vā. <bold>Sikkhamānaṃ vuṭṭhāpeyyā</bold>ti tesu chasu dhammesu sikkhanato, te vā sikkhāsaṅkhāte <pageBreak edition="Vipassana Research Institut" number="0.0330" /> dhamme mānanato evaṃladdhanāmaṃ anupasampannaṃ upasampādeyya. <bold>Pācittiya</bold>nti paṭhamasikkhāpade vuttanayeneva kammavācāpariyosāne pācittiyaṃ.</paragraph>
    <paragraph line="260">Sāvatthiyaṃ <pageBreak edition="Myanmar" number="0.0343" /> sambahulā bhikkhuniyo ārabbha evarūpaṃ sikkhamānaṃ vuṭṭhāpanavatthusmiṃ paññattaṃ, dhammakamme tikapācittiyaṃ, adhammakamme tikadukkaṭaṃ. Dve vassāni chasu dhammesu sikkhitasikkhaṃ sikkhamānaṃ vuṭṭhāpentiyā, ummattikādīnañca anāpatti. Vuttanayena asikkhitasikkhatā, dhammakammatā, kammavācāpariyosānanti imānettha tīṇi aṅgāni. Samuṭṭhānādīni paṭhame vuttanayānevāti.</paragraph>
    <centered line="261">Paṭhamasikkhamānasikkhāpadavaṇṇanā niṭṭhitā.</centered>
    <subhead line="262">4. Dutiyasikkhamānasikkhāpadavaṇṇanā</subhead>
    <paragraph line="263">Catutthe <pageBreak edition="Pali Text Society" number="0.0198" /><bold>saṅghena asammata</bold>nti yassā saṅghena antamaso upasampadāmāḷakepi padabhājane (pāci. 1086) vuttā upasampadāsammuti na dinnā hoti, taṃ imā dvepi <bold>mahāsikkhamānā</bold> nāma. Idha saṅghena sammataṃ vuṭṭhāpentiyā, ummattikādīnañca anāpatti. Sesaṃ tatiye vuttasadisameva, idaṃ pana kiriyākiriyaṃ hotīti.</paragraph>
    <centered line="264">Dutiyasikkhamānasikkhāpadavaṇṇanā niṭṭhitā.</centered>
    <subhead line="265">5. Paṭhamagihigatasikkhāpadavaṇṇanā</subhead>
    <paragraph line="266">Pañcame <bold>gihigata</bold>nti purisantaragataṃ, idhāpi idaṃ vatthumattameva viseso. Ūnadvādasavassañca paripuṇṇasaññāya vuṭṭhāpentiyā kiñcāpi anāpatti, sā pana anupasampannāva hoti. Sesaṃ paṭhamasikkhāpadasadisamevāti.</paragraph>
    <centered line="267">Paṭhamagihigatasikkhāpadavaṇṇanā niṭṭhitā.</centered>
    <subhead line="268">6-7. Dutiyatatiyagihigatasikkhāpadavaṇṇanā</subhead>
    <paragraph line="269">Chaṭṭhe <pageBreak edition="Vipassana Research Institut" number="0.0331" /> sabbaṃ tatiye vuttanayena. Sattamepi sabbaṃ catutthe vuttanayeneva veditabbanti.</paragraph>
    <centered line="270">Dutiyatatiyagihigatasikkhāpadavaṇṇanā niṭṭhitā.</centered>
    <subhead line="271">8. Paṭhamasahajīvinisikkhāpadavaṇṇanā</subhead>
    <paragraph line="272">Aṭṭhame <pageBreak edition="Myanmar" number="0.0344" /><bold>sahajīvini</bold>nti saddhivihāriniṃ. <bold>Neva anuggaṇheyyā</bold>ti sayaṃ uddesādīhi nānuggaṇheyya. <bold>Na anuggaṇhāpeyyā</bold>ti ‘‘imissā, ayye, uddesādīni dehī’’ti evaṃ na aññāya anuggaṇhāpeyya. <bold>Pācittiya</bold>nti dhure nikkhittamatte pācittiyaṃ.</paragraph>
    <paragraph line="273">Sāvatthiyaṃ thullanandaṃ ārabbha evarūpe vatthusmiṃ paññattaṃ, sesamettha tuvaṭṭavagge dukkhitasahajīvinisikkhāpade vuttasadisamevāti.</paragraph>
    <centered line="274">Paṭhamasahajīvinisikkhāpadavaṇṇanā niṭṭhitā.</centered>
    <subhead line="275">9. Nānubandhanasikkhāpadavaṇṇanā</subhead>
    <paragraph line="276">Navame <bold>vuṭṭhāpitaṃ pavattini</bold>nti vuṭṭhāpitaṃ pavattiniṃ yāya upasampāditā, taṃ upajjhāyininti attho. <bold>Nānubandheyyā</bold>ti cuṇṇena mattikāya dantakaṭṭhena mukhodakenāti evaṃ tena tena karaṇīyena na upaṭṭhaheyya. <bold>Pācittiya</bold>nti nānubandhissanti dhure nikkhittamatte pācittiyaṃ.</paragraph>
    <paragraph line="277">Sāvatthiyaṃ <pageBreak edition="Pali Text Society" number="0.0199" /> sambahulā bhikkhuniyo ārabbha nānubandhanavatthusmiṃ paññattaṃ. Bālaṃ pana alajjiniṃ vā ananubandhantiyā, gilānāya, āpadāsu, ummattikādīnañca anāpatti. Vuṭṭhāpitappavattinitā, dve vassāni ananubandhane dhuranikkhepo, anuññātakāraṇābhāvoti imānettha tīṇi aṅgāni. Samuṭṭhānādīni paṭhamapārājikasadisāni, idaṃ pana akiriyaṃ, dukkhavedananti.</paragraph>
    <centered line="278">Nānubandhanasikkhāpadavaṇṇanā niṭṭhitā.</centered>
    <subhead line="279">10. Dutiyasahajīvinisikkhāpadavaṇṇanā</subhead>
    <paragraph line="280">Dasame <pageBreak edition="Vipassana Research Institut" number="0.0332" /><bold>neva vūpakāseyyā</bold>ti na gahetvā gaccheyya. <bold>Na vūpakāsāpeyyā</bold>ti ‘‘imaṃ, ayye, gahetvā gacchāhī’’ti aññaṃ na āṇāpeyya. <bold>Pācittiya</bold>nti dhure nikkhittamatte pācittiyaṃ.</paragraph>
    <paragraph line="281">Sāvatthiyaṃ thullanandaṃ ārabbha sahajīviniyā avūpakāsanavatthusmiṃ paññattaṃ. Sati pana antarāye, pariyesitvā dutiyikaṃ alabhantiyā, gilānāya <pageBreak edition="Myanmar" number="0.0345" />, āpadāsu, ummattikādīnañca anāpatti. Sahajīvinitā, vūpakāsavūpakāsāpane dhuranikkhepo, anuññātakāraṇābhāvoti imānettha tīṇi aṅgāni. Samuṭṭhānādīni samanubhāsanasadisānīti.</paragraph>
    <centered line="282">Dutiyasahajīvinisikkhāpadavaṇṇanā niṭṭhitā.</centered>
    <centered line="283">Gabbhinīvaggo sattamo.</centered>
    <title line="284">8. Kumāribhūtavaggo</title>
    <subhead line="285">1-2-3. Paṭhamakumāribhūtādisikkhāpadavaṇṇanā</subhead>
    <paragraph line="286">Kumāribhūtavaggassa paṭhamadutiyatatiyāni tīhi gihigatasikkhāpadehi sadisāneva. Yā pana tā sabbapaṭhamā dve mahāsikkhamānā, tā atikkantavīsativassāti veditabbā. Tā hi gihigatā vā hontu, agihigatā vā, sammutikammādīsu ‘‘sikkhamānā’’icceva vattabbā, ‘‘gihigatā’’ti vā ‘‘kumāribhūtā’’ti vā na vattabbā. Gihigatāya dasavassakāle sikkhāsammutiṃ datvā dvādasavassakāle upasampadā kātabbā, ekādasavassakāle datvā terasavassakāle kātabbā, dvādasaterasacuddasapannarasasoḷasasattarasaaṭṭhārasavassakāle sikkhāsammutiṃ datvā vīsativassakāle upasampadā kātabbā. Aṭṭhārasavassakālato paṭṭhāya ca panāyaṃ ‘‘gihigatā’’tipi ‘‘kumāribhūtā’’tipi vattuṃ vaṭṭati. Yā panāyaṃ ‘‘kumāribhūtā’’ti vuttā sāmaṇerī <pageBreak edition="Vipassana Research Institut" number="0.0333" />, sā ‘‘gihigatā’’ti na vattabbā, ‘‘kumāribhūtā’’icceva <pageBreak edition="Pali Text Society" number="0.0200" /> vattabbā. Sikkhāsammutidānavasena pana sabbāpi ‘‘sikkhamānā’’ti vattuṃ vaṭṭatīti.</paragraph>
    <centered line="287">Paṭhamakumāribhūtādisikkhāpadavaṇṇanā niṭṭhitā.</centered>
    <subhead line="288">4. Ūnadvādasavassasikkhāpadavaṇṇanā</subhead>
    <paragraph line="289">Catutthe <bold>ūnadvādasavassā</bold>ti upasampadāvasena aparipuṇṇadvādasavassā. <bold>Pācittiya</bold>nti upajjhāyā hutvā vuṭṭhāpentiyā vuttanayeneva dukkaṭāni antarā, kammavācāpariyosāne pācittiyanti.</paragraph>
    <centered line="290">Ūnadvādasavassasikkhāpadavaṇṇanā niṭṭhitā.</centered>
    <subhead line="291">5. Paripuṇṇadvādasavassasikkhāpadavaṇṇanā</subhead>
    <paragraph line="292">Pañcame <pageBreak edition="Myanmar" number="0.0346" /><bold>saṅghena asammatā</bold>ti yassā saṅghena padabhājane (pāci. 1132) vuttā vuṭṭhāpanasammuti na dinnā. Sesaṃ ubhayatthāpi mahāsikkhamānāsikkhāpadadvayasadisamevāti.</paragraph>
    <centered line="293">Paripuṇṇadvādasavassasikkhāpadavaṇṇanā niṭṭhitā.</centered>
    <subhead line="294">6. Khīyanadhammasikkhāpadavaṇṇanā</subhead>
    <paragraph line="295">Chaṭṭhe <bold>alaṃ tāva te ayye vuṭṭhāpitenāti vuccamānā</bold>ti vuṭṭhāpanasammutiyā yācitāya saṅghena upaparikkhipitvā ‘‘yasmā bālā abyattā ca alajjinī ca hoti, tasmā alaṃ tāva tuyhaṃ upasampāditenā’’ti evaṃ nivārīyamānā. <bold>Pacchā khīyanadhamma</bold>nti pacchā aññāsaṃ byattānaṃ lajjinīnaṃ vuṭṭhāpanasammutiṃ diyyamānaṃ disvā ‘‘ahameva nūna bālā’’tiādīni bhaṇamānā yattha katthaci khīyeyya. <bold>Pācittiya</bold>nti evaṃ khīyanadhammaṃ āpajjantiyā pācittiyaṃ.</paragraph>
    <paragraph line="296">Sāvatthiyaṃ caṇḍakāḷiṃ ārabbha evaṃ khīyanadhammaṃ āpajjanavatthusmiṃ paññattaṃ, pakatiyā chandādīnaṃ vasena karontīnaṃ khīyantiyā, ummattikādīnañca anāpatti. Vuṭṭhāpanasammutiyā yācanaṃ, upaparikkhitvā na chandādivasena paṭikkhittāya ‘‘sādhū’’ti paṭissavo, pacchākhīyananti <pageBreak edition="Vipassana Research Institut" number="0.0334" /> imānettha tīṇi aṅgāni. Samuṭṭhānādīni adinnādānasadisāni, idaṃ pana dukkhavedananti.</paragraph>
    <centered line="297">Khīyanadhammasikkhāpadavaṇṇanā niṭṭhitā.</centered>
    <subhead line="298">7-8. Sikkhamānanavuṭṭhāpanapaṭhamadutiyasikkhāpadavaṇṇanā</subhead>
    <paragraph line="299">Sattame <bold>sā pacchā</bold>ti sikkhamānāya upasampadāya yāciyamānāya sā bhikkhunī evaṃ vatvā laddhe cīvare pacchā asati antarāye ‘‘neva vuṭṭhāpessāmi <pageBreak edition="Pali Text Society" number="0.0201" />, na vuṭṭhāpanāya ussukkaṃ karissāmī’’ti dhuraṃ nikkhipeyya, tassā saha dhuranikkhepena pācittiyanti. Aṭṭhamepi eseva nayo.</paragraph>
    <paragraph line="300">Ubhayampi sāvatthiyaṃ thullanandaṃ ārabbha etesu vatthūsu paññattaṃ, dvīsupi sati antarāye, pariyesitvā alabhantiyā, gilānāya, āpadāsu, ummattikādīnañca <pageBreak edition="Myanmar" number="0.0347" /> anāpatti. Ubhayattha ‘‘evāhaṃ taṃ vuṭṭhāpessāmī’’ti paṭiññā, ākaṅkhitanipphatti, pacchā dhuranikkhepo, anuññātakāraṇābhāvoti imānettha cattāri aṅgāni. Samuṭṭhānādīni samanubhāsanasadisānīti.</paragraph>
    <centered line="301">Sikkhamānanavuṭṭhāpanapaṭhamadutiyasikkhāpadavaṇṇanā niṭṭhitā.</centered>
    <subhead line="302">9. Sokāvāsasikkhāpadavaṇṇanā</subhead>
    <paragraph line="303">Navame <bold>sokāvāsa</bold>nti saṅketaṃ katvā āgacchamānā purisānaṃ antosokaṃ pavesetīti sokāvāsā, taṃ sokāvāsaṃ. Atha vā gharaṃ viya gharasāmikā ayampi purisasamāgamaṃ alabhamānā sokaṃ āvisati, iti yaṃ āvisati, svāssā āvāso hotīti sokāvāsā. Tenevassa padabhājane (pāci. 1160) ‘‘sokāvāsā nāma paresaṃ dukkhaṃ uppādeti, sokaṃ āvisatī’’ti dvidhā attho vutto. <bold>Pācittiya</bold>nti evarūpaṃ vuṭṭhāpentiyā vuttanayeneva kammavācāpariyosāne upajjhāyāya pācittiyaṃ.</paragraph>
    <paragraph line="304">Sāvatthiyaṃ thullanandaṃ ārabbha evarūpaṃ sikkhamānaṃ vuṭṭhāpanavatthusmiṃ paññattaṃ. Ajānantiyā <pageBreak edition="Vipassana Research Institut" number="0.0335" />, ummattikādīnañca anāpatti. Sokāvāsatā, jānanaṃ, vuṭṭhāpananti imānettha tīṇi aṅgāni. Samuṭṭhānādīni gabbhinivuṭṭhāpanasadisānevāti.</paragraph>
    <centered line="305">Sokāvāsasikkhāpadavaṇṇanā niṭṭhitā.</centered>
    <subhead line="306">10. Ananuññātasikkhāpadavaṇṇanā</subhead>
    <paragraph line="307">Dasame <bold>mātāpitūhī</bold>ti vijātamātarā ca janakapitarā ca. <bold>Sāmikenā</bold>ti yena pariggahitā, tena. <bold>Ananuññāta</bold>nti upasampadatthāya ananuññātaṃ. Dvikkhattuñhi bhikkhunīhi āpucchitabbaṃ, pabbajjākāle ca upasampadākāle ca, bhikkhūnaṃ pana sakiṃ āpucchitepi vaṭṭati <pageBreak edition="Pali Text Society" number="0.0202" />. Tasmā yā upasampadākāle anāpucchā upasampādeti, tassā vuttanayeneva pācittiyaṃ.</paragraph>
    <paragraph line="308">Sāvatthiyaṃ <pageBreak edition="Myanmar" number="0.0348" /> thullanandaṃ ārabbha ananuññātavuṭṭhāpanavatthusmiṃ paññattaṃ. Apaloketvā vuṭṭhāpentiyā, tesaṃ atthibhāvaṃ ajānantiyā, ummattikādīnañca anāpatti. Anapalokanaṃ, atthibhāvajānanaṃ, vuṭṭhāpananti imānettha tīṇi aṅgāni. Ananuññātasamuṭṭhānaṃ, kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered line="309">Ananuññātasikkhāpadavaṇṇanā niṭṭhitā.</centered>
    <subhead line="310">11. Pārivāsikasikkhāpadavaṇṇanā</subhead>
    <paragraph line="311">Ekādasame <bold>pārivāsikachandadānenā</bold>ti pārivāsiyena chandadānena. Tattha catubbidhaṃ pārivāsiyaṃ parisapārivāsiyaṃ rattipārivāsiyaṃ chandapārivāsiyaṃ ajjhāsayapārivāsiyanti.</paragraph>
    <paragraph line="312">Tattha parisapārivāsiyaṃ nāma bhikkhū kenacideva karaṇīyena sannipatitā honti, atha megho vā uṭṭhahati, ussāraṇā vā karīyati, manussā vā ajjhottharantā āgacchanti, bhikkhū ‘‘anokāsā mayaṃ, aññatra gacchāmā’’ti chandaṃ avissajjitvāva uṭṭhahanti, idaṃ <bold>parisapārivāsiyaṃ</bold> nāma, kiñcāpi parisapārivāsiyaṃ, chandassa pana avissaṭṭhattā kammaṃ kātuṃ vaṭṭati.</paragraph>
    <paragraph line="313">Puna <pageBreak edition="Vipassana Research Institut" number="0.0336" /> bhikkhū ‘‘uposathādīni karissāmā’’ti rattiṃ sannipatitvā ‘‘yāva sabbe sannipatanti, tāva dhammaṃ suṇissāmā’’ti ekaṃ ajjhesanti, tasmiṃ dhammakathaṃ kathenteyeva aruṇo uggacchati. Sace ‘‘cātuddasikaṃ uposathaṃ karissāmā’’ti nisinnā, ‘‘pannaraso’’ti kātuṃ vaṭṭati. Sace pannarasikaṃ kātuṃ nisinnā, pāṭipade anuposathe uposathaṃ kātuṃ na vaṭṭati. Aññaṃ pana saṅghakiccaṃ kātuṃ vaṭṭati, idaṃ <bold>rattipārivāsiyaṃ</bold> nāma.</paragraph>
    <paragraph line="314">Puna bhikkhū ‘‘kiñcideva abbhānādisaṅghakammaṃ karissāmā’’ti sannisinnā honti, tatreko nakkhattapāṭhako bhikkhu evaṃ vadati ‘‘ajja nakkhattaṃ dāruṇaṃ, mā idaṃ kammaṃ karothā’’ti. Te tassa vacanena chandaṃ vissajjetvā tattheva nisinnā honti, athañño āgantvā ‘‘nakkhattaṃ patimānentaṃ, attho <pageBreak edition="Myanmar" number="0.0349" /> bālaṃ upajjhagā (jā. 1.1.49), kiṃ nakkhattena karothā’’ti <pageBreak edition="Pali Text Society" number="0.0203" /> vadati, idaṃ <bold>chandapārivāsiya</bold>ñceva <bold>ajjhāsayapārivāsiya</bold>ñca. Etasmiṃ pārivāsiye puna chandapārisuddhiṃ anāharitvā kammaṃ kātuṃ na vaṭṭati, idaṃ sandhāya vuttaṃ ‘‘pārivāsikachandadānenā’’ti. <bold>Pācittiya</bold>nti evaṃ vuṭṭhāpentiyā vuttanayeneva kammavācāpariyosāne pācittiyaṃ.</paragraph>
    <paragraph line="315">Rājagahe thullanandaṃ ārabbha evaṃ vuṭṭhāpanavatthusmiṃ paññattaṃ. Chandaṃ avissajjetvāva avuṭṭhitāya parisāya vuṭṭhāpentiyā, ummattikādīnañca anāpatti. Pārivāsikachandadānatā, vuṭṭhāpananti imānettha dve aṅgāni. Samuṭṭhānādīni gambhinisikkhāpadasadisānevāti.</paragraph>
    <centered line="316">Pārivāsikasikkhāpadavaṇṇanā niṭṭhitā.</centered>
    <subhead line="317">12. Anuvassasikkhāpadavaṇṇanā</subhead>
    <paragraph line="318">Dvādasame <bold>anuvassa</bold>nti anusaṃvaccharaṃ. Evaṃ vuṭṭhāpentiyāpi vuttanayeneva pācittiyaṃ.</paragraph>
    <paragraph line="319">Sāvatthiyaṃ sambahulā bhikkhuniyo ārabbha anuvassaṃ vuṭṭhāpanavatthusmiṃ paññattaṃ. Ekantarikaṃ vuṭṭhāpentiyā, ummattikādīnañca anāpatti. Anuvassatā, vuṭṭhāpananti imānettha dve aṅgāni. Samuṭṭhānādīni ekādasame vuttanayānevāti.</paragraph>
    <centered line="320">Anuvassasikkhāpadavaṇṇanā niṭṭhitā.</centered>
    <subhead line="321">13. Ekavassasikkhāpadavaṇṇanā</subhead>
    <paragraph line="322">Terasame <pageBreak edition="Vipassana Research Institut" number="0.0337" /> ekantarikaṃ ekaṃ vuṭṭhāpentiyā, ummattikādīnañca anāpatti. Sesaṃ dvādasamena sadisamevāti.</paragraph>
    <centered line="323">Ekavassasikkhāpadavaṇṇanā niṭṭhitā.</centered>
    <centered line="324">Kumāribhūtavaggo aṭṭhamo.</centered>
    <title line="325">9. Chattupāhanavaggo</title>
    <subhead line="326">1. Chattupāhanasikkhāpadavaṇṇanā</subhead>
    <paragraph line="327">Chattavaggassa <pageBreak edition="Myanmar" number="0.0350" /> paṭhame <bold>chattupāhana</bold>nti padabhājane (pāci. 1178-1182) vuttalakkhaṇaṃ chattañca upāhanāyo ca. <bold>Dhāreyyā</bold>ti paribhogavasena maggagamane ekappayogeneva divasampi dhārentiyā ekā āpatti. Sace pana tādisaṃ ṭhānaṃ patvā chattampi apanāmetvā upāhanāpi omuñcitvā punappunaṃ dhāreti, payogagaṇanāya pācittiyaṃ.</paragraph>
    <paragraph line="328">Sāvatthiyaṃ chabbaggiyā bhikkhuniyo ārabbha chattupāhanadhāraṇavatthusmiṃ paññattaṃ, ‘‘agilānā’’ti ayamettha anupaññatti <pageBreak edition="Pali Text Society" number="0.0204" />, chattasseva upāhanānaṃyeva vā dhāraṇe dukkaṭaṃ, agilānāya tikapācittiyaṃ, gilānāya dvikadukkaṭaṃ. Gilānasaññāya pana, ārāme ārāmūpacāre dhārentiyā, āpadāsu, ummattikādīnañca anāpatti. Ubhinnaṃ dhāraṇaṃ, anuññātakāraṇābhāvoti imānettha dve aṅgāni. Samuṭṭhānādīni eḷakalomasadisānīti.</paragraph>
    <centered line="329">Chattupāhanasikkhāpadavaṇṇanā niṭṭhitā.</centered>
    <subhead line="330">2. Yānasikkhāpadavaṇṇanā</subhead>
    <paragraph line="331">Dutiye <pageBreak edition="Vipassana Research Institut" number="0.0338" /><bold>yānenā</bold>ti vayhādinā. Etthāpi orohitvā punappunaṃ abhiruhantiyā payogagaṇanāya pācittiyaṃ. Anāpattiyaṃ ‘‘ārāme ārāmūpacāre’’ti natthi, sesaṃ paṭhame vuttanayeneva veditabbanti.</paragraph>
    <centered line="332">Yānasikkhāpadavaṇṇanā niṭṭhitā.</centered>
    <subhead line="333">3. Saṅghāṇisikkhāpadavaṇṇanā</subhead>
    <paragraph line="334">Tatiye <bold>saṅghāṇi</bold>nti yaṃkiñci kaṭūpagaṃ. <bold>Dhāreyyā</bold>ti kaṭiyaṃ paṭimuñceyya. Etthāpi omuñcitvā omuñcitvā dhārentiyā payogagaṇanāya pācittiyaṃ.</paragraph>
    <paragraph line="335">Sāvatthiyaṃ aññataraṃ bhikkhuniṃ ārabbha saṅghāṇiṃ dhāraṇavatthusmiṃ paññattaṃ. Ābādhapaccayā kaṭisuttaṃ dhārentiyā, ummattikādīnañca anāpatti. Sesaṃ vuttanayeneva veditabbaṃ, idaṃ pana akusalacittanti.</paragraph>
    <centered line="336">Saṅghāṇisikkhāpadavaṇṇanā niṭṭhitā.</centered>
    <subhead line="337">4. Itthālaṅkārasikkhāpadavaṇṇanā</subhead>
    <paragraph line="338">Catutthe <pageBreak edition="Myanmar" number="0.0351" /><bold>itthālaṅkāra</bold>nti sīsūpagādīsu aññataraṃ yaṃkiñci piḷandhanaṃ. Idha tassa tassa vasena vatthugaṇanāya āpatti veditabbā.</paragraph>
    <paragraph line="339">Sāvatthiyaṃ chabbaggiyā bhikkhuniyo ārabbha itthālaṅkāraṃ dhāraṇavatthusmiṃ paññattaṃ, ābādhapaccayā kiñcideva dhārentiyā, ummattikādīnañca anāpatti. Sesaṃ vuttasadisamevāti.</paragraph>
    <centered line="340">Itthālaṅkārasikkhāpadavaṇṇanā niṭṭhitā.</centered>
    <subhead line="341">5. Gandhavaṇṇakasikkhāpadavaṇṇanā</subhead>
    <paragraph line="342">Pañcame <pageBreak edition="Vipassana Research Institut" number="0.0339" /><bold>gandhavaṇṇakenā</bold>ti yenakenaci gandhena ca vaṇṇakena ca. Idha gandhādiyojanato paṭṭhāya pubbapayoge dukkaṭaṃ, nahānapariyosāne pācittiyaṃ. Ābādhapaccayā, ummattikādīnañca anāpatti. Sesaṃ catutthasadisamevāti.</paragraph>
    <centered line="343">Gandhavaṇṇakasikkhāpadavaṇṇanā niṭṭhitā.</centered>
    <subhead line="344">6. Vāsitakasikkhāpadavaṇṇanā</subhead>
    <paragraph line="345">Chaṭṭhe <pageBreak edition="Pali Text Society" number="0.0205" /><bold>vāsitakenā</bold>ti gandhavāsitakena. <bold>Piññākenā</bold>ti tilapiṭṭhena. Sesaṃ pañcamasadisamevāti.</paragraph>
    <centered line="346">Vāsitakasikkhāpadavaṇṇanā niṭṭhitā.</centered>
    <subhead line="347">7. Bhikkhuniummaddāpanasikkhāpadavaṇṇanā</subhead>
    <paragraph line="348">Sattame <bold>ummaddāpeyyā</bold>ti ubbaṭṭāpeyya. <bold>Parimaddāpeyyā</bold>ti sambāhāpeyya. Ettha ca hatthaṃ amuñcitvā ubbaṭṭane ekāva āpatti, mocetvā mocetvā ubbaṭṭane payogagaṇanāya āpattiyo. Sambāhanepi eseva nayo.</paragraph>
    <paragraph line="349">Sāvatthiyaṃ <pageBreak edition="Myanmar" number="0.0352" /> sambahulā bhikkhuniyo ārabbha bhikkhuniyā ummaddāpanaparimaddāpanavatthusmiṃ paññattaṃ, gilānāya, āpadāsu, ummattikādīnañca anāpatti. Idha maggagamanaparissamopi gelaññaṃ, corabhayādīhi sarīrakampanādayopi āpadā. Sesaṃ catutthe vuttanayeneva veditabbanti.</paragraph>
    <centered line="350">Bhikkhuniummaddāpanasikkhāpadavaṇṇanā niṭṭhitā.</centered>
    <subhead line="351">8-9-10. Sikkhamānaummaddāpanādisikkhāpadavaṇṇanā</subhead>
    <paragraph line="352">Aṭṭhamanavamadasamesupi <pageBreak edition="Vipassana Research Institut" number="0.0340" /> sikkhamānāya sāmaṇeriyā gihiniyāti ettakameva nānaṃ. Sesaṃ sattamasadisamevāti.</paragraph>
    <centered line="353">Sikkhamānaummaddāpanādisikkhāpadavaṇṇanā niṭṭhitā.</centered>
    <subhead line="354">11. Anāpucchāsikkhāpadavaṇṇanā</subhead>
    <paragraph line="355">Ekādasame <bold>bhikkhussa purato</bold>ti na abhimukhamevāti attho, idaṃ pana upacāraṃ sandhāya kathitanti veditabbaṃ. Tasmā bhikkhussa upacāre antamaso chamāyapi ‘‘nisīdāmi, ayyā’’ti anāpucchitvā nisīdantiyā pācittiyaṃ.</paragraph>
    <paragraph line="356">Sāvatthiyaṃ sambahulā bhikkhuniyo ārabbha anāpucchā nisīdanavatthusmiṃ paññattaṃ, tikapācittiyaṃ, āpucchite dvikadukkaṭaṃ. Tasmiṃ āpucchitasaññāya, gilānāya, āpadāsu, ummattikādīnañca anāpatti. Bhikkhussa anāpucchā, upacāre nisajjā, anuññātakāraṇābhāvoti imānettha tīṇi aṅgāni. Samuṭṭhānādīni kathinasadisāni, idaṃ pana kiriyākiriyanti.</paragraph>
    <centered line="357">Anāpucchāsikkhāpadavaṇṇanā niṭṭhitā.</centered>
    <subhead line="358">12. Pañhāpucchanasikkhāpadavaṇṇanā</subhead>
    <paragraph line="359">Dvādasame <bold>anokāsakata</bold>nti ‘‘asukasmiṃ nāma ṭhāne pucchāmī’’ti <pageBreak edition="Pali Text Society" number="0.0206" /> evaṃ akataokāsaṃ, tasmā suttante okāsaṃ kārāpetvā vinayaṃ vā abhidhammaṃ vā pucchantiyā pācittiyaṃ. Sesesupi eseva nayo, sabbaso akārite pana vattabbameva natthi.</paragraph>
    <paragraph line="360">Sāvatthiyaṃ <pageBreak edition="Myanmar" number="0.0353" /> sambahulā bhikkhuniyo ārabbha anokāsakataṃ bhikkhuṃ pañhaṃ pucchanavatthusmiṃ paññattaṃ. Tattha tattha okāsaṃ kārāpetvā pucchantiyā, anodissa okāsaṃ kārāpetvā yattha katthaci pucchantiyā, ummattikādīnañca anāpatti. Bhikkhussa anokāsakārāpanaṃ, pañhaṃ pucchananti <pageBreak edition="Vipassana Research Institut" number="0.0341" /> imānettha dve aṅgāni. Samuṭṭhānādīni padasodhammasadisāni, idaṃ pana kiriyākiriyanti.</paragraph>
    <centered line="361">Pañhāpucchanasikkhāpadavaṇṇanā niṭṭhitā.</centered>
    <subhead line="362">13. Asaṃkaccikasikkhāpadavaṇṇanā</subhead>
    <paragraph line="363">Terasame <bold>asaṃkaccikā</bold>ti adhakkhakaubbhanābhimaṇḍalasaṅkhātassa sarīrassa paṭicchādanatthaṃ anuññātasaṃkaccikavirahitā. <bold>Gāmaṃ paviseyyā</bold>ti ettha parikkhittassa gāmassa parikkhepaṃ, aparikkhittassa upacāraṃ atikkamantiyā vā okkamantiyā vā paṭhamapāde dukkaṭaṃ, dutiye pācittiyaṃ.</paragraph>
    <paragraph line="364">Sāvatthiyaṃ aññataraṃ bhikkhuniṃ ārabbha asaṃkaccikāya gāmaṃ pavisanavatthusmiṃ paññattaṃ. Yassā pana saṃkaccikacīvaraṃ acchinnaṃ vā naṭṭhaṃ vā, tassā, gilānāya, āpadāsu, ummattikādīnañca anāpatti. Asaṃkaccikatā, vuttaparicchedātikkamo, anuññātakāraṇābhāvoti imānettha tīṇi aṅgāni. Samuṭṭhānādīni eḷakalomasadisānīti.</paragraph>
    <centered line="365">Asaṃkaccikasikkhāpadavaṇṇanā niṭṭhitā.</centered>
    <centered line="366">Chattupāhanavaggo navamo.</centered>
    <title line="367">10…Pe…16. musāvādādivaggo</title>
    <subhead line="368">Musāvādādisikkhāpadavaṇṇanā</subhead>
    <paragraph line="369">Ito paresu musāvādavaggādīsu sattasu vaggesu bhikkhupātimokkhavaṇṇanāyaṃ vuttanayeneva vinicchayo veditabboti.</paragraph>
    <centered line="370">Soḷasamavaggo.</centered>
    <paragraph line="371"><bold>Uddiṭṭhā</bold><pageBreak edition="Myanmar" number="0.0354" /><pageBreak edition="Vipassana Research Institut" number="0.0342" /><bold>kho ayyāyo chasaṭṭhisatā pācittiyā dhammā</bold>ti bhikkhū ārabbha paññattā sādhāraṇā sattati, asādhāraṇā channavutīti evaṃ chasaṭṭhisatā. Sesaṃ sabbattha uttānamevāti.</paragraph>
    <centered line="372">Kaṅkhāvitaraṇiyā pātimokkhavaṇṇanāya</centered>
    <centered line="373">Bhikkhunipātimokkhe</centered>
    <centered line="374">Suddhapācittiyavaṇṇanā niṭṭhitā.</centered>
    <indent line="375">Tatrāyaṃ <pageBreak edition="Pali Text Society" number="0.0207" /> saṅkhepato asādhāraṇasikkhāpadesu samuṭṭhānavinicchayo – giraggasamajjā cittāgārasikkhāpadaṃ saṅghāṇī itthālaṅkāro gandhavaṇṇako vāsitakapiññāko bhikkhuniādīhi ummaddanaparimaddanāti imāni dasa sikkhāpadāni acittakāni lokavajjāni akusalacittāni. Ayaṃ panettha adhippāyo, vināpi cittena āpajjitabbattā acittakāni, citte pana sati akusaleneva āpajjitabbattā lokavajjāni ceva akusalacittāni cāti. Avasesāni sacittakāni paṇṇattivajjāneva. Corivuṭṭhāpanaṃ gāmantaraṃ ārāmasikkhāpadaṃ gabbhinivagge ādito paṭṭhāya satta, kumāribhūtavagge ādito paṭṭhāya pañca purisādisaṃsaṭṭhaṃ pārivāsikachandadānaṃ anuvassavuṭṭhāpanaṃ ekantarikavuṭṭhāpananti imāni ekūnavīsati sikkhāpadāni sacittakāni paṇṇattivajjāni. Avasesāni sacittakāni lokavajjānevāti.</indent>
  </content>
</document>