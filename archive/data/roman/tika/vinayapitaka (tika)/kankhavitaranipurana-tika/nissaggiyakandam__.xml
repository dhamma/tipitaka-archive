<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin09t.nrf16.xml</normativeSource>
    <archivePath>roman/tika/vinayapitaka (tika)/kankhavitaranipurana-tika/nissaggiyakandam__.xml</archivePath>
    <baseFileName>nissaggiyakandam__</baseFileName>
    <titlePath>Nissaggiyakaṇḍaṃ - Kaṅkhāvitaraṇīpurāṇa-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Nissaggiyakaṇḍaṃ</chapter>
    <title line="2">1. Cīvaravaggo</title>
    <subhead line="3">1. Kathinasikkhāpadavaṇṇanā</subhead>
    <paragraph line="4"><bold>Niṭṭhitacīvarasmi</bold>nti <pageBreak edition="M" number="0.0273" /> (pārā. aṭṭha. 2.462-463) <pageBreak edition="V" number="0.0252" /> niṭṭhitañca taṃ cīvarañcāti niṭṭhitacīvaraṃ, niṭṭhite ānisaṃsamūlake cīvare, paccāsācīvare cāti attho. Yasmā pana taṃ cīvaraṃ karaṇenapi niṭṭhitaṃ hoti nāsanādīhipi, tasmā <bold>‘‘sūcikammapariyosānena vā’’</bold>tiādi vuttaṃ. Tattha yaṃ kiñci sūciyā kattabbaṃ pāsakapaṭṭagaṇṭhikapaṭṭapariyosānakammaṃ, taṃ sūcikammapariyosānaṃ nāma, tena. <bold>Naṭṭha</bold>nti corādīhi haṭaṃ. Etampi hi karaṇapalibodhassa niṭṭhitattā ‘‘niṭṭhita’’nti vuccati. <bold>Vinaṭṭha</bold>nti upacikādīhi khāditaṃ. <bold>Daḍḍha</bold>nti agginā daḍḍhaṃ. <bold>Cīvarāsā vā upacchinnā</bold>ti ‘‘asukasmiṃ nāma kule cīvaraṃ labhissāmī’’ti yā cīvarāsā uppannā hoti, sā upacchinnā. Etesampi karaṇapalibodhasseva niṭṭhitattā niṭṭhitabhāvo veditabbo. Tenāha <bold>‘‘imesu vā’’</bold>tiādi. Etena cīvarapalibodhābhāvo vutto. Tenāha <bold>‘‘cīvarassa karaṇapalibodhe upacchinneti attho’’</bold>ti. Kathametaṃ viññāyatīti āha <bold>‘‘atthatakathinassa hī’’</bold>tiādi. Pañcānisaṃse aññattha gantuṃ adatvā saṅgaṇhanaṭṭhena <bold>kathinaṃ,</bold> thiranti attho, atthataṃ kathinaṃ yena so <bold>atthatakathino,</bold> tassa atthatakathinassa. <bold>Hī</bold>ti kāraṇatthe nipāto. <bold>Tāva kathinānisaṃsaṃ labhatī</bold>ti ettha yo atthatakathino bhikkhūti ajjhāharitabbaṃ, tāva so atthatakathino bhikkhūti veditabbo, anāmantacārādikaṃ kathinānisaṃsaṃ labhatīti attho. ‘‘Atthatakathinassa bhikkhuno’’ti idaṃ vā ‘‘atthatakathino bhikkhū’’ti vibhattivipariṇāmaṃ katvā yojetabbaṃ. Idaṃ vuttaṃ hoti – cīvarapalibodho āvāsapalibodhoti dve palibodhā. Tesu ekapalibodhepi sati yasmā anāmantacārādikaṃ ānisaṃsaṃ labhati, nāsati. Kasmā? ‘‘Niṭṭhitacīvarasmi’’nti etassa cīvarassa karaṇapalibodhe upacchinneti ayamattho <pageBreak edition="V" number="0.0253" /> viññāyatīti. <bold>Saṅghassā</bold>ti saṅghena. Kattari cetaṃ sāmivacanaṃ. <bold>Ubbhate</bold>ti aṭṭhannaṃ mātikānamaññatarena, antarubbhārena vā uddhaṭe.</paragraph>
    <paragraph line="5"><bold>Tatrā</bold>ti <pageBreak edition="M" number="0.0274" /> tasmiṃ kathine. <bold>Ubbhāro</bold> uddharaṇaṃ. Purimavassaṃvuṭṭhe tiṃsamatte pāveyyake bhikkhū uddissa ‘‘anujānāmi, bhikkhave, vassaṃvuṭṭhānaṃ bhikkhūnaṃ kathinaṃ attharitu’’nti kathinakkhandhake (mahāva. 306) bhagavatā kathinassa anuññātattā <bold>‘‘ayañhi kathinatthāro nāma…pe… anuññāto’’</bold>ti vuttaṃ. Tattha <bold>purimavassaṃvuṭṭhāna</bold>nti vassacchedaṃ akatvā purimavassaṃvuṭṭhānanti attho. Etena vuṭṭhavassavasena tāva purimikāya vassaṃ upagatāyeva kathinatthāraṃ labhanti, na pacchimikāya upagatāti dasseti. Vuṭṭhavassavasena tāva evaṃ hotu, gaṇanavasena taṃ kittakā labhantīti āha <bold>‘‘so’’</bold>tiādi. <bold>So</bold>ti kathinatthāro. <bold>Sabbantimena paricchedenā</bold>ti gaṇanavasena pacchimakoṭiyā. <bold>Pañcannaṃ janānaṃ vaṭṭatī</bold>ti pacchimakoṭiyā cattāro kathinadussassa dāyakā, eko paṭiggāhakoti pañcannaṃ janānaṃ vaṭṭati. Keci pana ‘‘pañcavaggakaraṇīyattā ‘pañcannaṃ janānaṃ vaṭṭatī’ti vutta’’nti vadanti, taṃ tesaṃ matimattaṃ ‘‘tatra, bhikkhave, yvāyaṃ catuvaggo bhikkhusaṅgho ṭhapetvā tīṇi kammāni upasampadaṃ pavāraṇaṃ abbhāna’’nti campeyyakkhandhake (mahāva. 388) vuttattā. <bold>Tasmā</bold>ti yasmā vuṭṭhavassavasena purimavassaṃvuṭṭhānaṃ anaññāto, yasmā ca sabbantimena paricchedena pañcannaṃ janānaṃ vaṭṭati, tasmā. <bold>Yatthā</bold>ti yasmiṃ vihāre. <bold>Ānisaṃse</bold>ti anāmantacārādike kathinānisaṃse. Atha pana cattāro bhikkhū vassaṃ upagatā, eko paripuṇṇavasso sāmaṇero sace pacchimikāya upasampajjati, gaṇapūrako ceva hoti, ānisaṃsañca labhati. Tayo bhikkhū, dve sāmaṇerā, dve bhikkhū, tayo sāmaṇerā, eko bhikkhu, cattāro sāmaṇerāti etthāpi eseva nayo.</paragraph>
    <paragraph line="6"><bold>Khandhake vuttāya ñattidutiyakammavācāyā</bold>ti –</paragraph>
    <indent line="7">‘‘Suṇātu me, bhante, saṅgho, idaṃ saṅghassa kathinadussaṃ uppannaṃ. Yadi saṅghassa pattakallaṃ, saṅgho imaṃ kathinadussaṃ itthannāmassa bhikkhuno dadeyya kathinaṃ attharituṃ, esā ñatti. Suṇātu me, bhante, saṅgho, idaṃ saṅghassa kathinadussaṃ uppannaṃ, saṅgho imaṃ kathinadussaṃ itthannāmassa bhikkhuno deti kathinaṃ attharituṃ. Yassāyasmato khamati imassa kathinadussassa itthannāmassa bhikkhuno dānaṃ kathinaṃ attharituṃ, so tuṇhassa. Yassa nakkhamati, so bhāseyya. Dinnaṃ idaṃ saṅghena kathinadussaṃ itthannāmassa <pageBreak edition="M" number="0.0275" /> bhikkhuno kathinaṃ attharituṃ, khamati saṅghassa, tasmā tuṇhī, evametaṃ dhārayāmī’’ti (mahāva. 307) –</indent>
    <unindented line="8">Evaṃ <pageBreak edition="V" number="0.0254" /> kathinakkhandhake vuttāya ñattidutiyakammavācāya. <bold>Kathinatthārārahassā</bold>ti kathinaṃ attharituṃ bhabbassa. So ca kho pubbakaraṇajānanādīhi aṭṭhahi aṅgehi samannāgatoti veditabbo. Vuttañhetaṃ <bold>vinayavinicchaye</bold> ‘‘aṭṭhadhammakovido bhikkhu, kathinatthāramarahatī’’ti. <bold>Parivāre</bold>pi (pari. 409) vuttaṃ –</unindented>
    <indent line="9">‘‘Aṭṭhahaṅgehi samannāgato puggalo bhabbo kathinaṃ attharituṃ. Katamehi aṭṭhahaṅgehi samannāgato puggalo bhabbo kathinaṃ attharituṃ? Pubbakaraṇaṃ jānāti, paccuddhāraṃ jānāti, adhiṭṭhānaṃ jānāti, atthāraṃ jānāti, mātikaṃ jānāti, palibodhaṃ jānāti, uddhāraṃ jānāti, ānisaṃsaṃ jānāti, imehi aṭṭhahaṅgehi samannāgato puggalo bhabbo kathinaṃ attharitu’’nti.</indent>
    <paragraph line="10">Ettha ca <bold>pubbakaraṇaṃ</bold> nāma dhovanavicāraṇacchedanabandhanasibbanarajanakappakaraṇaṃ. <bold>Paccuddhāro</bold> nāma purāṇasaṅghāṭiādīnaṃ paccuddharaṇaṃ. <bold>Adhiṭṭhānaṃ</bold> nāma kathinacīvarādhiṭṭhānaṃ. <bold>Atthāro</bold> nāma kathinatthāro. <bold>Mātikā</bold> nāma aṭṭha mātikā. <bold>Palibodho nāma</bold> āvāsapalibodho cīvarapalibodhoti dve palibodhā. <bold>Uddhāro</bold> nāma pakkamanantikādayo. <bold>Ānisaṃso</bold> nāma pañcānisaṃsā.</paragraph>
    <paragraph line="11">Yaṃ pana <bold>samantapāsādikāyaṃ</bold> (mahāva. aṭṭha. 306) vuttaṃ ‘‘kathinaṃ pana kena attharitabbaṃ? Yassa saṅgho kathinacīvaraṃ deti, saṅghena pana kassa dātabbaṃ? Yo jiṇṇacīvaro hoti, sace bahū jiṇṇacīvarā honti, vuḍḍhassa dātabbaṃ. Vuḍḍhesupi yo mahāpariso tadaheva cīvaraṃ katvā attharituṃ sakkoti, tassa dātabbaṃ. Sace vuḍḍho na sakkoti, navakataro sakkoti, tassa dātabbaṃ. Apica saṅghena mahātherassa saṅgahaṃ kātuṃ vaṭṭati, tasmā ‘tumhe, bhante, gaṇhatha, mayaṃ katvā dassāmā’ti vattabba’’nti, tampi kathinatthārārahaṃyeva gahetvāva dātabbaṃ. Dentena pana tīsu cīvaresu yaṃ yaṃ jiṇṇaṃ <pageBreak edition="M" number="0.0276" /> hoti, taṃ tadatthāya dātabbaṃ. Pakatiyā dupaṭṭacīvarassa dupaṭṭatthāyeva dātabbaṃ. Sacepissa ekapaṭṭacīvaraṃ ghanaṃ hoti, kathinasāṭako ca pelavo, sāruppatthāya dupaṭṭappahonakameva dātabbaṃ. ‘‘Ahaṃ alabhanto ekapaṭṭaṃ pārupāmī’’ti vadantassāpi dupaṭṭaṃ dātuṃ vaṭṭati. Yo pana lobhapakatiko hoti, tassa na dātabbaṃ. Tenāpi kathinaṃ attharitvā pacchā sibbetvā ‘‘dve cīvarāni karissāmī’’ti na gahetabbaṃ.</paragraph>
    <paragraph line="12"><bold>Tenā</bold>ti kathinatthārakena bhikkhunā. <bold>Tadahevā</bold>ti tasmiṃyeva divase. <bold>Pañca vā atirekāni vā</bold><pageBreak edition="V" number="0.0255" /><bold>khaṇḍāni chinditvā</bold>ti yathā pañcakhaṇḍikādīnaṃ saṅghāṭiādīnaṃ tiṇṇaṃ cīvarānaṃ aññatarappahonakāni mahāmaṇḍalaaḍḍhamaṇḍalādivasena pañca khaṇḍāni vā atirekāni vā sattādikhaṇḍāni honti, evaṃ chinditvā. Tasmiñca kathinacīvare kariyamāne ‘‘ahaṃ thero’’ti vā ‘‘bahussuto’’ti vā ekenāpi akātuṃ na labbhati. Anādariyena akarontassa dukkaṭaṃ. Tasmā sabbeheva sannipatitvā dhovanachedanasibbanarajanāni niṭṭhāpetabbāni. Tenāha <bold>‘‘sesabhikkhūhipi tassa sahāyehi bhavitabba’’</bold>nti. <bold>Katacīvaramevā</bold>ti niṭṭhitaparikammameva kathinadussaṃ. Sabbantimena paricchedena antaravāsakopi chinditvāva kātabbo aññathā atthāravipattito. Yathāha –</paragraph>
    <indent line="13">‘‘Kathañca pana, bhikkhave, anatthataṃ hoti kathinaṃ? Na ullikhitamattena atthataṃ hoti kathinaṃ…pe… na aññatra pañcakena vā atirekapañcakena vā tadaheva sañchinnenā’’ti (mahāva. 308).</indent>
    <paragraph line="14">Tenevāha <bold>‘‘acchinnāsibbitaṃ pana na vaṭṭatī’’</bold>ti. <bold>Tena bhikkhunā</bold>ti atthārakena bhikkhunā. <bold>Attharitabba</bold>nti attharaṇaṃ kātabbaṃ. Tañca kho tathāvacībhedakaraṇamevāti daṭṭhabbaṃ. Yathāha –</paragraph>
    <indent line="15">‘‘Sace saṅghāṭiyā kathinaṃ attharitukāmo hoti, porāṇikā saṅghāṭi paccuddharitabbā, navā saṅghāṭi adhiṭṭhātabbā, ‘imāya saṅghāṭiyā kathinaṃ attharāmī’ti vācā bhinditabbā’’ti (pari. 413) –</indent>
    <unindented line="16">Vitthāro. ‘‘Bhante, āvuso’’ti ca ‘‘anumodatha, anumodāhī’’ti ca vacanabhedaṃ sandhāya <bold>‘‘therānañcā’’</bold>tiādi vuttaṃ.</unindented>
    <paragraph line="17">Evaṃ <pageBreak edition="M" number="0.0277" /> atthārakena paṭipajjitabbavidhiṃ dassetvā idāni anumodakehi paṭipajjitabbavidhiṃ dassetuṃ <bold>‘‘tehipī’’</bold>tiādi vuttaṃ. <bold>‘‘Anumodāmā’’</bold>ti attanāva attani gāravavasena vuttaṃ. Kiñcāpi evaṃ vuttaṃ, tathāpi ekakena ‘‘anumodāmā’’ti vattuṃ na vaṭṭati, ‘‘anumodāmi’’cceva vattabbanti vadanti, vīmaṃsitvā gahetabbaṃ. Idāni kathinānisaṃse dassetuṃ bhūmiṃ vicārayanto <bold>‘‘purimavassaṃvuṭṭhesupī’’</bold>tiādimāha. Tattha <bold>tesaṃyevā</bold>ti atthārakaanumodakānaṃyeva. Vuttañhetaṃ <bold>parivāre</bold> ‘‘dvinnaṃ puggalānaṃ atthataṃ hoti kathinaṃ atthārakassa <pageBreak edition="V" number="0.0256" /> ca anumodakassa cā’’ti (pari. 403). <bold>Te</bold>ti atthārakaanumodakā. <bold>Tato paṭṭhāyā</bold>ti atthārānumodanato paṭṭhāya. <bold>Yāva kathinassubbhārā</bold>ti na kevalaṃ cīvaramāseyeva, atha kho aṭṭhannaṃ mātikānaṃ aññatarena vā antarubbhārena vā yāva kathinassubbhārā pañcānisaṃse labhanti, uddhaṭe pana na labhantīti attho.</paragraph>
    <paragraph line="18">Idāni te pañcānisaṃse sarūpato dassetuṃ <bold>‘‘anāmantacāro’’</bold>tiādimāha. Tattha <bold>anāmantacāro</bold> nāma pañcannaṃ bhojanānaṃ aññatarena nimantitassa santaṃ bhikkhuṃ anāpucchā kulesu cārittāpajjanaṃ. <bold>Asamādānacāro</bold> nāma nāmenādhiṭṭhitassa cīvarassa asamādānacaraṇaṃ, nāmenādhiṭṭhitānaṃ tiṇṇaṃ cīvarānamaññataraṃ cīvaraṃ yattha katthaci nikkhipitvā aññattha aruṇuṭṭhāpananti attho, cīvaravippavāsoti vuttaṃ hoti. <bold>Yāvadatthacīvara</bold>nti yāvatā cīvarena attho hoti, tāvatakaṃ anadhiṭṭhitaṃ avikappitaṃ cīvaradhāraṇaṃ, dasāhamatikkamitvā cīvarassa ṭhapananti attho. Gaṇassa bhojanaṃ <bold>gaṇabhojanaṃ. Gaṇo</bold>ti cettha cattāro vā tatuttari vā bhikkhū. Tesaṃ viññattito vā nimantanato vā laddhassa odanādīnaṃ pañcannaṃ aññatarabhojanassa saha gahaṇanti attho. <bold>Yo ca tattha cīvaruppādo</bold>ti tattha kathinatthatasīmāya matakacīvaraṃ vā hotu, saṅghaṃ uddissa dinnaṃ vā saṅghikena tatruppādena ābhataṃ vā yena kenaci ākārena yaṃ saṅghikaṃ cīvaraṃ uppajjati, taṃ tesaṃ bhavissatīti attho. Tenāha <bold>‘‘tasmiṃ āvāse saṅghassa uppannacīvarañcā’’</bold>ti.</paragraph>
    <paragraph line="19">‘‘Yaṃ pana tattha saṅghassa uppannaṃ pattādi vā aññaṃ bhaṇḍaṃ vā, taṃ sabbesaṃ pāpuṇāti. Yaṃ pana tatruppādena taṇḍulādinā vatthaṃ cetāpitaṃ, atthatakathinānameva tāni vatthāni pāpuṇanti. Vatthehi pana taṇḍulādīsu cetāpitesu <pageBreak edition="M" number="0.0278" /> sabbesaṃ tāni pāpuṇantī’’ti <bold>gaṇṭhipade</bold> vuttaṃ, tampi cetāpitakālato paṭṭhāya cīvaruppādo na hotīti suvuttanti daṭṭhabbaṃ. Anatthatakathinā pana imesu pañcasu ānisaṃsesu cīvaramāse asamādānacāraṃ ṭhapetvā sesānisaṃse labhanti. Yadi asamādānacāropi labbheyya, pāveyyakā bhikkhū vassaṃvuṭṭhā okapuṇṇehi cīvarehi na bhagavantaṃ upasaṅkameyyuṃ. Yasmā taṃ na labbhati, tasmā cīvaramāsepi cīvaraṃ samādāya eva bhagavantaṃ upasaṅkamiṃsu.</paragraph>
    <paragraph line="20">Evaṃ kathinatthāraṃ dassetvā idāni ubbhāraṃ dassento <bold>‘‘taṃ panetaṃ kathina’’</bold>ntiādimāha. Tattha <bold>mātikā</bold>ti mātaro, janettiyoti attho. Kathinubbhārañhi etā aṭṭha janenti. Tāsu pakkamanaṃ anto etissāti <bold>pakkamanantikā</bold>. Evaṃ sesāpi veditabbā. Tattha yo bhikkhu atthatakathino <pageBreak edition="V" number="0.0257" /> kathinacīvaraṃ ādāya tasmiṃ āvāse nirapekkho ‘‘na paccessa’’nti pakkamati, tassevaṃ pakkamato kathinuddhāro atikkantamattāya sīmāya hotīti <bold>pakkamanantiko kathinuddhāro</bold>ti veditabbo.</paragraph>
    <paragraph line="21">Yo pana ānisaṃsacīvaraṃ ādāya pakkamati, tassa bahisīmāgatassa evaṃ hoti ‘‘idhevimaṃ karissāmi, na puna taṃ vihāraṃ gacchissāmī’’ti tasmiṃ āvāse nirapekkho hutvā taṃ cīvaraṃ kāreti, tassa bhikkhuno <bold>niṭṭhānantiko kathinuddhāro</bold>.</paragraph>
    <paragraph line="22">Yadi pana ānisaṃsamūlacīvaraṃ ādāya bahisīmāgato ‘‘nevimaṃ cīvaraṃ karissāmi, na ca taṃ āvāsaṃ gacchissāmī’’ti sanniṭṭhānaṃ karoti, tadā <bold>sanniṭṭhānantiko kathinuddhāro</bold>.</paragraph>
    <paragraph line="23">Tadeva ānisaṃsacīvaraṃ laddhā taṃ ādāya bahisīmaṃ gantvā ‘‘idhevimaṃ cīvaraṃ karissāmi, na gacchissāmī’’ti karontassa sace taṃ cīvaraṃ nassati vinassati ḍayhati, <bold>nāsanantiko kathinuddhāro</bold> hoti.</paragraph>
    <paragraph line="24">Sace pana ānisaṃsacīvaraṃ laddhā tasmiṃ vihāre sāpekkhova bahisīmāgato ‘‘vihāre bhikkhūhi antarubbhāraṃ kata’’nti suṇāti, tassa <bold>savanantiko kathinuddhāro</bold> hoti.</paragraph>
    <paragraph line="25">Āsāya avacchedo etissāti <bold>āsāvacchedikā</bold>. Yo pana yena kenaci ‘‘tuyhaṃ cīvaraṃ dassāmī’’ti vutto tasmiṃ cīvare āsāya vihāre apekkhaṃ pahāya bahisīmāgato puna tena ‘‘na sakkomi dātu’’nti <pageBreak edition="M" number="0.0279" /> vutte āsaṃ chindati, tassa <bold>āsāvacchediko kathinuddhāro</bold> hoti.</paragraph>
    <paragraph line="26">Yo pana vassaṃvuṭṭhavihārato aññaṃ vihāraṃ sāpekkhova gantvā āgacchanto antarāmaggeyeva kathinuddhāraṃ vītināmeti, tassa <bold>sīmātikkamanantiko kathinuddhāro</bold>.</paragraph>
    <paragraph line="27">Saha ubbhārenāti <bold>sahubbhārā</bold>. Ānisaṃsacīvaraṃ ādāya sāpekkhova bahi gantvā kathinuddhāraṃ sambhuṇantassa <bold>kathinuddhāro sahubbhāro</bold>ti veditabbo.</paragraph>
    <paragraph line="28">‘‘Etasmiṃ pana pakkamanantike kathinuddhāre paṭhamaṃ cīvarapalibodho chijjatī’’tiādinā cīvarapalibodhupacchedādikassa vinicchayassa vitthārato <bold>samantapāsādikāyaṃ</bold> (mahāva. aṭṭha. 311) vuttattā <pageBreak edition="V" number="0.0225" />8 <bold>‘‘tattha vitthāravinicchayo’’</bold>tiādimāha. Atthārubbhārānaṃyeva vā vitthāravinicchayassa tatthāgatattā evaṃ vuttanti daṭṭhabbaṃ. <bold>Sesapalibodhābhāva</bold>nti avasesassa palibodhassa abhāvaṃ, āvāsapalibodhābhāvanti attho.</paragraph>
    <paragraph line="29"><bold>Assā</bold>ti kālassa. <bold>Dasāhaparama</bold>nti accantasaṃyoge upayogavacananti āha <bold>‘‘taṃ dasāhaparamaṃ kāla’’</bold>nti. <bold>Atireka</bold>nti adhikaṃ, so ca adhikabhāvo adhiṭṭhitavikappitacīvaratoti āha <bold>‘‘adhiṭṭhitavikappitesū’’</bold>tiādi. <bold>Khoma</bold>nti (pārā. aṭṭha. 2.636-638) khomasuttehi vāyitaṃ khomapaṭṭacīvaraṃ. Tathā sesāni. <bold>Kambalaṃ</bold> nāma manussalomavāḷalome ṭhapetvā sesalomehi vāyitvā katavatthaṃ. <bold>Sāṇaṃ</bold> nāma sāṇavākehi katavatthaṃ. <bold>Bhaṅgaṃ</bold> nāma khomasuttādīhi pañcahi missetvā katavatthaṃ. ‘‘Pāṭekkaṃ vākamayamevā’’tipi vadanti. <bold>Tadanulomānaṃ vā</bold>ti dukūlaṃ pattuṇṇaṃ somārapaṭṭaṃ cīnapaṭṭaṃ iddhijaṃ devadinnanti tesaṃ khomādīnaṃyeva anulomānaṃ channaṃ cīvarānaṃ vā, tattha <bold>dukūlaṃ</bold> sāṇassa anulomaṃ vākamayattā. Pattuṇṇadese pāṇakehi sañjātavatthaṃ <bold>pattuṇṇaṃ</bold>. Somāradese jātaṃ vatthaṃ <bold>somārapaṭṭaṃ</bold>. Tathā <bold>cīnapaṭṭaṃ</bold>. Imāni tīṇipi koseyyassa anulomāni pāṇakehi katasuttamayattā. <bold>Iddhijaṃ</bold> ehibhikkhūnaṃ puññiddhiyā nibbattacīvaraṃ. Taṃ pana khomādīnamaññataraṃ hotīti tesaṃyeva anulomaṃ. Devehi dinnaṃ cīvaraṃ <bold>devadinnaṃ,</bold> taṃ kapparukkhe nibbattaṃ jāliniyā devakaññāya anuruddhattherassa <pageBreak edition="M" number="0.0280" /> dinnavatthasadisaṃ, tampi khomādīnaṃyeva anulomaṃ hoti tesu aññatarabhāvato.</paragraph>
    <paragraph line="30">Dīghato vaḍḍhakihatthappamāṇaṃ, vitthārato tato upaḍḍhappamāṇaṃ <bold>vikappanupagaṃ pacchimaṃ. Aṭṭhaṅgulaṃ sugataṅgulenā</bold>ti ettha <bold>sugataṅgulaṃ</bold> nāma idāni majjhimassa purimassa tīṇi aṅgulāni, tena sugataṅgulena aṭṭhaṅgulaṃ vaḍḍhakihatthappamāṇanti attho. <bold>Caturaṅgulavitthata</bold>nti etthāpi yathāvuttānusāreneva attho veditabbo. Yesaṃ pana adhiṭṭhānavikappanānaṃ abhāvato adhiṭṭhitavikappitesu apariyāpannattā idaṃ atirekacīvaraṃ nāma hoti.</paragraph>
    <paragraph line="31">Taṃ adhiṭṭhānavikappanaṃ kenākārena jānitabbanti anuyogaṃ sandhāya taṃ dassetuṃ <bold>‘‘yaṃ pana vutta’’</bold>ntiādi āraddhaṃ. Tattha <bold>yaṃ pana vutta</bold>nti atirekacīvaraṃ dassetuṃ ‘‘adhiṭṭhitavikappitesu apariyāpannattā’’ti amhehi yaṃ vuttanti attho. <bold>Ticīvaraṃ adhiṭṭhātu</bold>nti nāmaṃ vatvā adhiṭṭhātuṃ. <bold>Na vikappetu</bold>nti saṅghāṭiādināmena vikappetuṃ na anujānāmīti attho. ‘‘Imaṃ cīvaraṃ vikappemī’’ti pana vikappetuṃ vaṭṭatiyeva. Sāmaññavacanaṃ pana ticīvarassa kaṇḍupaṭicchādivassikasāṭikānaṃ viya kālavasena visesābhāvā cassa vikappetabbatāti dassanatthaṃ <pageBreak edition="V" number="0.0259" />, na pana sabbathā vikappanapaṭisedhanatthanti daṭṭhabbaṃ. Tathā hi purāṇacīvaraṃ paccuddharitvā navassa adhiṭṭhānavacanato, ‘‘anāpatti adhiṭṭheti vikappetī’’tiādivacanato (pārā. 469) ca ticīvarassapi vikappanāya okāso dinno. Esa nayo sabbattha. Ticīvarādīni hi adhiṭṭhahantena ‘‘imaṃ saṅghāṭiṃ adhiṭṭhāmī’’tiādinā taṃ taṃ nāmaṃ vatvā adhiṭṭhātabbaṃ. Vikappentena pana ‘‘imaṃ saṅghāṭi’’ntiādinā tassa tassa cīvarassa nāmaṃ aggahetvā ‘‘imaṃ cīvaraṃ tuyhaṃ vikappemī’’ti vikappetabbaṃ. Ticīvaraṃ vā hotu, aññaṃ vā, yadi taṃ taṃ nāmaṃ gahetvā vikappeti, avikappitaṃ hoti, atirekacīvaraṭṭhāneyeva tiṭṭhati. <bold>Tato paraṃ vikappetu</bold>nti catumāsato paraṃ ‘‘imaṃ cīvaraṃ vikappemī’’ti vikappetuṃ. Idañca paribhuñjituṃ anuññātaṃ. Keci pana (sārattha. ṭī. 2.469) ‘‘tato paraṃ vikappetvā yāva āgāmisaṃvacchare vassānaṃ catumāsaṃ, tāva ṭhapetuṃ anuññāta’’nti vadanti. <bold>Tato para</bold>nti ābādhato paraṃ. ‘‘Imāsañca pana vassikasāṭikakaṇḍupaṭicchādīnaṃ tato paraṃ vikappetvā paribhogassa anuññātattā tathāvikappitaṃ <pageBreak edition="M" number="0.0281" /> aññanāmena adhiṭṭhahitvā paribhuñjitabba’’nti <bold>gaṇṭhipadesu</bold> vuttaṃ. <bold>Adhiṭṭhātabbavikappetabbatā jānitabbā</bold>ti adhiṭṭhātabbaṃ vikappetabbanti evaṃ adhiṭṭhānavikappanā jānitabbāti attho.</paragraph>
    <paragraph line="32">Pañcaparimāṇaṃ assāti <bold>pañcakaṃ,</bold> muṭṭhissa muṭṭhihatthassa sambandhaṃ pañcakaṃ <bold>muṭṭhipañcakaṃ</bold>. Esa na yo <bold>muṭṭhittika</bold>nti etthāpi. Pārupanenapi sakkā nābhiṃ paṭicchādetunti āha <bold>‘‘dvihatthopi vaṭṭatī’’</bold>ti. Na kevalaṃ aḍḍhateyyova vaṭṭati, atha kho dvihatthopi vaṭṭatīti <bold>pi</bold>-saddassa attho daṭṭhabbo. <bold>Atirekañcā</bold>ti sugatacīvarappamāṇampi tato adhikampi. <bold>Paccuddharāmī</bold>ti ṭhapemi, pariccajāmīti vā attho. ‘‘Imaṃ cīvaraṃ saṅghāṭiṃ adhiṭṭhāmī’’ti (sārattha. ṭī. 2.469) evampi vattuṃ vaṭṭati. <bold>Kāyavikāraṃ karontenā</bold>ti hatthādinā cīvaraṃ parāmasantena, cālentena vā. Idañhi adhiṭṭhānaṃ yena kenaci sarīrāvayavena aphusantassa na vaṭṭati. <bold>Duvidha</bold>nti sammukhāparammukhabhedena duvidhaṃ. <bold>Vācā bhinditabbā</bold>ti vacanaṃ nicchāretabbaṃ. <bold>Antogabbhādīsū</bold>ti antogabbhauparipāsādesu. <bold>Sāmantavihāre</bold>ti yattha tadaheva gantvā nivattetuṃ sakkā, evarūpe samīpavihāre. Idañca desanāsīsamattaṃ, tasmā dūre ṭhitampi adhiṭṭhātabbanti vadanti. <bold>‘‘Ṭhapitaṭṭhānaṃ sallakkhetvā’’</bold>ti iminā cīvarasaṃlakkhaṇaṃ vuttaṃ. Na hi ṭhapitaṭṭhānamattasallakkhaṇena kiñci payojanaṃ atthi.</paragraph>
    <paragraph line="33"><bold>Adhiṭṭhahitvā ṭhapitavatthehī</bold>ti paccattharaṇamukhapuñchanacoḷaparikkhāracoḷavasena adhiṭṭhahitvā ṭhapitavatthehi. Adhiṭṭhānato pubbe saṅghāṭiādivohārassa abhāvato <bold>‘‘imaṃ paccuddharāmī’’</bold>ti paccattharaṇādīnaṃ <pageBreak edition="V" number="0.0260" /> visuṃ paccuddharaṇavidhiṃ dasseti. Paccattharaṇādināmena pana adhiṭṭhātabbattā ‘‘imaṃ paccattharaṇaṃ paccuddharāmī’’tiādinā vuttepi nevatthi doso. <bold>Puna adhiṭṭhātabbānī</bold>ti saṅghāṭiādināmena adhiṭṭhātabbāni. Parikkhāracoḷakassa pana parikkhāracoḷavasena adhiṭṭhahitvā ṭhapitavatthehipi saṅghāṭiādimhi kate paccuddharitvā puna adhiṭṭhātabbanti natthi. Pubbe katādhiṭṭhānameva adhiṭṭhānaṃ. Adhiṭṭhitena pana tena saddhiṃ mahantatarameva dutiyaṃ paṭṭaṃ vā khaṇḍaṃ vā saṃsibbantena adhiṭṭhātabbaṃ, same vā khuddake vā adhiṭṭhānakiccaṃ natthi. <bold>Sukhaparibhogattha</bold>nti vippavāsadosābhāvato yattha katthaci ṭhapetvā dhammassavanādinā kiccena aññattha aruṇaṃ uṭṭhāpetvā āgantvā nissajjanaṃ vināva <pageBreak edition="M" number="0.0282" /> paribhuñjituṃ sakkuṇeyyatāya sukhaparibhogatthaṃ. <bold>Parikkhāracoḷaṃ adhiṭṭhātu</bold>nti parikkhāracoḷaṃ katvā adhiṭṭhātuṃ.</paragraph>
    <paragraph line="34"><bold>Anatirittapamāṇā</bold>ti ‘‘dīghaso cha vidatthiyo sugatavidatthiyā, tiriyaṃ aḍḍhateyyā’’ti (pāci. 543) vuttappamāṇato anadhikapamāṇā. <bold>Paccuddharitvā vikappetabbā</bold>ti vassikasāṭikabhāvato apanetvā vikappetabbā, hemantassa paṭhamadivasato paṭṭhāya antodasāhe vassikasāṭikāvassikasāṭikabhāvato apanetvā ‘‘imaṃ cīvaraṃ tuyhaṃ vikappemī’’tiādinā nayena vikappetabbāti vuttaṃ hoti. Aññathā hi ‘‘vassikasāṭikā vassānamāsātikkamenāpi, kaṇḍupaṭicchādi ābādhavūpasamenāpi adhiṭṭhānaṃ vijahatī’’ti (kaṅkhā. aṭṭha. kathinasikkhāpadavaṇṇanā) vakkhamānattā vassānamāsato paraṃ asati adhiṭṭhāne kiṃ paccuddhareyyāti ‘‘paccuddharitvā’’ti vacanameva nopapajjeyya.</paragraph>
    <paragraph line="35">Keci pana (sārattha. ṭī. 2.469) ‘‘yathā kathinamāsabbhantare uppannacīvaraṃ kathinamāsātikkame nissaggiyaṃ hoti, evamayaṃ vassikasāṭikāpi vassānamāsātikkame nissaggiyā hoti. Tasmā kattikapuṇṇamadivase paccuddharitvā tato paraṃ hemantassa paṭhamadivase vikappetabbāti evamattho gahetabbo, paccuddharitvā tato paraṃ vikappetabbāti padayojanā veditabbā’’ti ca vadanti, taṃ na yuttaṃ. Kathinamāse uppannañhi cīvaraṃ atirekacīvaraṭṭhāne ṭhitattā avasānadivase anadhiṭṭhitaṃ kathinamāsātikkame nissaggiyaṃ hoti. Ayaṃ pana vassikasāṭikā adhiṭṭhahitvā ṭhapitattā na tena sadisāti vassānātikkame kathaṃ nissaggiyaṃ hoti anadhiṭṭhitaavikappitameva hi taṃ kālātikkame nissaggiyaṃ hoti, tasmā hemantepi vassikasāṭikā dasāhaparihāraṃ labhati. Evaṃ kaṇḍupaṭicchādipi adhiṭṭhānavijahanato paraṃ dasāhaparihāraṃ labhati. Dasāhaṃ pana anatikkāmetvā vikappetabbā. Nahānatthāya anuññātattā <bold>vaṇṇabhedamattarattāpi cesā vaṭṭatī</bold>ti vuttaṃ. <bold>‘‘Dve pana na vaṭṭantī’’</bold>ti dvinnaṃ adhiṭṭhānābhāvato vuttaṃ <pageBreak edition="V" number="0.0261" />. ‘‘Sace vassāne aparā vassikasāṭikā uppannā hoti, purimavassikasāṭikaṃ paccuddharitvā, vikappetvā ca adhiṭṭhātabbā’’ti vadanti.</paragraph>
    <paragraph line="36"><bold>Pamāṇayutta</bold>nti ‘‘dīghaso sugatavidatthiyā dve vidatthiyo, vitthārato diyaḍḍhaṃ dasā vidatthī’’ti (pāci. 531 ādayo) iminā pamāṇena yuttaṃ. <bold>Pamāṇikā</bold>ti ‘‘sugatavidatthiyā <pageBreak edition="M" number="0.0283" /> dīghaso catasso vidatthiyo, tiriyaṃ dve vidatthiyo’’ti evaṃ vuttappamāṇayuttā. <bold>Paccuddharitvā vikappetabbā</bold>ti ettha yaṃ vattabbaṃ, taṃ heṭṭhā vuttameva. Yasmā bhikkhūnaṃ ticīvare paripuṇṇe, atthe ca sati parissāvanādīhi ‘‘anujānāmi, bhikkhave, parikkhāracoḷaka’’nti (mahāva. 357) bahūnaṃ pattatthavikaparissāvanādīnaṃ saṅgahavasena parikkhāracoḷādhiṭṭhānamanuññātaṃ, tasmā <bold>‘‘parikkhāracoḷe gaṇanā natthī’’</bold>tiādi vuttaṃ. Bhagavatā hi yaṃ yaṃ bhikkhū labhanti, taṃ taṃ iminā vidhānena adhiṭṭhahitvā puna ‘‘yena yena parissāvanādinā attho hoti, taṃ taṃ katvā gaṇhantū’’ti anukampāya anuññātaṃ. Tenevāha <bold>‘‘thavikāpī’’</bold>tiādi. <bold>Ādi</bold>saddena ‘‘etāni cīvarāni parikkhāracoḷāni adhiṭṭhāmī’’ti asammukhādhiṭṭhānaṃ saṅgaṇhāti. <bold>‘‘Senāsanaparikkhāratthāya dinnapaccattharaṇe cā’’</bold>ti iminā attano santakaṃ paṭikkhipati. Keci pana (sārattha. ṭī. 2.469) ‘‘anivāsetvā, apārupitvā ca kevalaṃ pañcapīṭhesuyeva attharitvā paribhuñjiyamānaṃ paccattharaṇaṃ attano santakampi anadhiṭṭhitaṃ vaṭṭatī’’ti vadanti, taṃ ayuttaṃ senāsanaparikkhāratthāya dinna’’nti paccattharaṇassa visesitattā. Bhisibibbohanapāvārakojavānampi senāsanaparikkhāratoyeva adhiṭṭhānakiccaṃ natthīti veditabbaṃ.</paragraph>
    <paragraph line="37">Adhiṭṭhitañca panetaṃ cīvaraṃ paribhuñjato kathaṃ adhiṭṭhānaṃ vijahatīti āha <bold>‘‘sabbañca paneta’’</bold>ntiādi. Tattha <bold>acchinditvā gahaṇenā</bold>ti corādīhi acchinditvā gahaṇena. <bold>Hīnāyāvattanenā</bold>ti gihibhāvāya āvattanena, vibbhamenāti attho, ‘‘sīlavantova hutvā gihī bhavissāmī’’ti setavatthanivāsanenāti vuttaṃ hoti. ‘‘Antimavatthuṃ ajjhāpannassa setavatthanivāso vā kāsāyacajanaṃ vā hīnāyāvattana’’nti keci. ‘‘‘Hīnāyāvattanenā’ti iminā bhikkhuniyā eva adhiṭṭhānavijahanaṃ gahitaṃ hoti. Sā hi yadā vibbhamati, tadā assamaṇī hoti. Bhikkhu pana vibbhamantopi yāva sikkhaṃ na paccakkhāti, tāva bhikkhuyevāti adhiṭṭhānaṃ na vijahatī’’ti apare. <bold>Sikkhāpaccakkhānenā</bold>ti liṅge ṭhitasseva sikkhāya paccakkhānena. Yo hi bhikkhuliṅge ṭhitova sikkhaṃ paccakkhāti, tassa kāyalaggampi cīvaraṃ adhiṭṭhānaṃ vijahatīti. <bold>Kālaṅkiriyāyā</bold>ti maraṇena. <bold>Liṅgaparivattanenā</bold>ti purisaliṅgassa <pageBreak edition="V" number="0.0262" />, itthiliṅgassa vā parivattanena, purisassa itthiliṅgapātubhāvena, itthiyā vā purisaliṅgapātubhāvenāti vuttaṃ hoti.</paragraph>
    <paragraph line="38"><bold>Kaniṭṭhaṅgulinakhapiṭṭhippamāṇenā</bold>ti <pageBreak edition="M" number="0.0284" /> heṭṭhimaparicchedaṃ dasseti. <bold>Orato</bold>ti abbhantarato. Yo pana dubbalaṭṭhāne paṭhamaṃ aggaḷaṃ datvā pacchā dubbalaṭṭhānaṃ chinditvā apaneti, adhiṭṭhānaṃ na bhijjati. Maṇḍalaparivattanepi eseva nayo. Dupaṭṭassa pana ekasmiṃ paṭale chidde vā jāte, galite vā adhiṭṭhānaṃ na bhijjati. Khuddakaṃ cīvaraṃ mahantaṃ karoti, mahantaṃ vā khuddakaṃ karoti, adhiṭṭhānaṃ na bhijjati. Ubho koṭiyo majjhe karonto sace pana paṭhamaṃ chinditvā pacchā ghaṭeti, adhiṭṭhānaṃ bhijjati. Atha ghaṭetvā chindati, na bhijjati. Rajakehi dhovāpetvā setaṃ karontassāpi adhiṭṭhānaṃ adhiṭṭhānameva. <bold>Vassānamāsātikkamenāpī</bold>ti ettha <bold>pi</bold>-saddo sampiṇḍanattho. Tena na kevalaṃ pubbe vuttena dānādinā aṭṭhavidheneva kāraṇena vassikasāṭikā adhiṭṭhānaṃ vijahati, atha kho vassānamāsātikkamenapīti evamettha attho daṭṭhabbo. Esa nayo <bold>ābādhavūpasamenāpī</bold>ti etthāpi. <bold>Vikappanasikkhāpade</bold>ti (pāci. 372 ādayo) pācittiye surāpānavaggassa navamasikkhāpade.</paragraph>
    <paragraph line="39"><bold>Taṃ atikkāmayato</bold>ti ettha <bold>ta</bold>nti cīvaraṃ, kālaṃ vā parāmasatīti āha <bold>‘‘taṃ yathāvuttajātippamāṇa’’</bold>ntiādi. <bold>Assā</bold>ti bhikkhussa. <bold>Tassa yo aruṇoti</bold> tassa cīvaruppādadivasassa yo atikkanto aruṇo. <bold>Cīvaruppādadivasena saddhi</bold>nti cīvaruppādadivasassa aruṇena saddhiṃ. Divasasaddena cettha taṃdivasanissito aruṇo vutto. Idāni yassa ca nissajjitabbaṃ, yathā ca nissajjitabbaṃ, taṃ dassetuṃ <bold>‘‘taṃ gahetvā’’</bold>tiādi vuttaṃ. <bold>Tatrāyaṃ nayo</bold>ti tasmiṃ nissajjane ayaṃ vidhi. <bold>Aññathāpī</bold>ti bhāsantarenāpi, yāya kāyaci bhāsāyapīti attho. <bold>Paṭibalenā</bold>ti vattuṃ samatthena. <bold>Āyatiṃ saṃvareyyāsī</bold>ti upari saṃvaramāpajjeyyāsi, saṃvutakāyavacīdvāro bhaveyyāsīti attho. Imāni ca <bold>‘‘passasī’’</bold>tiādīni yathākkamaṃ paṭiggāhakadesakehi vattabbavacanāni. Tathā hi <bold>‘‘passasī’’</bold>ti paṭiggāhakena vattabbavacanaṃ, <bold>‘‘āma passāmī’’</bold>ti tadanudesakena vattabbavacanaṃ. <bold>‘‘Āyatiṃ saṃvareyyāsī’’</bold>ti tadanuppaṭiggāhakena vattabbavacanaṃ, <bold>‘‘sādhu suṭṭhu saṃvarissāmī’’</bold>ti tadanudesakena vattabbavacanaṃ. Iminā ca attano āyatiṃ saṃvare patiṭṭhitabhāvaṃ dasseti. <bold>Dvīsu, pana sambahulāsu vā</bold>ti dvīsu vā sambahulāsu vā āpattīsu purimanayeneva vacanabhedo kātabbo. Ñattiyaṃ <bold>āpattiṃ sarati vivaratī</bold>ti ettha ‘‘dve <pageBreak edition="M" number="0.0285" /> āpattiyo’’ti vā ‘‘sambahulā āpattiyo’’ti vā <pageBreak edition="V" number="0.0263" /> vacanabhedo kātabbo. <bold>Dvīsu, bahūsu vā vacanabhedo kātabbo</bold>ti ‘‘saṅgho imāni cīvarānī’’ti vatthuvasena vacanabhedo kātabbo.</paragraph>
    <paragraph line="40">Evaṃ saṅghassa nissajjanavidhiṃ dassetvā gaṇassa nissajjanavidhiṃ dassetuṃ <bold>‘‘gaṇassa pana nissajjantenā’’</bold>tiādimāha. Tattha <bold>sesaṃ purimasadisamevā</bold>ti nissajjanāpattippaṭiggahaṇanissaṭṭhacīvaradānesu <bold>‘‘āyasmantāna’’</bold>ntiādinā vuttavacanabhedaṃ vinā avasesaṃ saṅghassa nissajjanādīsu vuttasadisamevāti attho.</paragraph>
    <paragraph line="41">Idāni puggalassa nissajjanavidhiṃ dassetuṃ <bold>‘‘puggalassa panā’’</bold>tiādi vuttaṃ. Tattha <bold>dvīsu, tīsu vā</bold>ti dvīsu, tīsu vā āpattīsu ceva dātabbacīvaresu ca. Yathā ca gaṇassa nissajjane, evaṃ dvinnaṃ nissajjanepi pāḷi veditabbā. Yadi hi viseso bhaveyya, yatheva ‘‘anujānāmi, bhikkhave, tiṇṇaṃ pārisuddhiuposathaṃ kātuṃ, evañca pana, bhikkhave, kātabbo – byattena bhikkhunā paṭibalena te bhikkhū ñāpetabbā’’tiādinā (mahāva. 168) nayena tiṇṇaṃ pārisuddhiuposathaṃ vatvā ‘‘anujānāmi, bhikkhave, dvinnaṃ pārisuddhiuposathaṃ kātuṃ, evañca pana, bhikkhave, kattabbo – therena bhikkhunā ekaṃsaṃ uttarāsaṅga’’ntiādinā nayena visuṃyeva dvinnaṃ pārisuddhiuposatho vutto, evaṃ idhāpi visuṃ pāḷiṃ vadeyya. Yasmā pana natthi, tasmā avatvāva gatoti gaṇassa vuttā pāḷiyevettha pāḷi. Āpattippaṭiggahaṇe pana ayaṃ viseso – yathā gaṇassa nissajjitvā āpattiyā desiyamānāya āpattippaṭiggāhako bhikkhu ñattiṃ ṭhapeti, evaṃ aṭṭhapetvā dvīsu aññatarena yathā ekapuggalo paṭiggaṇhāti, evaṃ āpatti paṭiggahetabbā. Dvinnañhi ñattiṭṭhapanaṃ nāma natthi. Yadi siyā, dvinnaṃ pārisuddhiuposathaṃ visuṃ na vadeyya. Nissaṭṭhacīvaradānepi yathā ‘‘imaṃ cīvaraṃ āyasmato dammī’’ti eko vadati, evaṃ ‘‘mayaṃ imaṃ cīvaraṃ āyasmato demā’’ti vattuṃ vaṭṭati. Ito garukatarānipi hi ñattidutiyakammāni apaloketvā kātabbānīti vuttāni atthi, tesaṃ etaṃ anulomaṃ. Tenevāha <bold>‘‘dvinnaṃ panā’’</bold>tiādi. Nissaṭṭhacīvaraṃ pana dātabbameva, adātuṃ na labbhati. Vinayakammamattameva hetaṃ. Na taṃ tena saṅghassa vā gaṇassa vā puggalassa vā dinnameva hoti. Tenāha <bold>‘‘nissaṭṭhavatthu’’</bold>ntiādi.</paragraph>
    <paragraph line="42"><bold>Anissajjitvā</bold><pageBreak edition="M" number="0.0286" /><bold>paribhuñjantassa dukkaṭa</bold>nti sakiṃ nivatthaṃ vā sakiṃ pārutaṃ vā kāyato amocetvā divasampi carati, ekameva dukkaṭaṃ. Mocetvā nivāseti vā pārupati vā, payoge payoge dukkaṭaṃ. Dunnivatthaṃ vā duppārutaṃ vā saṇṭhāpentassa anāpatti. Aññassa taṃ paribhuñjatopi <pageBreak edition="V" number="0.0264" /> anāpatti. ‘‘Aññena kataṃ paṭilabhitvā paribhuñjatī’’tiādivacanañcettha (pārā. 570) sādhakaṃ. <bold>Dasāhaṃ anatikkantepi atikkantasaññino, vematikassa ca dukkaṭa</bold>nti etthāpi ‘‘paribhuñjantassā’’ti ānetvā sambandhitabbaṃ. <bold>Atikkante anatikkantasaññinopī</bold>ti dasāhaṃ atikkante cīvare ‘‘anatikkantaṃ ida’’nti evaṃ saññino, dasāhe vā atikkante ‘‘anatikkanto dasāho’’ti evaṃ saññino.</paragraph>
    <paragraph line="43">Idāni ‘‘anadhiṭṭhite adhiṭṭhitasaññino nissaggiya’’ntiādiāpattivāraṃ saṅgahetvā dassento <bold>‘‘tathā’’</bold>tiādimāha. <bold>Tathā</bold>ti yathā dasāhaṃ atikkante saññābhedena tikapācittiyaṃ, tathā anadhiṭṭhitādīsu sattasu vikappesu adhiṭṭhitādisaññābhedatoti attho. Tattha <bold>avissajjite vissajjitasaññino</bold>ti kassaci adinne apariccatte ‘‘dinnaṃ pariccattaṃ mayā’’ti evaṃ saññino. <bold>Anaṭṭhe naṭṭhasaññino</bold>ti attano cīvarena saddhiṃ bahūni aññesaṃ cīvarāni ekato ṭhapitāni, tāni ce corā haranti, tatresa attano cīvare anaṭṭhe naṭṭhasaññī hoti, tassa naṭṭhasaññino. Esa nayo <bold>avinaṭṭhā</bold>dīsupi. <bold>Avilutte</bold>ti ettha pana gabbhaṃ bhinditvā pasayhāvahāravasena avilutteti veditabbaṃ.</paragraph>
    <paragraph line="44"><bold>Vissajjite</bold>ti (pārā. aṭṭha. 2.469) aññassa dinne. Kathaṃ pana dinnaṃ hoti, kathaṃ gahitaṃ? ‘‘Imaṃ tuyhaṃ demi, dadāmi, dajjāmi, oṇojemi, pariccajāmi, vissajjāmi, nissajjāmī’’ti vā vadati, ‘‘itthannāmassa demi…pe… nissajjāmī’’ti vā vadati, sammukhāpi parammukhāpi dinnaṃyeva hoti. ‘‘Tuyhaṃ gaṇhāhī’’ti vutte ‘‘mayhaṃ gaṇhāmī’’ti vadati, sudinnaṃ, suggahitañca. ‘‘Tava santakaṃ karohi, tava santakaṃ hotu, tava santakaṃ karissasī’’ti vutte ‘‘mama santakaṃ karomi, mama santakaṃ hotu, mama santakaṃ karissāmī’’ti vadati, duddinnaṃ, duggahitañca. Neva dātā dātuṃ jānāti, na itaro gahetuṃ. Sace pana ‘‘tava santakaṃ karohī’’ti vutte ‘‘sādhu, bhante, mayhaṃ gaṇhāmī’’ti gaṇhāti, suggahitaṃ, sace pana eko ‘‘gaṇhāhī’’ti vadati, itaro ‘‘na gaṇhāmī’’ti vadati, puna so ‘‘dinnaṃ mayā <pageBreak edition="M" number="0.0287" /> tuyhaṃ, gaṇhāhī’’ti vadati, itaropi ‘‘na mayhaṃ iminā attho’’ti vadati. Tato purimopi ‘‘mayā dinna’’nti dasāhaṃ atikkāmeti, pacchimopi ‘‘mayā paṭikkhitta’’nti, kassāpattīti? Na kassaci. Yassa pana ruccati, tena adhiṭṭhahitvā paribhuñjitabbaṃ. Yo pana adhiṭṭhāne vematiko, tena kiṃ kātabbaṃ? Vematikabhāvaṃ ārocetvā ‘‘sace anadhiṭṭhitaṃ bhavissati, evaṃ me kappiyaṃ hotī’’ti vatvā vuttanayeneva nissajjitabbaṃ. Na hi evaṃ jānāpetvā vinayakammaṃ karontassa musāvādo hoti.</paragraph>
    <paragraph line="45"><bold>Yathā</bold><pageBreak edition="V" number="0.0265" /><bold>ca idaṃ, evaṃ ito parānipī</bold>ti yathā idaṃ atirekacīvaradhāraṇasikkhāpadaṃ ācāravipatti, evaṃ ito parānipi sikkhāpadāni ācāravipattiyevāti attho. Tenāha <bold>‘‘ubhatopātimokkhesū’’</bold>tiādi. <bold>Ājīvavipattipaccayā pana ṭhapetvā dubbhāsitaṃ cha āpattikkhandhā paññattā</bold>ti –</paragraph>
    <indent line="46">‘‘Ājīvahetu ājīvakāraṇā pāpiccho icchāpakato asantaṃ abhūtaṃ uttarimanussadhammaṃ ullapati, āpatti pārājikassa. Ājīvahetu ājīvakāraṇā sañcarittaṃ samāpajjati, āpatti saṅghādisesassa. Ājīvahetu ājīvakāraṇā ‘yo te vihāre vasati, so bhikkhu arahā’ti bhaṇati, paṭivijānantassa āpatti thullaccayassa. Ājīvahetu ājīvakāraṇā bhikkhu paṇītabhojanāni agilāno attano atthāya viññāpetvā bhuñjati, āpatti pācittiyassa. Ājīvahetu ājīvakāraṇā bhikkhunī paṇītabhojanāni agilānā attano atthāya viññāpetvā bhuñjati, āpatti pāṭidesanīyassa. Ājīvahetu ājīvakāraṇā bhikkhu sūpaṃ vā odanaṃ vā agilāno attano atthāya viññāpetvā bhuñjati, āpatti dukkaṭassā’’ti (pari. 287) –</indent>
    <unindented line="47">Evaṃ pārājikādivasena ṭhapetvā dubbhāsitaṃ ājīvavipattipaccayā cha āpattikkhandhā paññattā. <bold>Diṭṭhivipattipaccayā pācittiyadukkaṭavasena dve āpattikkhandhā paññattā</bold>ti samanubhāsanāya pāpikāya diṭṭhiyā appaṭinissajjane ñattiyā dukkaṭaṃ, kammavācāpariyosāne pācittiyanti evaṃ diṭṭhivipattipaccayā <pageBreak edition="M" number="0.0288" /> pācittiyadukkaṭavasena dve āpattikkhandhā paññattā. <bold>Etthā</bold>ti vipattikathāsu.</unindented>
    <paragraph line="48"><bold>Gaṇanupagatā</bold>ti divasagaṇanaṃ upagatabhāvo. Aññehi ‘‘imaṃ cīvaraṃ itthannāmassa demā’’ti parahatthe dinnampi ‘‘na tāva taṃ gaṇanupagaṃ, yāva na hatthaṃ gacchatī’’ti (mahāva. 259) <bold>cammakkhandhake</bold> vuttattā yāva āharitvā vā na dinnaṃ, ‘‘tumhākaṃ, bhante, cīvaraṃ uppanna’’nti pahiṇitvā vā anārocitaṃ, tāva divasagaṇanaṃ na upeti, anadhiṭṭhitaṃ vaṭṭati. Yadā pana ānetvā dinnaṃ hoti, ‘‘uppanna’’nti vā sutaṃ, tato paṭṭhāya gaṇanupagaṃ hoti, antodasāhe adhiṭṭhātabbaṃ. Kathinasaññitaṃ samuṭṭhānamassāti <bold>kathinasamuṭṭhānaṃ,</bold> tatiyachaṭṭhasamuṭṭhānavasena dvisamuṭṭhānanti attho. Kāyavācāhi kattabbaadhiṭṭhānavikappanānaṃ akaraṇena <bold>kāyavācato,</bold> citte pana sati kāyavācācittato ca samuṭṭhātīti vuttaṃ hoti. Anadhiṭṭhānāvikappanavasena āpajjanato <pageBreak edition="V" number="0.0266" /><bold>akiriyaṃ</bold>. Ajānantopi āpajjatīti <bold>nosaññāvimokkhaṃ</bold>. Kāyadvāre ca vacīdvāre ca kattabbākaraṇato <bold>kāyakammaṃ vacīkammaṃ</bold>.</paragraph>
    <centered line="49">Kathinasikkhāpadavaṇṇanā niṭṭhitā.</centered>
    <subhead line="50">2. Udositasikkhāpadavaṇṇanā</subhead>
    <paragraph line="51"><bold>Bhikkhunā</bold>ti bhikkhussāti attho, sāmiatthe cetaṃ karaṇavacanaṃ. Tenāha <bold>‘‘purimasikkhāpade viyā’’</bold>tiādi. Atha kasmā karaṇavaseneva karaṇavacanassa atthaṃ aggahetvā sāmivasena attho veditabboti āha <bold>‘‘karaṇavasena hī’’</bold>tiādi. <bold>Hī</bold>ti kāraṇatthe nipāto. <bold>Chinnapalibodho</bold>ti chinnacīvarāvāsapalibodho. Ekāva ratti <bold>ekarattaṃ,</bold> samāsantagatassa atthaṃ. Tiṇṇaṃ cīvarānaṃ samāhāroti <bold>ticīvaraṃ</bold>. Tena ticīvarena, tīhi cīvarehīti attho. Ekena vippavutthopi (pārā. aṭṭha. 2.475-476) hi ticīvarena vippavuttho nāma hoti paṭisiddhapariyāpannena vippavutthattā, avayavepi vā samudāyavohārato. Tenāha <bold>‘‘ticīvarādhiṭṭhānanayenā’’</bold>tiādi.</paragraph>
    <paragraph line="52">Idāni <pageBreak edition="M" number="0.0289" /> vippavāsalakkhaṇavavatthāpanatthaṃ <bold>‘‘gāmo ekūpacāro’’</bold>tiādimāha. Tattha <bold>nivesana</bold>nti udositādīnaṃ vasena akatāya patissayavikatiyā adhivacanaṃ. <bold>Udosito</bold>ti (pārā. aṭṭha. 2.482-487) yānādīnaṃ bhaṇḍānaṃ sālā. Yo ‘‘udavasito’’tipi vuccati. <bold>Aṭṭo</bold>ti paṭirājādipaṭibāhanatthaṃ iṭṭhakāhi kato bahalabhittiko catupañcabhūmiko patissayaviseso. <bold>‘‘Aṭṭo</bold>ti bahalabhittikagehaṃ, yassa gopānasiyo aggahetvā iṭṭhakāhi eva chadanaṃ hotī’’ti apare. ‘‘Aṭṭākārena karīyatī’’tipi vadanti. <bold>Māḷo</bold>ti ekakūṭasaṅgahito caturassapāsādo, ekakūṭasaṅgahito vā anekakoṇavanto patissayaviseso. <bold>‘‘Māḷo</bold>ti vaṭṭākārena katasenāsana’’nti apare. <bold>Pāsādo</bold>ti dīghapāsādo, aḍḍhayogādibhedo aṭṭamāḷahammiyavajjito sabbo vā pāsādo. <bold>Hammiya</bold>nti muṇḍacchadanapāsādo. ‘‘Candiyaṅgaṇayutta’’nti apare. <bold>Nāvā</bold>ti thalaṭṭhaudakaṭṭhavasena dvidhā nāvā. <bold>Sattho</bold>ti jaṅghasattho, sakaṭasattho vā. <bold>Dhaññakaraṇa</bold>nti (pārā. aṭṭha. 2.491-494) khalaṃ vuccati. <bold>Ārāmo</bold>ti pupphārāmo, phalārāmo vā. <bold>Vihāro</bold>ti saparikkhitto vā aparikkhitto vā sakalo āvāso. ‘‘Gehampī’’ti keci. Nivesanādīni cettha gāmato bahi niviṭṭhāni gahitāni. Antogāme ṭhitānaṃ pana gāmaggahaṇeneva gahitattā gāmaparihāroyevāti. ‘‘Nivesanādayo hammiyapariyosānā <pageBreak edition="V" number="0.0267" /> gāmaparikkhepato bahi niviṭṭhā’’ti apare. <bold>Hatthapāsātikkame</bold>ti ettha <bold>hatthapāso</bold> nāma aḍḍhateyyaratanappamāṇo padeso, tassa atikkamo <bold>hatthapāsātikkamo,</bold> tasmiṃ hatthapāsātikkame. Hatthapāsabbhantare pana vatthuṃ vaṭṭati. Taṃ pamāṇaṃ atikkamitvā sacepi iddhimā bhikkhu ākāse aruṇaṃ uṭṭhāpeti, nissaggiyameva hoti.</paragraph>
    <paragraph line="53">Ayaṃ panettha vinicchayo – sace (pārā. aṭṭha. 2.477-478) gāmo ekassa rañño vā bhojakassa vā vasena ekakulassa hoti, pākārādinā parikkhittattā ekūpacāro ca, evarūpe gāme cīvaraṃ nikkhipitvā tasmiṃ gāmabbhantare yathārucitaṭṭhāne vasitabbaṃ, sace aparikkhitto, yasmiṃ ghare cīvaraṃ nikkhittaṃ hoti, tasmiṃ ghare vasitabbaṃ, tassa gharassa samantato hatthapāsā vā na vijahitabbaṃ.</paragraph>
    <paragraph line="54">Sace <pageBreak edition="M" number="0.0290" /> gāmo vesālikusinārādayo viya nānārājūnaṃ vā bhojakānaṃ vā hoti, vuttappakārena parikkhitto ca, evarūpe gāme yasmiṃ ghare cīvaraṃ nikkhittaṃ hoti, tasmiṃ ghare vā vatthabbaṃ, tassa gharassa hatthapāsā vā na vijahitabbaṃ. Yassā vīthiyā gharaṃ hoti, tassā vīthiyā tassa gharassa sammukhāṭṭhāne sabhāyaṃ vā gharadvāre vā vatthabbaṃ, tesaṃ sabhādvārānaṃ hatthapāsā vā na vijahitabbaṃ.</paragraph>
    <paragraph line="55">Sace so gāmo aparikkhitto, yasmiṃ ghare cīvaraṃ nikkhittaṃ, tattha vā tassa hatthapāse vā vatthabbaṃ. Nivesane pana sace ekakulassa nivesanaṃ hoti, parikkhittañca, antonivesane cīvaraṃ nikkhipitvā antonivesane vatthabbaṃ. Aparikkhittaṃ ce hoti, yasmiṃ gabbhe cīvaraṃ nikkhittaṃ, tasmiṃ vatthabbaṃ, tassa gabbhassa hatthapāsā vā na vijahitabbaṃ.</paragraph>
    <paragraph line="56">Sace nānākulassa nivesanaṃ hoti, parikkhittañca, yasmiṃ gabbhe cīvaraṃ nikkhittaṃ, tasmiṃ gabbhe vatthabbaṃ, sabbesaṃ sādhāraṇadvāramūle vā tesaṃ gabbhadvāramūlānaṃ hatthapāsā vā na vijahitabbaṃ. Aparikkhittaṃ ce, yasmiṃ gabbhe cīvaraṃ nikkhittaṃ, tasmiṃ gabbhe vatthabbaṃ, tassa gabbhassa hatthapāsā vā na vijahitabbaṃ. Esa nayo <bold>udositā</bold>dīsupi.</paragraph>
    <paragraph line="57">Sattho pana jaṅghasattho vā hotu, sakaṭasattho vā. Sace ekakulassa sattho hoti, satthe cīvaraṃ nikkhipitvā purato vā pacchato vā sattabbhantarā na vijahitabbā, passato abbhantaraṃ na vijahitabbaṃ. Sace (pārā. aṭṭha. 2.489) sattho gacchanto gāmaṃ vā nadiṃ vā pariyādiyitvā <pageBreak edition="V" number="0.0268" /> tiṭṭhati, antopaviṭṭhena saddhiṃ ekābaddho hutvā orañca pārañca pharitvā ṭhito hoti, satthaparihārova labbhati. Atha gāme vā nadiyā vā pariyāpanno hoti antopaviṭṭho, gāmaparihāro ceva nadiparihāro ca labbhati. Sace vihārasīmaṃ atikkamitvā tiṭṭhati, antosīmāya ca cīvaraṃ hoti, vihāraṃ gantvā vasitabbaṃ. Sace bahisīmāya cīvaraṃ hoti, satthasamīpeyeva vasitabbaṃ. Sace gacchanto sakaṭe vā bhagge, goṇe vā naṭṭhe antarā chijjati, yasmiṃ koṭṭhāse cīvaraṃ nikkhittaṃ, tattha vasitabbaṃ.</paragraph>
    <paragraph line="58">Khettepi (pārā. aṭṭha. 2.490) sace ekakulassa khettaṃ hoti, parikkhittañca, antokhette cīvaraṃ nikkhipitvā antokhette vatthabbaṃ. Sace aparikkhittaṃ, hatthapāsā <pageBreak edition="M" number="0.0291" /> cīvaraṃ na vijahitabbaṃ. Sace nānākulassa khettaṃ hoti, parikkhittañca, antokhette cīvaraṃ nikkhipitvā khettadvāramūle vā vatthabbaṃ, tassa hatthapāsā vā na vijahitabbaṃ. Sace aparikkhittaṃ, cīvaraṃ hatthapāsā na vijahitabbaṃ. Esa nayo dhaññakaraṇārāmesu dvīsupi. Vihāre pana nivesane vuttasadisova vinicchayo.</paragraph>
    <paragraph line="59">Rukkhamūle pana yaṃ majjhanhike kāle samantā chāyā pharati, tasmiṃ ṭhāne aviraḷe padese tassa chāyāya phuṭṭhokāsassa antoyeva nikkhipitabbaṃ. Sace viraḷasākhassa rukkhassa ātapena phuṭṭhokāse ṭhapeti, aruṇuggamane ca so bhikkhu tassa hatthapāse na hoti, aññasmiṃ ṭhāne tassa chāyāyapi hoti, nissaggiyaṃ hoti. Sace nānākulassa rukkho hoti, cīvarassa hatthapāsā na vijahitabbaṃ.</paragraph>
    <paragraph line="60">Ajjhokāse pana viñjhāṭaviādīsu araññesupi samuddamajjhe macchabandhānaṃ agamanapathadīpakesupi cīvaraṃ ṭhapetvā tato samantā sattabbhantare padese yattha katthaci vasitabbaṃ, ito aññattha vasanto vippavuttho nāma hotīti daṭṭhabbaṃ.</paragraph>
    <paragraph line="61">Imassa pana vitthārassa idha avuttattā, <bold>samantapāsādikāya</bold>ñca vuttattā <bold>‘‘ayamettha saṅkhepo’’</bold>tiādi vuttaṃ. <bold>Etthā</bold>ti ‘‘ticīvarena vippavaseyyā’’ti etasmiṃ pade. <bold>Saṅkhepo</bold>ti saṅkhepavaṇṇanā. Ettha pana pāḷiyaṃ (pārā. 477) ‘‘gāmo ekūpacāro nānūpacāro’’tiādinā avisesena mātikaṃ nikkhipitvāpi gāmanivesanaudositakhettadhaññakaraṇaārāmavihārānaṃ ekūpacāranānūpacāratā ‘‘gāmo ekūpacāro nāma ekakulassa gāmo hoti parikkhitto ca aparikkhitto cā’’tiādinā (pārā. 478) parikkhittāparikkhittavasena <pageBreak edition="V" number="0.0269" /> vibhattā. Aṭṭamāḷapāsādahammiyanāvāsattharukkhamūlaajjhokāsānaṃ pana evaṃ avatvā ‘‘ekakulassa aṭṭo hoti, nānākulassa aṭṭo hotī’’tiādinā (pārā. 484) nayena ekakulanānākulavasena ca ante ‘‘ajjhokāso ekūpacāro nāma agāmake araññe samantā sattabbhantarā ekūpacāro, tato paraṃ nānūpacāroti (pārā. 494) ca evaṃ ekūpacāranānūpacāratā vibhattā. Tasmā gāmādīsu parikkhittaṃ ekūpacāraṃ, aparikkhittaṃ <pageBreak edition="M" number="0.0292" /> nānūpacāranti ca, aṭṭādisu yaṃ ekakulassa, taṃ ekūpacāraṃ, yaṃ nānākulassa, taṃ nānūpacāranti ca gahetabbaṃ. Ajjhokāse vuttanayena gahetabbaṃ. <bold>Upacāro</bold>ti hi ‘‘gāmo ekūpacāro nānūpacāro’’tiādīsu dvāraṃ, ‘‘ajjhokāso ekūpacāro’’ti ettha samantā sattabbhantarasaṅkhātaṃ pamāṇanti apare.</paragraph>
    <paragraph line="62"><bold>Aññatra bhikkhusammutiyā</bold>ti bhikkhuno saṅghena dinnā sammuti <bold>bhikkhusammuti,</bold> taṃ vināti attho. Tenāha <bold>‘‘yaṃ saṅgho’’</bold>tiādi. <bold>Avippavāsasammutiṃ detī</bold>ti avippavāsā sammuti, avippavāsāya vā sammuti <bold>avippavāsasammuti,</bold> taṃ ñattidutiyena kammena detīti attho.</paragraph>
    <paragraph line="63"><bold>Santaruttarenā</bold>ti <bold>‘‘antara’’</bold>nti antaravāsako vuccati, <bold>‘‘uttara’’</bold>nti uttarāsaṅgo, saha antarena uttaraṃ <bold>santaruttaraṃ,</bold> tena santaruttarena, saha antaravāsakena uttarāsaṅgenāti attho. <bold>Antoaruṇe paccuddhaṭe</bold>ti nivattitvā sampāpuṇitumasakkontena tattheva ṭhatvā anto aruṇe paccuddhaṭe. <bold>Paccāgantabba</bold>nti yathā rogo na kuppati, tathā puna cīvarassa ṭhapitaṭṭhānaṃ āgantabbaṃ. Yato paṭṭhāya hi satthaṃ vā pariyesati, ‘‘gacchāmī’’ti ābhogaṃ vā karoti, tato paṭṭhāya vaṭṭati. ‘‘Na dāni gamissāmī’’ti evaṃ pana dhuranikkhepaṃ karontena paccuddharitabbaṃ ‘‘atirekacīvaraṭṭhāne ṭhassatī’’ti. Tenāha <bold>‘‘tattheva vā ṭhitena paccuddharitabba’’</bold>nti. <bold>So</bold>ti yassa sammuti dinnā, so rogo. <bold>Laddhakappiyameva</bold> puna sammutidānakiccaṃ natthīti adhippāyo.</paragraph>
    <paragraph line="64"><bold>Adhiṭṭhitacīvaratā</bold>ti ticīvarādhiṭṭhānanayena adhiṭṭhitacīvaratā. <bold>Vippavāso</bold> nāma yadi baddhasīmāyaṃ cīvaraṃ hoti, tato bahi aruṇuṭṭhāpanaṃ. Atha abaddhasīmāyaṃ, yathāvuttagāmādīnaṃ bahi hatthapāsātikkame aruṇuṭṭhāpanaṃ. Baddhasīmāyaṃ pana yattha katthaci cīvaraṃ ṭhapetvā antosīmāyameva yattha katthaci vasituṃ vaṭṭati. Idha apaccuddharaṇaṃ akiriyāti sambandho.</paragraph>
    <centered line="65">Udositasikkhāpadavaṇṇanā niṭṭhitā.</centered>
    <subhead line="66">3. Akālacīvarasikkhāpadavaṇṇanā</subhead>
    <paragraph line="67">Purimasikkhāpade <pageBreak edition="M" number="0.0293" /><pageBreak edition="V" number="0.0270" /> viya etthāpi <bold>bhikkhunā</bold>ti sāmiatthe karaṇavacananti āha <bold>‘‘niṭṭhitacīvarasmiṃ bhikkhunā’’</bold>tiādi. ‘‘Akālacīvaraṃ nāma anatthate kathine ekādasamāse uppannaṃ, atthate kathine sattamāse uppannaṃ, kālepi ādissa dinnaṃ, etaṃ akālacīvaraṃ nāmā’’ti (pārā. 500) padabhājaniyaṃ vuttattā <bold>‘‘yvāyaṃ anatthate kathine’’</bold>tiādimāha. Yvāyaṃ cīvarakālo vuttoti sambandho. <bold>Vassānassā</bold>ti vassānasaṅkhātassa utuno. <bold>Pacchimo māso</bold> nāma cīvaramāso. Tasmiñhi anatthatepi kathine uppannaṃ cīvaraṃ anadhiṭṭhitaṃ, avikappitaṃ ṭhapetuṃ vaṭṭati. <bold>Pañca māsā</bold>ti pacchimakattikamāso, hemantikā cattāro cāti pañca māsā. <bold>Aññadā</bold>ti anatthate kathine ekādasamāse, atthate kathine sattamāse. <bold>Kālepī</bold>ti ‘‘anatthate kathine cīvaramāso, atthate kathine pañca māsā’’ti yathāvuttacīvarakālepi. <bold>‘‘Ādinā nayenā’’</bold>ti iminā ‘‘dadāmi dajjāmī’’tiādīnaṃ (pārā. aṭṭha. 2.469) saṅgaho. Kiñcāpi cetāni sabbāni ‘‘akālacīvara’’nti vuttāni, tathāpi piṭṭhisamayeyeva uppannāni ‘‘akālacīvara’’nti idhādhippetāni.</paragraph>
    <paragraph line="68"><bold>‘‘Kāle saṅghassa idaṃ akālacīvara’’</bold>nti dinnaṃ pana akālacīvarasāmaññato atthuddhāravasena vuttaṃ. Yathā piṭṭhisamaye uppannaṃ cīvaraṃ vuṭṭhavassehi, sesehi ca sammukhībhūtehi bhājetuṃ labbhatīti akālacīvaraṃ nāma jātaṃ, tathevidampīti tadidaṃ akālacīvarasāmaññaṃ. Yadi evaṃ ‘‘puggalassa vā idaṃ tuyhaṃ ‘dammī’tiādinā nayena dinna’’nti kasmā vuttaṃ, na hi puggalassa ādissa dinnaṃ kenaci bhājanīyaṃ hotīti? Nāyaṃ virodho, ādissa dānasāmaññato labbhamānamatthaṃ dassetuṃ tathā vuttanti. <bold>Attano vā dhanenā</bold>ti attano kappāsasuttādinā dhanena. Imassa ‘‘uppajjeyyā’’ti iminā sambandho veditabbo. <bold>‘‘Sīmāya detī’’</bold>tiādi puggalādhiṭṭhānanayena vuttaṃ. Ettha pana sīmāya dānaṃ ekā mātikā, katikāya dānaṃ dutiyā…pe… puggalassa dānaṃ aṭṭhamā.</paragraph>
    <paragraph line="69"><bold>‘‘Parikkhepārahaṭṭhānenā’’</bold>ti iminā aparikkhittassa vihārassa dhuvasannipātaṭṭhānādito paṭhamaleḍḍupātassa anto upacārasīmāti dasseti. Idāni <pageBreak edition="M" number="0.0294" /> dutiyaleḍḍupātassapi anto upacārasīmāyevāti dassetuṃ <bold>‘‘apicā’’</bold>tiādi āraddhaṃ. Dhuvasannipātaṭṭhānampi sīmāpariyantagatameva veditabbaṃ. <bold>Āvāse vaḍḍhante vaḍḍhatī</bold>ti sace upacārato abahibhūto hutvā āvāso vaḍḍhatīti adhippāyo. <bold>Mahāpaccariyaṃ</bold> pana ‘‘bhikkhūsupi vaḍḍhantesu vaḍḍhatī’’ti vuttaṃ. ‘‘Sace <pageBreak edition="V" number="0.0271" /> vihāre sannipatitabhikkhūhi saddhiṃ ekābaddhā hutvā yojanasatampi pūretvā nisīdanti, yojanasatampi upacārasīmāva hoti, sabbesaṃ lābho pāpuṇātī’’ti (mahāva. aṭṭha. 379) <bold>samantapāsādikāyaṃ</bold> vuttaṃ. <bold>Bhikkhunīnaṃ ārāmapavesanasenāsanāpucchanānī</bold>ti āgantukagamikānaṃ bhikkhunīnaṃ ārāmapavesanāpucchanaṃ, senāsanāpucchanañcāti attho. Tathā hi āgantukāya bhikkhuniyā ārāmapavesanaṃ āpucchitabbaṃ, gamikāya saṅghikaṃ dasavidhaṃ senāsanaṃ. Ettha ca kiñcāpi ‘‘bhikkhunīna’’nti vuttaṃ, gamikassa pana bhikkhussāpi imissāyeva sīmāya vasena senāsanāpucchanaṃ veditabbaṃ.</paragraph>
    <paragraph line="70"><bold>Parivāsamānattārocana</bold>nti pārivāsikamānattacārīnaṃ parivāsārocanaṃ, mānattārocanañca. <bold>Vassacchedanissayasenāsanaggāhādividhāna</bold>nti vassacchedavidhānaṃ, nissayaggāhavidhānaṃ, senāsanaggāhavidhānanti attho. <bold>Ādi</bold>saddena nissayapaṭippassaddhi, lābhaggāho āgantukavattaṃ pūretvā ārāmapavesananti evamādikaṃ saṅgaṇhāti. <bold>Imissāva sīmāya vasenā</bold>ti upacārasīmāyevāti yathāsambhavaṃ anto, bahi ca imassa sabbassa labbhanato vuttaṃ.</paragraph>
    <paragraph line="71">Lābhatthāya ṭhapitā sīmā <bold>lābhasīmā</bold> (mahāva. 379), sā ca kho neva sammāsambuddhena anuññātā, na dhammasaṅgāhakattherehi ṭhapitā, apica kho lābhadāyakehi. Tenāha <bold>‘‘yaṃ rājarājamahāmattādayo’’</bold>tiādi. <bold>Samantā</bold>ti vihārassa samantā. <bold>Ya</bold>nti suṅkasassādi. ‘‘Sīmaṃ ṭhapentī’’ti pāṭhaseso. <bold>Ekassa rañño āṇāpavattiṭṭhāna</bold>nti coḷabhogo keraḷabhogoti evaṃ ekekassa rañño āṇāpavattiṭṭhānaṃ. Dvidhā āpo gato etthāti <bold>dīpo,</bold> oghena anajjhotthato bhūmibhāgo, sova sīmā <bold>dīpasīmā</bold>. Tenāha <bold>samuddantenā’’</bold>tiādi. Cakkavāḷasīmā cakkavāḷapabbateneva paricchinnāti āha <bold>‘‘ekacakkavāḷapabbataparikkhepabbhantaraṃ cakkavāḷasīmā’’</bold>ti.</paragraph>
    <paragraph line="72"><bold>Sesā</bold>ti <pageBreak edition="M" number="0.0295" /> khaṇḍasīmādayo. <bold>Khaṇḍasīmāya demāti dinna</bold>nti khaṇḍasīmāya kenaci kammena sannipatitaṃ saṅghaṃ disvā ‘‘khaṇḍasīmāyaṃ saṅghassa demā’’ti dinnaṃ. Khaṇḍasīmāya ṭhite rukkhe vā pabbate vā ṭhitopi heṭṭhā vā pathavivemajjhagatopi khaṇḍasīmāyeva ṭhitoti veditabbo. <bold>Samānasaṃvāsasīmāya dinna</bold>nti ‘‘samānasaṃvāsasīmāya dammī’’ti dinnaṃ. Esa nayo sesesupi. <bold>Khaṇḍasīmā sīmantarikaṭṭhānaṃ na pāpuṇāti</bold> tattha samānasaṃvāsasīmāya abhāvatoti adhippāyo. Samānasaṃvāsaavippavāsasīmāsu dinnassa idaṃ nānāttaṃ – ‘‘avippavāsasīmāya dammī’’ti dinnaṃ gāmaṭṭhānaṃ na pāpuṇāti. Kasmā? ‘‘Ṭhapetvā gāmañca gāmūpacārañcā’’ti (mahāva. 144) vuttattā <pageBreak edition="V" number="0.0272" />. ‘‘Samānasaṃvāsasīmāya dammī’’ti dinnaṃ pana gāme ṭhitānampi pāpuṇātīti. <bold>Abbhantarasīmāudakukkhepasīmāsu dinna</bold>nti tattha uposathādiatthāya sannipatite disvā ‘‘imissā abbhantarasīmāya demā’’tiādinā dinnaṃ. Janapadaraṭṭharajjadīpacakkavāḷasīmāsupi gāmasīmādīsu vuttasadisova vinicchayoti āha <bold>‘‘janapadasīmādīsū’’</bold>tiādi. <bold>Ekopi gantvā sabbesaṃ saṅgaṇhituṃ labhatī</bold>ti ekopi gantvā idha vassaggena bhājetvā gahetvā āgantuṃ labhatīti attho. <bold>Eko</bold>ti sabhāgo eko bhikkhu, ayampi bhāgameva gahetuṃ labhati. Tenāha <bold>‘‘sabhāgānaṃ bhāgaṃ gaṇhātī’’</bold>ti.</paragraph>
    <paragraph line="73">Evaṃ tāva yo sīmaṃ parāmasitvā deti, tassa dāne vinicchayaṃ vatvā idāni yo ‘‘asukasīmāyā’’ti vattuṃ na jānāti, kevalaṃ ‘‘sīmā’’ti vacanamattameva jānanto vihāraṃ āgantvā ‘‘sīmāya dammī’’ti vā ‘‘sīmaṭṭhakasaṅghassa dammī’’ti vā bhaṇati, tattha vinicchayaṃ dassetuṃ <bold>‘‘yo pana vihāraṃ pavisitvā’’</bold>tiādimāha. <bold>Katara</bold>nti katarasīmaṃ. <bold>Ahametaṃ bhedaṃ na jānāmī</bold>ti ahaṃ ‘‘asukā sīmā’’ti etaṃ vibhāgaṃ na jānāmi. <bold>Upacārasīmaṭṭhehi bhājetabbaṃ</bold> lābhassa upacārasīmāya paricchinnattāti adhippāyo. <bold>Sā</bold>ti samānalābhakatikā.</paragraph>
    <paragraph line="74"><bold>Yattha mayhaṃ dhuvakārā karīyantī</bold>ti (mahāva. aṭṭha. 379) ettha yasmiṃ vihāre tassa cīvaradāyakassa santakaṃ saṅghassa pākavattaṃ vā vattati. Yasmiṃ vihāre bhikkhū attano bhāraṃ katvā sadā gehe bhojeti, yattha vā anena āvāso vā kārito, salākabhattādīni vā nibaddhāni, ime <bold>dhuvakārā</bold><pageBreak edition="M" number="0.0296" /> nāma. Yena pana sakalopi vihāro patiṭṭhāpito, tattha vattabbameva natthi. Tenāha <bold>‘‘yattha tassa pākavattaṃ vā vattatī’’</bold>tiādi. Tattha <bold>pākavatta</bold>nti dānavattaṃ. <bold>Vattatī</bold>ti pavattati. <bold>Yato</bold>ti yasmā vihārā. <bold>Yatthā</bold>ti yasmiṃ vihāre. <bold>Sabbatthā</bold>ti sabbesu vihāresu. <bold>Mātikaṃ āropetvā</bold>ti ekasmiṃ vihāre bhikkhū bahutarā, ekasmiṃ thokatarā, ekañca vatthaṃ, dhuvakāraṭṭhānañca bahukaṃ, kattha demāti pucchitvā, yadi pana mañco vā pīṭhaṃ vā ekameva hoti, taṃ pucchitvā yassa vā vihārassa, ekavihārepi vā yassa senāsanassa so vicāreti, tattha dātabbaṃ. Sacepi ‘‘asukabhikkhu gaṇhatū’’ti vadati, vaṭṭati. Atha ‘‘mayhaṃ dhuvakāre dethā’’ti vatvā avicāretvāva gacchati, saṅghassapi vicāretuṃ vaṭṭati. Evaṃ pana vicāretabbaṃ – ‘‘saṅghattherassa vasanaṭṭhāne dethā’’ti vattabbaṃ. Sace tattha senāsanaṃ paripuṇṇaṃ hoti, yattha nappahoti, tattha dātabbaṃ. Sace eko bhikkhu ‘‘mayhaṃ vasanaṭṭhāne senāsanaparibhogabhaṇḍaṃ natthī’’ti vadati, tattha dātabbaṃ.</paragraph>
    <paragraph line="75"><bold>Saṅghassa</bold><pageBreak edition="V" number="0.0273" /><bold>dammīti dinna</bold>nti ‘‘imāni cīvarāni saṅghassa dammī’’ti evaṃ dinnaṃ. <bold>Tato bahiddhāpī</bold>ti upacārasīmāto bahiddhāpi. <bold>Tehi saddhi</bold>nti upacārasīmāgatehi saddhiṃ. <bold>Ekābaddhānañca pāpuṇāti</bold> parisāvasena vaḍḍhitā sīmā hotīti katvāti adhippāyo. <bold>Tasmā</bold>ti yasmā upacārasīmāgatānaṃ pāpuṇāti, yasmā ca tato bahiddhāpi upacārasīmokkantehi ekābaddhānaṃ pāpuṇāti, tasmā. <bold>Tesa</bold>nti upacārasīmāgatānaṃ, tato bahiddhā tehi saddhiṃ ekābaddhānañca. <bold>Gāhate satī</bold>ti antevāsikādike gaṇhante sati. <bold>Asampattānampī</bold>ti upacārasīmāyaṃ ṭhitehi ghaṇṭiṃ paharitvā kālaṃ ghosetvā lābhabhājanaṭṭhānaṃ asampattānampi upacārasīmāya paviṭṭhānaṃ, tehi vā saddhiṃ ekābaddhānaṃ hutvā attano vihāradvāre vā antovihāreyeva vā ṭhitānañcāti attho. <bold>Bhāgo dātabbo</bold>ti saṅghanavakassa dinnepīti adhippāyo. Dutiyabhāge pana therāsanaṃ āruḷhe āgatānaṃ paṭhamabhāgo na pāpuṇāti. Dutiyabhāgato vassaggena dātabbaṃ.</paragraph>
    <paragraph line="76">Sace pana ‘‘bahiupacārasīmāyaṃ ṭhitānaṃ dethā’’ti vadanti, na dātabbaṃ. Yadi pana vihāro mahā hoti, therāsanato paṭṭhāya vatthesu dīyamānesu <pageBreak edition="M" number="0.0297" /> alasajātikā mahātherā pacchā āgacchanti, ‘‘bhante, vīsativassānaṃ dīyati, tumhākaṃ ṭhitikā atikkantā’’ti na vattabbā. Ṭhitikaṃ ṭhapetvā tesaṃ datvā pacchā ṭhitikāya dātabbaṃ.</paragraph>
    <paragraph line="77">‘‘Asukavihāre kira bahucīvaraṃ uppanna’’nti sutvā yojanantarikavihāratopi bhikkhū āgacchanti, sampattasampattānaṃ ṭhitaṭṭhānato paṭṭhāya dātabbaṃ, ayamettha saṅkhepo. Vitthāro pana <bold>samantapāsādikāya</bold> cīvarakkhandhakavaṇṇanāyaṃ (mahāva. aṭṭha. 379) vuttanayena veditabbo.</paragraph>
    <paragraph line="78">Evaṃ vihāraṃ pavisitvā ‘‘imāni cīvarāni saṅghassa dammī’’ti dinnesu vinicchayaṃ vatvā idāni bahiupacārasīmāyaṃ bhikkhuṃ disvā ‘‘saṅghassa dammī’’ti dinnesu vinicchayaṃ dassetuṃ <bold>‘‘yaṃ panā’’</bold>tiādi vuttaṃ. <bold>Ekābaddhaparisāya pāpuṇātī</bold>ti sace yojanaṃ pharitvā parisā ṭhitā hoti, ekābaddhā ce, sabbesaṃ pāpuṇātīti attho. Ekābaddhatā cettha dvādasahatthabbhantarato paricchinditabbā. Tenāha <bold>‘‘ye panā’’</bold>tiādi.</paragraph>
    <paragraph line="79"><bold>Ubhatosaṅghassa dinna</bold>nti (mahāva. aṭṭha. 379) ‘‘ubhatosaṅghassa dammī’’ti dinnaṃ. ‘‘Dvedhāsaṅghassa dammi, dvinnaṃ saṅghānaṃ dammi, bhikkhusaṅghassa ca bhikkhunisaṅghassa ca dammī’’ti vuttepi ubhatosaṅghassa dinnameva hoti. <bold>Upaḍḍhaṃ bhikkhūnaṃ, upaḍḍhaṃ bhikkhunīnaṃ dātabba</bold>nti dve bhāge same <pageBreak edition="V" number="0.0274" /> katvā eko bhāgo bhikkhūnaṃ, eko bhāgo bhikkhunīnaṃ dātabbo. <bold>Gahetuṃ labhati</bold> ubhatosaṅghaggahaṇena gahitattāti adhippāyo. <bold>Cetiyassā</bold>ti thūpādino. Tañhi dhātāyatanādibhāvena citattā, lokassa cittīkāraṭṭhānatāya ca <bold>‘‘cetiya’’</bold>nti vuccati. Na koci visesoti āha <bold>‘‘idha pana cetiyassā’’</bold>tiādi.</paragraph>
    <paragraph line="80">‘‘Ubhatosaṅghassa ca tuyhañca cetiyassa cā’’ti vutte pana dvāvīsatikoṭṭhāse katvā dasa bhikkhūnaṃ, dasa bhikkhunīnaṃ, eko puggalassa, eko cetiyassa dātabbo. Tattha puggalo saṅghatopi attano vassaggena puna gahetuṃ labhati, cetiyassa ekoyeva. Ayaṃ pana vāro yathāvutteneva nayena ñāyatīti katvā idha na vutto. <bold>Samantapāsādikāyaṃ</bold> (mahāva. aṭṭha. 379) pana vuttoyeva.</paragraph>
    <paragraph line="81"><bold>Na</bold><pageBreak edition="M" number="0.0298" /><bold>majjhe bhinditvā dātabbaṃ</bold> ‘‘bhikkhunīna’’nti puggalikavasena vuttattā. <bold>Puggalo visuṃ na labhatī</bold>ti pubbe viya visuṃ puggalikakoṭṭhāsaṃ na labhati. <bold>Pāpuṇanaṭṭhānato ekameva labhatī</bold>ti attano vassaggena pattabbaṭṭhānato ekameva koṭṭhāsaṃ labhati. Kasmā? Bhikkhusaṅghaggahaṇena gahitattā. ‘‘Bhikkhusaṅghassa ca bhikkhunīnañca tuyhañca cetiyassa cā’’ti vuttepi cetiyassa ekapuggalapaṭivīso labbhati, puggalassa visuṃ na labbhati. Tasmā ekaṃ cetiyassa datvā avasesaṃ bhikkhū ca bhikkhuniyo ca gaṇetvā bhājetabbaṃ. Tenāha <bold>‘‘cetiyassa cāti vutte panā’’</bold>tiādi.</paragraph>
    <paragraph line="82"><bold>Tehi saddhiṃ puggalacetiyaparāmasanaṃ anantaranayasadisamevā</bold>ti tehi bhikkhūhi bhikkhunīhi saddhiṃ puggalassa ca cetiyassa ca gahaṇaṃ anantaranayasadisamevāti attho. ‘‘Bhikkhūnañca bhikkhunīnañca tuyhañca, bhikkhūnañca bhikkhunīnañca cetiyassa ca, bhikkhūnañca bhikkhunīnañca tuyhañca cetiyassa cā’’ti vuttepi cetiyassa ekapaṭivīso labbhati, puggalassa visuṃ natthi, bhikkhū ca bhikkhuniyo ca gaṇetvāva bhājetabbanti vuttaṃ hoti. <bold>Puggalassa visuṃ na labbhatī</bold>ti puggalassa visuṃ paṭivīso na labbhati, vassaggena ekova labbhatīti attho. ‘‘Bhikkhusaṅghassa ca cetiyassa cā’’ti vutte pana cetiyassa visuṃ paṭivīso labbhatīti āha <bold>‘‘cetiyassa pana labbhatī’’</bold>ti. ‘‘Bhikkhusaṅghassa ca tuyhañca cetiyassa cā’’ti vuttepi cetiyasseva visuṃ labbhati, na puggalassa. <bold>Cetiyassa pana labbhatiyevā</bold>ti ‘‘bhikkhūnañca cetiyassa cā’’ti vutte pana cetiyassa visuṃ paṭivīso labbhatīti <pageBreak edition="V" number="0.0275" /> attho. ‘‘Bhikkhūnañca tuyhañca cetiyassa cā’’ti vuttepi cetiyasseva visuṃ labbhati, na puggalassa. Bhikkhunisaṅghaṃ ādiṃ katvāpi evameva yojetabbaṃ.</paragraph>
    <paragraph line="83">Etthāha – yaṃ panetarahi (mahāva. aṭṭha. 379) paṇḍitamanussā sadhātukaṃ paṭimaṃ vā cetiyaṃ vā ṭhapetvā buddhappamukhassa ubhatosaṅghassa dānaṃ denti, paṭimāya vā cetiyassa vā purato ādhārake pattaṃ ṭhapetvā dakkhiṇodakaṃ datvā ‘‘buddhānaṃ demā’’ti, tattha yaṃ paṭhamaṃ khādanīyaṃ bhojanīyaṃ denti, vihāraṃ vā āharitvā ‘‘idaṃ cetiyassa demā’’ti piṇḍapātañca mālāgandhādīni ca denti, tattha kathaṃ paṭipajjitabbanti? Vuccate – mālāgandhādīni tāva cetiye āropetabbāni, vatthehi paṭākā, telena <pageBreak edition="M" number="0.0299" /> padīpā kātabbā, piṇḍapātamadhuphāṇitādīni pana yo nibaddhacetiyajaggako hoti pabbajito vā gahaṭṭho vā, tassa dātabbāni. Nibaddhajaggake asati āhaṭabhattaṃ ṭhapetvā vattaṃ katvā paribhuñjituṃ vaṭṭati. Upakaṭṭhe kāle bhuñjitvā pacchāpi vattaṃ kātuṃ vaṭṭatiyeva.</paragraph>
    <paragraph line="84">Mālāgandhādīsu ca yaṃ kiñci ‘‘idaṃ haritvā cetiyapūjaṃ karothā’’ti vutte dūrampi haritvā pūjetabbaṃ. ‘‘Bhikkhusaṅghassa harā’’ti vuttepi haritabbaṃ. Sace pana ‘‘ahaṃ piṇḍāya carāmi, āsanasālāyaṃ bhikkhū atthi, te harissantī’’ti vutte ‘‘bhante, tuyhaṃyeva dammī’’ti vadati, bhuñjituṃ vaṭṭati. Atha pana ‘‘bhikkhusaṅghassa dassāmī’’ti harantassa gacchato antarāva kālo upakaṭṭho hoti, attano pāpetvā bhuñjituṃ vaṭṭati.</paragraph>
    <paragraph line="85"><bold>Vassaṃvuṭṭhasaṅghassa dammīti vadatī</bold>ti (mahāva. aṭṭha. 379) ‘‘vassaṃvuṭṭhasaṅghassa imāni cīvarāni dammī’’ti vadati. <bold>Tesaṃ bahisīmaṭṭhānampi pāpuṇātī</bold>ti atthate kathine bahisīmaṭṭhānampi yāva kathinassa ubbhārā pāpuṇāti, tasmā disāpakkantassāpi sati paṭiggāhake dātabbaṃ. Anatthate pana kathine antohemante, evañca pana vatvā dinnaṃ pacchimavassaṃvuṭṭhānampi pāpuṇāti. <bold>Yattha katthacī</bold>ti yesu kesuci vihāresu. <bold>Evaṃ vadatī</bold>ti ‘‘vassaṃvuṭṭhasaṅghassa dammī’’ti vadati. Tatra sammukhībhūtānaṃ sabbesaṃ pāpuṇāti piṭṭhisamaye uppannattā. Sace pana ‘‘vassaṃ vasantānaṃ dammī’’ti vadati, antovasseyeva vassaṃ vasantāva labhanti, chinnavassā na labhanti. Cīvaramāse pana ‘‘vassaṃ vasantānaṃ dammī’’ti vutte pacchimikāya vassūpagatānaṃyeva pāpuṇāti, purimikāya vassūpagatānañca chinnavassānañca na pāpuṇāti.</paragraph>
    <paragraph line="86">Cīvaramāsato paṭṭhāya yāva hemantassa pacchimo divaso, tāva ‘‘vassāvāsikaṃ demā’’ti vutte <pageBreak edition="V" number="0.0276" /> kathinaṃ atthataṃ vā hotu, anatthataṃ vā, atītavassaṃvuṭṭhānaṃyeva pāpuṇāti. Gimhānaṃ paṭhamadivasato paṭṭhāya vutte pana mātikā āropetabbā ‘‘atītavassāvāsassa pañca māsā atikkantā, anāgato catumāsaccayena bhavissati, kataravassāvāsassa desī’’ti. Sace ‘‘atītavassaṃvuṭṭhānaṃ dammī’’ti vadati, taṃantovassaṃvuṭṭhānameva pāpuṇāti, disā pakkantānampi sabhāgā gaṇhituṃ labhanti.</paragraph>
    <paragraph line="87">Sace <pageBreak edition="M" number="0.0300" /> ‘‘anāgate vassāvāsikaṃ dammī’’ti vadati, taṃ ṭhapetvā vassūpanāyikadivase gahetabbaṃ. Atha ‘‘agutto vihāro, corabhayaṃ atthi, na sakkā ṭhapetuṃ, gaṇhitvā vā āhiṇḍitu’’nti vutte ‘‘sampattānaṃ dammī’’ti vadati, bhājetvā gahetabbaṃ. Sace vadati ‘‘ito me, bhante, tatiye vasse vassāvāsikaṃ na dinnaṃ, taṃ dammī’’ti, tasmiṃ antovasse vuṭṭhabhikkhūnaṃ pāpuṇāti. Sace te disā pakkantā, añño vissāsiko gaṇhāti, dātabbaṃ. Atha ekoyeva avasiṭṭho, sesā kālaṅkatā, sabbaṃ ekasseva pāpuṇāti. Sace ekopi natthi, saṅghikaṃ hoti, sammukhībhūtehi bhājitabbaṃ.</paragraph>
    <paragraph line="88"><bold>Yehi nimantitehi yāgu pītā</bold>ti (mahāva. aṭṭha. 379) nimantitehi yehi bhikkhūhi yāgu pītā, yehi pana bhikkhācāravattena gharadvārena gacchantehi vā gharaṃ paviṭṭhehi vā yāgu laddhā, yesaṃ vā āsanasālato pattaṃ āharitvā manussehi nītā, yesaṃ vā therehi pesitā, tesaṃ na pāpuṇāti. Sace pana nimantitabhikkhūhi saddhiṃ aññepi bahū āgantvā antogehañca bahigehañca pūretvā nisinnā, dāyako ca evaṃ vadati ‘‘nimantitā vā hontu, animantitā vā, yesaṃ mayā yāgu dinnā, sabbesaṃ imāni vatthāni hontū’’ti, sabbesaṃ pāpuṇāti. Yehi pana therānaṃ hatthato yāgu laddhā, tesaṃ na pāpuṇāti. Atha so ‘‘yehi mayhaṃ yāgu pītā, sabbesaṃ hotū’’ti vadati, sabbesaṃ pāpuṇāti. <bold>Bhattakhajjakādīhī</bold>ti ettha <bold>ādi</bold>saddenapi cīvarasenāsanabhesajjānaṃ gahaṇaṃ.</paragraph>
    <paragraph line="89"><bold>Puggalassā</bold>ti (mahāva. aṭṭha. 379) sammukhāsammukhabhūtassa puggalassa. Tenāha <bold>‘‘idaṃ cīvara’’</bold>ntiādi. Sace pana ‘‘idaṃ tumhākañceva tumhākaṃ antevāsikānañca dammī’’ti evaṃ vadati, therassa ca antevāsikānañca pāpuṇāti. Uddesaṃ gahetuṃ āgato, gahetvā gacchanto ca atthi, tassāpi pāpuṇāti. Tumhehi saddhiṃ nibaddhacārikabhikkhūnaṃ dammī’’ti vutte uddesantevāsikānaṃ vattaṃ katvā uddesaparipucchādīni gahetvā vicarantānaṃ sabbesaṃ pāpuṇāti. <bold>Etthā</bold>ti aṭṭhasu mātikāsu. Yadi pana ayamettha saṅkhepakathā, vitthāro pana kathaṃ ñātabboti āha <pageBreak edition="V" number="0.0277" /><bold>‘‘samantapāsādikāyaṃ vutto’’</bold>ti. Samantapāsādikāyaṃ cīvarakkhandhakavaṇṇanāyaṃ (mahāva. aṭṭha. 379) vuttoti attho.</paragraph>
    <paragraph line="90">‘‘Ñātakehi <pageBreak edition="M" number="0.0301" /> vā me cīvaratthāya pesitaṃ, mittehi vā pesitaṃ, te ābhate cīvare dassantī’’ti evaṃ ñātito vā mittato vā paccāsā hotīti veditabbaṃ. <bold>Kappiyabhaṇḍenā</bold>ti kappāsasuttādinā attano dhanena. <bold>Saṇha</bold>nti sukhumaṃ. <bold>Aññaṃ paccāsācīvaraṃ labhitvā eva kālabbhantare kāretabba</bold>nti aññaṃ mūlacīvarasadisaṃ paccāsācīvaraṃ labhitvāyeva māsabbhantare kāretabbaṃ. Tañca kho satiyāyeva paccāsāya, asatiyā pana paccāsāya mūlacīvaraṃ dasāhaṃ ce sampattaṃ, tadaheva adhiṭṭhātabbaṃ. Tenāha <bold>‘‘sace na labhatī’’</bold>tiādi. <bold>Paccāsācīvarampi parikkhāracoḷaṃ adhiṭṭhātabba</bold>nti paṭhamataraṃ uppannaṃ thūlapaccāsācīvarampi sandhāya vuttaṃ. <bold>Pi</bold>-saddena na kevalaṃ mūlacīvaramevāti dasseti.</paragraph>
    <centered line="91">Akālacīvarasikkhāpadavaṇṇanā niṭṭhitā.</centered>
    <subhead line="92">4. Purāṇacīvarasikkhāpadavaṇṇanā</subhead>
    <paragraph line="93">‘‘Amhākameva ñātī’’ti ñāyatīti <bold>ñāti,</bold> sāva <bold>ñātikā,</bold> na ñātikā <bold>aññātikā,</bold> tāya aññātikāya. Tenāha <bold>‘‘na ñātikāyā’’</bold>ti. <bold>Mātito vā pitito vā</bold>ti mātipakkhato vā pitipakkhato vā. <bold>Yāva sattamaṃ yuga</bold>nti (pārā. aṭṭha. 2.503-505) yāva sattamassa purisassa, sattamāya vā itthiyā āyuppamāṇaṃ, yāva pitāmahayugaṃ pitāmahiyugaṃ mātāmahayugaṃ mātāmahiyuganti vuttaṃ hoti. Atha vā <bold>yāva sattamaṃ yuga</bold>nti yāva sattamadvandanti attho. <bold>Yuga</bold>saddo cettha ekasesanayena daṭṭhabbo ‘‘yugo ca yugo ca <bold>yugā’’</bold>ti. Evañhi tattha tattha dvandaṃ gahitaṃ hoti. <bold>Kenaci ākārena asambaddhāyā</bold>ti bhātubhaginibhāgineyyaputtapaputtādīsu yena kenaci ākārena asambaddhāya. Pitā, pitupitā, tassa pitā, tassāpi pitāti evaṃ yāva sattamā yugā, pitā, pitumātā, tassā pitā ca mātā ca bhātā ca bhaginī ca, puttā ca, dhītaro cāti evampi uddhañca adho ca yāva sattamā yugā, pitā, pitubhātā, pitubhaginī, pituputtā, pitudhītaro, tesampi puttadhītuparamparāti evampi yāva sattamā yugā, mātā, mātumātā, tassā mātā, tassāpi mātāti evaṃ yāva sattamā yugā, mātā, mātupitā, tassa pitā ca mātā ca bhātā ca bhaginī ca puttā ca dhītaro cāti evampi uddhañca adho <pageBreak edition="M" number="0.0302" /> ca yāva sattamā yugā, mātā, mātubhātā, mātubhaginī, mātuputtā, mātudhītaro <pageBreak edition="V" number="0.0278" />, tesampi puttadhītuparamparāti evampi yāva sattamā yugā, tāva neva mātusambandhena, na pitusambandhena yā sambaddhā, sā <bold>‘‘aññātikā nāmā’’</bold>ti vuttaṃ hoti.</paragraph>
    <paragraph line="94"><bold>Sākiyāniyo viyā</bold>ti pañcasatamattā sākiyāniyo viya. Nidassanamattañcetaṃ, tasmā bhikkhubhāve ṭhatvā parivattaliṅgā bhikkhuniyopi idha suddhabhikkhusaṅghe ‘‘upasampannā’’ icceva veditabbā. <bold>Ubhatosaṅghe vā</bold>ti bhikkhunisaṅghe ñatticatutthena, bhikkhusaṅghe ñatticatutthenāti evaṃ ubhatosaṅghe vā. <bold>Purāṇacīvara</bold>nti ettha <bold>cīvara</bold>nti nivāsanapārupanupagameva adhippetanti āha <bold>‘‘rajitvā’’</bold>tiādi. <bold>Kappaṃ katvā</bold>ti kappabinduṃ datvā. ‘‘Iminā adinnakappaṃ pācittiyavatthu na hotīti dassetī’’ti (sārattha. ṭī. 2.505) vadanti. <bold>Paribhogasīsenā</bold>ti kāyena phusitvā paribhogasīsena. <bold>Aṃse</bold>ti jattumhi. <bold>Matthake</bold>ti sīsamatthake. Sace pana paccattharaṇassa heṭṭhā katvā nipajjati, hatthehi vā ukkhipitvā ākāse vitānaṃ katvā sīsena asamphusanto gacchati, ayaṃ paribhogo nāma na hoti.</paragraph>
    <paragraph line="95"><bold>Kāyavikāraṃ vā karotī</bold>ti yathā sā ‘‘dhovāpetukāmo aya’’nti jānāti, evaṃ kāyavikāraṃ karoti. <bold>‘‘Antodvādasahatthe okāse ṭhatvā upari vā khipatī’’</bold>ti iminā upacāraṃ muñcitvā orato khipantassa anāpattīti dasseti. <bold>Aññassa vā hatthe pesetī</bold>ti antodvādasahatthe okāse ṭhatvā sikkhamānasāmaṇerasāmaṇeriupāsakaitthiyādīsu yassa kassaci aññassa hatthe vā peseti. <bold>So</bold>ti upāsako ca sāmaṇero ca. <bold>Upasampajjitvā dhovatī</bold>ti ettha upāsako liṅge parivatte bhikkhunīsu pabbajitvā upasampajjitvā dhovati, sāmaṇero liṅge parivatte bhikkhunīsu upasampajjitvā dhovatīti yathāyogaṃ attho gahetabbo. Sace pana bhikkhuniyā hatthe dinnaṃ hoti, sace liṅge parivatte dhovati, vaṭṭati.</paragraph>
    <paragraph line="96">Ettha ca ekassa tikkhattuṃ nissajjanābhāvato tīṇipi kārentassa ekena nissaggiyaṃ, dvīhi dve dukkaṭāni. Dve kārentassa ekena nissaggiyaṃ, dutiyena dukkaṭaṃ. Tenāha <bold>‘‘dhovanādīni tīṇī’’</bold>tiādi. <bold>‘‘Ekena vatthunā’’</bold>ti <pageBreak edition="M" number="0.0303" /> paṭhamaṃ katvā niṭṭhāpitaṃ sandhāya vuttaṃ. Sace pana ‘‘imaṃ cīvaraṃ rajitvā dhovitvā ānehī’’ti vutte sā bhikkhunī paṭhamaṃ dhovitvā pacchā rajati, nissaggiyena dukkaṭameva, evaṃ sabbesu viparītavacanesu nayo netabbo. Sace pana ‘‘dhovitvā ānehī’’ti vuttā dhovati ceva rajati ca, dhovāpanapaccayā eva āpatti, rajane anāpatti. Evaṃ sabbattha. Tenāha <bold>‘‘sace pana‘dhovā’ti vuttā’’</bold>tiādi. Bhikkhūnaṃ vasena ekato upasampannāya dhovāpentassa yathāvatthukamevāti āha <bold>‘‘bhikkhunisaṅghavasenā’’</bold>tiādi.</paragraph>
    <paragraph line="97"><bold>Aññassa</bold><pageBreak edition="V" number="0.0279" /><bold>vā santaka</bold>nti aññassa santakaṃ purāṇacīvaraṃ dhovāpentassāti attho. <bold>Nisīdanapaccattharaṇa</bold>nti aññassa vā attano vā santakaṃ nisīdanañceva paccattharaṇañca. Nivāsanapārupanupagasseva ca idha ‘‘purāṇacīvara’’nti adhippetattā attano santakampi nisīdanapaccattharaṇaṃ dhovāpentassa dukkaṭameva hoti, na nissaggiyaṃ. <bold>Avuttā vā dhovatī</bold>ti uddesāya vā ovādāya vā āgatā kiliṭṭhacīvaraṃ disvā ṭhapitaṭṭhānato vā gahetvā, ‘‘detha ayya, dhovissāmī’’ti āharāpetvā vā dhovati ceva rajati ca ākoṭeti ca, ayaṃ <bold>avuttā dhovati</bold> nāma. Yāpi ‘‘imaṃ cīvaraṃ dhovā’’ti daharaṃ vā sāmaṇeraṃ vā āṇāpentassa bhikkhuno vacanaṃ sutvā ‘‘āharathayya, ahaṃ dhovissāmī’’ti dhovati, tāvakālikaṃ vā gahetvā dhovitvā rajitvā deti, ayampi <bold>avuttā dhovati</bold> nāma.</paragraph>
    <paragraph line="98"><bold>Aññaṃ vā parikkhāra</bold>nti upāhanatthavikapattatthavikaaṃsabaddhakakāyabandhanamañcapīṭhataṭṭikādiṃ yaṃ kiñci. <bold>‘‘Upacāre ṭhatvā’’</bold>ti vacanato pesitvā dhovanepi anāpatti. <bold>Upacāre</bold>ti antodvādasahatthe okāse.</paragraph>
    <centered line="99">Purāṇacīvarasikkhāpadavaṇṇanā niṭṭhitā.</centered>
    <subhead line="100">5. Cīvarappaṭiggahaṇasikkhāpadavaṇṇanā</subhead>
    <paragraph line="101"><bold>Channa</bold>nti khomādīnaṃ channaṃ cīvarānaṃ majjhe. <bold>Upacāraṃ muñcitvā</bold>ti dvādasahatthūpacāraṃ muñcitvā. <bold>Pi</bold>-saddena dhammakathaṃ kathentassa catasso parisā cīvarāni ca nānāvirāgavatthāni ca āharitvā pādamūle ṭhapenti, upacāre vā ṭhatvā upari khipanti, <bold>‘‘sace sādiyati, paṭiggahitamevā’’</bold>ti ettha vattabbameva <pageBreak edition="M" number="0.0304" /> natthīti dasseti. <bold>Khipatū</bold>ti divā vā rattibhāge vā khipatu. <bold>Paṭiggahitameva hotī</bold>ti kiñcāpi ‘‘idaṃ bhikkhuniyā, idaṃ aññesa’’nti ñātuṃ na sakkā, tathāpi acittakabhāvena gahitameva hoti. <bold>Yassa kassaci pana anupasampannassā</bold>ti sikkhamānasāmaṇerasāmaṇeriupāsakaupāsikādīsu yassa kassaci anupasampannassa. <bold>Ṭhapita</bold>nti bhikkhuniyā ṭhapitaṃ. <bold>Paṃsukūlaṃ adhiṭṭhahitvā</bold>ti ‘‘assāmikaṃ ida’’nti saññaṃ uppādetvā. Assāmikañhi ‘‘paṃsukūla’’nti vuccati. Iminā ‘‘amhākamatthāya ṭhapita’’ntiādikāya saññāya gahetuṃ na vaṭṭatīti dasseti. <bold>Aññatra pārivattakā</bold>ti parivattetabbaṃ <bold>parivattaṃ,</bold> parivattameva <bold>pārivattakaṃ,</bold> parivattetvā diyyamānaṃ, taṃ vināti attho. Tenāha <bold>‘‘yaṃ antamaso harīṭakakkhaṇḍampī’’</bold>tiādi. <pageBreak edition="V" number="0.0280" /><bold>Ābhogaṃ katvā</bold>ti cittena samannāharitvā. Sace bhikkhunī vassāvāsikampi deti, tampi yathāvuttavidhānaṃ akatvā gahetuṃ na vaṭṭatīti veditabbaṃ.</paragraph>
    <paragraph line="102"><bold>Paṭilābhenā</bold>ti gahaṇena. <bold>Tikapācittiya</bold>nti tīṇi parimāṇāni assāti <bold>tikaṃ,</bold>tikañca taṃ pācittiyañcāti <bold>tikapācittiyaṃ,</bold> aññātikāya ñātikasaññivematikaaññātikasaññīnaṃ vasena tīṇi pācittiyānīti attho. <bold>Ekatoupasampannāyā</bold>ti bhikkhunīnaṃ santike upasampannāya. Tāya hi hatthato aññatra pārivattakā cīvaraṃ paṭiggaṇhantassa dukkaṭaṃ, bhikkhūnaṃ santike upasampannāya pana pācittiyameva. <bold>‘‘Pattatthavikādimhi ca anadhiṭṭhātabbaparikkhāre’’</bold>ti iminā bhisicchavimpi saṅgaṇhāti. Sā hi mahantāpi senāsanasaṅgahitattā cīvarasaṅkhaṃ na gacchatīti neva adhiṭṭhānupagā, na vikappanupagā ca. Vuttañhi <bold>samantapāsādikāyaṃ</bold> ‘‘sacepi mañcappamāṇā bhisicchavi hoti, vaṭṭatiyevā’’ti (pārā. aṭṭha. 2.514). ‘‘Hatthato cīvaraṃ paṭiggaṇhātī’’ti vacanato pana aññātikāya bhikkhuniyā pesitaggahaṇepi anāpatti. Paṭiggahaṇato, parivattanākaraṇato ca <bold>kiriyākiriyaṃ</bold>.</paragraph>
    <centered line="103">Cīvarappaṭiggahaṇasikkhāpadavaṇṇanā niṭṭhitā.</centered>
    <subhead line="104">6. Aññātakaviññattisikkhāpadavaṇṇanā</subhead>
    <paragraph line="105">Gehassa <pageBreak edition="M" number="0.0305" /> pati jeṭṭhoti <bold>gahapati,</bold> taṃ gahapatiṃ, idha pana apabbajito yo koci manusso adhippeto. Tenāha <bold>‘‘bhikkhūsu apabbajitamanussa’’</bold>nti. Eseva nayo <bold>gahapatāni</bold>nti etthāpi. <bold>‘‘Viññāpeyyā’’</bold>ti idaṃ suddhakattuatthe ca hetukattuatthe ca vattatīti āha <bold>‘‘yāceyya vā yācāpeyya vā’’</bold>ti. <bold>Yācāpana</bold>ñcettha attano atthāyevāti daṭṭhabbaṃ. Evañca pana katvā ‘‘anāṇattika’’nti idaṃ samatthitaṃ hoti. <bold>Aññatra samayā</bold>ti sameti ettha, etena vā saṃgacchati satto, sabhāvadhammo vā sahajātādīhi, uppādādīhi vāti <bold>samayo,</bold> kālo, dhammappavattimattatāya atthato abhūtopi hi kālo dhammappavattiyā adhikaraṇaṃ, karaṇaṃ viya ca kappanāmattasiddhena rūpena voharīyati, taṃ samayaṃ ṭhapetvāti attho. Tenāha <bold>‘‘yo acchinnacīvaro vā hotī’’</bold>tiādi. Tattha rājādīsu yehi kehici acchinnaṃ cīvaraṃ etassāti <bold>acchinnacīvaro</bold>. Yathāha ‘‘acchinnacīvaro nāma bhikkhussa cīvaraṃ acchinnaṃ hoti, rājūhi vā corehi vā dhuttehi vā yehi kehici vā acchinnaṃ hotī’’ti. Aggiādīsu yena kenaci naṭṭhaṃ cīvarametassāti <bold>naṭṭhacīvaro</bold>. Yathāha ‘‘naṭṭhacīvaro nāma bhikkhussa cīvaraṃ agginā vā daḍḍhaṃ hoti, udakena vā vūḷhaṃ hoti, undūrehi vā upacikāhi vā khāyitaṃ hoti <pageBreak edition="V" number="0.0281" />, paribhogajiṇṇaṃ vā hotī’’ti (pārā. 519). <bold>Samayā</bold>ti aññatrasaddāpekkhāya upayogatthe nissakkavacananti āha <bold>‘‘taṃ samaya’’nti. Aññasmi</bold>nti aññasmiṃ samaye.</paragraph>
    <paragraph line="106"><bold>Tikapācittiya</bold>nti aññātake aññātakasaññivematikaññātakasaññīnaṃ vasena tīṇi pācittiyāni. <bold>Samaye</bold>ti yathāvutte acchinnacīvarakāle ca naṭṭhacīvarakāle ca. <bold>Ñātakappavārite vā viññāpentassā</bold>ti ñātake, pavārite ca ‘‘tumhākaṃ santhataṃ dethā’’ti yācantassa. Ettha (pārā. aṭṭha. 2.521) ca saṅghavasena pavārite pamāṇameva yācituṃ vaṭṭati, puggalikavasena pavārite pana yaṃ yaṃ pavārenti, taṃ tameva viññāpetabbaṃ. Yo hi catūhi paccayehi pavāretvā sayameva sallakkhetvā kālānukālaṃ cīvarādīni divase divase yāgubhattādīni deti, evaṃ yena yena attho, taṃ taṃ deti, tassa viññāpanakiccaṃ natthi. Yo pana pavāretvā bālatāya <pageBreak edition="M" number="0.0306" /> vā satisammosena vā na deti, so viññāpetabbo. Yo ‘‘mayhaṃ gehaṃ pavāremī’’ti vadati, tassa gehaṃ gantvā yathāsukhaṃ nisīditabbaṃ nipajjitabbaṃ, na kiñci gahetabbaṃ. Yo pana ‘‘yaṃ mayhaṃ gehe atthi, taṃ pavāremī’’ti vadati, yaṃ tattha kappiyaṃ, taṃ viññāpetabbaṃ. Gehe pana nisīdituṃ vā nipajjituṃ vā na labbhati. <bold>Tassevatthāyā</bold>ti ‘‘aññassā’’ti laddhavohārassa tasseva buddharakkhitassa vā dhammarakkhitassa vā atthāya. <bold>Attano dhanena gaṇhantassā</bold>ti attano kappiyabhaṇḍena kappiyavohāreneva gaṇhantassa cetāpentassa, parivattāpentassāti attho.</paragraph>
    <centered line="107">Aññātakaviññattisikkhāpadavaṇṇanā niṭṭhitā.</centered>
    <subhead line="108">7. Tatuttarisikkhāpadavaṇṇanā</subhead>
    <paragraph line="109"><bold>Taṃ</bold>-saddo cettha pakatatthavacano. <bold>Ce</bold>ti nipātamattaṃ. <bold>Ce</bold>ti vā yadīti attho, tassa ‘‘pavāreyyā’’ti iminā sambandho veditabbo. <bold>Pavāreyya ce</bold>ti yadi pavāreyyāti attho. <bold>‘‘Abhīti upasaggo’’</bold>ti (sārattha. ṭī. 2.523-524) iminā tassa atthavisesābhāvaṃ dasseti. Tenāha <bold>‘‘haritunti attho’’</bold>ti. <bold>Pavāra</bold>saddassa icchāyaṃ vattamānattā <bold>‘‘icchāpeyyā’’</bold>ti vuttaṃ. <bold>Icchaṃ uppādeyyā</bold>ti paccaye icchaṃ uppādeyya. Upanimantanāyetaṃ adhivacanaṃ. Tenāha <bold>‘‘yāvattaka’’</bold>ntiādi. <bold>Nekkhamma</bold>nti pabbajjaṃ. <bold>Daṭṭhū</bold>ti daṭṭhuṃ. Chandānurakkhaṇatthañhettha anunāsikalopo. <bold>Khemato</bold>ti nibbhayato. Kāyena vā vācāya vā abhiharitvā nimanteyyāti sambandho. Yathā ca kāyena abhihareyya, vācāya ca, taṃ vidhiṃ dassetuṃ <bold>‘‘upanetvā’’</bold>tiādi <pageBreak edition="V" number="0.0282" /> vuttaṃ <bold>saantara</bold>nti antaravāsakasahitaṃ. <bold>Uttara</bold>nti uttarāsaṅgaṃ. <bold>Parama</bold>nti avasānaṃ. <bold>Assa cīvarassā</bold>ti assa samudāyabhūtassa haritabbassa cīvarassa. Tagguṇasaṃviññāṇo hi ayaṃ bāhiratthasamāso yathā ‘‘lambakaṇṇo’’ti daṭṭhabbaṃ. Tenāha <bold>‘‘nivāsanenā’’</bold>tiādi. Ukkaṭṭhaparicchedena hi sabbe taṃparamaṃyeva gahetuṃ labhanti.</paragraph>
    <paragraph line="110">Yasmā <pageBreak edition="M" number="0.0307" /> acchinnasabbacīvarena ticīvaramattakeneva bhikkhunā evaṃ paṭipajjitabbaṃ, aññena pana aññathāpi, tasmā taṃ vibhāgaṃ dassetuṃ <bold>‘‘tatrāyaṃ vinicchayo’’</bold>tiādi vuttaṃ. <bold>Adhiṭṭhitacīvarassā</bold>ti ticīvarādhiṭṭhānanayena vā parikkhāracoḷavasena vā yena kenaci adhiṭṭhitacīvarassa, idañca yebhuyyena adhiṭṭhahitvā cīvaraṃ paribhuñjato vuttaṃ, na pana anadhiṭṭhitacīvarassa cīvare acchinne ayaṃ vidhi na sambhavatīti. Yassa vā ticīvarato adhikampi cīvaraṃ aññattha atthi, tattha natthi, tenāpi tadā tattha abhāvato dve sādituṃ vaṭṭati. <bold>Pakatiyāva santaruttarena caratī</bold>ti (sārattha. ṭī. 2.523-524) atthatakathinattā vā sāsaṅkasikkhāpadavasena vā avippavāsasammutivasena vā tatiyassa alābhena vā carati. ‘‘Dve naṭṭhānī’’ti adhikārattā vuttaṃ <bold>‘‘dve sāditabbānī’’</bold>ti. <bold>Ekaṃ sādiyanteneva samo bhavissatī</bold>ti tiṇṇaṃ cīvarānaṃ dvīsu naṭṭhena ekaṃ sādiyantena samo bhavissati ubhinnampi santaruttaraparamatāya avaṭṭhānato. <bold>Yassa ekaṃyeva hoti</bold> aññena kenaci kāraṇena vinaṭṭhasesacīvarattā.</paragraph>
    <paragraph line="111"><bold>Pañcasu naṭṭhesū</bold>ti ticīvaraṃ udakasāṭikā saṃkaccikāti imesu pañcasu cīvaresu naṭṭhesu. ‘‘Ekasmiṃ vā naṭṭhe’’ti vacanavipariṇāmaṃ katvā yojetabbaṃ. <bold>Tato uttarī</bold>ti santaruttaraparamato uttari.</paragraph>
    <paragraph line="112"><bold>Sesakaṃ āharissāmī</bold>ti dve cīvarāni katvā ‘‘sesakaṃ puna āharissāmī’’ti attho. <bold>Sesakaṃ tuyhaṃyeva hotūti vuttassā</bold>ti dānasamaye evaṃ vuttassa. Sace pana ‘‘sesakaṃ āharissāmī’’ti vatvā gahetvā gamanasamayepi ‘‘sesakaṃ tuyhaṃyeva hotū’’ti vadanti, laddhakappiyameva. <bold>Na acchinnanaṭṭhakāraṇā dinna</bold>nti bāhusaccādiguṇavasena dinnaṃ. <bold>Vuttanayenā</bold>ti ‘‘ñātakappavārite vā viññāpentassa, samaye ca aññassa vā ñātakappavārite tassevatthāya viññāpentassa’’ti vuttanayena.</paragraph>
    <centered line="113">Tatuttarisikkhāpadavaṇṇanā niṭṭhitā.</centered>
    <subhead line="114">8. Paṭhamaupakkhaṭasikkhāpadavaṇṇanā</subhead>
    <paragraph line="115"><bold>Bhikkhuṃ</bold><pageBreak edition="V" number="0.0283" /><pageBreak edition="M" number="0.0308" /><bold>paneva uddissā</bold>ti ettha <bold>panā</bold>ti nipātamattaṃ, tathā <bold>eva</bold>-saddopi. Tenāha <bold>‘‘itthannāmassā’’</bold>tiādi. <bold>Apadisitvā</bold>ti kathetvā, ārabbhāti vā attho. <bold>Aññātakassa gahapatissā</bold>ti aññātakagahapatināti attho. Karaṇatthe hi idaṃ sāmivacanaṃ. Aṭṭhakathāyaṃ pana idaṃ suviññeyyanti na vicāritaṃ. Cīvaraṃ cetāpenti parivattenti etenāti <bold>cīvaracetāpannaṃ</bold> (sārattha. ṭī. 2.528-529), cīvaramūlaṃ, <bold>na</bold>-kāro panettha āgamo, ‘‘cīvaracetāpana’’ntipi paṭhanti. Taṃ pana yasmā hiraññādīsu aññataraṃ hoti, tasmā <bold>‘‘hiraññādika’’</bold>nti vuttaṃ. Tattha <bold>hirañña</bold>nti kahāpaṇo vuccati. <bold>Ādi</bold>saddena suvaṇṇādīnaṃ gahaṇaṃ. <bold>Upakkhaṭa</bold>nti upaṭṭhāpitaṃ. Taṃ upakkharaṇaṃ tesaṃ tathā sajjitanti āha <bold>‘‘upakkhaṭaṃ hotīti sajjitaṃ hotī’’</bold>ti. <bold>Saṃharitvā ṭhapita</bold>nti rāsiṃ katvā ṭhapitaṃ. Parivattanañca akatassa kārāpanaṃ, katassa kiṇananti āha <bold>‘‘kāretvā vā kiṇitvā vāti attho’’</bold>ti. <bold>Acchādessāmī</bold>ti pārupessāmīti vuttaṃ hoti. Tenāha <bold>‘‘vohāravacanameta’’</bold>nti. <bold>Vohāravacana</bold>nti ca upacāravacananti attho.</paragraph>
    <paragraph line="116">‘‘Tatra ce so bhikkhū’’tiādīsu ko padasambandhoti āha <bold>‘‘yatra so gahapati vā’’</bold>tiādi. <bold>Pubbe appavārito</bold>ti ‘‘dassāmi, kīdisena te, bhante, cīvarena attho, kīdisaṃ te cīvaraṃ cetāpemī’’ti pubbe avutto. <bold>Upasaṅkamitvā</bold>ti <bold>gantvā</bold>. Padabhājane pacuravohāravasena ‘‘gharaṃ gantvā’’ti (pārā. 529) vuttaṃ. Ettha ca <bold>pacuravohāravasenā</bold>ti yebhuyyavohāravasena. Yebhuyyena hi gharasāmikaṃ daṭṭhukāmā tassa gharaṃ gacchantīti tatheva bahulavohāro. <bold>Vikappa</bold>nti visiṭṭho kappo <bold>vikappo, vi</bold>-saddo cettha visiṭṭhattho. Tenāha <bold>‘‘visiṭṭhakappa’’</bold>nti. Iminā vacanatthamāha. <bold>‘‘Adhikavidhāna’’</bold>nti iminā pana adhippāyatthaṃ. <bold>Yathā pana tamāpajjatī</bold>ti yenākārena taṃ vikappaṃ āpajjati. <bold>Taṃ dassetu</bold>nti taṃ ākāraṃ dassetuṃ.</paragraph>
    <paragraph line="117"><bold>‘‘Sādhū’’</bold>ti ayaṃ saddo sampaṭicchanasampahaṃsanasundarāyācanādīsu dissati. Tathā hesa ‘‘sādhu, bhanteti kho so bhikkhu bhagavato bhāsitaṃ <pageBreak edition="M" number="0.0309" /> abhinanditvā anumoditvā’’tiādīsu (ma. ni. 3.86) sampaṭicchane dissati, ‘‘sādhu sādhu sāriputtā’’tiādīsu (dī. ni. 3.349; ma. ni. 1.340) sampahaṃsane.</paragraph>
    <gatha1 line="118">‘‘Sādhu <pageBreak edition="V" number="0.0284" /> dhammaruci rājā, sādhu paññāṇavā naro;</gatha1>
    <gathalast line="119">Sādhu mittānamaddubbho, pāpassākaraṇaṃ sukha’’ntiādīsu. (jā. 2.18.101) –</gathalast>
    <unindented line="120">Sundare, ‘‘sādhu me, bhante bhagavā, saṃkhittena dhammaṃ desetū’’tiādīsu (saṃ. ni. 3.64-68) āyācane, idhāpi āyācaneyeva daṭṭhabboti (dī. ni. aṭṭha. 1.189; ma. ni. aṭṭha. 1.1 mūlapariyāyasuttavaṇṇanā; su. ni. aṭṭha. 1.115 aggikabhāradvājasuttavaṇṇanā; bu. vaṃ. aṭṭha. 1.49) āha <bold>‘‘sādhūti</bold><bold>āyācane nipāto’’</bold>ti. Tattha <bold>āyācane</bold>ti abhimukhaṃ yācane, abhipatthanāyanti attho. Parivitakke nipātoti sambandho. <bold>Ālapatī</bold>ti āmanteti. <bold>Āyatādīsū</bold>ti ettha <bold>ādi</bold>saddena vitthataappitasaṇhānaṃ gahaṇaṃ. Yasmā pana na imassa āpajjanamatteneva āpatti sīsaṃ eti, tasmā <bold>‘‘tassa vacanenā’’</bold>tiādi vuttaṃ. <bold>Payoge</bold>ti suttapariyesanādipayoge.</unindented>
    <paragraph line="121"><bold>Mahagghaṃ cetāpetukāmaṃ appaggha</bold>nti vīsatiagghanakaṃ cīvaraṃ cetāpetukāmaṃ ‘‘alaṃ mayhaṃ tena, dasaagghanakaṃ vā aṭṭhagghanakaṃ vā dehī’’ti vadantassāti attho. <bold>Evarūpa</bold>nti evaṃ samabhāgaṃ, iminā samakanti vuttaṃ hoti. Tañca kho agghavaseneva, na pamāṇavasena. Agghavaḍḍhanakañhi idaṃ sikkhāpadaṃ.</paragraph>
    <centered line="122">Paṭhamaupakkhaṭasikkhāpadavaṇṇanā niṭṭhitā.</centered>
    <subhead line="123">9. Dutiyaupakkhaṭasikkhāpadavaṇṇanā</subhead>
    <paragraph line="124">Kasmā iminā nayena attho veditabboti āha <bold>‘‘idañhī’’</bold>tiādi. <bold>Hī</bold>ti kāraṇatthe nipāto. Na koci visesoti āha <bold>‘‘kevala’’</bold>ntiādi.</paragraph>
    <centered line="125">Dutiyaupakkhaṭasikkhāpadavaṇṇanā niṭṭhitā.</centered>
    <subhead line="126">10. Rājasikkhāpadavaṇṇanā</subhead>
    <paragraph line="127"><bold>Rājato</bold><pageBreak edition="M" number="0.0310" /><bold>bhogga</bold>nti rājato laddhabhoggaṃ. <bold>Rājabhoggo</bold>ti rājāmatto. <bold>Rājato bhogo</bold>ti raññā <pageBreak edition="V" number="0.0285" /> dinnaṃ issariyaṃ. <bold>Iminātiādī</bold>ti ‘‘iminā cīvaracetāpannena cīvaraṃ cetāpetvā itthannāmaṃ bhikkhuṃ cīvarena acchādehī’’ti idaṃ. <bold>Āgamanasuddhi</bold>nti mūlasuddhiṃ. Yadi hi iminā kappiyanīhārena apesetvā ‘‘idaṃ itthannāmassa bhikkhuno dehī’’ti peseyya, sopi dūto taṃ bhikkhuṃ upasaṅkamitvā evaṃ vadeyya ‘‘idaṃ kho, bhante, āyasmantaṃ uddissa cīvaracetāpannaṃ ābhataṃ, paṭiggaṇhātu āyasmā cīvaracetāpanna’’nti (pārā. 538), tadā paṭikkhipitvāpi kappiyakārakaṃ puṭṭhena taṃ niddisituṃ na vaṭṭati. Tenāha <bold>‘‘sace hī’’</bold>tiādi. <bold>Akappiyavatthuṃ ārabbhā</bold>ti hiraññādiṃ ārabbha. <bold>Īdisena dūtavacanenā</bold>ti ‘‘paṭiggaṇhātu āyasmā cīvaracetāpanna’’nti evarūpena dūtavacanena. <bold>Tasmā</bold>ti yasmā sampaṭicchituṃ akappiyaṃ hoti, tasmā. <bold>Suvaṇṇa</bold>nti jātarūpaṃ. <bold>Rajata</bold>nti rūpiyaṃ. <bold>Kahāpaṇenā</bold>ti suvaṇṇamayo vā rūpiyamayo vā pākatiko vā kahāpaṇo. <bold>Māsako</bold>ti lohamāsako vā hotu, dārumāsako vā hotu, jatumāsako vā hotu, yo yo yattha yattha janapade yadā yadā vohāraṃ gacchati, antamaso aṭṭhimayopi cammamayopi rukkhaphalabījamayopi samuṭṭhāpitarūpopi asamuṭṭhāpitarūpopi sabbo idha māsakoti veditabbo. Ettha ca yaṃ vattabbaṃ, taṃ rūpiyasikkhāpade vakkhāma.</paragraph>
    <paragraph line="128"><bold>Muttā</bold>ti hatthikumbhajādikā aṭṭhavidhā muttā. Tathā hi hatthikumbhaṃ varāhadāṭhaṃ, bhujaṅgasīsaṃ, valāhakaṃ, veḷu, macchasiro, saṅkho, sippīti aṭṭha muttāyoniyo. Tattha yā macchasaṅkhasippijātā, sā <bold>sāmuddikā,</bold> bhujaṅgajāpi kāci sāmuddikā hoti. Itarā <bold>asāmuddikā</bold>. Yasmā pana bahulaṃ sāmuddikāva muttā loke dissanti, tatthāpi sippijāva, itarā kadāci. Tasmā <bold>sammohavinodaniyaṃ</bold> ‘‘muttāti sāmuddikamuttā’’ti (vibha. aṭṭha. 172) vuttaṃ. <bold>Maṇī</bold>ti ṭhapetvā veḷuriyādike antamaso jātiphalikaṃ upādāya sabbopi nīlapītādivaṇṇabhedo maṇīti veditabbo, pacitvā kato pana kācamaṇiyeveko pattādibhaṇḍamūlatthaṃ sampaṭicchituṃ vaṭṭati. <bold>Veḷuriyo</bold> nāma vaṃsavaṇṇamaṇi. <bold>Saṅkho</bold>ti dhamanasaṅkho dhotaviddho ratanamisso, pānīyasaṅkho <pageBreak edition="M" number="0.0311" /> pana ratanāmissakato, so ca añjanādibhesajjatthāya, bhaṇḍamūlatthāya ca sampaṭicchituṃ vaṭṭati. <bold>Silā</bold>ti dhotaviddhā ratanasaṃyuttā muggavaṇṇā silā. Ratanena pana amissā satthakanisānādiatthāya paṭiggaṇhituṃ vaṭṭati. Ettha ca <bold>‘‘ratanasaṃyuttā</bold>ti suvaṇṇena saddhiṃ yojetvā pacitvā katā’’ti vadanti. <bold>Pavāḷa</bold>nti dhotampi adhotampi sabbaṃ pavāḷaṃ. <bold>Lohitaṅko</bold>ti rattamaṇi. <bold>Masāragalla</bold>nti kabaramaṇi. Yaṃ ‘‘marakata’’ntipi vuccati.</paragraph>
    <paragraph line="129"><bold>Satta dhaññānī</bold>ti sānulomāni sāliādīni satta dhaññāni. Nīvārādiupadhaññassa pana sāliādimūladhaññantogadhattā ‘‘satta dhaññānī’’ti vuttaṃ. <bold>Dāsidāsakhettavatthupupphārāmaphalārāmādayo</bold>ti <pageBreak edition="V" number="0.0286" /> ettha <bold>dāsī</bold> nāma antojātadhanakkītakaramarānītappabhedā. Tathā <bold>dāso. Khettaṃ</bold> nāma yasmiṃ pubbaṇṇaṃ ruhati. <bold>Vatthu</bold> nāma yasmiṃ aparaṇṇaṃ ruhati. Yattha vā ubhayampi ruhati, taṃ <bold>khettaṃ</bold>. Tadatthāya akatabhūmibhāgo <bold>vatthu</bold>. Khettavatthusīsena cettha vāpitaḷākādīnipi saṅgahitāneva. Vassikādīnaṃ pupphanako <bold>pupphārāmo</bold>. Ambaphalādīnaṃ phalanako <bold>phalārāmo</bold>. Na kevalañca attanoyevatthāya sampaṭicchituṃ na vaṭṭati, sacepi koci jātarūparajataṃ ānetvā ‘‘idaṃ saṅghassa dammi, ārāmaṃ vā karotha, cetiyaṃ vā bhojanasālādīnaṃ vā aññatara’’nti vadati, idampi sampaṭicchituṃ na vaṭṭati. ‘‘Yassa kassaci hi aññassa atthāya sampaṭicchantassa dukkaṭaṃ hotī’’ti (pārā. aṭṭha. 2.538-539) <bold>mahāpaccariyaṃ</bold> vuttaṃ. Tenāha <bold>‘‘cetiyasaṅghagaṇapuggalānaṃ vā atthāya sampaṭicchituṃ na vaṭṭantī’’</bold>ti.</paragraph>
    <paragraph line="130">Sace pana saṅghaṃ vā gaṇaṃ vā puggalaṃ vā anāmasitvā ‘‘idaṃ hiraññasuvaṇṇaṃ cetiyassa dema, vihārassa dema, navakammassa demā’’ti vadanti, paṭikkhipituṃ na vaṭṭati. ‘‘Ime idaṃ bhaṇantī’’ti kappiyakārakānaṃ ācikkhitabbaṃ. ‘‘Cetiyādīnaṃ atthāya tumhe gahetvā ṭhapethā’’ti vutte pana ‘‘amhākaṃ gahetuṃ na vaṭṭatī’’ti paṭikkhipitabbaṃ.</paragraph>
    <paragraph line="131"><bold>Veyyāvaccakaro</bold>ti kiccakaro. Idha pana sabbo kiccakarova ‘‘veyyāvaccakaro’’ti adhippetoti āha <bold>‘‘kappiyakārako’’</bold>ti. <bold>Eso kho</bold>ti ‘‘asukavīthiyaṃ asukaghare asukanāmo’’ti parammukhaṃ vadati. <bold>Itarampī</bold>ti parammukhāniddiṭṭhampi. ‘‘Attho me, āvuso, cīvarenā’’ti etaṃ codanālakkhaṇanidassananti sambandho. Tattha <bold>codanālakkhaṇanidassana</bold>nti vācāya <pageBreak edition="M" number="0.0312" /> codanālakkhaṇanidassanaṃ. Tenāha <bold>‘‘sace hī’’</bold>tiādi. Idaṃ vā vacanaṃ vattabbanti sambandho. Etassa vā attho yāya kāyaci bhāsāya vattabboti sambandho. ‘‘Dehi me cīvaraṃ, āhara me cīvaraṃ, parivattehi me cīvaraṃ, cetāpehi me cīvara’’nti etāni pana vacanāni etesaṃ vā attho yāya kāyaci bhāsāya na vattabbo. Tenāha <bold>‘‘dehi me’’</bold>tiādi. <bold>Sādheyyā</bold>ti nipphādeyya. <bold>Iccetaṃ kusala</bold>nti evaṃ yāvatatiyaṃ codanena tassa cīvarassa yadetaṃ abhinipphādanaṃ, etaṃ kusalaṃ sādhu suṭṭhūti attho. Tenāha <bold>‘‘etaṃ sundara’’</bold>nti.</paragraph>
    <paragraph line="132">Chakkhattuṃ paramo paricchedo assāti <bold>chakkhattuparamaṃ</bold>. Idañhi ‘‘ṭhātabba’’nti imissā kiriyāya visesanaṃ, chakkhattuparamaṃ ṭhānaṃ kātabbanti attho. Tenāha <bold>‘‘bhāvanapuṃsakavacanameta’’</bold>nti, etaṃ bhāve ṭhātabbanti vuttadhātvatthamatte sādhetabbe napuṃsakaliṅgavacananti attho. <bold>Na nisīditabba</bold>nti ‘‘idha, bhante, nisīdathā’’ti vuttepi na nisīditabbaṃ <pageBreak edition="V" number="0.0287" />. <bold>Na āmisaṃ paṭiggahetabba</bold>nti yāgukhajjakādibhedaṃ kiñci āmisaṃ ‘‘gaṇhatha, bhante’’ti yāciyamānenāpi na gaṇhitabbaṃ. <bold>Na dhammo bhāsitabbo</bold>ti (pārā. aṭṭha. 2.538-539) ‘‘maṅgalaṃ vā anumodanaṃ vā bhāsathā’’ti yāciyamānenāpi na kiñci bhāsitabbaṃ. <bold>Ṭhānaṃ bhañjatī</bold>ti ṭhitiṃ vināseti. Ṭhatvā cīvaraṃ gahetuṃ āgatena hi taṃ uddissa tuṇhībhūtena ṭhātabbameva, na nisajjādikaṃ kātabbaṃ. Iminā pana taṃ katanti ṭhānaṃ vināsitaṃ hoti. Tenāha <bold>‘‘āgatakāraṇaṃ vināsetī’’</bold>ti. ‘‘Āgatakāraṇaṃ nāma ṭhānameva, tasmā ‘na kātabba’nti vāritassa katattā nisajjādīsu katesu chasu ṭhānesu ekaṃ ṭhānaṃ bhañjatī’’ti (sārattha. ṭī. 2.537-539) ayamettha adhippāyo. Chakkhattuparamaṃ tuṇhībhūtena uddissa ṭhātabbaṃ. ‘‘Na aññaṃ kiñci kātabba’’nti hi idaṃ ṭhānalakkhaṇaṃ. Tenevāha <bold>‘‘ida’’</bold>ntiādi. Tattha <bold>ida</bold>nti ‘‘catukkhattuṃ pañcakkhattuṃ, chakkhattuparamaṃ tuṇhībhūtena uddissa ṭhātabba’’nti vacanaṃ. Ettha ca ‘‘nisīdanādimhi kate puna cīvaraṃ gahetuṃ na labhatī’’ti keci. ‘‘Dve ṭhānāni parihāyantī’’ti aññe. ‘‘Ekaṃ ṭhānaṃ parihāyatī’’ti apare. <bold>Ubhayaṃ karotī</bold>ti codetipi tiṭṭhatipi.</paragraph>
    <paragraph line="133"><bold>‘‘Tatra tatra ṭhāne tiṭṭhatī’’</bold>ti idaṃ codakassa ṭhitaṭṭhitaṭṭhānato apakkamma tatra tatra cīvaraṃ uddissa ṭhānaṃyeva sandhāya vuttaṃ. <bold>Etthā</bold>ti etesu dvīsu codanāṭṭhānesu.</paragraph>
    <paragraph line="134">Kiṃ <pageBreak edition="M" number="0.0313" /> pana sabbakappiyakārakesu (pārā. aṭṭha. 2.538-539; vi. saṅga. aṭṭha. 65) evaṃ paṭipajjitabbanti? Na paṭipajjitabbaṃ. Ayañhi kappiyakārako nāma saṅkhepato duvidho niddiṭṭho ca aniddiṭṭho ca. Tattha ca niddiṭṭho duvidho bhikkhunā niddiṭṭho, dūtena niddiṭṭhoti. Aniddiṭṭhopi duvidho mukhavevaṭikakappiyakārako, parammukhakappiyakārakoti. Tesu bhikkhunā niddiṭṭho sammukhāsammukhavasena catubbidho hoti, tathā dūtena niddiṭṭhopi.</paragraph>
    <paragraph line="135">Kathaṃ? Idhekacco bhikkhussa cīvaratthāya dūtena akappiyavatthuṃ pahiṇati, dūto ca taṃ bhikkhuṃ upasaṅkamitvā ‘‘idaṃ, bhante, itthannāmena tumhākaṃ cīvaratthāya pahitaṃ, gaṇhatha na’’nti vadati. Bhikkhu ‘‘idaṃ na kappatī’’ti paṭikkhipati. Dūto ‘‘atthi pana te, bhante, veyyāvaccakaro’’ti pucchati, puññatthikehi ca upāsakehi ‘‘bhikkhūnaṃ veyyāvaccaṃ karothā’’ti āṇattā vā bhikkhūnaṃ vā sandiṭṭhā sambhattā keci veyyāvaccakarā honti, tesaṃ aññataro tasmiṃ khaṇe bhikkhussa santike nisinno hoti, bhikkhu taṃ niddisati ‘‘ayaṃ bhikkhūnaṃ veyyāvaccakaro’’ti <pageBreak edition="V" number="0.0288" />. Dūto tassa hatthe akappiyavatthuṃ datvā ‘‘therassa cīvaraṃ kiṇitvā dehī’’ti gacchati, ayaṃ <bold>bhikkhunā sammukhāniddiṭṭho.</bold></paragraph>
    <paragraph line="136">No ce bhikkhussa (pārā. aṭṭha. 2.537; vi. saṅga. aṭṭha. 65) santike nisinno hoti, apica kho bhikkhu niddisati ‘‘asukasmiṃ nāma gāme itthannāmo bhikkhūnaṃ veyyāvaccakaro’’ti. So gantvā tassa hatthe akappiyavatthuṃ datvā ‘‘therassa cīvaraṃ kiṇitvā dadeyyāsī’’ti āgantvā bhikkhussa ārocetvā gacchati, ayameko <bold>bhikkhunā asammukhāniddiṭṭho.</bold></paragraph>
    <paragraph line="137">Na heva kho so dūto attanā āgantvā āroceti, apica kho aññaṃ pahiṇati ‘‘dinnaṃ mayā, bhante, tassa hatthe cīvaracetāpannaṃ, cīvaraṃ gaṇheyyāthā’’ti, ayaṃ dutiyo <bold>bhikkhunā asammukhāniddiṭṭho.</bold></paragraph>
    <paragraph line="138">Na heva kho aññaṃ pahiṇati, apica kho gacchantova bhikkhuṃ vadati ‘‘ahaṃ tassa hatthe cīvaracetāpannaṃ dassāmi, tumhe cīvaraṃ gaṇheyyāthā’’ti, ayaṃ tatiyo <bold>bhikkhunā asammukhāniddiṭṭho</bold>ti evaṃ eko sammukhāniddiṭṭho tayo asammukhāniddiṭṭhāti ime cattāro <bold>bhikkhunā niddiṭṭhaveyyāvaccakarā</bold> nāma. Etesu imasmiṃ rājasikkhāpade vuttanayeneva paṭipajjitabbaṃ.</paragraph>
    <paragraph line="139">Aparo <pageBreak edition="M" number="0.0314" /> bhikkhu purimanayeneva dūtena pucchito natthitāya vā avicāretukāmatāya vā ‘‘natthamhākaṃ kappiyakārako’’ti vadati, tasmiñca khaṇe koci manusso āgacchati, dūto tassa hatthe akappiyavatthuṃ datvā ‘‘imassa hatthato cīvaraṃ gaṇheyyāthā’’ti vatvā gacchati, ayaṃ <bold>dūtena sammukhāniddiṭṭho.</bold></paragraph>
    <paragraph line="140">Aparo dūto gāmaṃ pavisitvā attanā abhirucitassa kassaci hatthe akappiyavatthuṃ datvā purimanayeneva āgantvā vā āroceti, aññaṃ vā pahiṇati, ‘‘ahaṃ asukassa nāma hatthe cīvaracetāpannaṃ dassāmi, tumhe cīvaraṃ gaṇheyyāthā’’ti vatvā vā gacchati, ayaṃ tatiyo <bold>dūtena asammukhāniddiṭṭho</bold>ti evaṃ eko sammukhāniddiṭṭho, tayo asammukhāniddiṭṭhāti ime cattāro <bold>dūtena niddiṭṭhaveyyāvaccakarā</bold> nāma. Etesu meṇḍakasikkhāpade vuttanayeneva paṭipajjitabbaṃ.</paragraph>
    <paragraph line="141">Vuttañhetaṃ <pageBreak edition="V" number="0.0289" /> –</paragraph>
    <indent line="142">‘‘Santi, bhikkhave, manussā saddhā pasannā, te kappiyakārakānaṃ hatthe hiraññaṃ upanikkhipanti ‘iminā ayyassa yaṃ kappiyaṃ, taṃ dethā’ti. Anujānāmi, bhikkhave, yaṃ tato kappiyaṃ, taṃ sādituṃ, na tvevāhaṃ, bhikkhave, kenaci pariyāyena jātarūparajataṃ sāditabbaṃ pariyesitabbanti vadāmī’’ti (mahāva. 299).</indent>
    <paragraph line="143">Ettha ca codanāya parimāṇaṃ natthi. Mūlaṃ asādiyantena sahassakkhattumpi codanāya vā ṭhānena vā kappiyabhaṇḍaṃ sādituṃ vaṭṭati. No ce deti, aññaṃ kappiyakārakaṃ ṭhapetvāpi āharāpetabbaṃ. Sace icchati, mūlasāmikānampi kathetabbaṃ. No ce icchati, na kathetabbaṃ.</paragraph>
    <paragraph line="144">Aparo bhikkhu purimanayeneva dūtena pucchito ‘‘natthamhākaṃ kappiyakārako’’ti vadati, tadañño samīpe ṭhito sutvā ‘‘āhara, bho, ahaṃ ayyassa cīvaraṃ cetāpetvā dassāmī’’ti vadati. Dūto ‘‘handa, bho, dadeyyāsī’’ti tassa hatthe datvā bhikkhussa anārocetvāva gacchati, ayaṃ <bold>mukhavevaṭikakappiyakārako</bold>.</paragraph>
    <paragraph line="145">Aparo (pārā. aṭṭha. 2.538-539; vi. saṅga. aṭṭha. 65) bhikkhuno upaṭṭhākassa vā aññassa vā hatthe akappiyavatthuṃ datvā ‘‘therassa cīvaraṃ dadeyyāsī’’ti ettova pakkamati, ayaṃ <bold>parammukhakappiyakārako</bold>ti <pageBreak edition="M" number="0.0315" /> ime dve <bold>aniddiṭṭhakappiyakārakā</bold> nāma. Etesu aññātakaappavāritesu viya paṭipajjitabbaṃ.</paragraph>
    <paragraph line="146">Sace sayameva cīvaraṃ ānetvā denti, gahetabbaṃ. No ce, na kiñci vattabbā. Tenāha <bold>‘‘sace’’</bold>tiādi. <bold>Kappiyakārake</bold>ti sammukhāsammukhavasena cattāro kappiyakāraketi attho. <bold>‘‘Dāyako sayamevā’’</bold>ti iminā bhikkhuṃ paṭikkhipati, na dūtaṃ. Tasmā dūtena niddiṭṭhopi yathāruci codetuṃ vaṭṭati. Mukhaṃ vivaritvā sayameva kappiyakārakattaṃ upagatoti <bold>mukhavevaṭikakappiyakārako. Eva</bold>nti ‘‘eso kho’’tiādinā yathāvuttena ākārena. <bold>Dassitā honti</bold> saṅkhepatoti adhippāyo.</paragraph>
    <paragraph line="147"><bold>Vuttacodanāṭṭhānaparimāṇato</bold>ti vuttacodanāparimāṇato ca vuttaṭṭhānaparimāṇato ca. <bold>Santika</bold>nti samīpaṃ. <bold>Tatthā</bold>ti ettha kathamayamattho labbhatīti āha <bold>‘‘samīpatthe hi idaṃ bhummavacana’’</bold>nti <pageBreak edition="V" number="0.0290" />. Idaṃ vuttaṃ hoti – ‘‘gaṅgāyaṃ goyūthāni caranti, kūpe gaggakūla’’ntiādīsu viya yasmā samīpādhāre idaṃ sattamīvibhattivacanaṃ, tasmā ayamattho labbhatīti. <bold>Evaṃ akaronto</bold>ti sāmaṃ vā agacchanto, dūtaṃ vā apāhento.</paragraph>
    <paragraph line="148"><bold>Ajjaṇho, bhante, āgamehī</bold>ti, bhante, ajja ekadivasaṃ amhākaṃ tiṭṭha, adhivāsehīti attho. <bold>Tikapācittiya</bold>nti atirekesu codanāṭṭhānesu atirekasaññivematikaūnakasaññīnaṃ vasena tīṇi pācittiyāni. Tikkhattuṃ codanāya chakkhattuṃ ṭhānena, ūnakatikkhattuṃ codanāya ūnakacchakkhattuṃ ṭhānena laddhepi anāpatti. <bold>Appitatā</bold>ti patiṭṭhāpitatā, ‘‘saññatto so mayā’’tiādinā (pārā. 538) kathitatāti vuttaṃ hoti.</paragraph>
    <centered line="149">Rājasikkhāpadavaṇṇanā niṭṭhitā.</centered>
    <centered line="150">Cīvaravaggo paṭhamo.</centered>
    <title line="151">2. Eḷakalomavaggo</title>
    <subhead line="152">1. Kosiyasikkhāpadavaṇṇanā</subhead>
    <paragraph line="153"><bold>Kosiyamissaka</bold>nti <pageBreak edition="M" number="0.0316" /> ‘‘kosakārakā’’ti laddhavohārānaṃ pāṇakānaṃ kosato nibbattaṃ aṃsu <bold>kosiyaṃ,</bold> tena missaṃ <bold>kosiyamissakaṃ</bold>. Tena pana kosiyena appakenāpi missitaṃ kosiyamissakameva, na idaṃ abbohārikanti vattuṃ labbhā. Tenāha <bold>‘‘ekenāpī’’</bold>tiādi. <bold>Kosiyaṃsunā</bold>ti kimikosasambhavena aṃsunā. <bold>‘‘Antamaso’’</bold>tiādikaṃ pana imassa sikkhāpadassa acittakattā vuttaṃ. <bold>Santhataṃ</bold> nāma santharitvā kataṃ avāyimaṃ. Tenāha <bold>‘‘same bhūmibhāge’’</bold>tiādi. <bold>Imasseva vacanassa anusārenā</bold>ti imasseva paṭhamasanthatassa nissajjanavidhānavacanānusārena. <bold>Sabbasanthata</bold>nti sabbasanthatanissajjanavidhānaṃ.</paragraph>
    <paragraph line="154">Aññassatthāya kārāpane dukkaṭattā attano atthāya kārāpanavasena <bold>‘‘sāṇattika’’</bold>nti vuttaṃ. <bold>Attanā vippakatapariyosāpananayenā</bold>ti ‘‘attanā vippakataṃ attanā pariyosāpeti, nissaggiyaṃ <pageBreak edition="V" number="0.0291" /> pācittiyaṃ. Attanā vippakataṃ parehi pariyosāpeti, nissaggiyaṃ pācittiyaṃ. Parehi vippakataṃ attanā pariyosāpeti, nissaggiyaṃ pācittiyaṃ. Parehi vippakataṃ parehi pariyosāpeti, nissaggiyaṃ pācittiya’’nti (pārā. 545) iminā nayena. <bold>Vitānādikaraṇe</bold>ti vitānabhūmattharaṇasāṇipākārabhisibibbohanakaraṇe. Yathā ca vitānādikaraṇe, evaṃ tenākārena paribhogepi anāpatti. ‘‘Avāyima’’nti (pārā. 544) vuttattā vāyitvā karontassāpi anāpatti.</paragraph>
    <centered line="155">Kosiyasikkhāpadavaṇṇanā niṭṭhitā.</centered>
    <subhead line="156">2. Suddhakāḷakasikkhāpadavaṇṇanā</subhead>
    <paragraph line="157"><bold>Kāḷakāna</bold>nti sabhāvena vā rajanena vā kāḷakānaṃ. Yathāha ‘‘kāḷakaṃ nāma dve kāḷakāni jātiyā kāḷakaṃ vā rajanakāḷakaṃ vā’’ti. <bold>Aññehi amissitāna</bold>nti aññehi amissitakāḷakānanti attho. ‘‘Yathā paṭhame ‘ekenāpi kosiyaṃsunā’ti (kaṅkhā. aṭṭha. kosiyasikkhāpadavaṇṇanā) vuttaṃ, tathā idhāpi <pageBreak edition="M" number="0.0317" /> ‘ekenāpi aññena amissetvā’ti avuttattā aññena pana missakabhogepi apaññāyamānarūpakaṃ ce ‘suddhakāḷaka’micceva vuccatī’’ti (vajira. ṭī. pārājika 547) vadanti.</paragraph>
    <paragraph line="158">Ettha ca ‘‘idaṃ me, bhante, suddhakāḷakānaṃ eḷakalomānaṃ santhata’’ntiādinā (pārā. 549) nissajjanavidhānaṃ veditabbaṃ. <bold>Sesa</bold>nti pubbapayogadukkaṭacatukkapācittiyādikaṃ. Aṅgesu pana <bold>‘‘suddhakāḷakabhāvo’’</bold>ti ayaṃ viseso.</paragraph>
    <centered line="159">Suddhakāḷakasikkhāpadavaṇṇanā niṭṭhitā.</centered>
    <subhead line="160">3. Dvebhāgasikkhāpadavaṇṇanā</subhead>
    <paragraph line="161"><bold>Gahetabbā</bold>ti yathā kāḷakā adhikā na honti, tathā gahetabbā. Ṭhapetvā cettha kāḷakaodāte avasesā gocariyesuyeva saṅgahaṃ gacchantīti (sārattha. ṭī. 2.552) daṭṭhabbaṃ. Ettha ca <bold>dve bhāgā</bold>ti ukkaṭṭhaparicchedo kāḷakānaṃ adhikaggahaṇassa paṭikkhepavasena sikkhāpadassa paññattattā. Tasmā kāḷakānaṃ bhāgadvayato adhikaṃ na vaṭṭati, ūnakaṃ vaṭṭati. Tenāha <pageBreak edition="V" number="0.0292" /><bold>‘‘ekassāpī’’</bold>tiādi. <bold>Ekassāpi kāḷakalomassa atirekabhāve</bold>ti tulāya dhārayitvā ṭhapitesu antamaso vātavegenapi pahitassa ekassāpi kāḷakalomassa adhikabhāve satīti attho. <bold>‘‘Tatiyaṃ odātānaṃ, catutthaṃ gocariyāna’’</bold>nti idaṃ pana heṭṭhimaparicchedo tesaṃ adhikaggahaṇe paṭikkhepābhāvato. Tasmā tesaṃ vuttappamāṇato adhikampi vaṭṭati.</paragraph>
    <paragraph line="162">Ettha ca ‘‘idaṃ me, bhante, santhataṃ anādiyitvā dve tule suddhakāḷakānaṃ eḷakalomānaṃ, tulaṃ odātānaṃ, tulaṃ gocariyānaṃ santhataṃ kārāpitaṃ nissaggiya’’nti (pārā. 554) iminā nayena nissajjanavidhānaṃ veditabbaṃ. Ādāya ca vuttaparicchedena anādāya ca karaṇato <bold>kiriyākiriyaṃ</bold>. <bold>Sesa</bold>nti pubbapayogadukkaṭacatukkapācittiyādikaṃ. Ayaṃ pana viseso – tulaṃ odātānaṃ tulaṃ gocariyānaṃ ādiyitvā karaṇe, bahutaraṃ odātānaṃ bahutaraṃ gocariyānaṃ ādiyitvā karaṇe <pageBreak edition="M" number="0.0318" />, suddhaṃ odātānaṃ suddhaṃ gocariyānaṃ ādiyitvā karaṇe ca anāpattīti.</paragraph>
    <paragraph line="163">Aṅgesu pana paṭhamaṅgaṃ kāḷakānaṃ dvebhāgato atirekabhāvoti daṭṭhabbaṃ. Imāni tīṇi na kevalaṃ anissaṭṭhāneva paribhuñjituṃ na vaṭṭantīti āha <bold>‘‘imāni panā’’</bold>tiādi. <bold>‘‘Paribhuñjituṃ na vaṭṭantī’’</bold>ti iminā yadi paribhuñjati, dukkaṭanti dasseti.</paragraph>
    <centered line="164">Dvebhāgasikkhāpadavaṇṇanā niṭṭhitā.</centered>
    <subhead line="165">4. Chabbassasikkhāpadavaṇṇanā</subhead>
    <paragraph line="166">Yaṃ santhatasammutiṃ detīti sambandho. <bold>Gilānassa bhikkhuno</bold>ti yassa vinā santhatā na phāsu hoti, na sakkoti ca santhataṃ ādāya pakkamituṃ, evaṃbhūtassa gilānassa bhikkhuno. <bold>Santhatasammutiṃ detī</bold>ti ‘‘suṇātu me, bhante, saṅgho, ayaṃ itthannāmo bhikkhu gilāno na sakkoti santhataṃ ādāya pakkamitu’’ntiādinā (pārā. 560) padabhājane vuttāya ñattidutiyakammavācāya santhatasammutiṃ deti.</paragraph>
    <paragraph line="167"><bold>Sā</bold>ti santhatasammuti. <bold>Vūpasanto vā puna kuppatī</bold>ti vūpasanto vā so ābādho puna kuppati, anuvassampi kātuṃ vaṭṭati, puna sammutidānakiccaṃ natthīti adhippāyo. Na kevalaṃ tasmiṃyeva roge kuppite, atha kho aññasmiṃ roge kuppitepi gatagataṭṭhāne anuvassaṃ kātuṃ labhati. Teneva hi <bold>samantapāsādikāyaṃ</bold> ‘‘sace arogo hutvā puna mūlabyādhināva gilāno hoti <pageBreak edition="V" number="0.0293" />, soyeva parihāro, natthaññaṃ ‘sammutikicca’nti <bold>phussadevatthero</bold> āha. <bold>Upatissatthero</bold> pana so vā byādhi paṭikuppatu, añño vā, sakiṃ ‘gilāno’ti nāmaṃ laddhaṃ laddhameva, puna ‘sammutikiccaṃ natthī’ti āhā’’ti (pārā. aṭṭha. 2.557) upatissattheravādo pacchā vutto.</paragraph>
    <paragraph line="168">Ettha ca ‘‘idaṃ me, bhante, santhataṃ ūnakachabbassāni kārāpitaṃ aññatra bhikkhusammutiyā nissaggiya’’nti (pārā. 562) iminā nayena nissajjanavidhānaṃ veditabbaṃ. <bold>‘‘Sesaṃ paṭhamasadisamevā’’</bold>ti iminā ‘‘attanā kataṃ parehi pariyosāpetī’’tiādikaṃ atidiṭṭhaṃ. Ayaṃ pana viseso – paripuṇṇe chabbasse vā atirekachabbasse <pageBreak edition="M" number="0.0319" /> vā anāpatti. Aṅgesu ca chabbassānaṃ antobhāvo nānāttaṃ.</paragraph>
    <centered line="169">Chabbassasikkhāpadavaṇṇanā niṭṭhitā.</centered>
    <subhead line="170">5. Nisīdanasikkhāpadavaṇṇanā</subhead>
    <paragraph line="171"><bold>Nisīdanasanthata</bold>nti ‘‘nisīdanaṃ nāma sadasaṃ vuccatī’’ti ettha padabhājaniyaṃ (pārā. 568) vuttattā sadasaṃ santhataṃ, ettha ca nisīdanaggahaṇaṃ santhate cīvarasaññānivāraṇatthaṃ, yato te bhikkhū kambalacīvarasaññāya santhataṃ chaḍḍetvā dhutaṅgāni samādiyiṃsu. Sayanāsanappayojanattā santhatassa <bold>‘‘purāṇasanthataṃ nāmā’’</bold>tiādi vuttaṃ. <bold>Yatthā</bold>ti yasmiṃ santhate. <bold>Vidatthimatta</bold>nti sugatavidatthimattaṃ. Ukkaṭṭhaparicchedo cāyaṃ ‘‘anāpatti alabhanto thokataraṃ ādiyitvā karotī’’ti (pārā. 570) padabhājane vuttattā. <bold>Ekadese</bold>ti idāni kattabbanavasanthatassa ekappadese. <bold>Vijaṭetvā</bold>ti viddhaṃsetvā. <bold>Anādā</bold>ti <bold>ya</bold>-kāralopenāyaṃ niddesoti āha <bold>‘‘sati purāṇasanthate aggahetvā’’</bold>ti.</paragraph>
    <paragraph line="172">Ettha ca ‘‘idaṃ me, bhante, nisīdanasanthataṃ anādiyitvā purāṇasanthatassa sāmantā sugatavidatthiṃ kārāpitaṃ nissaggiya’’nti (pārā. 568) iminā nayena nissajjanavidhānaṃ veditabbaṃ. <bold>Santhatavissajjanavatthusmiṃ paññatta</bold>nti bhagavatā santhatāni vippakiṇṇāni disvā ‘‘saddhādeyyavinipātane kāraṇaṃ natthi, paribhogupāyaṃ nesaṃ dassessāmī’’ti (pārā. aṭṭha. 2.566) santhatavissajjanavatthusmiṃ paññattaṃ. Kiriyākiriyattā imassa sikkhāpadassa <bold>‘‘sesaṃ tatiyasadisamevā’’</bold>ti vuttaṃ, dvebhāgasikkhāpadasadisamevāti attho. Ayaṃ pana viseso – purāṇasanthatassa <pageBreak edition="V" number="0.0294" /> sāmantā sugatavidatthiyā ādāya karaṇe, alabhantassa thokataraṃ ādāya karaṇe, sabbathā alabhantassa anādāya karaṇe ca anāpattīti. Aṅgesu panettha paṭhamaṅgapurāṇasanthatassa sāmantā sugatavidatthianādiyanāti daṭṭhabbaṃ.</paragraph>
    <centered line="173">Nisīdanasikkhāpadavaṇṇanā niṭṭhitā.</centered>
    <subhead line="174">6. Eḷakalomasikkhāpadavaṇṇanā</subhead>
    <paragraph line="175"><bold>Addhānamaggappaṭipannassā</bold>ti <pageBreak edition="M" number="0.0320" /> addhānameva maggo <bold>addhānamaggo,</bold> taṃ paṭipannassāti attho. Tenāha <bold>‘‘addhānasaṅkhāta’’</bold>ntiādi. Addhānasaddena visesitattā pana <bold>‘‘dīghamagga’’</bold>nti vuttaṃ. Addhānagamanasamayassa vibhaṅge ‘‘addhayojanaṃ gacchissāmīti bhuñjitabba’’ntiādivacanato (pāci. 218) addhayojanampi addhānamaggo hoti. Eḷakalomāni cetāni addhānamaggato aññattha uppannāni paṭiggahetuṃ na vaṭṭanti, yato ‘‘addhānamaggappaṭipannassā’’tiādikaṃ vuttanti anuyogaṃ sandhāyāha <bold>‘‘sabbañceta’’</bold>ntiādi. Tattha <bold>sabbañceta</bold>nti ‘‘bhikkhuno paneva addhānamaggappaṭipannassa eḷakalomāni uppajjeyyu’’ntiādikaṃ etaṃ sabbaṃ. <bold>Vatthumattadīpanamevā</bold>ti ‘‘tena kho pana samayena aññatarassa bhikkhuno kosalesu janapade sāvatthiṃ gacchantassa antarāmagge eḷakalomāni uppajjiṃsū’’tiādikassa (pārā. 571) vatthumattassa dīpanameva. <bold>Yattha katthacī</bold>ti addhānato aññatthāpi yattha katthaci ṭhānesu. <bold>Sahatthā</bold>ti karaṇatthe nissakkavacananti āha <bold>‘‘sahatthenā’’</bold>ti. Lakkhaṇavacanañcetaṃ, tasmā yena kenaci sarīrāvayavenāti attho daṭṭhabbo. Tenāha <bold>‘‘attanā haritabbānīti attho’’</bold>ti. <bold>Asante hārake</bold>ti ettha padānaṃ antogadhāvadhāraṇato avadhāraṇattho labbhatīti āha <bold>‘‘asanteyevā’’</bold>tiādi.</paragraph>
    <paragraph line="176">Ettha ca ‘‘imāni me, bhante, eḷakalomāni tiyojanaṃ atikkāmitāni nissaggiyānī’’tiādinā (pārā. 573) nissajjanavidhānaṃ veditabbaṃ. <bold>Tikapācittiya</bold>nti atirekatiyojane atirekatiyojanasaññivematikaūnakasaññīnaṃ vasena tīṇi pācittiyāni. <bold>Vāsādhippāyena gantvā tato paraṃ haraṇe</bold>ti yattha gato, tattha uddesaparipucchādīnaṃ vā paccayādīnaṃ vā alābhena tato paraṃ aññattha haraṇe, tatopi aññatthāti evaṃ yojanasatampi haraṇe anāpatti. <bold>Acchinnaṃ vā nissaṭṭhaṃ vā</bold>ti corehi acchinnaṃ vā vinayakammakataṃ vā. <bold>Katabhaṇḍa</bold>nti kataṃ bhaṇḍaṃ kambalakojavasanthatādi yaṃ kiñci antamaso suttakena baddhamattampi. Tenāha <bold>‘‘antamaso’’</bold>tiādi. Yo pana tanukapattatthavikantare (pārā. aṭṭha. 2.575) vā āyogaaṃsabaddhakakāyabandhanādīnaṃ <pageBreak edition="V" number="0.0295" /> antaresu vā pipphalikādīnaṃ malarakkhaṇatthaṃ sipāṭikāyaṃ vā antamaso vātābādhiko kaṇṇacchiddepi lomāni pakkhipitvā gacchati <pageBreak edition="M" number="0.0321" />, āpattiyeva. Suttakena pana bandhitvā pakkhittaṃ katabhaṇḍaṭṭhāne tiṭṭhati, veṇiṃ katvā harati, idaṃ nidhānamukhaṃ nāma, āpattiyeva.</paragraph>
    <paragraph line="177"><bold>Paṭhamappaṭilābho</bold>ti attano atthāya eḷakalomānaṃ paṭhamuppatti. Etena acchinnanissaṭṭhappaṭiladdhānaṃ paṭikkhepo. <bold>Aññassa ajānantassa yāne pakkhipitvā</bold>ti (pārā. aṭṭha. 2.572) gacchante rathādike vā hatthipiṭṭhiādīsu vā sāmikassa ajānantasseva ‘‘harissatī’’ti pakkhipitvā. Agacchantepi eseva nayo. Sace pana agacchante rathādimhi vā hatthipiṭṭhiādīsu vā ṭhapetvā ārohitvā sāreti, heṭṭhā vā gacchanto codeti, pakkosanto vā anubandhāpeti, ‘‘aññaṃ harāpetī’’ti (pārā. 575) vacanato anāpatti. Ettha ca ‘‘ajānantassa yāne’’ti iminā jānantassa ce yāne pakkhipati, aññaṃ harāpeti nāmāti dasseti. <bold>Aharaṇapaccāharaṇa</bold>nti haraṇapaccāharaṇānamabhāvo.</paragraph>
    <centered line="178">Eḷakalomasikkhāpadavaṇṇanā niṭṭhitā.</centered>
    <subhead line="179">7. Eḷakalomadhovāpanasikkhāpadavaṇṇanā</subhead>
    <paragraph line="180"><bold>Sakkesū</bold>ti ‘‘sakyā vata, bho kumārā’’ti (dī. ni. 1.267) udānaṃ paṭicca ‘‘sakyā’’ti laddhanāmānaṃ nivāso ekopi janapado ruḷhisaddena <bold>‘‘sakkā’’</bold>ti vuccati, tasmiṃ sakkesu janapade. <bold>Chabbaggiyā</bold> nāma paṇḍukalohitakādayo chamūlakā, tesaṃ sissā ca.</paragraph>
    <centered line="181">Eḷakalomadhovāpanasikkhāpadavaṇṇanā niṭṭhitā.</centered>
    <subhead line="182">8. Jātarūpasikkhāpadavaṇṇanā</subhead>
    <paragraph line="183"><bold>Rajata</bold>nti na kevalaṃ rūpiyameva idhādhippetaṃ, atha kho yaṃ kiñci vohāragamanīyaṃ kahāpaṇādi ca etaṃ adhippetanti āha <bold>‘‘apicā’’</bold>tiādi. Tattha <bold>kahāpaṇo</bold>ti (pārā. aṭṭha. 2.583-584) suvaṇṇamayo vā rūpiyamayo vā pākatiko vā. <bold>Lohamāsako</bold> nāma tambalohādīhi katamāsako. <bold>Dārumāsako</bold> nāma sāradārunā vā veḷupesikāya vā <pageBreak edition="M" number="0.0322" /> antamaso tālapaṇṇenapi <pageBreak edition="V" number="0.0296" /> rūpaṃ chinditvā katamāsako. <bold>Jatumāsako</bold> nāma lākhāya vā niyyāsena vā rūpaṃ samuṭṭhāpetvā katamāsako. <bold>‘‘Ye vohāraṃ gacchantī’’</bold>ti iminā pana padena yo yo yattha yattha janapade yadā yadā vohāraṃ gacchati, antamaso aṭṭhimayopi cammamayopi rukkhaphalabījamayopi samuṭṭhāpitarūpopi asamuṭṭhāpitarūpopi sabbo saṅgahito. <bold>Tadevā</bold>ti jātarūparajatameva. <bold>Hiraññaṃ</bold> nāma kahāpaṇo.</paragraph>
    <paragraph line="184">‘‘Sādiyatī’’ti vuttamevatthaṃ vibhāveti <bold>‘‘gaṇhitukāmo hotī’’</bold>ti. Na kevalaṃ kāyavācāhi paṭikkhittameva paṭikkhittaṃ hoti, atha kho manasāpi paṭikkhittaṃ paṭikkhittameva hotīti āha <bold>‘‘kāyavācāhī’’</bold>tiādi. Sace pana kāyavācāhi appaṭikkhipitvā cittena adhivāseti, kāyavācāhi kattabbassa paṭikkhepassa akaraṇato akiriyasamuṭṭhānaṃ kāyavacīdvāre āpattiṃ āpajjati. Manodvāre pana āpatti nāma natthi.</paragraph>
    <paragraph line="185">Eko sataṃ (pārā. aṭṭha. 2.583-584) vā sahassaṃ vā pādamūle ṭhapeti ‘‘tuyhidaṃ hotū’’ti, bhikkhu ‘‘nayidaṃ kappatī’’ti paṭikkhipati. Upāsako ‘‘pariccattaṃ mayā tumhāka’’nti gato, añño tattha āgantvā pucchati ‘‘kiṃ, bhante, ida’’nti. Yaṃ tena ca attanā ca vuttaṃ, taṃ ācikkhitabbaṃ. So ce vadati ‘‘gopessāmi, bhante, guttaṭṭhānaṃ dassethā’’ti, sattabhūmikampi pāsādaṃ abhiruhitvā ‘‘idaṃ guttaṭṭhāna’’nti ācikkhitabbaṃ, ‘‘idha nikkhipāhī’’ti na vattabbaṃ. Ettāvatā kappiyañca akappiyañca nissāya ṭhitaṃ hoti, dvāraṃ pidahitvā rakkhantena vasitabbaṃ. Sace kiñci vikkāyikabhaṇḍaṃ pattaṃ vā cīvaraṃ vā āgacchati, ‘‘idaṃ gahessatha, bhante’’ti vutte ‘‘upāsaka, atthi amhākaṃ iminā attho, vatthu ca evarūpaṃ nāma saṃvijjati, kappiyakārako natthī’’ti vattabbaṃ. Sace so vadati ‘‘ahaṃ kappiyakārako bhavissāmi, dvāraṃ vivaritvā dethā’’ti, dvāraṃ vivaritvā ‘‘imasmiṃ okāse ṭhapita’’nti vattabbaṃ, ‘‘imaṃ gaṇhā’’ti na vattabbaṃ. Evañca kappiyañca akappiyañca nissāya ṭhitameva hoti. So cetaṃ gahetvā tassa kappiyabhaṇḍaṃ deti, vaṭṭati. Sace adhikaṃ gaṇhāti, ‘‘na mayaṃ tava bhaṇḍaṃ gaṇhāma, nikkhamāhī’’ti vattabbo.</paragraph>
    <paragraph line="186"><bold>Saṅghamajjheyeva</bold><pageBreak edition="M" number="0.0323" /><bold>nissajjitabba</bold>nti ettha yasmā rūpiyaṃ nāma akappiyaṃ, tasmā ‘‘nissajjitabbaṃ saṅghassa vā gaṇassa vā puggalassa vā’’ti na vuttaṃ. Yasmā pana taṃ paṭiggahitamattameva, na tena kiñci kappiyabhaṇḍaṃ cetāpitaṃ, tasmā upāyena paribhogadassanatthaṃ ‘‘saṅghamajjheyeva nissajjitabba’’nti vuttaṃ. <bold>Ādi</bold>-saddena telādīnaṃ gahaṇaṃ. <bold>So</bold>ti yo gahaṭṭho ‘‘sappi <pageBreak edition="V" number="0.0297" /> vā telaṃ vā vaṭṭati upāsakā’’tiādinā nayena vutto, so. <bold>Aññena labhitvā</bold>ti bhikkhunā vā ārāmikena vā attano vassaggena labhitvā. <bold>Tato nibbattarukkhacchāyāpī</bold>ti nissaggiyavatthunā āhaṭabījato nibbattarukkhaparicchedena ṭhitacchāyāpi, paricchedātikkantā pana āgantukattā vaṭṭati. <bold>No ce chaḍḍetī</bold>ti atha neva gahetvā gacchati, na chaḍḍeti, ‘‘kiṃ mayhaṃ iminā byāpārenā’’ti yenakāmaṃ pakkamati. <bold>Pañcaṅgasamannāgato</bold> ‘‘yo na chandāgatiṃ gaccheyya, na dosāgatiṃ gaccheyya, na mohāgatiṃ gaccheyya, na bhayāgatiṃ gaccheyya, chaḍḍitāchaḍḍitañca jāneyyā’’ti (pārā. 584) evaṃ vuttapañcaṅgehi samannāgato. <bold>Sammannitabbo</bold>ti ‘‘suṇātu me, bhante, saṅgho, yadi saṅghassa pattakallaṃ, saṅgho itthannāmaṃ bhikkhuṃ rūpiyachaḍḍakaṃ sammanneyyā’’tiādinā padabhājane vuttāya ñattidutiyakammavācāya sammannitabbo.</paragraph>
    <paragraph line="187"><bold>Animittaṃ katvā gūthaṃ viya chaḍḍetabba</bold>nti patitaṭṭhānaṃ sallakkhaṇavasena nimittaṃ akatvā gūthaṃ viya chaḍḍetabbaṃ, akkhīni nimīletvāva nadiyā vā papāte vā vanagahane vā gūthaṃ viya anapekkhena patitokāsaṃ asamannāharantena pātetabbanti vuttaṃ hoti. Tenāha ‘‘gūthaṃ viya chaḍḍetabba’’nti. <bold>Tikapācittiya</bold>nti rūpiyasaññivematikaarūpiyasaññīnaṃ vasena tīṇi pācittiyāni. <bold>Arūpiye rūpiyasaññino</bold>ti kharapattādīsu suvaṇṇādisaññino. <bold>Ratanasikkhāpadanayenā</bold>ti ‘‘ajjhārāme vā ajjhāvasathe vā’’ti (pāci. 505) ettha vuttavidhinā.</paragraph>
    <centered line="188">Jātarūpasikkhāpadavaṇṇanā niṭṭhitā.</centered>
    <subhead line="189">9. Rūpiyasaṃvohārasikkhāpadavaṇṇanā</subhead>
    <paragraph line="190"><bold>Katādivasenā</bold>ti <pageBreak edition="M" number="0.0324" /> kataakatakatākatavasena. Suvaṇṇādicatubbidhampi nissaggiyavatthu idha rūpiyaggahaṇena gahitanti āha <bold>‘‘jātarūparajataparivattana’’</bold>nti. Idañca ukkaṭṭhaparicchedena vuttanti daṭṭhabbaṃ. Tenāha <bold>‘‘purimasikkhāpadena hī’’</bold>tiādi. <bold>Parivattana</bold>nti sāditarūpiyassa parivattanaṃ. <bold>Purimanayānusārenā</bold>ti ‘‘ahaṃ, bhante, nānappakārakaṃ rūpiyasaṃvohāraṃ samāpajjiṃ, idaṃ me nissaggiya’’ntiādinā (pārā. 589).</paragraph>
    <paragraph line="191"><bold>Rūpiyasaṃvohāravatthusmi</bold>nti paṭiggahaṇasseva paṭikkhittattā paṭiggahitaparivattane dosaṃ adisvā rūpiyaparivattane. <bold>Tassa vā</bold>ti parivattitassa vā. <bold>Dhanassa vā</bold>ti attano mūladhanassa vā <pageBreak edition="V" number="0.0298" />. Attano vā hi arūpiyena parassa rūpiyaṃ cetāpeyya, attano vā rūpiyena parassa arūpiyaṃ, ubhayathāpi rūpiyasaṃvohāro katova hotīti.</paragraph>
    <centered line="192">Rūpiyasaṃvohārasikkhāpadavaṇṇanā niṭṭhitā.</centered>
    <subhead line="193">10. Kayavikkayasikkhāpadavaṇṇanā</subhead>
    <paragraph line="194">Rūpiyasaṃvohārassa pana heṭṭhāsikkhāpadena gahitattā kappiyabhaṇḍānamevettha gahaṇanti āha <bold>‘‘cīvarādīna’’</bold>ntiādi. Tattha <bold>cīvarādīnaṃ kappiyabhaṇḍāna</bold>nti antamaso dasikasuttaṃ upādāya cīvarapiṇḍapātasenāsanagilānapaccayānaṃ yesaṃ kesañci kappiyabhaṇḍānaṃ. <bold>Kayaṃ</bold> nāma parabhaṇḍassa gahaṇaṃ. <bold>Vikkayaṃ</bold> nāma attano bhaṇḍassa dānaṃ. Tenāha <bold>‘‘iminā imaṃ dehī’’</bold>tiādi. <bold>Parassā</bold>ti ṭhapetvā pañca sahadhammike aññassa. Ettha ca ‘‘ahaṃ, bhante, nānappakārakaṃ kayavikkayaṃ samāpajjiṃ, idaṃ me nissaggiyaṃ, imāhaṃ saṅghassa nissajjāmī’’tiādinā (pārā. 595) nayena nissajjitabbaṃ. Tenāha <bold>‘‘vuttalakkhaṇavasenā’’</bold>tiādi. Nanu cettha cīvaradhovane vā kesacchedane vā bhūmisodhanādinavakamme vā parabhaṇḍaṃ attano hatthagataṃ nissajjitabbaṃ nāma natthi, tattha kiṃ kātabbanti āha <bold>‘‘asante pācittiyaṃ desetabbamevā’’</bold>ti. Yathā nissaggiyavatthumhi paribhutte vā naṭṭhe vā pācittiyaṃ deseti, evaṃ idhāpi desetabbamevāti adhippāyo.</paragraph>
    <paragraph line="195"><bold>Idaṃ</bold><pageBreak edition="M" number="0.0325" /><bold>amhākaṃ atthī</bold>ti idaṃ paṭiggahitaṃ telaṃ vā sappi vā amhākaṃ saṃvijjati. <bold>Amhākañca iminā ca iminā ca attho</bold>ti amhākañca tadaññena iminā ca iminā ca appaṭiggahitakena attho. <bold>‘‘Rūpiyasaṃvohāre vuttanayamevā’’</bold>ti iminā ‘‘tikapācittiyaṃ akayavikkaye kayavikkayasaññino ca vematikassa ca dukkaṭa’’nti imaṃ nayamatidisati.</paragraph>
    <centered line="196">Kayavikkayasikkhāpadavaṇṇanā niṭṭhitā.</centered>
    <centered line="197">Eḷakalomavaggo dutiyo.</centered>
    <title line="198">3. Pattavaggo</title>
    <subhead line="199">1. Pattasikkhāpadavaṇṇanā</subhead>
    <paragraph line="200"><bold>Avikappito</bold>ti <pageBreak edition="V" number="0.0299" /> ‘‘imaṃ pattaṃ tuyhaṃ vikappemī’’tiādinā nayena avikappito. <bold>Aḍḍhāḷhakodanaṃ gaṇhātī</bold>ti magadhanāḷiyā dvinnaṃ taṇḍulanāḷīnaṃ odanaṃ gaṇhāti. <bold>‘‘Magadhanāḷi</bold> nāma aḍḍhaterasapalā hotī’’ti <bold>andhakaṭṭhakathāyaṃ</bold> vuttaṃ. ‘‘Sīhaḷadīpe pakatināḷi mahantā, damiḷanāḷi khuddakā, magadhanāḷi pamāṇayuttā, tāya magadhanāḷiyā diyaḍḍhanāḷi ekā sīhaḷanāḷi hotī’’ti (pārā. aṭṭha. 2.602) <bold>mahāaṭṭhakathāyaṃ</bold> vuttaṃ. <bold>Anuttaṇḍula</bold>nti pākato ukkantaṃ taṇḍulaṃ <bold>uttaṇḍulaṃ,</bold> na uttaṇḍulaṃ <bold>anuttaṇḍulaṃ</bold>. <bold>Sabbasambhārasaṅkhato</bold>ti jīrakādisabbasambhārehi saṅkhato. Ālopassa catutthabhāgappamāṇaṃ byañjanaṃ ālopassa anurūpabyañjanaṃ.</paragraph>
    <paragraph line="201">Evaṃ ukkaṭṭhapattaṃ dassetvā idāni majjhimomakāni dassetuṃ <bold>‘‘ukkaṭṭhato’’</bold>tiādimāha. Tatrāyaṃ nayo – sace nāḷikodanādi sabbampi pakkhittaṃ vuttanayeneva heṭṭhimarājisamaṃ tiṭṭhati, ayaṃ <bold>majjhimo</bold> nāma patto. Sace taṃ rājiṃ atikkamma thūpīkataṃ tiṭṭhati, ayaṃ <bold>majjhimomako</bold> nāma patto. Sace taṃ rājiṃ na sampāpuṇāti, antogadhameva hoti, ayaṃ <bold>majjhimukkaṭṭho</bold> nāma patto. Sace pattodanādi sabbampi pakkhittaṃ heṭṭhimarājisamaṃ tiṭṭhati, ayaṃ <bold>omako</bold> nāma patto. Sace taṃ rājiṃ atikkamma thūpīkataṃ tiṭṭhati, ayaṃ <bold>omakomako</bold> nāma patto. Sace taṃ rājiṃ <pageBreak edition="M" number="0.0326" /> na sampāpuṇāti, antogadhameva hoti, ayaṃ <bold>omakukkaṭṭho</bold> nāma pattoti. Tenāha <bold>‘‘tesampi vuttanayeneva bhedo veditabbo’’</bold>ti.</paragraph>
    <paragraph line="202">Idāni tesu adhiṭṭhānavikappanānadhiṭṭhānāvikappanupage dassetuṃ <bold>‘‘iccetesū’’</bold>tiādimāha. Tattha <bold>ukkaṭṭhukkaṭṭho</bold>ti ukkaṭṭhato ukkaṭṭho. Tato hi so ‘‘apatto’’ti vutto. <bold>Omakomako</bold>ti omakato omako. Tato hi so ‘‘apatto’’ti vutto. Ete pana bhājanaparibhogena paribhuñjitabbā, na adhiṭṭhānupagā na vikappanupagā, itare pana satta adhiṭṭhahitvā vā vikappetvā vā paribhuñjitabbā. Tenāha <bold>‘‘sesā satta pattā pamāṇayuttā nāmā’’</bold>ti.</paragraph>
    <paragraph line="203"><bold>Tasmā</bold>ti <pageBreak edition="V" number="0.0300" /> yasmā satta pattā pamāṇayuttā, tasmā. <bold>Samaṇasāruppena pakka</bold>nti ettha ayopatto pañcahi pākehi (pārā. aṭṭha. 2.608) pakko samaṇasāruppena pakko hoti, mattikāpatto dvīhi pākehi. Sace eko pāko ūno hoti, na adhiṭṭhānupago. Yathā ca samaṇasāruppena pakkoyeva adhiṭṭhānupago, tathā ubhopi yaṃ mūlaṃ dātabbaṃ, tasmiṃ dinneyeva adhiṭṭhānupagā. Yadi pana appakampi adinnaṃ hoti, na adhiṭṭhānupagā. Tenāha <bold>‘‘sace panā’’</bold>tiādi. <bold>‘‘Kākaṇikamattaṃ</bold> nāma diyaḍḍhavīhī’’ti vadanti. Sacepi pattasāmiko vadati ‘‘yadā tumhākaṃ mūlaṃ bhavissati, tadā dassatha, adhiṭṭhahitvā paribhuñjathā’’ti, neva adhiṭṭhānupago hoti. Pākassa hi ūnattā pattasaṅkhaṃ na gacchati. Mūlassa sakalassa vā ekadesassa vā adinnattā sakabhāvaṃ na upeti, aññasseva santako hoti. Tasmā pāke ca mūle ca niṭṭhiteyeva adhiṭṭhānupago hoti. Yo adhiṭṭhānupago, sveva vikappanupago ca. Tenāha <bold>‘‘apaccuddharantenā’’</bold>tiādi. <bold>Apaccuddharantena vikappetabbo</bold>ti purāṇapattaṃ apaccuddharantena navo patto vikappetabboti attho, ṭhapetabboti adhippāyo. <bold>Kaṅgusittha</bold>nti sattannaṃ dhaññānaṃ lāmakadhaññasitthanti āha <bold>‘‘kaṅgusitthanikkhamanamattena chiddenā’’</bold>ti.</paragraph>
    <centered line="204">Pattasikkhāpadavaṇṇanā niṭṭhitā.</centered>
    <subhead line="205">2. Ūnapañcabandhanasikkhāpadavaṇṇanā</subhead>
    <paragraph line="206"><bold>Assā</bold>ti <pageBreak edition="M" number="0.0327" /> imassa pattassa. <bold>Tena ūnapañcabandhanenā</bold>ti tena ūnapañcabandhanena pattena upalakkhito hutvāti attho. Ūnapañcabandhano hi patto ettha lakkhaṇabhāvena gahito. Tenevāha <bold>‘‘itthambhūtassa lakkhaṇe karaṇavacana’’</bold>nti. Tattha <bold>itthambhūtassā</bold>ti kañci pakāraṃ pattassa. Lakkhīyate anenāti <bold>lakkhaṇaṃ,</bold> tasmiṃ <bold>karaṇavacanaṃ,</bold> tatiyāvibhattīti attho. <bold>‘‘Pakāro’’</bold>ti ca sāmaññassa bhedako viseso vuccati. Tathā hi <bold>ūnapañcabandhanena pattenā</bold>ti ettha bhikkhubhāvasāmaññassa ūnapañcabandhanapattabhāvo pakāro, taṃ bhikkhu āpanno, tassa patto lakkhaṇaṃ. Yadi aparipuṇṇapañcabandhano patto ūnapañcabandhano nāma hoti, atha kasmā imassa <bold>padabhājaniyaṃ</bold> abandhanopi vuttoti āha <bold>‘‘tatthā’’</bold>tiādi. Tattha <bold>tatthā</bold>ti vākyopaññāse. Bandhanokāse sati vā asati vā bandhanavirahito patto abandhano, pañcabandhanānaṃ okāso assāti <bold>pañcabandhanokāso. Apatto</bold>ti patto nāma na hotīti attho, pākatikaṃ kātuṃ asamatthoti vuttaṃ hoti. Idañca aññassa viññāpane kāraṇavacanaṃ. Tenāha <bold>‘‘tasmā aññaṃ viññāpetuṃ vaṭṭatī’’</bold>ti.</paragraph>
    <paragraph line="207">Bandhanañca <pageBreak edition="V" number="0.0301" /> nāmetaṃ yasmā bandhanokāse sati hoti, asati na hoti, tasmā tassa lakkhaṇaṃ, bandhanavidhiñca dassetuṃ <bold>‘‘yasmiṃ panā’’</bold>tiādi vuttaṃ. Mukhavaṭṭisamīpe pana pattavedhakena vijjhiyamāne kapālassa bahalattā bhijjati, tasmā heṭṭhā vijjhitabbo. Tenāha <bold>‘‘heṭṭhimapariyante’’</bold>tiādi. <bold>Sukhumaṃ vā chiddaṃ katvā bandhitabbo</bold>ti sukhume chidde tipupaṭṭādīhi payojanaṃ natthi, suttaṃ pakkhipitvāva adhiṭṭhātabboti adhippāyo. Na kevalaṃ tipusuttakādināva bandhitabboti āha <bold>‘‘phāṇita’’</bold>ntiādi. <bold>Phāṇitaṃ jhāpetvā pāsāṇacuṇṇenā</bold>ti pāsāṇacuṇṇena saddhiṃ phāṇitaṃ pacitvā tathāpakkena pāsāṇacuṇṇenāti attho. <bold>Nissajjitabbo</bold>ti ‘‘ayaṃ me, bhante, patto ūnapañcabandhanena pattena cetāpito nissaggiyo, imāhaṃ saṅghassa nissajjāmī’’ti (pārā. 613) nissajjitabbo. Tenāha <bold>‘‘nissajjantenā’’</bold>tiādi. <bold>Sammatenā</bold>ti –</paragraph>
    <indent line="208">‘‘Suṇātu me, bhante, saṅgho, yadi saṅghassa pattakallaṃ, saṅgho itthannāmaṃ bhikkhuṃ pattaggāhāpakaṃ sammanneyya, esā ñatti <pageBreak edition="M" number="0.0328" />. Suṇātu me, bhante, saṅgho, saṅgho itthannāmaṃ bhikkhuṃ pattaggāhāpakaṃ sammannati, yassāyasmato khamati itthannāmassa bhikkhuno pattaggāhāpakassa sammuti, so tuṇhassa. Yassa nakkhamati, so bhāseyya. Sammato saṅghena itthannāmo bhikkhu pattaggāhāpako, khamati saṅghassa, tasmā tuṇhī, evametaṃ dhārayāmī’’ti (pārā. 614) –</indent>
    <unindented line="209">Evaṃ padabhājane vuttāya ñattidutiyakammavācāya sammatena. <bold>Pattassa vijjamānaguṇaṃ vatvā</bold>ti ‘‘ayaṃ, bhante, patto pamāṇayutto sundaro therānurūpo’’tiādinā (pārā. aṭṭha. 2.615) vijjamānānisaṃsaṃ vatvā. <bold>Pattapariyanto</bold>ti pariyante ṭhitapatto. <bold>Adese</bold>ti mañcapīṭhacchattanāgadantakādike adese. Pattassa hi nikkhipanadeso ‘‘anujānāmi, bhikkhave, ādhāraka’’ntiādinā nayena khandhake vuttoyeva. <bold>Aparibhogenā</bold>ti yāgurandhanarajanapacanādinā ayuttaparibhogena. Antarāmagge pana byādhimhi uppanne aññasmiṃ bhājane asati mattikāya limpitvā yāguṃ pacituṃ, udakaṃ vā tāpetuṃ vaṭṭati. <bold>Vissajjetī</bold>ti aññassa deti. Sace pana saddhivihāriko vā antevāsiko vā aññaṃ varapattaṃ ṭhapetvā ‘‘ayaṃ mayhaṃ sāruppo, ayaṃ therassā’’ti gaṇhāti, vaṭṭati. Añño vā taṃ gahetvā attano pattaṃ deti, vaṭṭati. ‘‘Mayhameva pattaṃ āharā’’ti vattabbakiccaṃ natthi.</unindented>
    <paragraph line="210"><bold>Ñātakappavārite</bold>ti ettha saṅghavasena pavāritaṭṭhāne pañcabandhaneneva vaṭṭati, puggalavasena pana pavāritaṭṭhāne <pageBreak edition="V" number="0.0302" /> ūnapañcabandhanenāpi. <bold>Akataviññatti</bold> nāma ‘‘vada, bhante, paccayenā’’ti evaṃ akataṭṭhāne viññatti.</paragraph>
    <centered line="211">Ūnapañcabandhanasikkhāpadavaṇṇanā niṭṭhitā.</centered>
    <subhead line="212">3. Bhesajjasikkhāpadavaṇṇanā</subhead>
    <paragraph line="213"><bold>Uggahetvā</bold>ti uggahitakaṃ katvā, appaṭiggahitaṃ sayameva gahetvāti attho. Sattāhātikkamepi anāpattikatā cettha anajjhoharaṇīyataṃ āpannattāti veditabbaṃ. Kasmā etena idaṃ dassitaṃ hotīti āha <bold>‘‘tāni hī’’</bold>tiādi. Bhisakkassa imāni tena anuññātattāti <bold>bhesajjāni,</bold> yesaṃ <pageBreak edition="M" number="0.0329" /> kesañci sappāyānametaṃ adhivacanaṃ. Tenāha <bold>‘‘bhesajjakiccaṃ karontu vā, mā vā, evaṃ laddhavohārānī’’</bold>ti. Idāni sattāhakālikaṃ nissaggiyavatthubhūtaṃ sappinavanītaṃ dassetuṃ <bold>‘‘sappi nāma gavādīna’’</bold>ntiādi vuttaṃ. <bold>Ādi</bold>saddena ajikādīnaṃ gahaṇaṃ. <bold>‘‘Yesaṃ maṃsaṃ kappatī’’</bold>ti iminā pākaṭehi goajikādīhi aññānipi migarohitādīni saṅgaṇhāti. Yesañhi khīraṃ atthi, sappipi tesaṃ atthiyeva. Taṃ pana sulabhaṃ vā hotu, dullabhaṃ vā, asaṃmohatthaṃ vuttaṃ. <bold>Makkhikāmadhumevā</bold>ti khuddakabhamaramadhukarīhi tīhi makkhikāhi kataṃ madhumeva. <bold>Ucchurasa</bold>nti suddhodakasambhinnānaṃ vasena duvidhampi ucchurasaṃ. ‘‘Agilānassa guḷodaka’’nti (mahāva. 284) pana uddissa anuññātattā udakasambhinno agilānassa vaṭṭati. <bold>‘‘Avatthukapakkā vā’’</bold>ti iminā savatthukapakkā na vaṭṭatīti dasseti. <bold>Mahāpaccariyaṃ</bold> pana ‘‘etaṃ savatthukapakkaṃ vaṭṭati, no vaṭṭatīti pucchaṃ katvā ucchuphāṇitaṃ pacchābhattaṃ novaṭṭanakaṃ nāma natthī’’ti vuttaṃ, taṃ yuttanti <bold>samantapāsādikāyaṃ</bold> (pārā. aṭṭha. 2.623) vuttaṃ. <bold>Ucchuvikatī</bold>ti ucchumhā nibbattā rasalasikādikā. Pakatattānaṃ paṭiniddesattā <bold>taṃ</bold>-saddassa tena pakatānaṃ bhesajjānaṃ eva gahaṇaṃ, na tesaṃ vatthūnanti āha <bold>‘‘tāni bhesajjānī’’</bold>tiādi. <bold>Na tesaṃ vatthūnī</bold>ti tesaṃ sappiādīnaṃ kāraṇāni khīrādīni appaṭiggahetvāti attho.</paragraph>
    <paragraph line="214"><bold>Vasātela</bold>nti (pārā. aṭṭha. 2.623) ‘‘anujānāmi, bhikkhave, vasāni bhesajjāni acchavasaṃ macchavasaṃ susukāvasaṃ sūkaravasaṃ gadrabhavasa’’nti (mahāva. 262) evaṃ anuññātavasānaṃ telaṃ. <bold>Yānī</bold>ti yāni bhesajjāni. ‘‘Anujānāmi, bhikkhave, vasāni bhesajjāni acchavasaṃ macchavasaṃ susukāvasaṃ sūkaravasaṃ gadrabhavasaṃ kāle paṭiggahitaṃ kāle nippakkaṃ <pageBreak edition="V" number="0.0303" /> kāle saṃsaṭṭhaṃ telaparibhogena paribhuñjitu’’nti evaṃ telatthaṃ vasāpaṭiggahaṇassa anuññātattā <bold>‘‘vasātelaṃ panā’’</bold>tiādi vuttaṃ. <bold>Kāle</bold>ti purebhattaṃ. <bold>Saṃsaṭṭha</bold>nti parissāvitaṃ. <bold>Tasmā</bold>ti yasmā anuññātaṃ, tasmā. ‘‘Acchavasa’’nti vacanena ṭhapetvā manussavasaṃ sabbesaṃ akappiyamaṃsānaṃ vasāya anuññātattā <bold>‘‘ṭhapetvā manussavasa’’</bold>nti vuttaṃ.</paragraph>
    <paragraph line="215"><bold>Sāmaṃ pacitvā</bold>ti kāleyeva sāmaṃ pacitvā. <bold>Nibbattitatelampī</bold>ti kāleyeva attanā vivecitatelampi. Tividhampi cetaṃ kāleyeva vaṭṭati. Vuttampi cetaṃ ‘‘kāle ce, bhikkhave, paṭiggahitaṃ kāle nippakkaṃ kāle <pageBreak edition="M" number="0.0330" /> saṃsaṭṭhaṃ, taṃ ce paribhuñjeyya, anāpattī’’ti. Pacchābhattaṃ pana paṭiggahetuṃ vā kātuṃ vā na vaṭṭatiyeva. Vuttampi cetaṃ ‘‘vikāle ce, bhikkhave, paṭiggahitaṃ vikāle nippakkaṃ vikāle saṃsaṭṭhaṃ, taṃ ce paribhuñjeyya, āpatti tiṇṇaṃ dukkaṭānaṃ. Kāle ce, bhikkhave, paṭiggahitaṃ vikāle nippakkaṃ vikāle saṃsaṭṭhaṃ, taṃ ce paribhuñjeyya, āpatti dvinnaṃ dukkaṭānaṃ. Kāle ce, bhikkhave, paṭiggahitaṃ kāle nippakkaṃ vikāle saṃsaṭṭhaṃ, taṃ ce paribhuñjeyya, āpatti dukkaṭassā’’ti (mahāva. 262). <bold>‘‘Sattāhaṃ nirāmisaparibhogena vaṭṭatī’’</bold>ti iminā pana ‘‘kāle paṭiggahitaṃ kāle nippakkaṃ kāle saṃsaṭṭhaṃ telaparibhogena paribhuñjitu’’nti idaṃ nirāmisaparibhogaṃ sandhāya vuttanti dasseti.</paragraph>
    <paragraph line="216">Yaṃ panettha (pārā. aṭṭha. 2.623) sukhumarajasadisaṃ maṃsaṃ vā nhāru vā aṭṭhi vā lohitaṃ vā hoti, taṃ abbohārikaṃ. Sace pana anupasampanno tāya paṭiggahitavasāya telaṃ katvā deti, taṃ kathanti āha <bold>‘‘anupasampannenā’’</bold>tiādi. <bold>Tadahū</bold>ti yasmiṃ ahani paṭiggahitaṃ, tadahu. Pacchābhattato paṭṭhāya pana sattāhaṃ nirāmisameva vaṭṭati. Tatrāpi abbohārikaṃ abbohārikameva. Yāvakālikavatthūnaṃ aññesaṃ vatthuṃ pacituṃ na vaṭṭatīti sambandho. Tattha <bold>yāvakālikavatthūna</bold>nti yāvakālikaṃ vatthu etesanti yāvakālikavatthūni, tesaṃ, yāvakālikavatthumantānanti attho. <bold>Aññesa</bold>nti vasātelato aññesaṃ sappiādīnaṃ. <bold>Vatthu</bold>nti khīrādikaṃ yāvakālikabhūtaṃ vatthuṃ, pacituṃ na vaṭṭatiyeva, sāmaṃpākattāti adhippāyo.</paragraph>
    <paragraph line="217"><bold>Nibbattitasappiṃ vā</bold>ti yāvakālikavatthuto vivecitasappiṃ vā. Yathā tattha dadhigataṃ vā takkagataṃ vā khayaṃ gamissati, evaṃ jhāpitaṃ vāti attho. <bold>Navanītaṃ vā</bold>ti takkabindūnipi dadhiguḷikāyopi apanetvā sudhotanavanītaṃ pacituṃ vaṭṭati sāmaṃpakkābhāvatoti adhippāyo. Yadi sayaṃpacitasattāhakālikena saddhiṃ āmisaṃ bhuñjati, taṃ āmisaṃ sayaṃpacitasattāhakālikena missitaṃ attano yāvakālikabhāvaṃ sattāhakālikena gaṇhāpeti. Tathā <pageBreak edition="V" number="0.0304" /> ca yāvakālikaṃ apakkampi sayaṃpakkabhāvaṃ upagacchatīti <bold>‘‘taṃ pana tadahupurebhattampi sāmisaṃ paribhuñjituṃ na vaṭṭatī’’</bold>ti vuttaṃ. Yathā sayaṃpakkasattāhakālikaṃ vasātelaṃ, sayaṃbhajjitasāsapādiyāvajīvikavatthūnaṃ telañca sāmisaṃ tadahupurebhattampi na vaṭṭati, tathā navanītasappīti veditabbaṃ. Vuttañca –</paragraph>
    <gatha1 line="218">‘‘Yāvakālikaādīni <pageBreak edition="M" number="0.0331" />, saṃsaṭṭhāni sahattanā;</gatha1>
    <gatha2 line="219">Gāhāpayanti sabbhāva’’nti ca;</gatha2>
    <gatha3 line="220">‘‘Teheva bhikkhunā pattaṃ, kappate yāvajīvikaṃ;</gatha3>
    <gathalast line="221">Nirāmisaṃva sattāhaṃ, sāmise sāmapākatā’’ti ca.</gathalast>
    <paragraph line="222"><bold>Khīrādito</bold>ti ettha <bold>ādi</bold>saddena tilādīnaṃ gahaṇaṃ. <bold>Sāmisānipī</bold>ti na kevalaṃ nirāmisānevāti attho. Pacchābhattato pana paṭṭhāya na vaṭṭantiyeva. Sattāhātikkamepi anāpatti savatthukānaṃ paṭiggahitattā. ‘‘Tāni paṭiggahetvā’’ti (pārā. 622) hi vuttaṃ. Tenāha <bold>‘‘pacchābhattato paṭṭhāyā’’</bold>tiādi. Pacchābhattaṃ paṭiggahitakehi kataṃ pana abbhañjanādīsu upanetabbaṃ, purebhattampi ca uggahitakehi kataṃ. Ubhayesampi sattāhātikkamepi anāpatti. <bold>Antosattāhe</bold>ti sattāhabbhantare. <bold>Abbhañjanādīna</bold>nti ettha <bold>ādi</bold>saddena muddhanitelaarumakkhanagharadhūpanādīnaṃ gahaṇaṃ. <bold>Adhiṭṭhahitvā</bold>ti ‘‘idāni na mayhaṃ ajjhoharaṇatthāya bhavissati, idaṃ sappi ca telañca vasā ca muddhanitelatthaṃ vā abbhañjanatthaṃ vā bhavissati, madhu arumakkhanatthaṃ vā phāṇitaṃ gharadhūpanatthaṃ vā bhavissatī’’ti evaṃ cittaṃ uppādetvā.</paragraph>
    <paragraph line="223">Ko panettha yāvakālikayāvajīvikavatthūsu visesoti āha <bold>‘‘yāvajīvikānī’’</bold>tiādi. <bold>Yāva aruṇassa uggamanā tiṭṭhatī</bold>ti sattamadivase katatelaṃ sace yāva aruṇuggamanā tiṭṭhatīti attho. <bold>Pāḷiyaṃ anāgatasappiādīna</bold>nti ettha tāva migarohitādīnaṃ sappi pāḷiyaṃ anāgatasappi, tathā navanītaṃ, nāḷikeranimbakosambakaramandasāsapaādīnaṃ telaṃ pana pāḷiyaṃ anāgatatelaṃ, tathā madhukapupphaphāṇitaṃ pāḷiyaṃ anāgataphāṇitanti veditabbaṃ. Na sabbaṃ madhukapupphaphāṇitaṃ phāṇitagatikanti āha <bold>‘‘sītudakenā’’</bold>tiādi. <bold>Sītudakena kata</bold>nti madhukapupphāni sītudake pakkhipitvā amadditvā puppharase udakagate sati taṃ udakaṃ gahetvā pacitvā kataṃ. <bold>‘‘Phāṇitagatikamevā’’</bold>ti iminā sattāhakālikanti dasseti, na pana nissaggiyavatthunti. Tasmā sattāhaṃ atikkāmayato dukkaṭanti veditabbaṃ. Vuttampi cetaṃ <bold>samantapāsādikāyaṃ</bold> sītudakena kataṃ madhukapupphaphāṇitaṃ purebhattaṃ sāmisaṃ vaṭṭati <pageBreak edition="M" number="0.0332" />, pacchābhattato paṭṭhāya <pageBreak edition="V" number="0.0305" /> sattāhaṃ nirāmisameva, sattāhātikkame vatthugaṇanāya dukkaṭa’’nti. Sace pana khīraṃ pakkhipitvā kataṃ, yāvakālikaṃ. Khaṇḍasakkharaṃ pana khīrajallikaṃ apanetvā sodhenti, tasmā vaṭṭati, ambajambupanasakadalikhajjuriciñcādīnaṃ sabbesaṃ yāvakālikaphalānaṃ phāṇitaṃ yāvakālikamevāti āha <bold>‘‘ambaphāṇitādīni yāvakālikānī’’</bold>ti.</paragraph>
    <paragraph line="224"><bold>Kāyikaparibhogaṃ vaṭṭatī</bold>ti kāyassa vā kāye aruno vā makkhanaṃ vaṭṭati, ajjhoharituṃ pana na vaṭṭati. <bold>Ya</bold>nti sattāhātikkantaṃ bhesajjaṃ. <bold>Nirapekkho pariccajitvā</bold>ti anapekkho sāmaṇerassa datvā. <bold>Ta</bold>nti evaṃ pariccajitvā puna laddhabhesajjaṃ. Evañhi dinnaṃ bhesajjaṃ sace so sāmaṇero abhisaṅkharitvā vā anabhisaṅkharitvā vā tassa bhikkhuno dadeyya, gahetvā natthukammaṃ vā kātabbaṃ, aññaṃ vā kañci paribhogaṃ. Tenāha <bold>‘‘ajjhoharitumpi vaṭṭatī’’</bold>ti. Sace so bālo hoti, dātuṃ na jānāti, aññena bhikkhunā vattabbo ‘‘atthi te, sāmaṇera, bhesajja’’nti, ‘‘āma, bhante, atthī’’ti. ‘‘Āhara, therassa bhesajjaṃ karissāmā’’ti, evampi vaṭṭati. <bold>Vatthugaṇanāyā</bold>ti sappiādivatthugaṇanāya ceva sappipiṇḍādivatthugaṇanāya ca. Missitesu pana ekaṃ nissaggiyaṃ pācittiyaṃ. Ettha ca ‘‘idaṃ me, bhante, bhesajjaṃ sattāhātikkantaṃ nissaggiyaṃ, imāhaṃ saṅghassa nissajjāmī’’ti (pārā. 623) nissajjanavidhānaṃ veditabbaṃ.</paragraph>
    <paragraph line="225">Sādhāraṇapaññatti. Sattāhaṃ anatikkantepi atikkantasaññino ceva vematikassa ca dukkaṭaṃ. Atikkante anatikkantasaññinopi vematikassapi nissaggiyaṃ pācittiyameva, tathā anadhiṭṭhitāvissajjitānaṭṭhāvinaṭṭhādaḍḍhāviluttesu adhiṭṭhitādisaññino. Antosattāhaṃ adhiṭṭhite, vissajjite, naṭṭhe, vinaṭṭhe, daḍḍhe, acchinne, vissāsena gahite ummattakādīnañca anāpatti. Ācāravipatti. Sappiādīnaṃ attano santakatā, gaṇanupagatā, sattāhātikkamoti imānettha tīṇi aṅgāni. Kathinasamuṭṭhānaṃ, akiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedanaṃ. Tenāha <bold>‘‘sesaṃ cīvaravaggassa paṭhamasikkhāpade vuttanayeneva veditabba’’</bold>nti (kaṅkhā. aṭṭha. kathinasikkhāpadavaṇṇanā).</paragraph>
    <centered line="226">Bhesajjasikkhāpadavaṇṇanā niṭṭhitā.</centered>
    <subhead line="227">4. Vassikasāṭikasikkhāpadavaṇṇanā</subhead>
    <paragraph line="228"><bold>Pacchimamāsassa</bold><pageBreak edition="M" number="0.0333" /><pageBreak edition="V" number="0.0306" /><bold>paṭhamadivasato paṭṭhāyā</bold>ti jeṭṭhamūlapuṇṇamāsiyā pacchimapāṭipadadivasato paṭṭhāya. <bold>Tāvā</bold>ti tāva parimāṇe kāle. Jeṭṭhamūlapuṇṇamāsiyā pacchimapāṭipadadivasato paṭṭhāya yāva kattikapuṇṇamā, imasmiṃ pañcamāseti attho. <bold>Kālo vassikasāṭikāyātiādinā</bold>ti ettha <bold>ādi</bold>saddena ‘‘samayo vassikasāṭikāya, aññepi manussā vassikasāṭikacīvaraṃ dentī’’ti (pārā. 628) imesaṃ gahaṇaṃ. <bold>Detha me vassikasāṭikacīvarantiādikāyā</bold>ti ettha <bold>ādi</bold>saddena pana ‘‘āharatha me vassikasāṭikacīvaraṃ, parivattetha me vassikasāṭikacīvaraṃ, cetāpetha me vassikasāṭikacīvara’’nti imesaṃ gahaṇaṃ. Attano aññātakaappavāritesu tadubhayaṃ karontassa kiṃ hotīti āha <bold>‘‘aññātakaappavāritaṭṭhāne’’</bold>tiādi. <bold>‘‘Vattabhede dukkaṭa’’</bold>nti idaṃ vassikasāṭikaṃ pubbe adente sandhāya vuttaṃ. Ye pana pubbepi denti, tesu vattabhedo natthi. Vuttañhi <bold>samantapāsādikāyaṃ</bold> ‘‘ye manussā pubbepi vassikasāṭikacīvaraṃ denti, ime pana sacepi attano aññātakaappavāritā honti, vattabhedo natthi tesu satuppādakaraṇassa anuññātattā’’ti (pārā. aṭṭha. 2.628). <bold>Aññātakaviññattisikkhāpadena nissaggiyaṃ pācittiya</bold>nti ‘‘yo pana bhikkhu aññātakaṃ gahapatiṃ vā gahapatāniṃ vā cīvaraṃ viññāpeyya aññatra samayā, nissaggiyaṃ pācittiya’’nti (pārā. 518) iminā sikkhāpadena nissaggiyaṃ pācittiyaṃ. Idaṃ pana pakatiyā vassikasāṭikadāyakesupi hotiyeva.</paragraph>
    <paragraph line="229"><bold>Gimhānaṃ pacchimaddhamāsassa paṭhamadivasato paṭṭhāyā</bold>ti ettha jeṭṭhamūlakāḷapakkhūposathassa pacchimapāṭipadadivasato paṭṭhāya yāva āsāḷhipuṇṇamā, ayamaddhamāso gimhānaṃ pacchimaddhamāso nāma, tassa paṭhamadivasato paṭṭhāyāti attho, addhamāsassa paṭhamapāṭipadadivasato paṭṭhāyāti vuttaṃ hoti. <bold>Kattikamāsassa pacchimadivaso</bold> nāma pacchimakattikamāsassa puṇṇamā. <bold>Ettāvatā</bold>ti ‘‘māso seso gimhānanti bhikkhunā vassikasāṭikacīvaraṃ pariyesitabbaṃ, addhamāso seso gimhānanti katvā nivāsetabba’’nti ettakena gaṇanena. <bold>Pariyesanakkhetta</bold>nti pariyesanassa khettaṃ. Etasmiñhi māse vassikasāṭikaṃ aladdhaṃ pariyesituṃ vaṭṭati. <bold>Karaṇanivāsanakkhettampī</bold>ti karaṇakkhettañceva nivāsanakkhettañca. <bold>Pi</bold>-saddena pariyesanakkhettaṃ <pageBreak edition="M" number="0.0334" /> sampiṇḍeti. Etasmiñhi addhamāse pariyesituṃ, kātuṃ, nivāsetuñca vaṭṭati, adhiṭṭhātuṃyeva na vaṭṭati. Yaṃ pana <bold>samantapāsādikāyaṃ</bold> katthaci potthake ‘‘jeṭṭhamūlapuṇṇamāsiyā pacchimapāṭipadadivasato paṭṭhāya yāva kālapakkhuposatho, ayameko addhamāso pariyesanakkhettañceva karaṇakkhettañca. Etasmiñhi antare vassikasāṭikaṃ aladdhaṃ pariyesituṃ <pageBreak edition="V" number="0.0307" />, laddhaṃ kātuñca vaṭṭati, nivāsetuṃ, adhiṭṭhātuñca na vaṭṭatī’’ti (pārā. aṭṭha. 2.628) vacanaṃ dissati, taṃ pamādalikhitaṃ mātikāya virodhatoti daṭṭhabbaṃ. ‘‘Addhamāso seso gimhānanti katvā nivāsetabba’’nti (pārā. 627) hi pāḷi. <bold>Sabbampī</bold>ti pariyesanaṃ, karaṇaṃ, nivāsanaṃ, adhiṭṭhānañcāti sabbampi. Iminā ime cattāro māsā pariyesanakaraṇanivāsanādhiṭṭhānānaṃ catunnampi khettanti dasseti. Etesu hi catūsu māsesu aladdhaṃ pariyesituṃ, laddhaṃ kātuṃ, nivāsetuṃ, adhiṭṭhātuñca vaṭṭati.</paragraph>
    <paragraph line="230"><bold>Vassaṃ ukkaḍḍhīyatī</bold>ti saṃvaccharaṃ uddhaṃ kaḍḍhīyati vaḍḍhīyati, āruyhatīti attho, vassānassa paṭhamamāsaṃ ukkaḍḍhitvā gimhānaṃ pacchimamāsameva karontīti vuttaṃ hoti. <bold>Vassūpanāyikadivase adhiṭṭhātabbā</bold>ti vassānato pubbeyeva dasāhassa atikkantattā vassūpanāyikadivaseyeva adhiṭṭhātabbā. Tañhi divasaṃ atikkāmetuṃ na vaṭṭati. Antovasse pana laddhā ceva niṭṭhitā ca tasmiṃyeva antovasse laddhadivasato paṭṭhāya dasāhaṃ nātikkāmetabbā, dasāhātikkame niṭṭhitā pana tadaheva adhiṭṭhātabbā. Dasāhe appahonte cīvarakālaṃ nātikkāmetabbā. Ayaṃ tāva katāya parihāro. Akatāya pana ko parihāroti āha <bold>‘‘sace’’</bold>tiādi. <bold>Ekāhampi na labhati</bold> ito aññassa parihārassābhāvatoti adhippāyo.</paragraph>
    <paragraph line="231">So kuto hotīti āha <bold>‘‘yāva hemantassa paṭhamadivaso’’</bold>ti, jeṭṭhamūlapuṇṇamāsito paṭṭhāya yāva kattikapuṇṇamāsiyā pacchimapāṭipadadivaso, tāvāti attho. <bold>Etesu sattasu piṭṭhisamayamāsesū</bold>ti paṭilomakkamena vuttesu kattikapuṇṇamāsiyā pacchimapāṭipadādīsu jeṭṭhamūlapuṇṇamāsāvasānesu etesu sattasu piṭṭhisamayanāmakesu māsesu. <bold>Satuppādakaraṇenā</bold>ti ‘‘kālo vassikasāṭikāyā’’tiādinā nayena satuppādakaraṇena. <bold>Viññāpentassā</bold>ti ‘‘detha <pageBreak edition="M" number="0.0335" /> me vassikasāṭikacīvara’’ntiādinā (pārā. 628) nayena viññattiṃ karontassa. <bold>Tena sikkhāpadena anāpattī</bold>ti aññātakaviññattisikkhāpadena anāpatti, iminā pana sikkhāpadena āpattiyeva asamayattā. Vuttañhetaṃ <bold>bhadantabuddhadattācariyena</bold> –</paragraph>
    <gatha1 line="232">‘‘Katvā pana satuppādaṃ, vassasāṭikacīvaraṃ;</gatha1>
    <gathalast line="233">Nipphādentassa bhikkhussa, samaye piṭṭhisammate.</gathalast>
    <gatha1 line="234">‘‘Hoti <pageBreak edition="V" number="0.0308" /> nissaggiyāpatti, ñātakāññātakādino;</gatha1>
    <gathalast line="235">Tesuyeva ca viññattiṃ, katvā nipphādane tathā’’ti.</gathalast>
    <paragraph line="236">Ettha ca ‘‘idaṃ me, bhante, vassikasāṭikacīvaraṃ atirekamāse sese gimhāne pariyiṭṭhaṃ atirekaddhamāse sese gimhāne katvā paridahitaṃ nissaggiya’’nti iminā (pārā. 628) nayena nissajjanavidhānaṃ veditabbaṃ.</paragraph>
    <paragraph line="237"><bold>Vassikasāṭikapariyesanavatthusmi</bold>nti paṭikacceva vassikasāṭikapariyesanavatthusmiṃ. <bold>Tikapācittiya</bold>nti atirekamāsaddhamāsesu atirekasaññivematikaūnakasaññīnaṃ pariyesananivāsanavasena tīṇi pācittiyāni, ekasesaniddeso cāyaṃ, sāmaññaniddeso vā. <bold>Ūnakamāsaddhamāsesū</bold>ti ūnakamāse ceva ūnakaddhamāse ca. <bold>Atirekasaññino, vematikassa vā dukkaṭa</bold>nti ettha ‘‘pariyesananivāsanaṃ karontassā’’ti pāṭhaseso. Idaṃ vuttaṃ hoti – ‘‘ūnakamāse sese gimhāne atirekasaññino, vematikassa vā pariyesantassa dukkaṭaṃ, ūnakaddhamāse sese gimhāne ca atirekasaññino, vematikassa vā nivāsentassa dukkaṭa’’nti. <bold>‘‘Tathā’’</bold>ti iminā dukkaṭaṃ atidisati, tañca dukkaṭaṃ udakaphusitagaṇanāya akatvā nhānapariyosānavasena payoge payoge kāretabbaṃ, tañca kho vivaṭaṅgaṇe ākāsato patitaudakeneva nhāyantassa, na nhānakoṭṭhakavāpiādīsu ghaṭehi āsittūdakena nhāyantassa. Tenevāha <bold>‘‘satiyā vassikasāṭikāyā’’</bold>tiādi. Pokkharaṇiyādīsu pana naggassa nhāyantassa anāpattīti sambandho, pokkharaṇiyādīsu pana satiyāpi vassikasāṭikāya naggassa nhāyantassa natthi dukkaṭāpattīti attho.</paragraph>
    <paragraph line="238">Evaṃ <pageBreak edition="M" number="0.0336" /> antarāpattiyā anāpattiṃ dassetvā idāni nissaggiyena anāpattiṃ dassetuṃ <bold>‘‘acchinnacīvarassā’’</bold>tiādi vuttaṃ. Tattha <bold>acchinnacīvarassā</bold>ti acchinnasesacīvarassa. Tassāpi asamaye nivāsato anāpatti. Esa nayo <bold>naṭṭhacīvarassa vā</bold>ti etthāpi. Yathā cettha nivāsentānaṃ tesaṃ anāpatti, evaṃ tattha pariyesantānampīti daṭṭhabbaṃ. Ettha pana mahagghavassikasāṭikaṃ ṭhapetvā nhāyantassa corūpaddavo āpadā nāmāti āha <bold>‘‘anivattha’’</bold>ntiādi. <bold>Āpadāsu vā nivāsayato</bold>ti āpadāsu vijjamānāsu asamaye nivāsentassa. Yaṃ pana <bold>samantapāsādikāyaṃ</bold> ‘‘acchinnacīvarassāti etaṃ vassikasāṭikaṃyeva sandhāya vuttaṃ. Tesañhi naggānaṃ kāyovassāpane anāpatti. Ettha ca mahagghavassikasāṭikaṃ nivāsetvā nhāyantassa corūpaddavo āpadā nāmā’’ti acchinnacīvarādino nissaggiyena anāpattiṃ <pageBreak edition="V" number="0.0309" /> adassetvā naggassa nhāyato dukkaṭeneva anāpattidassanaṃ, taṃ yuttaṃ viya na dissati. Sabbasikkhāpadesu hi mūlāpattiyā eva āpattippasaṅge anāpattidassanatthaṃ anāpattivāro ārabhīyati, na antarāpattiyāti, tasmā upaparikkhitabbaṃ. <bold>Sacīvaratā</bold>ti antaravāsakauttarāsaṅgehi sacīvaratā.</paragraph>
    <centered line="239">Vassikasāṭikasikkhāpadavaṇṇanā niṭṭhitā.</centered>
    <subhead line="240">5. Cīvaraacchindanasikkhāpadavaṇṇanā</subhead>
    <paragraph line="241"><bold>‘‘Datvā’’</bold>ti yaṃ kiñci paccāsīsamānasseva dānamiha adhippetaṃ, na nissaṭṭhadānanti āha <bold>‘‘veyyāvaccādīnī’’</bold>tiādi. <bold>Sakasaññāyā</bold>ti ‘‘saka’’nti saññāya. Iminā pārājikābhāvaṃ dasseti. Cajitvā dinnampi hi sakasaññāya gaṇhato natthi pārājikaṃ. <bold>Acchindantassā</bold>ti ekato abaddhāni, visuṃ ṭhapitāni ca bahūni acchindato, ‘‘saṅghāṭiṃ āhara, uttarāsaṅgaṃ āharā’’ti evaṃ āharāpayato ca. Tenāha <bold>‘‘vatthugaṇanāya āpattiyo’’</bold>ti. ‘‘Mayā dinnāni sabbāni āharā’’ti vadatopi ekavacaneneva sambahulā āpattiyo. Ekaṃ cīvaraṃ pana ekābaddhāni ca bahūni acchindato ekā āpatti. <bold>‘‘Acchindā’’ti āṇattiyā dukkaṭa</bold>nti ‘‘mayā dinnāni sabbāni gaṇhā’’ti āṇattiyā ekaṃ dukkaṭaṃ, acchinnesu pana <pageBreak edition="M" number="0.0337" /> ekavacaneneva sambahulā pācittiyo. Tenāha ‘‘acchinnesu vatthugaṇanāya āpattiyo’’ti. <bold>Acchinnesū</bold>ti tenāṇattena acchinnesu cīvaresu. Yattha pana potthakesu <bold>‘‘acchinnesu yattakāni āṇattāni, tesaṃ gaṇanāya āpattiyo’’</bold>ti pāṭho, tattha <bold>yattakāni āṇattānī</bold>ti yattakāni cīvarāni gaṇhituṃ āṇattānīti attho. Yaṃ pana <bold>samantapāsādikāyaṃ</bold> ‘‘cīvaraṃ ‘gaṇhā’ti āṇāpeti, ekaṃ dukkaṭaṃ. Āṇatto bahūni gaṇhāti, ekaṃ pācittiya’’nti (pārā. aṭṭha. 2.633) vuttaṃ, taṃ ekābaddhaṃ sandhāya. Evañca katvā samantapāsādikāya saddhiṃ imāya aṭṭhakathāya na koci virodho. Sace pana ‘‘saṅghāṭiṃ gaṇha, uttarāsaṅgaṃ gaṇhā’’ti āṇāpeti, vācāya vācāya dukkaṭaṃ. Acchinnesu vatthugaṇanāya āpattiyo. Ettha ca ‘‘idaṃ me, bhante, cīvaraṃ bhikkhussa sāmaṃ datvā acchinnaṃ nissaggiya’’nti (pārā. 633) iminā nayena nissajjanavidhānaṃ veditabbaṃ.</paragraph>
    <paragraph line="242"><bold>Tikapācittiya</bold>nti upasampanne upasampannasaññivematikaanupasampannasaññīnaṃ vasena tīṇi pācittiyāni. <bold>Aññaṃ parikkhāra</bold>nti pattādiṃ aññaṃ parikkhāraṃ, antamaso sūcimpīti attho. Na <pageBreak edition="V" number="0.0310" /> kevalaṃ anupasampannassa cīvaraṃyeva acchindato dukkaṭanti āha <bold>‘‘anupasampannassa cā’’</bold>tiādi. Tattha <bold>yaṃ kiñcī</bold>ti cīvaraṃ vā hotu, pattādi, yaṃ kiñci parikkhāraṃ vā. <bold>Tassa vissāsaṃ gaṇhantassā</bold>ti yassa dinnaṃ, tassa vissāsena gaṇhantassa, tatiyatthe cetaṃ upayogavacanaṃ. <bold>Upasampannatā</bold>ti acchindanasamaye upasampannabhāvo. Kiñcāpi upasampannabhāvo <bold>pāḷiyaṃ,</bold> mātikaṭṭhakathāyañca dānaggahaṇesu dissati, tathāpi anupasampannakāle cīvaraṃ datvā upasampannakāle acchindantassa āpattito acchindanakāleyeva upasampannatā aṅganti veditabbaṃ.</paragraph>
    <centered line="243">Cīvaraacchindanasikkhāpadavaṇṇanā niṭṭhitā.</centered>
    <subhead line="244">6. Suttaviññattisikkhāpadavaṇṇanā</subhead>
    <paragraph line="245"><bold>Chabbidhaṃ khomasuttādi</bold>nti ‘‘suttaṃ nāma cha suttāni khomaṃ kappāsikaṃ koseyyaṃ kambalaṃ sāṇaṃ bhaṅga’’nti (pārā. 638) evaṃ vuttaṃ chabbidhaṃ khomasuttādiṃ. Tattha <pageBreak edition="M" number="0.0338" /><bold>khoma</bold>nti (pārā. aṭṭha. 2.636-38) khomavākehi katasuttaṃ. <bold>Kappāsika</bold>nti kappāsato nibbattaṃ. <bold>Koseyya</bold>nti kosiyaṃsūhi kantitvā katasuttaṃ. <bold>Kambala</bold>nti eḷakalomasuttaṃ. <bold>Sāṇa</bold>nti sāṇavākena katasuttaṃ. <bold>Bhaṅga</bold>nti pāṭekkaṃ vākasuttamevāti eke. Pañcahipi missetvā katasuttaṃ pana ‘‘bhaṅga’’nti veditabbaṃ. <bold>Tesaṃ anuloma</bold>nti tesaṃ khomādīnaṃ anulomaṃ dukūlaṃ pattuṇṇaṃ somārapaṭṭaṃ cīnapaṭṭaṃ iddhijaṃ devadinnanti chabbidhaṃ suttaṃ.</paragraph>
    <paragraph line="246"><bold>Turī</bold>ti vāyanūpakaraṇo eko daṇḍo, vītavītaṭṭhānaṃ yattha saṃharitvā ṭhapenti. <bold>Vema</bold>nti vāyanūpakaraṇo eko daṇḍo, suttaṃ pavesetvā yena ākoṭento ghanabhāvaṃ sampādenti. <bold>Tassa sabbappayogesu dukkaṭa</bold>nti tantavāyassa ye te turivemasajjanādikā payogā, tesu sabbesu payogesu bhikkhussa dukkaṭaṃ, tassa tantavāyassa payoge payoge bhikkhussa dukkaṭanti vuttaṃ hoti. Turiādīnaṃ abhāve tesaṃ karaṇatthaṃ vāsipharasuādīnaṃ maggananisānarukkhacchedanādisabbappayogepi eseva nayo. Tantūnaṃ attano santakattā vītavītaṭṭhānaṃ paṭiladdhameva hotīti āha <bold>‘‘paṭilābhena nissaggiyaṃ hotī’’</bold>ti, vikappanupagapacchimacīvarappamāṇe vīte nissaggiyaṃ hotīti vuttaṃ hoti. Teneva vakkhati ‘‘dīghato vidatthimatte, tiriyañca hatthamatte vīte nissaggiyaṃ pācittiya’’nti. Ettha ca ‘‘idaṃ me, bhante, cīvaraṃ sāmaṃ suttaṃ viññāpetvā tantavāyehi vāyāpitaṃ nissaggiya’’nti iminā nayena nissajjanavidhānaṃ veditabbaṃ.</paragraph>
    <paragraph line="247"><bold>Tenevā</bold>ti <pageBreak edition="V" number="0.0311" /> viññāpitatantavāyeneva. <bold>Evaṃ idha dukkaṭa</bold>nti idhāpi tantavāyeneva dīghato vidatthimatte, tiriyaṃ hatthamatte vīte dukkaṭanti attho. <bold>Akappiyasuttamaye</bold>ti viññāpitasuttamaye. <bold>Itarasmi</bold>nti aviññattisuttamaye paricchede. <bold>Tato ce ūnatarā</bold>ti vuttappamāṇato ce ūnatarā, antamaso (pārā. aṭṭha. 2.636-638) acchimaṇḍalappamāṇāpīti adhippāyo. Kappiyatantavāyenapi akappiyasuttaṃ vāyāpentassa yathā pubbe nissaggiyaṃ, evamidha dukkaṭaṃ. Teneva kappiyañca akappiyañca suttaṃ vāyāpentassa sace pacchimacīvarappamāṇā vā ūnakā vā akappiyasuttaparicchedā honti, tesu paricchedagaṇanāya dukkaṭaṃ. Kappiyasuttaparicchedesu anāpatti. Atha ekantarikena vā suttena, dīghato vā kappiyaṃ tiriyaṃ akappiyaṃ katvā vītaṃ hoti, pamāṇayutte paricchede paricchede dukkaṭaṃ.</paragraph>
    <paragraph line="248">Yadi <pageBreak edition="M" number="0.0339" /> pana (pārā. aṭṭha. 2.636-638) dve tantavāyā honti eko kappiyo eko akappiyo, suttañca akappiyaṃ, te ce vārena vinanti, akappiyatantavāyena vīte pamāṇayutte paricchede paricchede pācittiyaṃ, ūnatare dukkaṭaṃ. Itarena vīte ubhayattha dukkaṭaṃ. Sace dvepi vemaṃ gahetvā ekato vinanti, pamāṇayutte paricchede paricchede pācittiyaṃ. Atha suttaṃ kappiyaṃ, cīvarañca kedārabaddhādīhi saparicchedaṃ, akappiyatantavāyena vīte paricchede paricchede dukkaṭaṃ, itarena vīte anāpatti. Sace dvepi ekato vinanti, pamāṇayutte paricchede paricchede dukkaṭaṃ. Atha suttampi kappiyañca akappiyañca, te ce vārena vinanti, akappiyatantavāyena akappiyasuttamayesu pacchimacīvarappamāṇesu paricchedesu vītesu paricchedagaṇanāya pācittiyaṃ, ūnataresu kappiyasuttamayesu ca dukkaṭaṃ. Kappiyatantavāyena akappiyasuttamayesu pamāṇayuttesu vā ūnakesu vā dukkaṭameva, kappiyasuttamayesu anāpatti.</paragraph>
    <paragraph line="249">Atha ekantarikena vā suttena, dīghato vā akappiyaṃ tiriyaṃ akappiyaṃ katvā vinanti, ubhopi vā te vemaṃ gahetvā ekato vinanti, aparicchede cīvare pamāṇayutte paricchede paricchede dukkaṭaṃ, saparicchede paricchedavasena dukkaṭāni. Tenāha <bold>‘‘eteneva upāyenā’’</bold>tiādi.</paragraph>
    <paragraph line="250">Ettha ca tantavāyo tāva aññātakaappavāritato viññattiyā laddho akappiyo, seso kappiyo. Suttampi sāmaṃ viññāpitaṃ akappiyaṃ, sesaṃ, ñātakādivasena uppannañca kappiyanti veditabbaṃ. <bold>Tikapācittiya</bold>nti vāyāpite vāyāpitasaññivematikaavāyāpitasaññīnaṃ vasena tīṇi pācittiyāni. <bold>Cīvaratthāya viññāpitasutta</bold>nti sāmaṃ vā aññena vā cīvaratthāya viññāpitasuttaṃ <pageBreak edition="V" number="0.0312" />. Kiñcāpi pāḷiyaṃ ‘‘sāmaṃ suttaṃ viññāpetvā’’ti vuttaṃ, tathāpi idha ‘‘cīvaratthāya sāmaṃ viññāpitasutta’’nti avatvā kevalaṃ ‘‘cīvaratthāya viññāpitasutta’’nti aṅgesu vuttattā aññena cīvaratthāya viññāpitasuttampi saṅgahaṃ gacchatīti veditabbaṃ. <bold>Akappiyaviññattiyā</bold>ti ‘‘cīvaraṃ me, āvuso, vāyathā’’ti evaṃbhūtāya akappiyaviññattiyā.</paragraph>
    <centered line="251">Suttaviññattisikkhāpadavaṇṇanā niṭṭhitā.</centered>
    <subhead line="252">7. Mahāpesakārasikkhāpadavaṇṇanā</subhead>
    <paragraph line="253"><bold>Cīvarasāmikehi</bold><pageBreak edition="M" number="0.0340" /><bold>pubbe appavārito hutvā</bold>ti ‘‘kīdisena te, bhante, cīvarena attho, kīdisaṃ te cīvaraṃ vāyāpemi, vada, bhante, yadicchasī’’ti cīvarasāmikehi pubbe avutto hutvā. Ettha ca āyatādīhi tīhi suttavaḍḍhanākārena saha vāyanākāraṃ dasseti, suvītādīhi catūhi vāyanākārameva. <bold>‘‘Kiñcimattaṃ anupadajjeyyāmā’’</bold>tiādi tassa kattabbākāramattadassanaṃ, na pana aṅgadassanaṃ suttavaḍḍhanavaseneva āpajjitabbattāti āha <bold>‘‘na bhikkhuno piṇḍapātadānamattenā’’</bold>tiādi. Ettha ca ‘‘idaṃ me, bhante, cīvaraṃ pubbe appavāritena aññātakassa gahapatikassa tantavāye upasaṅkamitvā cīvare vikappaṃ āpannaṃ nissaggiya’’nti (pārā. 643) iminā nayena nissajjanavidhānaṃ veditabbaṃ. <bold>Tikapācittiya</bold>nti aññātake aññātakasaññivematikañātakasaññīnaṃ vasena tīṇi pācittiyāni.</paragraph>
    <centered line="254">Mahāpesakārasikkhāpadavaṇṇanā niṭṭhitā.</centered>
    <subhead line="255">8. Accekacīvarasikkhāpadavaṇṇanā</subhead>
    <paragraph line="256"><bold>Paṭhamapadassā</bold>ti ‘‘dasāhānāgata’’nti padassa. <bold>Purimanayenevā</bold>ti accantasaṃyogavaseneva. <bold>Tāni divasānī</bold>ti tesu divasesu. <bold>Accantamevā</bold>ti nirantarameva, tesu dasāhesu yattha katthaci divaseti vuttaṃ hoti. <bold>Pavāraṇāmāsassā</bold>ti pubbakattikamāsassa. So hi idha paṭhamapavāraṇāyogato ‘‘pavāraṇāmāso’’ti vutto. <bold>Juṇhapakkhapañcamito paṭṭhāyā</bold>ti sukkapakkhapañcamiṃ ādiṃ katvā. <bold>Pavāraṇāmāsassa juṇhapakkhapañcamito</bold>ti vā pavāraṇāmāsassa pakāsanato purimassa juṇhapakkhassa pañcamito paṭṭhāyāti attho. Yo panettha ‘‘kāmañcesa (sārattha. ṭī. 2.650) ‘dasāhaparamaṃ atirekacīvaraṃ dhāretabba’nti (pārā. 463) imināva <pageBreak edition="V" number="0.0313" /> siddho, aṭṭhuppattivasena pana apubbaṃ viya atthaṃ dassetvā sikkhāpadaṃ ṭhapita’’nti pāṭho dissati, so pamādapāṭho ‘‘dasāhānāgata’’nti iminā virodhatoti daṭṭhabbaṃ. Kiñca ‘‘juṇhapakkhapañcamito paṭṭhāyā’’ti vuttattā aṭṭhakathāyeva pubbāparavirodhopi siyā.</paragraph>
    <paragraph line="257"><bold>Accekacīvara</bold>nti <pageBreak edition="M" number="0.0341" /> accāyikacīvaraṃ vuccati, so ca accāyikabhāvo dāyakassa gamikādibhāvenāti dassetuṃ <bold>‘‘gamikagilānagabbhiniabhinavuppannasaddhānaṃ puggalāna’’</bold>ntiādi vuttaṃ. Tattha <bold>gamiko</bold> nāma ‘‘senāya vā gantukāmo hoti, pavāsaṃ vā gantukāmo hotī’’ti (pārā. 649) vutto. <bold>Aññatarena ‘‘vassāvāsikaṃ dassāmī’’ti evaṃ ārocetvā dinna</bold>nti gamikādīnaṃ aññatarena gamanādīhi kāraṇehi dātukāmena dūtaṃ vā pesetvā, sayaṃ vā āgantvā ‘‘vassāvāsikaṃ dassāmī’’ti evaṃ ārocetvā dinnaṃ cīvaraṃ. Ettha ca ‘‘idaṃ me, bhante, accekacīvaraṃ cīvarakālasamayaṃ atikkāmitaṃ nissaggiya’’nti (pārā. 649) iminā nayena nissajjanavidhānaṃ veditabbaṃ.</paragraph>
    <paragraph line="258"><bold>Sesa</bold>nti ‘‘sādhāraṇapaññattī’’tiādikaṃ. Ayaṃ pana viseso – tattha atirekacīvare atirekacīvarasaññiādino dasāhātikkamo, idha accekacīvare accekacīvarasaññiādino cīvarakālātikkamo. Tathā anaccekacīvare accekacīvarasaññino, vematikassa ca dukkaṭaṃ. Jātippamāṇasampannassa accekacīvarassa attano santakatā, dasāhānāgatāya kattikatemāsikapuṇṇamāya uppannabhāvo, anadhiṭṭhitaavikappitatā, cīvarakālātikkamoti caturaṅgabhāvova ettha viseso.</paragraph>
    <centered line="259">Accekacīvarasikkhāpadavaṇṇanā niṭṭhitā.</centered>
    <subhead line="260">9. Sāsaṅkasikkhāpadavaṇṇanā</subhead>
    <paragraph line="261"><bold>Upasampajjantiādīsu viyā</bold>ti ‘‘paṭhamaṃ jhānaṃ upasampajja viharatī’’ti (vibha. 508) imassa vibhaṅge ‘‘upasampajjā’’ti uddharitabbe ‘‘upasampajja’’nti uddhaṭaṃ. Tadiha nidassanaṃ kataṃ. <bold>Ādi</bold>saddena pana ‘‘anāpucchaṃ vā gaccheyyā’’tiādīnaṃ (pāci. 111, 115) saṅgaho daṭṭhabbo. <bold>Upagantvā</bold>ti upasaddassatthamāha. <bold>Vasitvā</bold>ti akkhaṇḍaṃ vasitvā. ‘‘Yena yassa hi sambandho, dūraṭṭhampi ca tassa ta’’nti vacanato <bold>‘‘imassa…pe… iminā sambandho’’</bold>ti vuttaṃ. Tattha <bold>imassā</bold>ti ‘‘upavassa’’nti padassa. Vinayapariyāyena araññalakkhaṇaṃ adinnādānapārājike <pageBreak edition="V" number="0.0314" /> āgataṃ. Tattha hi ‘‘gāmā vā araññā vā’’ti anavasesato avahāraṭṭhānapariggahena <pageBreak edition="M" number="0.0342" /> tadubhayaṃ asaṅkarato dassetuṃ ‘‘ṭhapetvā gāmañcā’’tiādi vuttaṃ. Gāmūpacāro hi loke gāmasaṅkhameva gacchatīti. Idha pana suttantapariyāyena ‘‘pañcadhanusatikaṃ pacchima’’nti (pārā. 654) āgataṃ āraññakaṃ bhikkhuṃ sandhāya. Na hi so vinayapariyāyike araññe vasanto ‘‘āraññako panthasenāsano’’ti (ma. ni. 1.61) sutte vutto, tasmā tattha āgatameva lakkhaṇaṃ gahetabbanti dassento ‘‘sabbapacchimāni āropitena ācariyadhanunā’’tiādimāha. Tattha <bold>‘‘ācariyadhanu</bold> nāma pakatihatthena navavidatthipamāṇaṃ. Jiyāya pana āropitāya catuhatthapamāṇa’’nti vadanti. <bold>Gāmassā</bold>ti parikkhittassa gāmassa. <bold>Indakhīlato</bold>ti ummārato. <bold>Parikkhepārahaṭṭhānato</bold>ti pariyante ṭhitagharassa upacāre ṭhitassa majjhimassa purisassa paṭhamaleḍḍupātato. Kittakena maggena minitabbanti āha <bold>‘‘sace’’</bold>tiādi. <bold>Majjhimaṭṭhakathāyaṃ</bold> pana ‘‘vihārassāpi gāmasseva upacāraṃ nīharitvā ubhinnaṃ leḍḍupātānaṃ antarā minitabba’’nti vuttaṃ. <bold>Corānaṃ niviṭṭhokāsādidassanenā</bold>ti ārāme, ārāmūpacāre ca corānaṃ niviṭṭhokāsādidassanena kāraṇena. <bold>Ādi</bold>saddena bhuttokāsaṭṭhitokāsanisinnokāsanipannokāsānaṃ gahaṇaṃ. <bold>Corehi manussānaṃ hataviluttākoṭitabhāvadassanato</bold>ti ārāme, ārāmūpacāre ca hataviluttākoṭitabhāvadassanato.</paragraph>
    <paragraph line="262"><bold>Antaraghare nikkhipeyyā</bold>ti antare antare gharāni ettha, etassāti vā <bold>antaragharaṃ,</bold> gāmo, tasmiṃ ṭhapeyyāti attho. Tenāha <bold>‘‘āraññakassā’’</bold>tiādi. <bold>Tañcā</bold>ti nikkhipanañca. <bold>‘‘Mahāpavāraṇāya pavārito hotī’’</bold>ti idaṃ vassacchedaṃ akatvā vuṭṭhabhāvaṃ dassetuṃ vuttaṃ, na pana pavāraṇāya aṅgabhāvaṃ. Teneva hi byatirekaṃ dassentena <bold>samantapāsādikāyaṃ</bold> (pārā. aṭṭha. 2.653-654) vuttaṃ ‘‘sace pacchimikāya vā upagato hoti chinnavasso vā, nikkhipituṃ na labhatī’’ti. Kattikamāso nāma pubbakattikamāsassa kāḷapakkhapāṭipadato paṭṭhāya yāva aparakattikapuṇṇamā, tāva ekūnattiṃsa rattindivā. <bold>Eva</bold>-saddena kattikamāsato paraṃ na labhatīti dasseti. Ūnappamāṇe tāva araññalakkhaṇāyogato na labhatu, kasmā gāvutato atirekappamāṇe na labhatīti āha <bold>‘‘yatra</bold><pageBreak edition="M" number="0.0343" /><bold>hī’’</bold>tiādi. Nimantito pana addhayojanampi yojanampi gantvā vasituṃ pacceti, idamappamāṇaṃ. <bold>Sāsaṅkasappaṭibhayameva hotī</bold>ti sāsaṅkañceva sappaṭibhayañca hoti. <bold>Eva</bold>-saddena anāsaṅkaappaṭibhayehi aṅgayuttepi senāsane vasanto nikkhipituṃ na labhatīti dasseti. Ettāvatā purimikāya upagantvā akkhaṇḍaṃ katvā vuṭṭhavasso yaṃ gāmaṃ gocaragāmaṃ katvā pañcadhanusatikapacchime āraññakasenāsane viharati, tasmiṃ gāme cīvaraṃ ṭhapetvā sakalakattikamāsaṃ tasmiṃyeva senāsane tena cīvarena vinā vatthuṃ anujānitvā <pageBreak edition="V" number="0.0315" /> idāni vihārato aññattha vasantassa chārattaṃ vippavāsaṃ anujānanto <bold>‘‘siyā ca tassa bhikkhuno’’</bold>tiādimāha. Asamādānacārañhi atthatakathinā eva labhanti, netareti ettha idampi kāraṇaṃ daṭṭhabbaṃ. Tattha <bold>chārattaparamaṃ tena bhikkhunā tena cīvarena vippavasitabba</bold>nti yo bhikkhu vihāre vasanto tato aññattha gamanakicce sati antaraghare cīvaraṃ nikkhipati, tena bhikkhunā tena cīvarena chārattaparamaṃ vippavasitabbaṃ, cha rattiyo tamhā vihārā aññattha vasitabbāti vuttaṃ hoti. Vuttañhi bhadantena <bold>buddhadattācariyena</bold> –</paragraph>
    <gatha1 line="263">‘‘Yaṃ gāmaṃ gocaraṃ katvā, bhikkhu āraññake vase;</gatha1>
    <gathalast line="264">Tasmiṃ gāme ṭhapetuṃ taṃ, māsamekaṃ tu vaṭṭati.</gathalast>
    <gatha1 line="265">‘‘Aññattheva vasantassa, chārattaparamaṃ mataṃ;</gatha1>
    <gathalast line="266">Ayamassa adhippāyo, paṭicchanno pakāsito’’ti.</gathalast>
    <paragraph line="267">Tenevāha <bold>‘‘tato ce uttari vippavaseyyāti chārattato uttari tasmiṃ senāsane sattamaṃ aruṇaṃ uṭṭhāpeyyā’’</bold>tiādi. <bold>Tathā asakkontenā</bold>ti gataṭṭhānassa dūratāya senāsanaṃ āgantvā sattamaṃ aruṇaṃ uṭṭhāpetuṃ asakkontena. Evampi asakkontena tatreva ṭhitena paccuddharitabbaṃ ‘‘atirekacīvaraṭṭhāne ṭhassatī’’ti. <bold>Vasitvā</bold>ti aruṇaṃ uṭṭhāpetvā. Bhikkhusammuti udositasikkhāpade vuttāva.</paragraph>
    <paragraph line="268"><bold>Sesa</bold>nti ‘‘aññatra bhikkhusammutiyāti ayamettha anupaññattī’’tiādikaṃ. Tattha hi aṅgesu yaṃ rattivippavāso catutthamaṅgaṃ, taṃ idha chārattato uttari vippavāso hotīti ayameva viseso.</paragraph>
    <centered line="269">Sāsaṅkasikkhāpadavaṇṇanā niṭṭhitā.</centered>
    <subhead line="270">10. Pariṇatasikkhāpadavaṇṇanā</subhead>
    <paragraph line="271">Nanu <pageBreak edition="M" number="0.0344" /> cāyaṃ saṅghassa pariṇato, na pariccatto, atha kathaṃ saṅghasantako hotīti āha <bold>‘‘so hī’’</bold>tiādi. Tattha <bold>so</bold>ti lābho. <bold>Ekena pariyāyenā</bold>ti pariṇatabhāvasaṅkhātena ekena pariyāyena. <bold>‘‘Labhitabba’’</bold>nti iminā <bold>lābha</bold>saddassa kammasādhanamāha. <bold>Cīvarādivatthu</bold>nti cīvarapiṇḍapātasenāsanagilānapaccayabhesajjaparikkhāraṃ <pageBreak edition="V" number="0.0316" /> antamaso cuṇṇapiṇḍampi dantakaṭṭhampi dasikasuttampi. <bold>Pariṇata</bold>nti saṅghassa ninnaṃ saṅghassa poṇaṃ saṅghassa pabbhāraṃ hutvā ṭhitanti attho. Yena pana kāraṇena so pariṇato hoti, taṃ dassetvā tassa atthaṃ dassetuṃ <bold>‘‘dassāma karissāmā’’</bold>tiādi vuttaṃ. <bold>Attano pariṇāmentassā</bold>ti ‘‘idaṃ mayhaṃ dehī’’ti saṅghassa pariṇatabhāvaṃ ñatvā attano pariṇāmetvā gaṇhantassa. <bold>Payoge</bold>ti pariṇāmanappayoge. Ettha ca ‘‘idaṃ me, bhante, jānaṃ saṅghikaṃ lābhaṃ pariṇataṃ attano pariṇāmikaṃ nissaggiya’’nti iminā nayena nissajjanavidhānaṃ veditabbaṃ.</paragraph>
    <paragraph line="272"><bold>Saṅghacetiyapuggalesū</bold>ti ettha ca antamaso sunakhaṃ upādāya yo koci satto ‘‘puggalo’’ti veditabbo. <bold>Aññasaṅghādīna</bold>nti aññasaṅghacetiyapuggalānaṃ. Idaṃ vuttaṃ hoti – ‘‘saṅghassa pariṇataṃ aññassa saṅghassa vā cetiyassa vā puggalassa vā, cetiyassa pariṇataṃ aññassa cetiyassa vā saṅghassa vā puggalassa vā, puggalassa pariṇataṃ aññassa puggalassa vā saṅghassa vā cetiyassa vā pariṇāmentassa dukkaṭa’’nti.</paragraph>
    <paragraph line="273">Idāni anāpattiṃ dassetuṃ <bold>‘‘apariṇatasaññino’’</bold>tiādimāha. Pariṇate, apariṇate ca apariṇatasaññino cāti sambandho, pariṇate, apariṇate cāti ubhayatthāpi anāpattīti attho. Vuttañhetaṃ ‘‘pariṇate apariṇatasaññī attano pariṇāmeti, anāpatti. Apariṇate apariṇatasaññī anāpattī’’ti (pārā. 660). <bold>Deyyadhammo</bold>ti cattāro paccayā. <bold>Ādi</bold>saddena ‘‘paṭisaṅkhāraṃ vā labheyya, ciraṭṭhitiko vā assa, yattha vā pana tumhākaṃ cittaṃ pasīdati, tattha dethā’’ti (pārā. 661) vacanānaṃ gahaṇaṃ. Sace pana dāyakā ‘‘mayaṃ <pageBreak edition="M" number="0.0345" /> saṅghabhattaṃ kattukāmā, cetiyapūjaṃ kattukāmā, ekassa bhikkhuno parikkhāraṃ dātukāmā, tumhākaṃ ruciyā dassāma. Bhaṇatha, kattha demā’’ti (pārā. aṭṭha. 2.660) vadanti, evaṃ vutte tena bhikkhunā ‘‘yattha icchatha, tattha dethā’’ti vattabbā.</paragraph>
    <centered line="274">Pariṇatasikkhāpadavaṇṇanā niṭṭhitā.</centered>
    <centered line="275">Pattavaggo tatiyo.</centered>
    <centered line="276">Iti kaṅkhāvitaraṇiyā pātimokkhavaṇṇanāya</centered>
    <centered line="277">Vinayatthamañjūsāyaṃ līnatthappakāsaniyaṃ</centered>
    <centered line="278">Nissaggiyavaṇṇanā niṭṭhitā.</centered>
  </content>
</document>