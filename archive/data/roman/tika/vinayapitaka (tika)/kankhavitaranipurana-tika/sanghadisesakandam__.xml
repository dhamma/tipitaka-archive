<?xml version="1.0"?>
<document>
<metadata>
<normativeSource>http://tipitaka.org/romn/cscd/vin09t.nrf14.xml</normativeSource>
<archivePath>roman/tika/vinayapitaka (tika)/kankhavitaranipurana-tika/sanghadisesakandam__.xml</archivePath>
<titlePath>Saṅghādisesakaṇḍaṃ - Kaṅkhāvitaraṇīpurāṇa-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">Saṅghādisesakaṇḍaṃ</chapter>
<paragraph line="2"><bold>Piyavacanena</bold><pageBreak edition="M" number="0.0225" /><pageBreak edition="V" number="0.0209" /><bold>ālapana</bold>nti piyāyitabbavacanenālapanaṃ, sādhūnaṃ samālapananti vuttaṃ hoti. Sādhavo hi pare ‘‘bhonto’’ti vā ‘‘devānaṃpiyā’’ti vā ‘‘bhadrabhava’’nti vā ‘‘āyasmanto’’ti vā samālapanti.</paragraph>
<subhead line="3">1. Sukkavissaṭṭhisikkhāpadavaṇṇanā</subhead>
<paragraph line="4"><bold>Saṃ</bold>-saddo vijjamānatthoti āha <bold>‘‘saṃvijjatī’’</bold>ti. <bold>Cetanā</bold>ti vītikkamavasappavattā pubbabhāgacetanā, mocanassādacetanāti attho. <bold>Assā</bold>ti sukkavissaṭṭhiyā. Aññapadatthasamāseneva sukkavissaṭṭhiyā vuttattā ika-saddassa visuṃ attho natthīti āha <bold>‘‘sañcetanāva sañcetanikā’’</bold>ti. Idāni ika-saddova atthiatthaṃ pakāsetīti dassento <bold>‘‘sañcetanā vā’’</bold>tiādimāha. Saṃvijjamānā cetanā <bold>sañcetanā. Sukkassā</bold>ti sambhavassa. <bold>Visaṭṭhī</bold>ti vissaggo.</paragraph>
<paragraph line="5">Idāni taṃ yasmiṃ kāle moceti, yenādhippāyena moceti, yena copāyena moceti, yañca tassa adhippāyassa vatthu, taṃ sabbaṃ saṅkhepato vibhāvetvā sarūpato taṃ visaṭṭhiṃ dassetuṃ <bold>‘‘rāgūpatthambhādīsū’’</bold>tiādimāha. Tattha rāgassa balavabhāvo, rāgena vā aṅgajātassūpatthambho thaddhabhāvo <bold>rāgūpatthambho,</bold> so ādi yesaṃ te <bold>rāgūpatthambhādayo,</bold> tesu rāgūpatthambhādīsu. <bold>Ādi</bold>saddena (pārā. 238) vaccūpatthambhapassāvūpatthambhavātūpatthambhauccāliṅgapāṇakadaṭṭhūpatthambhānaṃ gahaṇaṃ. <bold>Kammaññataṃ patte</bold>ti mocanakammakkhamatāya kammaniyataṃ patte, ajjhattarūpādīsu upakkamārahabhāvaṃ patteti attho. Arogassa bhāvo <bold>ārogyaṃ,</bold> taṃ ādi yesaṃ te <bold>ārogyādayo,</bold> tesu ārogyādīsu. <bold>Ādi</bold>saddena sukhabhesajjadānapuññayaññasaggabījavīmaṃsadavānaṃ gahaṇaṃ. <bold>Ajjhattarūpaṃ</bold> ajjhattaṃ upādinnarūpaṃ, taṃ ādi yesaṃ te <bold>ajjhattarūpādayo,</bold> tesu. <bold>Ādi</bold>saddena bahiddhārūpaajjhattabahiddhārūpaākāsekaṭikampanānaṃ <pageBreak edition="V" number="0.0210" /> gahaṇaṃ. Mocane assādo sukhavedanā <bold>mocanassādo,</bold> mocanatthaṃ pubbabhāge pavattarāgo, sampayuttaassādasīsena cettha rāgo vutto, tena sampayuttā cetanā <bold>mocanassādacetanā,</bold> tāya <pageBreak edition="M" number="0.0226" />. Iminā muccanassādo (pārā. aṭṭha. 2.240) muttassādo methunassādo phassassādo kaṇḍuvanassādo dassanassādo nisajjassādo vācassādo gehasitapemaṃ vanabhaṅgiyanti imehi sampayuttā cetanāyo paṭikkhipati, tāhi nimitte upakkamantassa muttepi anāpatti. <bold>‘‘Nimitte upakkamantassā’’</bold>ti iminā pana ūrumaddāpanādīni paṭikkhipati. Tena hi satipi mocanassāde nimitte upakkamābhāvato muttepi anāpatti. Vuttañhetaṃ <bold>samantapāsādikāyaṃ</bold> ‘‘sā ca kho nimitte upakkamantasseva, hatthaparikammapādaparikammagattaparikammakaraṇena sacepi asuci muccati, anāpattī’’ti.</paragraph>
<paragraph line="6"><bold>Āsayadhātunānāttato</bold>ti pittasemhapubbalohitāsayānañceva pathavīdhātuādīnañca catunnaṃ dhātūnaṃ, rasasoṇitādīnaṃ vā sattannaṃ dhātūnaṃ nānāttato. <bold>Ṭhānā cāvanā</bold>ti sukkassa yaṃ ṭhānaṃ, tato cuti. Sukkassa hi vatthisīsaṃ kaṭi kāyoti (pārā. aṭṭha. 2.237) tidhā ṭhānaṃ pakappenti. <bold>Eko</bold> kirācariyo ‘‘vatthisīsaṃ sukkassa ṭhāna’’nti āha, eko ‘‘kaṭī’’ti, eko ‘‘sakalo kāyo’’ti. Tesu tatiyassa bhāsitaṃ subhāsitaṃ. Kesalomanakhadantānañhi maṃsavinimuttaṭṭhānaṃ, uccārapassāvakheḷasiṅghāṇikā, thaddhasukkhacammāni ca vajjetvā avaseso chavimaṃsalohitānugato sabbopi kāyo kāyappasādabhāvajīvitindriyābaddhapittānaṃ, sambhavassa ca ṭhānameva. Tathā hi rāgapariyuṭṭhānenābhibhūtānaṃ hatthīnaṃ ubhohi kaṇṇacūḷikāhi sambhavo nikkhamati.</paragraph>
<paragraph line="7">Ettha ca <bold>‘‘rāgūpatthambhādīsū’’</bold>tiādinā (pārā. aṭṭha. 2.237) kālo dassito. Rāgūpatthambhādikālesu hi aṅgajātaṃ kammaniyaṃ hoti. Yassa kammaniyatte sati moceti, ito paraṃ añño kālo natthi. Na hi vinā rāgūpatthambhādīhi pubbaṇhādayo kālabhedā mocane nimittaṃ honti. <bold>‘‘Ārogyādīsū’’</bold>tiādinā pana adhippāyo dassito. Evarūpena hi adhippāyabhedena moceti, na aññathā. <bold>‘‘Ajjhattarūpādīsū’’</bold>tiādinā upāyo dassito. Ajjhattarūpe vā hi moceyya, bahiddhārūpe vā, ubhayattha vā, ākāse vā kaṭiṃ kampento, ito paraṃ añño upāyo natthi. <bold>Nīlādivasenā’’</bold>tiādīhi pana dasahi navamassa adhippāyassa vatthu dassitaṃ. Vīmaṃsanto hi nīlādīsu aññataravasena vīmaṃsati, na tehi vinimuttanti. <bold>‘‘Ṭhānā cāvanā’’</bold>ti iminā pana atthato vissaṭṭhi dassitā <pageBreak edition="M" number="0.0227" />. Yathāha ‘‘vissaṭṭhīti ṭhānato cāvanā vuccatī’’ti (pārā. 237). Sā cāyaṃ tassa sukkassa ṭhānā cāvanā rāgavasena. Vuttañhetaṃ <pageBreak edition="V" number="0.0211" /><bold>kathāvatthuaṭṭhakathāyaṃ</bold> ‘‘sukkavissaṭṭhi nāma rāgasamuṭṭhānā hotī’’ti (kathā. aṭṭha. 307). <bold>Aññatra supinantā</bold>ti supino eva supinanto, taṃ ṭhapetvāti vuttaṃ hoti. Tenāha ‘‘yā supine’’tiādi. <bold>Saṅghādiseso</bold>ti imassa āpattinikāyassa nāmaṃ. Tenāha <bold>‘‘yā aññatra supinantā’’</bold>tiādi. <bold>Āpattinikāyo</bold>ti āpattisamūho. Kiñcāpi ayaṃ ekāva āpatti, ruḷhisaddena, pana avayave samūhavohārena vā ‘‘nikāyo’’ti vutto ‘‘eko vedanākkhandho, eko viññāṇakkhandho’’tiādīsu viya.</paragraph>
<paragraph line="8"><bold>Assā</bold>ti (sārattha. ṭī. 2.16 saṃghādisesakaṇḍa) āpattinikāyassa. Nanu ca ayuttoyaṃ niddeso ‘‘saṅgho ādimhi ceva sese ca icchitabbo assā’’ti. Na hi āpattinikāyassa ādimhi ceva sese ca saṅgho icchito, kiñcarahi vuṭṭhānassāti imaṃ codanaṃ manasi nidhāya yathā na virujjhati, tathā adhippāyaṃ vivarituṃ <bold>‘‘kiṃ vuttaṃ hotī’’</bold>tiādimāha. Āpattito vuṭṭhānassa ādimhi ceva sese ca icchito saṅgho āpattiyāva icchito nāma hotīti ayamettha adhippāyo. <bold>Āpattivuṭṭhāna</bold>nti āpattito vuṭṭhānaṃ, anāpattikabhāvūpagamananti attho.</paragraph>
<paragraph line="9"><bold>Dakasota</bold>nti passāvamaggaṃ, aṅgajātappadesanti vuttaṃ hoti. Yadi evaṃ atha kasmā aṭṭhakathāyaṃ ‘‘dakasotaṃ otiṇṇamatte’’ti vuttanti āha <bold>‘‘ṭhānato pana cuta’’</bold>ntiādi. <bold>Avassameva dakasotaṃ otarati</bold> adhivāsetvā antarā nivāretuṃ asakkuṇeyyattā. Dakasotorohanato (sārattha. ṭī. 2.236-237) paṭṭhāya pana upādinnato vinimuttattā sambhavarūpaṃ utusamuṭṭhānameva avasissati, sesaṃ tisamuṭṭhānaṃ natthīti veditabbaṃ. <bold>Tasmā</bold>ti yasmā ṭhānato cutaṃ dakasotaṃ otarati, tasmā.</paragraph>
<paragraph line="10"><bold>Amocanādhippāyassā</bold>ti bhesajjena nimittaṃ ālimpantassa uccārādīni vā karontassa. <bold>Supinaṃ passantassā</bold>ti (pārā. aṭṭha. 2.237) dhātukkhobhato vā anubhūtapubbato vā devatopasaṃhārato vā pubbanimittato vāti imehi catūhi kāraṇehi supinaṃ passantassa. Kiṃ panetaṃ passanto sutto passati, paṭibuddho, udāhu neva sutto, na paṭibuddhoti? Kiñcettha – yadi <pageBreak edition="M" number="0.0228" /> tāva sutto passati, abhidhammavirodho āpajjati. Bhavaṅgacittena hi supati, taṃ rūpanimittādiārammaṇaṃ vā rāgādisampayuttaṃ vā na hoti. Supinaṃ passantassa ca īdisāni cittāni uppajjanti. Atha paṭibuddho passati, vinayavirodho āpajjati. Yañhi paṭibuddho passati, taṃ sabbohārikacittena passati. Sabbohārikacittena ca kate vītikkame anāpatti nāma <pageBreak edition="V" number="0.0212" /> natthi. Supinaṃ passantena pana katepi vītikkame ekantaṃ anāpatti eva. Atha neva sutto na paṭibuddho passati, ko nāma passati, evañca sati supinassa abhāvova āpajjatīti? Na abhāvo, kasmā? Yasmā kapimiddhapareto passati. Vuttañhetaṃ ‘‘kapimiddhapareto kho mahārāja supinaṃ passatī’’ti (mi. pa. 5.3.5). <bold>Kapimiddhapareto</bold>ti makkaṭaniddāya yutto. Yathā hi makkaṭassa niddā lahuparivattā hoti, evaṃ yā niddā punappunaṃ kusalādicittavokiṇṇattā lahuparivattā, yassā pavattiyaṃ punappunaṃ bhavaṅgato uttaraṇaṃ hoti, tāya yutto supinaṃ passati. Yassa ca evaṃ passantassa supine methunaṃ dhammaṃ paṭisevantassa viya, kāyasaṃsaggādīni āpajjantassa viya ca supinanteneva kāraṇena asuci muccati, tassapi anāpatti. Supine (pārā. aṭṭha. 2.262) pana uppannāya assādacetanāya sacassa visayo hoti, niccalena bhavitabbaṃ, na hatthena nimittaṃ kīḷāpetabbaṃ. Kāsāvapaccattharaṇarakkhaṇatthaṃ pana hatthapuṭena gahetvā jagganatthāya udakaṭṭhānaṃ gantuṃ vaṭṭati.</paragraph>
<centered line="11">Sukkavissaṭṭhisikkhāpadavaṇṇanā niṭṭhitā.</centered>
<subhead line="12">2. Kāyasaṃsaggasikkhāpadavaṇṇanā</subhead>
<paragraph line="13">‘‘Otiṇṇo’’ti (sārattha. ṭī. 2.270) idaṃ kammasādhanaṃ, kattusādhanaṃ vā hotīti tadubhayavasena atthaṃ dassento <bold>‘‘yakkhādīhi viya sattā’’</bold>tiādimāha. <bold>Asamapekkhitvā</bold>ti yathāsabhāvaṃ anupaparikkhitvā, yathā te ratijanakā rūpādayo visayā aniccadukkhāsubhānattākārena avaṭṭhitā, tathā apassitvāti vuttaṃ hoti. <bold>Pariṇatenā</bold>ti parivattena. Tenāha <bold>‘‘yathā parivattamāna’’</bold>ntiādi. <bold>Vuttarāgavasenā</bold>ti kāyasaṃsaggarāgavasena. <bold>Tadahujātāyapī</bold>ti tasmiṃ ahani jātaṃ jananaṃ etissāti <pageBreak edition="M" number="0.0229" /><bold>tadahujātā,</bold> tasmiṃ ahani jātāti vā <bold>tadahujātā,</bold> tāya, taṃ divasaṃ jātāyapīti attho, jātamattāya allamaṃsapesivaṇṇāyapīti vuttaṃ hoti.</paragraph>
<paragraph line="14"><bold>Assā</bold>ti ‘‘kāyasaṃsaggaṃ samāpajjeyyā’’ti padassa. Idāni hatthādīnaṃ vibhāgadassanatthaṃ <bold>‘‘tattha hattho nāma kapparato paṭṭhāyā’’</bold>tiādimāha. <bold>Kapparato paṭṭhāyā</bold>ti dutiyamahāsandhiṃ upādāya. Aññattha pana maṇibandhato paṭṭhāya yāva agganakhā hattho. Vinandhitvā vā avinandhitvā vā katakesakalāpassetaṃ adhivacananti sambandho. Tattha <bold>vinandhitvā</bold>ti tīhi kesavaṭṭīhi <pageBreak edition="V" number="0.0213" /> ganthitvā. <bold>Suvaṇṇacīraka</bold>nti suvaṇṇapāḷiṃ. Hatthañca veṇiñca ṭhapetvā avasesasarīraṃ aṅganti āha <bold>‘‘avasesassa sarīrassā’’</bold>tiādi.</paragraph>
<paragraph line="15">Yo hi sevanādhippāyopi niccalena kāyena kevalaṃ phassaṃ paṭivijānāti sādiyati anubhoti, tassa cittuppādamatte āpattiyā abhāvato anāpattīti āha <bold>‘‘kāyena avāyamitvā’’</bold>tiādi. <bold>Mokkhādhippāyenā</bold>ti itthito muccitukāmatādhippāyena. <bold>Asañciccā</bold>ti ‘‘iminā upāyena imaṃ phusissāmī’’ti acetetvā. Evañhi acetetvā pattappaṭiggahaṇādīsu mātugāmassa aṅge phuṭṭhepi anāpatti. <bold>Asatiyā</bold>ti aññavihito hoti, ‘‘mātugāmaṃ phusissāmī’’ti sati natthi, evaṃ asatiyā hatthapādapasāraṇādikāle phusantassa anāpatti. <bold>Ajānantassā</bold>ti dārakavesena ṭhitaṃ dārikaṃ ‘‘itthī’’ti ajānanto kenacideva karaṇīyena phusati, evaṃ ‘‘itthī’’ti ajānantassa phusato anāpatti. <bold>Asādiyantassā</bold>ti kāyasaṃsaggaṃ asādiyantassa bāhāparamparāya nītabhikkhussa viya anāpatti. Idha pana udāyitthero <bold>ādikammiko</bold>. Tassa anāpatti ādikammikassāti.</paragraph>
<centered line="16">Kāyasaṃsaggasikkhāpadavaṇṇanā niṭṭhitā.</centered>
<subhead line="17">3. Duṭṭhullavācāsikkhāpadavaṇṇanā</subhead>
<paragraph line="18"><bold>Duṭṭhullavācassādarāgavasenā</bold>ti duṭṭhullā vācā <bold>duṭṭhullavācā,</bold> tāya assādacetanā <bold>duṭṭhullavācassādo,</bold> tena sampayuttarāgavasena. Etthādhippetaṃ <pageBreak edition="M" number="0.0230" /> mātugāmaṃ dassetuṃ <bold>‘‘mātugāma’’</bold>ntiādimāha. <bold>Duṭṭhullāduṭṭhullasaṃlakkhaṇasamattha</bold>nti asaddhammasaddhammappaṭisaṃyuttaṃ kathaṃ jānituṃ samatthaṃ. Yā pana mahallikāpi bālā eḷamūgā, ayaṃ idhānadhippetā. <bold>Vaṇṇo</bold> nāma dve magge uddissa ‘‘itthilakkhaṇena subhalakkhaṇena samannāgatāsī’’tiādinā (pārā. aṭṭha. 2.285) thomanā. <bold>Avaṇṇo</bold> nāma dve magge uddissa vuttavipariyāyena garahanā, ‘‘itthilakkhaṇena subhalakkhaṇena asamannāgatāsī’’tiādīhi khuṃsanāti vuttaṃ hoti. <bold>Yācanā</bold> nāma ‘‘dehi me, arahasi me dātu’’nti (pārā. 285) vacanaṃ. <bold>Āyācanā</bold> nāma ‘‘kadā te mātā pasīdissati, kadā te pitā pasīdissati, kadā te devatāyo pasīdissanti, kadā te sukhaṇo sulayo sumuhutto bhavissati, kadā te methunaṃ dhammaṃ labhissāmī’’ti (pārā. 285) vacanaṃ <pageBreak edition="V" number="0.0214" />. <bold>Pucchanaṃ</bold> nāma ‘‘kathaṃ tvaṃ sāmikassa desi, kathaṃ jārassa desī’’ti (pārā. 285) vacanaṃ. <bold>Paṭipucchanaṃ</bold> nāma ‘‘evaṃ kira tvaṃ sāmikassa deti, evaṃ jārassa desī’’ti (pārā. 285) vacanaṃ. <bold>Ācikkhanaṃ</bold> nāma puṭṭhassa ‘‘evaṃ dehi, evaṃ dentā sāmikassa piyā bhavissasi, manāpā cā’’ti (pārā. 285) bhaṇanaṃ. <bold>Anusāsanaṃ</bold> nāma apuṭṭhassa ‘‘evaṃ dehi, evaṃ dentā sāmikassa piyā bhavissasi, manāpā cā’’ti (pārā. 285) bhavanaṃ. <bold>Akkosanaṃ</bold> (pārā. 285) nāma ‘‘animittāsi, nimittamattāsi, alohitāsi, dhuvalohitāsi, dhuvacoḷāsi, paggharantīsi, sikharaṇīsi, itthipaṇḍakāsi, vepurisikāsi, sambhinnāsi, ubhatobyañjanakāsī’’ti (pārā. 285) vacanaṃ. Yasmā methunupasaṃhitāya vācāya adhikaṃ duṭṭhullaṃ nāma natthi, tasmā ‘‘methunupasaṃhitāhī’’ti idaṃ duṭṭhullavācāya sikhāpattalakkhaṇadassananti vuttaṃ, na pana methunupasaṃhitāyeva duṭṭhullavācattā. <bold>Sikharaṇīsī</bold>ti (pārā. aṭṭha. 2.285) bahinikkhantaāṇimaṃsā. <bold>Sambhinnāsī</bold>ti sambhinnavaccamaggapassāvamaggā. <bold>Ubhatobyañjanakāsī</bold>ti purisanimittena, itthinimittena cāti ubhatobyañjanehi samannāgatā.</paragraph>
<paragraph line="19">Ettha ca vaṇṇabhaṇane tāva ‘‘itthilakkhaṇena subhalakkhaṇena samannāgatāsī’’ti vadati, na tāva sīsaṃ eti. ‘‘Tava vaccamaggo ca passāvamaggo ca subho subhasaṇṭhāno dassanīyo, īdisena nāma itthilakkhaṇena subhalakkhaṇena samannāgatāsī’’ti vadati, sīsaṃ eti, saṅghādiseso hotīti attho.</paragraph>
<paragraph line="20">Avaṇṇabhaṇane <pageBreak edition="M" number="0.0231" /> pana ‘‘animittāsī’’tiādīhi ekādasahi padehi avaṇṇe aghaṭite sīsaṃ na eti, ghaṭitepi tesu ‘‘sikharaṇīsi sambhinnāsi ubhatobyañjanakāsī’’ti imehi tīhi ghaṭiteyeva saṅghādiseso.</paragraph>
<paragraph line="21">Yācanāyapi ‘‘dehi me’’ti ettakeneva sīsaṃ na eti, ‘‘methunaṃ dhammaṃ dehī’’ti evaṃ methunadhammena ghaṭite eva saṅghādiseso.</paragraph>
<paragraph line="22">‘‘Kadā te mātā pasīdissatī’’tiādīsu āyācanavacanesupi ettakeneva sīsaṃ na eti, ‘‘kadā te mātā pasīdissati, kadā te methunaṃ dhammaṃ labhissāmī’’ti vā ‘‘tava mātari pasannāya vā methunaṃ dhammaṃ labhissāmī’’tiādinā pana nayena methunadhammena ghaṭiteyeva saṅghādiseso.</paragraph>
<paragraph line="23">‘‘Kathaṃ tvaṃ sāmikassa desī’’tiādīsu (pārā. 285) pucchāvacanesupi ‘‘methunaṃ dhamma’’nti <pageBreak edition="V" number="0.0215" /> vutteyeva saṅghādiseso. ‘‘Evaṃ kira tvaṃ sāmikassa desī’’ti (pārā. 285) paṭipucchāvacanesupi eseva nayo.</paragraph>
<paragraph line="24">Ācikkhanāya ca ‘‘evaṃ dehī’’ti, ‘‘evaṃ dadamānā’’ti vuttepi sīsaṃ na eti, ‘‘methunaṃ dhammaṃ evaṃ dehi, evaṃ upanehi, evaṃ methunaṃ dhammaṃ dadamānā upanayamānā sāmikassa piyā hotī’’tiādinā pana nayena methunadhammena ghaṭiteyeva saṅghādiseso. Anusāsanivacanesupi eseva nayo.</paragraph>
<paragraph line="25">Akkosavacanesu pana ekādasasu ‘‘sikharaṇīsi sambhinnāsi ubhatobyañjanakāsī’’ti imāni tīṇiyeva padāni suddhāni sīsaṃ enti, iti imāni ca tīṇi, purimāni ca vaccamaggapassāvamaggamethunadhammapadāni tīṇīti cha padāni suddhāni āpattikarāni, sesāni ‘‘animittāsī’’tiādīni animitte ‘‘methunaṃ dhammaṃ me dehī’’ti vā ‘‘animittāsi, methunaṃ dhammaṃ me dehī’’ti vā ādinā nayena methunadhammena ghaṭitāneva āpattikarāni hontīti veditabbāni.</paragraph>
<paragraph line="26"><bold>Adhakkhaka</bold>nti akkhakato paṭṭhāya adho. <bold>Ubbhajāṇumaṇḍala</bold>nti jāṇumaṇḍalato paṭṭhāya uddhaṃ. <bold>Ubbhakkhaka</bold>nti akkhakato paṭṭhāya uddhaṃ. <bold>Adhojāṇumaṇḍala</bold>nti jāṇumaṇḍalato paṭṭhāya adho. Akkhakaṃ, pana jāṇumaṇḍalañca ettheva dukkaṭakhette saṅgahaṃ gacchati bhikkhuniyā kāyasaṃsagge viya <pageBreak edition="M" number="0.0232" />. Na hi buddhā garukāpattiṃ sāvasesaṃ paññāpentīti. <bold>Kāyappaṭibaddha</bold>nti vatthaṃ vā pupphaṃ vā ābharaṇaṃ vā.</paragraph>
<paragraph line="27"><bold>Atthadhammaanusāsanipurekkhārāna</bold>nti (pārā. aṭṭha. 2.287) ettha ‘‘animittā’’tiādīnaṃ padānaṃ atthaṃ kathento, aṭṭhakathaṃ vā sajjhāyaṃ karonto <bold>atthapurekkhāro</bold> nāma, pāḷiṃ vācento, sajjhāyaṃ vā karonto <bold>dhammapurekkhāro</bold> nāma, ‘‘idānipi animittāsi, ubhatobyañjanakāsi, appamādaṃ dāni kareyyāsi, yathā āyatimpi evarūpā mā hohisī’’ti bhaṇanto <bold>anusāsanipurekkhāro</bold> nāma. Iti atthañca dhammañca anusāsaniñca purakkhitvā bhaṇantānaṃ anāpatti. Yo pana bhikkhunīnaṃ pāḷiṃ vācento pakativācanāmaggaṃ pahāya hasanto hasanto ‘‘sikharaṇīsi, sambhinnāsi, ubhatobyañjanakāsī’’ti punappunaṃ bhaṇati, tassa āpattiyeva. Idha <bold>ādikammiko</bold> udāyitthero, tassa anāpatti ādikammikassa. <bold>Nanu</bold> ‘‘sikharaṇī’’tiādīhi akkosantassa paṭighacittaṃ uppajjatīti dukkhavedanāyapi bhavitabbaṃ, atha <pageBreak edition="V" number="0.0216" /> kasmā <bold>dvivedana</bold>nti? Nāyaṃ doso. Rāgavasena hi ayaṃ āpatti, na paṭighavasena, tasmā rāgavaseneva pavatto akkoso idhādhippeto, na paṭighavasenāpīti.</paragraph>
<centered line="28">Duṭṭhullavācāsikkhāpadavaṇṇanā niṭṭhitā.</centered>
<subhead line="29">4. Attakāmasikkhāpadavaṇṇanā</subhead>
<paragraph line="30"><bold>Attakāmapāricariyāvasenā</bold>ti attakāmapāricariyāya rāgavasena. Idhāpi duṭṭhullāduṭṭhullajānanasamatthāva itthī adhippetāti āha <bold>‘‘duṭṭhullobhāsena vuttappakārāya itthiyā’’</bold>ti. <bold>Samīpe</bold>ti savanūpacāre. ‘‘Ṭhatvā’’ti pāṭhaseso. <bold>Attakāmapāricariyā</bold>ti kāmīyatīti <bold>kāmo,</bold> methunadhammo, paricaraṇaṃ upaṭṭhānaṃ paricariyā, sāva <bold>pāricariyā,</bold> kāmena pāricariyā <bold>kāmapāricariyā,</bold> attano kāmapāricariyā <bold>attakāmapāricariyā,</bold> attano atthāya methunadhammena upaṭṭhānanti attho. Atha vā kāmitāti <bold>kāmā,</bold> pāricariyā, attano kāmā <bold>attakāmā,</bold> attakāmā ca sā pāricariyā cāti <bold>attakāmapāricariyā,</bold> sayaṃ methunarāgavasena <pageBreak edition="M" number="0.0233" /> patthitaupaṭṭhānanti attho. Tenāha <bold>‘‘methunadhammasaṅkhātenā’’</bold>tiādi. Ettha ca paṭhamena atthavikappena kāmahetupāricariyāsaṅkhātaṃ atthattayaṃ dasseti, dutiyena adhippāyapāricariyāsaṅkhātaṃ atthadvayaṃ. Byañjane (pārā. aṭṭha. 2.291) pana ādaraṃ akatvā atthamattameva dassetuṃ ‘‘attano kāmaṃ attano hetuṃ attano adhippāyaṃ attano pāricariya’’nti (pārā. 292) padabhājanaṃ vuttaṃ. ‘‘Attano kāmaṃ attano hetuṃ attano pāricariya’’nti hi vutte jānissanti paṇḍitā ‘‘ettāvatā attano atthāya kāmapāricariyā vuttā’’ti, ‘‘attano adhippāyaṃ attano pāricariya’’nti (pārā. 292) vuttepi jānissanti ‘‘ettāvatā attanā icchitakāmitaṭṭhena attakāmapāricariyā vuttā’’ti.</paragraph>
<paragraph line="31">Kalyāṇena bhaddakena guṇena samannāgatattā <bold>kalyāṇadhammaṃ</bold>. Tenāha <bold>‘‘tadubhayenāpī’’</bold>tiādi. <bold>Abhirameyyā</bold>ti toseyya. <bold>Etadagga</bold>nti esā aggā. <bold>Pāricariyāna</bold>nti pāricariyānaṃ majjhe, niddhāraṇe cetaṃ sāmivacanaṃ. Nanu duṭṭhallavācāsikkhāpade (pārā. 285) methunayācanaṃ āgataṃ, atha kasmā idaṃ vuttaṃ? Nāyaṃ doso. Tattha (sārattha. ṭī. 2.291) hi duṭṭhullavācassādarāgavasena vuttaṃ, idha pana attano methunassādarāgavasenāti.</paragraph>
<paragraph line="32"><bold>Tasmiṃyeva khaṇe</bold>ti bhaṇitakkhaṇe. Ubhatobyañjanako pana paṇḍakagatikattā visuṃ na vutto <pageBreak edition="V" number="0.0217" />. ‘‘Imasmiṃ sikkhāpadadvaye kāyasaṃsagge viya yakkhipetīsupi duṭṭhullattakāmavacane thullaccaya’’nti (vajira. ṭī. pārājika 295) vadanti. <bold>Tasmiṃyevā</bold>ti paṇḍakeyeva itthisaññino attakāmapāricariyāya vaṇṇabhaṇanepi dukkaṭaṃ. ‘‘Yo te vihāre vasati, tassa aggadānaṃ methunaṃ dhammaṃ dehī’’ti pariyāyavacanepi dukkaṭaṃ. ‘‘Attakāmapāricariyāya vaṇṇaṃ bhāseyya yā mādisaṃ ‘sīlavanta’nti vuttattā’’ti (vajira. ṭī. pārājika 295) eke. ‘‘Pañcasu aṅgesu sabbhāvā saṅghādisesovā’’ti apare. ‘‘Methunupasaṃhitenā’’ti vuttattā <bold>‘‘cīvarādīhi…pe… bhāsantassa anāpattī’’</bold>ti vuttaṃ.</paragraph>
<centered line="33">Attakāmasikkhāpadavaṇṇanā niṭṭhitā.</centered>
<subhead line="34">5. Sañcarittasikkhāpadavaṇṇanā</subhead>
<paragraph line="35">Sañcaraṇaṃ <pageBreak edition="M" number="0.0234" /><bold>sañcaro,</bold> so etassa atthīti <bold>sañcarī,</bold> sañcaraṇasīloti vā <bold>sañcarī,</bold> tassa bhāvo <bold>sañcarittaṃ,</bold> sañcaraṇanti attho. Tañca parato ‘‘itthiyā vā purisamati’’ntiādivacanato itthipurisānaṃ vemajjheti āha <bold>‘‘itthipurisānaṃ antare sañcaraṇabhāva’’</bold>nti. <bold>Paṭiggaṇhanavīmaṃsanapaccāharaṇānī</bold>ti ettha <bold>paṭiggaṇhanaṃ</bold> nāma purisena vā itthiyā vā ubhinnaṃ mātādīhi vā ‘‘bhante, itthannāmaṃ itthiṃ vā purisaṃ vā evaṃ bhaṇāhī’’ti vutte tesaṃ vacanaṃ ‘‘sādhū’’ti vā ‘‘hotū’’ti vā ‘‘bhaṇāmī’’ti vā yena kenaci ākārena vacībhedaṃ katvā, sīsakampanādīhi vā sampaṭicchanaṃ. <bold>Vīmaṃsanaṃ</bold> nāma vuttappakārena sāsanaṃ gahetvā tassā itthiyā vā purisassa vā tesaṃ avassaṃ ārocanakānaṃ mātāpitubhātābhaginiādīnaṃ vā santikaṃ gantvā tassa sāsanassa ārocanaṃ. <bold>Paccāharaṇaṃ</bold> nāma tena gantvā ārocite sā itthī vā puriso vā ‘‘sādhū’’ti sampaṭicchatu vā, mā vā, lajjāya vā tuṇhī hotu, puna āgantvā tassā itthiyā vā purisassa vā tassā pavattiyā ārocanaṃ. <bold>Āpajjeyyā</bold>ti paṭipajjeyya.</paragraph>
<paragraph line="36"><bold>Itthiyā vā purisamatiṃ purisassa vā itthimati</bold>nti ettha ‘‘āroceyyā’’ti pāṭhaseso daṭṭhabbo. Tenevāha <bold>‘‘tatthā’’</bold>tiādi. <bold>Jāyābhāve</bold>ti bhariyābhāve. <bold>Jārabhāve</bold>ti patibhāve, nimittatthe cetaṃ bhummavacanaṃ. Tasmā bhariyābhāvanimittaṃ patibhāvanimittaṃ, bhariyābhāvahetu patibhāvahetu, bhariyābhāvapaccayā patibhāvapaccayā ārocetīti attho. Esa nayo <bold>‘‘jāyattane ārocetī’’</bold>tiādīsupi. ‘‘Jāyattane vā jārattane vā’’ti hi idaṃ yadatthaṃ taṃ tesaṃ matiṃ āroceti <pageBreak edition="V" number="0.0218" />, taṃ dassanatthaṃ vuttaṃ. Idāni pana padabhājaniyaṃ (pārā. 302) vuttanayenāpi atthaṃ dassetuṃ <bold>‘‘apicā’’</bold>tiādimāha. Kiñcāpi itthiliṅgavasena padabhājaniyaṃ vuttaṃ, ‘‘jāyattane vā jārattane vā’’ti pana niddesassa ubhayaliṅgasādhāraṇattā purisaliṅgavasenāpi yojetvā vattabbanti āha <bold>‘‘eteneva upāyenā’’</bold>tiādi. <bold>Muhuttikā</bold>ti gaṇikā. ‘‘Antamaso taṅkhaṇikāyapī’’ti idaṃ nidassanamattanti āha <bold>‘‘eteneva upāyenā’’</bold>tiādi.</paragraph>
<paragraph line="37"><bold>Aññatra</bold><pageBreak edition="M" number="0.0235" /><bold>nālaṃvacanīyāyā</bold>ti (sārattha. ṭī. 2.339-340) desacārittavasena paṇṇadānādinā apariccattaṃ ṭhapetvā. Sañcarittavasena bhikkhunā vacanīyā na hotīti <bold>nālaṃvacanīyā,</bold> taṃ ṭhapetvāti keci. Appena vā bahunā vā dhanena kītā <bold>dhanakkītā</bold>. Yasmā pana sā na kītamattāyeva bhariyā, saṃvāsatthāya pana kītattā bhariyā, tasmāssa niddese ‘‘dhanena kiṇitvā vāsetī’’ti (pārā. 304) vuttaṃ. <bold>Chandavāsinī</bold>ti chandena attano ruciyā vasatīti chandavāsinī. Yasmā pana sā na attano chandamatteneva bhariyā hoti, purisena pana sampaṭicchitattā, tasmāssa niddese ‘‘piyo piyaṃ vāsetī’’ti (pārā. 304) vuttaṃ. <bold>Ādi</bold>saddena ‘‘bhogavāsinī, paṭavāsinī, odapattakinī, obhaṭacumbaṭā, dāsī ca bhariyā ca, kammakārī ca bhariyā ca, dhajāhaṭā, muhuttikā’’ti (pārā. 304) imesaṃ aṭṭhannaṃ ākārānaṃ gahaṇaṃ. Yathā ca ‘‘chandavāsinī’’tiādīsu aññataravasena vadato visaṅketo natthi, evaṃ pāḷiyaṃ avuttesupi ‘‘hohi kira itthannāmassa bhariyā, jāyā, pajāpati, puttamātā, gharaṇī, gharasāminī, bhattarandhikā, sussūsikā, paricārikā’’ti (pārā. aṭṭha. 2.305) evamādīsu saṃvāsaparidīpakesu vacanesu aññataravasena vadantassāpi visaṅketo natthi, tivaṅgasampattiyā āpattiyeva.</paragraph>
<paragraph line="38"><bold>Māturakkhitaṃ brūhī</bold>ti ettha <bold>māturakkhitā</bold> nāma mātarā rakkhitā, yathā purisena saha saṃvāsaṃ na kappeti, evaṃ mātarā rakkhitāti attho. Tenevassa padabhājanepi ‘‘mātā rakkhati gopeti, issariyaṃ kāreti, vasaṃ vattetī’’ti (pārā. 304) vuttaṃ. <bold>Piturakkhitādīsū</bold>ti ‘‘piturakkhitā, mātāpiturakkhitā, bhāturakkhitā, bhaginirakkhitā, ñātirakkhitā, gottarakkhitā, dhammarakkhitā, sārakkhā, saparidaṇḍā’’ti (pārā. 303) evaṃ vuttesu piturakkhitādīsu. Yathā ca ettha, evaṃ ‘‘piturakkhitaṃ brūhī’’tiādīsupi nayo veditabbo.</paragraph>
<paragraph line="39"><bold>Saṅghassa vā cetiyassa vā gilānassa vā kiccena gacchantassāti</bold> (pārā. aṭṭha. 2.340) ettha bhikkhusaṅghassa uposathāgāraṃ vā kiñci vā vippakataṃ hoti. Tattha kārukānaṃ bhattavetanatthāya <pageBreak edition="V" number="0.0219" /> upāsako vā upāsikāya santikaṃ bhikkhuṃ pahiṇeyya, upāsikā vā upāsakassa, evarūpena saṅghakiccena gacchantassa anāpatti. Cetiyakamme kariyamānepi eseva nayo. Gilānassa <pageBreak edition="M" number="0.0236" /> bhesajjatthāyapi upāsakena vā upāsikāya santikaṃ, upāsikāya vā upāsakassa santikaṃ pahitassa gacchato anāpatti.</paragraph>
<paragraph line="40">Kiñcāpi ettha ‘‘itthī nāma manussitthī, na yakkhī na petī na tiracchānagatā. Puriso nāma manussapuriso, na yakkho’’tiādi (sārattha. ṭī. 2.341) natthi, tathāpi manussajātikāva itthipurisā idha adhippetāti āha <bold>‘‘tesaṃ manussajātikatā’’</bold>ti. <bold>Nanālaṃvacanīyatā</bold>ti yathāvuttanayena pariccattā alaṃvacanīyā. Nivāraṇattho hi ettha <bold>alaṃ</bold>-saddo. Na alaṃvacanīyā <bold>nālaṃvacanīyā,</bold> na nālaṃvacanīyā, tassā bhāvo nanālaṃvacanīyatā, ‘‘alaṃvacanīyatā’’icceva vuttaṃ hoti.</paragraph>
<paragraph line="41"><bold>Paṇṇatti</bold>nti, imaṃ sikkhāpadaṃ. <bold>Kāyavikārenā</bold>ti sīsukkhipanādikāyavikārena. <bold>Tatheva vīmaṃsitvā tatheva paccāharantassā</bold>ti hatthamuddādinā kāyavikārena vīmaṃsitvā puna āgantvā tatheva ārocentassa. <bold>Āgamissatī</bold>ti tava santike dhammassavanādiatthaṃ āgamissati. <bold>Kenaci vutte</bold>ti āsanasālādīsu nisinnassa kenaci purisena vutte. Sace hi khīṇāsavassa mātāpitaro kujjhitvā alaṃvacanīyā honti, tañca bhikkhuṃ gharaṃ upagataṃ pitā vadati ‘‘mātā te, tāta, maṃ mahallakaṃ chaḍḍetvā ñātikulaṃ gatā, gaccha naṃ maṃ upaṭṭhātuṃ pesehī’’ti. So ce gantvā taṃ vatvā puna pituno tassā āgamanaṃ vā anāgamanaṃ vā āroceti, evaṃ ārocentassa tassapi kāyavācato samuṭṭhāti. Tenāha <bold>‘‘paṇṇattiṃ ajānantassa panā’’</bold>tiādi. <bold>Khīṇāsavassapī</bold>ti ettha <bold>pi</bold>-saddena sekkhaputhujjanānaṃ vattabbameva natthīti dīpeti. <bold>Pituvacanenā</bold>ti attano pituvacanena. <bold>Gantvā</bold>ti tassā samīpaṃ gantvā. Paṇṇattiṃ, alaṃvacanīyabhāvañcāti ubhayaṃ ajānantassapi kāyavācato samuṭṭhāti. <bold>Tadubhaya</bold>nti paṇṇattiṃ, alaṃvacanīyabhāvañca. Yaṃ pana paṇṇattiṃ jānitvā eteheva tīhi nayehi sañcarittaṃ samāpajjato kāyacittato, vācācittato, kāyavācācittato ca samuṭṭhāti. Imāni tīṇi paṇṇattijānanacittena ‘‘sacittakasamuṭṭhānānī’’ti vuttaṃ, taṃ ayuttaṃ. Na hi paṇṇattiṃ jānitvāpi ‘‘nālaṃvacanīyā’’ti maññamānassa sacittakehi samuṭṭhānehi āpatti samuṭṭhātīti vattuṃ yujjati vītikkamacetanāya asambhavato.</paragraph>
<centered line="42">Sañcarittasikkhāpadavaṇṇanā niṭṭhitā.</centered>
<subhead line="43">6. Kuṭikārasikkhāpadavaṇṇanā</subhead>
<paragraph line="44"><bold>Saññācikāya</bold><pageBreak edition="M" number="0.0237" /><pageBreak edition="V" number="0.0220" /><bold>panā</bold>ti ettha <bold>sa</bold>nti attavācako tatiyatthe nipāto, <bold>yācikā</bold>ti bhāvasādhano, tesañca majjhepadalopasamāso. <bold>Panā</bold>ti nipātamattameva. Tenāha <bold>‘‘sayaṃ pavattitayācanā vuccatī’’</bold>ti. Yā hi attanā pavattitā, sā attano nāma hotīti āha <bold>‘‘tasmā’’</bold>tiādi. Nanu na sakkā yācanāyeva kuṭiṃ kātunti anuyogaṃ sandhāya tassādhippāyatthaṃ dassetuṃ <bold>‘‘sayaṃ yācitakehī’’</bold>tiādimāha. Tattha <bold>sayaṃ yācitakehī</bold>ti ‘‘vāsiṃ detha, pharasuṃ dethā’’tiādinā (pārā. 342) sayaṃ yācitakehi. <bold>Upakaraṇehī</bold>ti vāsiyādīhi. Parena bhaṇḍasāmikena ‘‘mama ida’’nti apariccāgārakkhaṇagopanavasena pariggahitaṃ <bold>parapariggahitakaṃ,</bold> parasantakanti vuttaṃ hoti. <bold>Mūlacchedavasenā</bold>ti mūlassa chindanavasena, parasantakabhāvato mocetvā attano santakaṃ katvāti vuttaṃ hoti. Evañhi aññātakaappavāritaṭṭhānato yācantassa aññātakaviññattiyā dukkaṭaṃ. <bold>Tāvakālikaṃ pana vaṭṭatī</bold>ti tāvakālikaṃ katvā yācituṃ vaṭṭati. Sakakammaṃ na yācitabbāti pāṇātipātasikkhāpadarakkhaṇatthaṃ vuttaṃ. ‘‘Hatthakammaṃ dethā’’ti aniyametvāpi na yācitabbā. Evaṃ yācitā hi te ‘‘sādhu, bhante’’ti bhikkhuṃ uyyojetvā migepi māretvā āhareyyuṃ. Niyametvā pana ‘‘vihāre kiñci kattabbaṃ atthi, tattha hatthakammaṃ dethā’’ti yācitabbā. ‘‘Kuṭi nāma ullittā vā hoti, avalittā vā ullittāvalittā vā’’ti (pārā. 345) padabhājane vuttattā <bold>‘‘kuṭinti ullittādīsu aññatara’’</bold>nti vuttaṃ. Tattha uddhaṃ mukhaṃ littā <bold>ullittā</bold>. Anto limpantā hi evaṃ limpanti. Adho mukhaṃ littā <bold>avalittā</bold>. Bahi limpantā hi evaṃ limpanti. Tenāha <bold>‘‘tattha ullittā nāmā’’</bold>tiādi. <bold>Piṭṭhasaṅghāṭo</bold>ti dvārabāhā. <bold>‘‘Sudhāya vā mattikāya vā’’</bold>ti etena ṭhapetvā ime dve lepe avaseso bhasmāgomayādibhedo alepoti dasseti.</paragraph>
<paragraph line="45">Yasmā pana saññācikāya kuṭiṃ karontenāpi idha vuttanayeneva paṭipajjitabbaṃ, tasmā <bold>‘‘sayaṃ vā karontena āṇattiyā vā kārāpentenā’’</bold>ti vuttaṃ. Ettha ca <bold>‘‘sayaṃ vā karontenā’’</bold>ti iminā sāmatthiyato labbhamānamatthamāha, na tu padatthato. <bold>‘‘Āṇattiyā vā kārāpentenā’’</bold>ti <pageBreak edition="M" number="0.0238" /> (pārā. aṭṭha. 2.348-349) pana padatthato. Evañca katvā yadi pana ‘‘karontena vā kārāpentena vā’’ti vadeyya, byañjanaṃ vilomitaṃ bhaveyya. Na hi kārāpento karonto nāma hotīti edisī codanā anavakāsāti daṭṭhabbaṃ. Natthi sāmī pati etissāti <bold>asāmikā,</bold> taṃ <pageBreak edition="V" number="0.0221" /> asāmikaṃ, anissaranti attho. Anissaratā cettha kārāpanenāti āha <bold>‘‘kāretā dāyakena virahita’’</bold>nti. <bold>Uddeso</bold>ti uddisitabbo.</paragraph>
<paragraph line="46"><bold>Tatrā</bold>ti sāmismiṃ bhummavacananti āha <bold>‘‘tassā kuṭiyā’’</bold>ti. <bold>Dīghaso</bold>ti nissakkavacananti āha <bold>‘‘dīghato’’</bold>ti. <bold>Bahikuṭṭe</bold>ti kuṭṭassa bahi, thusena missako piṇḍo <bold>thusapiṇḍo,</bold> tassa pariyanto <bold>thusapiṇḍapariyanto,</bold> tena, thusamissakamattikāpiṇḍapariyantenāti vuttaṃ hoti. Thusapiṇḍassūpari setakammaṃ pana abbohārikaṃ. Abbhantare bhavo <bold>abbhantarimo,</bold> tena. <bold>Yatthā</bold>ti yassaṃ kuṭiyaṃ. <bold>Pamāṇayutto</bold>ti pakatividatthiyā navavidatthipamāṇo. ‘‘Tiriyaṃ sattantarā’’ti (pārā. 348) ukkaṃsato pamāṇassa vuttattā <bold>‘‘heṭṭhimakoṭiyā catuhatthavitthārā na hotī’’</bold>ti vuttaṃ.</paragraph>
<paragraph line="47"><bold>Sodhetvā</bold>ti samatalasīmamaṇḍalasadisaṃ katvā. <bold>Padabhājane vuttanayena saṅghaṃ tikkhattuṃ yācitvā</bold>ti ‘‘saṅghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo ‘ahaṃ, bhante, saññācikāya kuṭiṃ kattukāmo asāmikaṃ attuddesaṃ, sohaṃ, bhante, saṅghaṃ kuṭivatthuolokanaṃ yācāmī’’’ti (pārā. 349) padabhājane vuttanayena tikkhattuṃ yācitvā. <bold>Saṅghena vā sammatā</bold>ti padabhājaniyaṃ (pārā. 350) vuttena ñattidutiyakammena, apalokanakammavasena vā saṅghena sammatā. <bold>Vatthū</bold>ti kuṭivatthu. <bold>Anārambha</bold>nti anupaddavaṃ. Parito kamati gacchati etthāti <bold>parikkamanaṃ,</bold> tena saha vattatīti <bold>saparikkamanaṃ,</bold> saupacāranti attho. Tenāha <bold>‘‘tehi bhikkhūhī’’</bold>tiādi.</paragraph>
<paragraph line="48"><bold>Kipillikādīna</bold>nti ettha <bold>kipillikā</bold> (pārā. aṭṭha. 2.353) nāma rattakāḷapiṅgalādibhedā yā kāci, tā ādi yesaṃ tāni <bold>kipillikādīni,</bold> tesaṃ. <bold>Ādi</bold>saddena upacikādīnaṃ saṅgahaṇaṃ. <bold>Āsayo</bold>ti nibaddhavasanaṭṭhānaṃ, so ādi <pageBreak edition="M" number="0.0239" /> yesaṃ te <bold>āsayādayo,</bold> tehi. <bold>Ādi</bold>saddena cettha nissitassa gahaṇaṃ. <bold>Soḷasahi upaddavehī</bold>ti ‘‘kipillikānaṃ vā āsayo hoti, upacikānaṃ vā undūrānaṃ vā ahīnaṃ vā vicchikānaṃ vā satapadīnaṃ vā hatthīnaṃ vā assānaṃ vā sīhānaṃ vā byagghānaṃ vā dīpīnaṃ vā acchānaṃ vā taracchānaṃ vā yesaṃ kesañci tiracchānagatānaṃ pāṇānaṃ vā āsayo hoti, pubbaṇṇanissitaṃ vā hoti, aparaṇṇaabbhāghātaāghātanasusānauyyānarājavatthuhatthisālāassasālābandhanāgārapānāgārasūnaracchācaccarasabhāsaṃsaraṇanissitaṃ vā hotī’’ti (pārā. 353) evaṃ vuttehi soḷasahi upaddavehi. Tattha <pageBreak edition="V" number="0.0222" /> ca <bold>abbhāghātaṃ</bold> (pārā. aṭṭha. 2.353) nāma kāraṇāgharaṃ. <bold>Āghātanaṃ</bold> nāma dhammagandhikā. <bold>Susāna</bold>nti mahāsusānaṃ. <bold>Saṃsaraṇaṃ</bold> nāma anibbijjhagamanīyo gatapaccāgatamaggo.</paragraph>
<paragraph line="49"><bold>Āvijjhituṃ sakkuṇeyyatāyā</bold>ti chinnataṭādīnamabhāvato anupariyāyituṃ sakkuṇeyyatāya. <bold>Tena bhikkhunā</bold>ti kuṭikārakena bhikkhunā. <bold>Yācitehī</bold>ti ‘‘ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo ‘ahaṃ, bhante, saññācikāya kuṭiṃ kattukāmo asāmikaṃ attuddesaṃ, sohaṃ, bhante, saṅghaṃ kuṭivatthudesanaṃ yācāmī’’’ti (pārā. 351) tikkhattuṃ yācitehi. <bold>Ñattidutiyena kammenā</bold>ti –</paragraph>
<indent line="50">‘‘Suṇātu me, bhante, saṅgho, ayaṃ itthannāmo bhikkhu saññācikāya kuṭiṃ kattukāmo asāmikaṃ attuddesaṃ, so saṅghaṃ kuṭivatthudesanaṃ yācati. Yadi saṅghassa pattakallaṃ, saṅgho itthannāmassa bhikkhuno kuṭivatthuṃ deseyya. Esā ñatti. Suṇātu me, bhante, saṅgho, ayaṃ itthannāmo bhikkhu saññācikāya kuṭiṃ kattukāmo asāmikaṃ attuddesaṃ, so saṅghaṃ kuṭivatthudesanaṃ yācati. Saṅgho itthannāmassa bhikkhuno kuṭivatthuṃ deseti, yassāyasmato khamati itthannāmassa bhikkhuno kuṭivatthussa desanā, so tuṇhassa. Yassa nakkhamati, so bhāseyya. Desitaṃ saṅghena itthannāmassa bhikkhuno kuṭivatthu, khamati saṅghassa, tasmā tuṇhī, evametaṃ dhārayāmī’’ti –</indent>
<paragraph line="51">Evaṃ <pageBreak edition="M" number="0.0240" /> padabhājane vuttena ñattidutiyena kammena. <bold>Āḷavikā</bold> nāma āḷaviraṭṭhe jātā dārakā, te pabbajitakālepi ‘‘āḷavikā’’tveva paññāyiṃsu. Te sandhāya vuttaṃ <bold>āḷavike bhikkhū’’</bold>ti. <bold>Lepe ghaṭite</bold>ti (pārā. aṭṭha. 2.353) antolepe vā antolepena saddhiṃ bhittiñca chadanañca ekābaddhaṃ katvā ghaṭite, bahilepe vā bahilepena saddhiṃ ghaṭite. <bold>Dve ca dukkaṭāni</bold> sārambhaaparikkamanavasena. <bold>Ubhayavipannā</bold>ti ubhayehi desanāpamāṇehi vipannā virahitā ubhayavipannā, adesitavatthukā pamāṇātikkantāti attho. <bold>Tasmi</bold>nti dvārabandhe vā vātapāne vā. <bold>Lepo na ghaṭiyatī</bold>ti pubbe dinnalepo dvārabandhena vā vātapānena vā saddhiṃ na ghaṭiyati, ekābaddhaṃ hutvā na tiṭṭhatīti vuttaṃ hoti. <bold>Ta</bold>nti dvārabandhaṃ vā vātapānaṃ vā parāmasati. <bold>Paṭhamamevā</bold>ti lepakiccassa niṭṭhitattā dvārabandhavātapānānaṃ ṭhapanato pubbeyeva, lepassa niṭṭhitakkhaṇeyevāti adhippāyo. ‘‘Bhikkhu kuṭiṃ karoti desitavatthukaṃ pamāṇikaṃ sārambhaṃ saparikkamanaṃ, āpatti dukkaṭassa. Bhikkhu kuṭiṃ karoti desitavatthukaṃ pamāṇikaṃ anārambhaṃ aparikkamanaṃ, āpatti dukkaṭassā’’ti (pārā. 355) padabhājaniyaṃ vuttattā <bold>‘‘kevalaṃ sārambhāyā’’</bold>tiādi vuttaṃ. <bold>Vippakata</bold>nti <pageBreak edition="V" number="0.0223" /> aniṭṭhitaṃ. <bold>Aññassa dadato cā</bold>ti aññassa puggalassa vā saṅghassa vā dadato ca. <bold>Guhā</bold> nāma iṭṭhakaguhā vā silāguhā vā dāruguhā vā bhūmiguhā vā. <bold>Tiṇakuṭi</bold> nāma sattabhūmikopi pāsādo tiṇacchadano ‘‘tiṇakuṭikā’’ti vuccati. <bold>Aññassā</bold>ti ācariyassa vā upajjhāyassa vā saṅghassa vā. <bold>Vāsāgāraṃ ṭhapetvā</bold>ti (pārā. aṭṭha. 2.364) attano vasanatthāya vāsāgāraṃ ṭhapetvā. <bold>Uposathāgārādīsū</bold>ti ettha <bold>ādi</bold>saddena jantāgharabhojanasālāaggisālānaṃ gahaṇaṃ. <bold>Heṭṭhimapamāṇasambhavo</bold>ti catuhatthavitthiṇṇatā. <bold>Adesāpetvā karoto</bold>ti vatthuṃ adesāpetvā pamāṇātikkantaṃ, pamāṇayuttaṃ vā karoto. Ettha ca vatthuno adesāpanaṃ <bold>akiriyā</bold>. Kuṭikaraṇaṃ <bold>kiriyā</bold>.</paragraph>
<centered line="52">Kuṭikārasikkhāpadavaṇṇanā niṭṭhitā.</centered>
<subhead line="53">7. Vihārakārasikkhāpadavaṇṇanā</subhead>
<paragraph line="54">Mahantaṃ <pageBreak edition="M" number="0.0241" /> lāti gaṇhātīti <bold>mahallako,</bold> taṃ mahallakaṃ. Yo ca yaṃ gaṇhāti, so tassa atthīti āha <bold>‘‘mahantabhāvo etassa atthī</bold>ti <bold>mahallako’’</bold>ti. So ca mahantabhāvo kena, kuto cāti āha <bold>‘‘sasāmikabhāvenā’’</bold>tiādi. Na kevalaṃ sasāmikabhāvenevāti āha <bold>‘‘yasmā vā’’</bold>tiādi. Yadi evaṃ atha kasmā ‘‘mahallako nāma vihāro sasāmiko vuccatī’’ti (pārā. 367) ettakameva padabhājane vuttanti āha <bold>‘‘yasmā panā’’</bold>tiādi. Viharanti etthāti <bold>vihāro,</bold> āvāso. Mātikāyaṃ <bold>bhikkhū vā anabhineyyā</bold>ti ettha <bold>vā</bold>-saddo ‘‘ayaṃ vā so mahānāgo’’tiādīsu viya avadhāraṇattho.</paragraph>
<paragraph line="55"><bold>Kosambiya</bold>nti (sārattha. ṭī. 2.365) evaṃnāmake nagare. Tassa kira nagarassa ārāmapokkharaṇiādīsu tesu tesu ṭhānesu kosambarukkhāva ussannā ahesuṃ, tasmā taṃ ‘‘kosambī’’ti saṅkhaṃ gacchati. ‘‘Kusumbassa nāma isino assamato avidūre māpitattā’’ti eke. <bold>Channattheraṃ ārabbhā</bold>ti yo abhinikkhamanakāle saddhiṃ nikkhanto, yassa ca satthārā parinibbānakāle brahmadaṇḍo (cūḷava. 445) āṇatto, taṃ channattheraṃ ārabbha. <bold>Cetiyarukkha</bold>nti cittīkataṭṭhena <bold>cetiyaṃ,</bold> pūjārahānaṃ devaṭṭhānānametaṃ adhivacanaṃ, ‘‘cetiya’’nti sammataṃ rukkhaṃ <bold>cetiyarukkhaṃ</bold>. Vatthuno adesanāya āpajjanato <bold>‘‘akiriyamattato samuṭṭhānabhāvo’’</bold>ti vuttaṃ. <bold>Matta</bold>-saddena kiriyato samuṭṭhānataṃ paṭikkhipati. Keci pana ‘‘vatthuadesanāya, kuṭikaraṇena ca samuṭṭhānato kiriyākiriyato samuṭṭhātī’’ti vadanti. Pamāṇaniyamābhāvova viseso.</paragraph>
<centered line="56">Vihārakārasikkhāpadavaṇṇanā niṭṭhitā.</centered>
<subhead line="57">8. Duṭṭhadosasikkhāpadavaṇṇanā</subhead>
<paragraph line="58">Dūsīyatīti <pageBreak edition="V" number="0.0224" /><bold>duṭṭho,</bold> dūseti paraṃ vināsetīti <bold>doso</bold>. Tenāha <bold>‘‘dūsito cevā’’</bold>tiādi. Idāni ‘‘dūsito ceva dūsako cā’’ti iminā <pageBreak edition="M" number="0.0242" /> saṅkhepena vuttamevatthaṃ vitthāretvā dassetuṃ <bold>‘‘uppanne hi dose’’</bold>tiādimāha. <bold>Pakatibhāvaṃ jahāpito</bold>ti (sārattha. ṭī. 2.385-386) sommabhāvaṃ jahāpitoti attho, vikāramāpāditoti vuttaṃ hoti. <bold>Ākāranānāttenā</bold>ti dūsitākārassa ceva dūsakākārassa cāti imesaṃ dvinnaṃ ākārānaṃ nānābhāvena. <bold>Nappatito</bold>ti pītisukhādīhi na abhigato anupagato, na upagatoti attho. Yo ca pītisukhādīhi anupagato, so tehi vajjito nāma hotīti āha <bold>‘‘pītisukhādīhi vivajjito’’</bold>ti. Yo ca tehi vajjito, na so tehi abhisaṭo nāma hotīti āha <bold>‘‘na abhisaṭo’’</bold>ti, pītisukhādīhi na patthaṭoti attho. Nāssa mūlanti <bold>amūlakaṃ</bold>. Taṃ pana amūlakattaṃ yasmā codakavasena adhippetaṃ, na cuditakavasena, tasmā tadatthaṃ dassetuṃ <bold>‘‘yaṃ codakenā’’</bold>tiādi vuttaṃ. Tattha <bold>ya</bold>nti pārājikaṃ. <bold>Eta</bold>nti cuditakassa āpannānāpannattaṃ. <bold>Idhā</bold>ti imasmiṃ sikkhāpade.</paragraph>
<paragraph line="59">Idāni attanā vuttameva diṭṭhādiṃ vivarituṃ <bold>‘‘ettha cā’’</bold>tiādi vuttaṃ. <bold>Tathevā</bold>ti ‘‘pasādasotena vā dibbasotena vā’’ti imamatthaṃ atidisati. <bold>Parisaṅkitaṃ</bold> (pārā. aṭṭha. 2.385-386) pana tividhaṃ diṭṭhaparisaṅkitaṃ, sutaparisaṅkitaṃ, mutaparisaṅkitanti. Tattha bhikkhuñca mātugāmañca tathārūpe ṭhāne disvā ‘‘addhā imehi kata’’nti vā ‘‘karissantī’’ti vā parisaṅkitaṃ, idaṃ <bold>diṭṭhaparisaṅkitaṃ</bold> nāma. Andhakāre vā paṭicchannokāse vā bhikkhussa ca mātugāmassa ca vacanaṃ sutvā dutiyassa atthibhāvaṃ ajānato pubbe vuttanayena parisaṅkitaṃ, idaṃ <bold>sutaparisaṅkitaṃ</bold> nāma. Dhuttehi itthīhi saddhiṃ paccantavihāre maṇḍape vā sālādīsu vā pupphagandhamaṃsasurādīni anubhavitvā gataṭṭhānaṃ disvā ‘‘kena nu kho idaṃ kata’’nti vīmaṃsantena tatra kenaci bhikkhunā gandhādīhi pūjā katā hoti, bhesajjatthāya ariṭṭhaṃ vā pītaṃ, so tassa gandhaṃ ghāyitvā ‘‘ayaṃ so bhavissatī’’ti parisaṅkitaṃ, idaṃ <bold>mutaparisaṅkitaṃ</bold> nāma. Evaṃ tividhassa parisaṅkitassa abhāvo <bold>aparisaṅkitaṃ</bold>. Tenāha <bold>‘‘diṭṭhasutamutavasena cetasā aparisaṅkita’’</bold>nti. Tañca panetaṃ diṭṭhādikaṃ na kevalaṃ attano vāti āha <bold>‘‘attano vā parassa vā’’</bold>ti. Yasmā ‘‘tvaṃ paṇḍako’’tiādivacanenāpi codayato āpattiyeva, tasmā <bold>‘‘bhikkhuno anurūpesu ekūnavīsatiyā aññatarenā’’</bold>ti vuttaṃ. Yadi evaṃ atha kasmā padabhājane <pageBreak edition="M" number="0.0243" /> ‘‘pārājikena dhammenāti catunnaṃ aññatarenā’’ti (pārā. 386) vuttanti āha <bold>‘‘padabhājane</bold><pageBreak edition="V" number="0.0225" /><bold>panā’’</bold>tiādi. Upasagganipātānaṃ vācakasaddasanniṭṭhāne tadatthajotanabhāvena pavattanato <bold>‘‘dhaṃseyyā’’</bold>ti vuttaṃ. <bold>Dhaṃsana</bold>ñcettha abhibhavanaṃ. Tenāha <bold>‘‘abhibhaveyyā’’</bold>ti. <bold>‘‘Tvaṃ methunaṃ dhammaṃ paṭisevī’’tiādinā nayena pavattā</bold>ti ‘‘tvaṃ methunaṃ dhammaṃ paṭisevi, adinnaṃ ādiyi, manussaṃ ghātayittha, abhūtaṃ ārocayitthā’’ti evaṃ pavattā. Ettha ca ‘‘assamaṇosī’ti avandanakāraṇassa avuttattā antimavatthuṃ ajjhāpanno na vanditabbo’’ti vadanti, taṃ na gahetabbaṃ avandiyesu antimavatthuṃ ajjhāpannassa avuttattā, ‘‘pacchā upasampannena pure upasampanno vandiyo’’ti (pari. 468) vuttattā ca. Idaṃ pana attanā vattabbaṃ dassetuṃ vuttaṃ.</paragraph>
<paragraph line="60"><bold>Samīpe</bold>ti dvādasahatthapamāṇe padese. Sikkhāpaccakkhānameva hi hatthamuddāya sīsaṃ na eti, idaṃ pana anuddhaṃsanaṃ, abhūtarocanañca etiyeva. Tenāha <bold>‘‘hatthamuddāya eva vā’’</bold>ti. <bold>Brahmacariyā</bold>ti brahmaṃ seṭṭhaṃ pasatthaṃ cariyanti <bold>brahmacariyaṃ,</bold> brahmūnaṃ vā seṭṭhānaṃ buddhapaccekabuddhaariyasāvakānaṃ, brahmānañca cariyanti <bold>brahmacariyaṃ,</bold> tamhā brahmacariyā. Tenāha <bold>‘‘seṭṭhacariyā’’</bold>ti. <bold>Sādhu vatassa</bold> ekantena bhaddakaṃ bhaveyya. ‘‘Tajjanīyakammādisattavidhampi kammaṃ karissāmā’’ti āpattiyā codentassa adhippāyo <bold>kammādhippāyo</bold>. ‘‘Āpattito vuṭṭhāpessāmā’’ti adhippāyo <bold>vuṭṭhānādhippāyo</bold>. <bold>Anuvijjanādhippāyo</bold>ti vīmaṃsanādhippāyo, upaparikkhādhippāyo. <bold>Anuvijjakenā</bold>ti saṅghamajjhe otiṇṇaṃ adhikaraṇaṃ vinicchinituṃ nisinnena vinayadharena. <bold>Kiṃ te diṭṭha</bold>nti tayā kiṃ diṭṭhaṃ, paṭhamaṃ pārājikaṃ ajjhāpajjanto diṭṭho, dutiyaṃ tatiyaṃ catutthaṃ pārājikaṃ āpajjanto diṭṭhoti vuttaṃ hoti. <bold>Ādi</bold>saddena ‘‘kinti te diṭṭhaṃ, kadā te diṭṭhaṃ, kattha te diṭṭha’’nti imaṃ nayaṃ saṅgaṇhāti.</paragraph>
<paragraph line="61">Samanatthāya pavattamānehi samathehi adhikātabbanti <bold>adhikaraṇaṃ</bold>. Yathā hi samanavasena samathānaṃ vivādādīsu adhikatabhāvo, evaṃ vivādādīnaṃ tehi adhikattabbatāti. Tenāha <bold>‘‘samathehi adhikaraṇīyabhāvenā’’</bold>tiādi. Iminā hi adhikaraṇasaddassa kammasādhanatā vuttā. <bold>Adhikaraṇa</bold>nti vivādādhikaraṇaṃ anuvādādhikaraṇaṃ āpattādhikaraṇaṃ kiccādhikaraṇanti catubbidhaṃ adhikaraṇaṃ. Vivādādīni adhikaraṇāni samenti vūpasamentīti <pageBreak edition="M" number="0.0244" /><bold>samathā,</bold> sammukhāvinayādayo. Atha vā adhikarīyanti etthāti <bold>adhikaraṇaṃ</bold>. Ke adhikarīyanti? Samathā. Kathaṃ adhikarīyanti? Samanavasena. Adhikaraṇaṃ samenti vūpasamentītipi <bold>samathā</bold>ti evampettha attho daṭṭhabbo. Āpattādhikaraṇaṃ ṭhapetvā sesādhikaraṇehi codanāya abhāvato <bold>‘‘idaṃ pana pārājikasaṅkhātaṃ</bold><pageBreak edition="V" number="0.0226" /><bold>āpattādhikaraṇameva adhippeta’’</bold>nti vuttaṃ. Āpattiyeva adhikaraṇaṃ <bold>āpattādhikaraṇaṃ. Anuddhaṃsitakkhaṇeyeva saṅghādiseso,</bold> so ce taṅkhaṇeyeva jānātīti adhippāyo.</paragraph>
<paragraph line="62"><bold>Mettiyabhūmajake</bold>ti mettiyañca bhūmajakañca. Chabbaggiyānaṃ aggapurisā ete. <bold>Suddhaṃ vā</bold>ti pārājikamanāpannaṃ vā. <bold>‘‘Sace so taṅkhaṇeyeva jānātī’’</bold>ti iminā āvajjanasamayamāha. Taṅkhaṇeyeva jānanaṃ nāma dukkaraṃ, samayena āvajjitvā ñāte pana ñātameva hoti. Pacchā ce jānāti, sīsaṃ na eti. Sikkhāpaccakkhānaabhūtārocanaduṭṭhullavācāattakāmaduṭṭhadosabhūtārocanasikkhāpadānīti sabbāneva hi imāni ekaparicchedāni. Yasmā pana parammukhā sattahipi āpattikkhandhehi vadato dukkaṭameva, tasmā <bold>‘‘parammukhā codentassa pana sīsaṃ na etī’’</bold>ti vuttaṃ. <bold>Vuttanayāpattiyo</bold>ti ‘‘vācāya vācāyā’’tiādinā vuttanayā saṅghādisesadukkaṭāpattiyo. <bold>Tathevā</bold>ti vācāya vācāyeva. <bold>Vadantassā</bold>ti sattahipi āpattikkhandhehi upasampannaṃ sammukhā vadantassa. <bold>Vuttanayenevā</bold>ti vācāya vācāyeva. Okāsaṃ kāretvā upasampannaṃ sammukhā vadantassa vācāya vācāya pācittiyanti āha <bold>‘‘okāsaṃ kāretvā vadantassa pācittiyamevā’’</bold>ti. <bold>Eva</bold>saddena dukkaṭaṃ nivattīyati. Asammukhā sattahipi āpattikkhandhehi vadantassa dukkaṭaṃ. <bold>Sattavidhampi kamma</bold>nti tajjanīyaṃ, niyasaṃ, pabbājanīyaṃ, paṭisāraṇīyaṃ, tividhañca ukkhepanīyanti sattavidhampi kammaṃ.</paragraph>
<paragraph line="63"><bold>Uposathaṃ vā pavāraṇaṃ vā ṭhapentassa ca okāsakammaṃ natthī</bold>ti ettha uposathato pure vā pacchā vā ṭhapitopi aṭṭhapito hoti. Khette ṭhapito pana ṭhapito hoti, tasmā ‘‘suṇātu me, bhante, saṅgho, ajjuposatho pannaraso, yadi saṅghassa pattakallaṃ, saṅgho uposathaṃ kareyyā’’ti ettha yāva <bold>re</bold>-kāraṃ bhaṇati, tāva ṭhapetabbo, idaṃ khettaṃ. <bold>Yya</bold>-kāre pana vutte ṭhapentena pacchā ṭhapito nāma hoti <pageBreak edition="M" number="0.0245" />. ‘‘Suṇātu me’’ti anāraddhe ṭhapentena pure ṭhapito hoti. Pavāraṇāṭṭhapanaṃ pana sabbasaṅgāhikaṃ, puggalikañcāti duvidhaṃ. Tattha sabbasaṅgāhike ‘‘suṇātu me, bhante, saṅgho…pe… saṅgho tevācikaṃ pavāreyyā’’ti <bold>su</bold>-kārato yāva <bold>re</bold>-kāro, tāva apariyositāva hoti pavāraṇā, etthantare ekapadepi ṭhapentena ṭhapitā hoti pavāraṇā. <bold>Yya</bold>-kāre pana patte pariyositāva hoti, tasmā tato paṭṭhāya ṭhapentena aṭṭhapitā hoti. Puggalikaṭṭhapane pana ‘‘saṅghaṃ, bhante, pavāremi…pe… tatiyampi bhante saṅghaṃ pavāremi diṭṭhena vā…pe… passanto paṭī’’ti (mahāva. 210) <bold>saṃ</bold>-kārato yāva ayaṃ sabbapacchimo <bold>ṭi</bold>-kāro, tāva apariyositāva hoti pavāraṇā, etthantare ekapadepi ṭhapentena ṭhapitā hoti pavāraṇā. ‘‘Karissāmī’’ti vutte pana pariyositā hoti, tasmā ‘‘karissāmī’’ti etasmiṃ pade sampatte ṭhapitāpi <pageBreak edition="V" number="0.0227" /> aṭṭhapitā hoti. Eseva nayo dvevācikaekavācikasamānavassikāsu. Etāsupi hi <bold>ṭi</bold>-kārāvasānaṃyeva ṭhapanakkhettanti. Tenāha <bold>‘‘ṭhapanakkhettaṃ pana jānitabba’’</bold>nti. <bold>Osaṭe vatthusmi</bold>nti codakena attanā vattabbe saṅghamajjhe udāhaṭe. <bold>Idañca idañca karotī</bold>ti pāṇātipātaṃ, adinnādānañca karoti, jātarūparajatañca paṭiggaṇhāti. <bold>Asuko ca asuko ca assamaṇo, anupāsako</bold>ti akkosādhippāyena parammukhā vadantassa dukkaṭaṃ, sammukhā vadantassa pana pācittiyameva. Tenāha <bold>‘‘sace pana odissa niyametvā’’</bold>tiādi. <bold>Saṅkhyupagamana</bold>nti vohārūpagamanaṃ.</paragraph>
<centered line="64">Duṭṭhadosasikkhāpadavaṇṇanā niṭṭhitā.</centered>
<subhead line="65">9. Aññabhāgiyasikkhāpadavaṇṇanā</subhead>
<paragraph line="66"><bold>Aññabhāgassā</bold>ti aññakoṭṭhāsassa, yaṃ codetukāmo, tassa jātiādito aññassa tiracchānajātiādikoṭṭhāsassāti vuttaṃ hoti. <bold>Ida</bold>nti napuṃsakaniddesena chagalakādiṃ niddisati, ayaṃ chagalakādikoti attho, adhikaraṇasaddāpekkhāya vā napuṃsakaniddeso, idaṃ chagalakādisaṅkhātaṃ adhikaraṇanti vuttaṃ hoti. <bold>Aññabhāgo vā</bold>ti tiracchānajātiādibhedo añño koṭṭhāso vā. <bold>Assā</bold>ti chagalakādikassa <pageBreak edition="M" number="0.0246" />. <bold>Aññabhāgiyaṃ</bold> chagalakādi. Ettha ca ‘‘aññabhāgasambandhi aññabhāgiya’’nti paṭhamaviggahassa attho, ‘‘aññabhāgavantaṃ aññabhāgiya’’nti dutiyaviggahassa. Ṭhapetvā pana tiracchānajātiādikaṃ paramatthato visuṃ chagalakādike asatipi ‘‘paṭimāya sarīra’’ntiādīsu viya abhedepi bhedakappanāya pavattalokavohāravasena <bold>‘‘aññabhāgassa idaṃ, aññabhāgo vā assa atthī’’</bold>ti vuttanti daṭṭhabbaṃ. Adhikarīyati etthāti <bold>adhikaraṇaṃ</bold>. Tenāha <bold>‘‘ādhāro veditabbo’’</bold>ti. Ādharīyati asminti <bold>ādhāro,</bold> patiṭṭhānaṃ. Tenāha <bold>‘‘vatthu adhiṭṭhānanti vuttaṃ hotī’’</bold>ti.</paragraph>
<paragraph line="67">Idāni ‘‘aññabhāgassa ida’’ntiādinā saṅkhepena vuttamevatthaṃ kevalaṃ nayadassanatthaṃ aṭṭhuppattiyaṃ āgatameva gahetvā vibhajanto <bold>‘‘yo hi so’’</bold>tiādimāha. Tena nanu anāgate evaṃ codentānaṃ pāpabhikkhūnaṃ lesokāsapidahanatthaṃ idaṃ sikkhāpadaṃ paññattaṃ, na pana mettiyabhūmajakānaṃ. Tesañhi ādikammikattā anāpatti, tasmā sāmaññena attho vibhajitabbo. Na pana ‘‘yo hi so aṭṭhuppattiyaṃ dabbo mallaputto’’tiādinā visesenāti edisī codanā anavakāsāti daṭṭhabbaṃ. <bold>Hī</bold>ti kāraṇatthe nipāto, yasmāti vuttaṃ hoti. <bold>Aṭṭhuppattiya</bold>nti <pageBreak edition="V" number="0.0228" /> atthassa uppatti atthuppatti, atthuppattiyeva <bold>aṭṭhuppatti,</bold> tassaṃ aṭṭhuppattiyaṃ, sikkhāpadassa nidāneti vuttaṃ hoti. <bold>Chagalako</bold>ti setachagalako. <bold>So</bold>ti chagalako. Imassa pana ‘‘hotī’’ti iminā sambandho. <bold>Aññassa…pe… chagalakabhāvassa cā</bold>ti ‘‘tiracchānajātiyā ceva chagalakabhāvassa cā’’ti saṅkhātassa aññassa bhāgassa koṭṭhāsassa, pakkhassāti attho.</paragraph>
<paragraph line="68">Kutoyamañño, yato ‘‘aññassa bhāgassā’’ti vuttanti āha <bold>‘‘yvāyaṃ…pe… tato’’</bold>ti. Tattha <bold>manussajāti ceva bhikkhubhāvo cā</bold>ti yo ayaṃ bhāgo koṭṭhāso pakkhoti sambandho, ‘‘manussajāti ceva bhikkhubhāvo cā’’ti saṅkhāto yo ayaṃ bhāgo koṭṭhāso pakkhoti attho. <bold>Tato</bold>ti ‘‘manussajāti ceva bhikkhubhāvo cā’’ti bhāgato. <bold>So vā aññabhāgo</bold>ti yathāvuttatiracchānajātichagalakabhāvasaṅkhāto so aññabhāgo vā. <bold>Assā</bold>ti chagalakassa. <bold>Atthī</bold>ti upalabbhati. <bold>Tasmā</bold>ti yasmā aññabhāgassa chagalako hoti, yasmā ca so vā aññabhāgo assa <pageBreak edition="M" number="0.0247" /> atthi, tasmā. <bold>Aññabhāgiyasaṅkhyaṃ labhatī</bold>ti ettha ‘‘so yvāya’’nti idha so-saddameva ānetvā so aññabhāgiyasaṅkhaṃ labhatīti yojetabbaṃ, ‘‘so’’ti vā pāṭhaseso daṭṭhabbo. <bold>Ca</bold>-saddo samuccayattho. So pana adhikaraṇasaddato paraṃ daṭṭhabbo, ‘‘adhikaraṇa’’nti ca veditabboti. <bold>Tesa</bold>nti mettiyabhūmajakānaṃ. <bold>Imaṃ mayaṃ dabbaṃ mallaputtaṃ nāma karomā</bold>ti chagalakaṃ ajikāya vippaṭipajjantaṃ disvā ‘‘mayaṃ, āvuso, imaṃ chagalakaṃ dabbaṃ mallaputtaṃ nāma karomā’’ti vadantānaṃ. <bold>Nāmakaraṇasaññāyā</bold>ti nāmakaraṇasaṅkhātāya saññāya. Etthāpi ‘‘yo so’’tiādikaṃ ānetvā tassā nāmakaraṇasaññāya yo so aṭṭhuppattiyaṃ ‘‘dabbo mallaputto nāmā’’ti chagalako vutto, so yasmā ādhāro vatthu adhiṭṭhānanti yojetabbaṃ.</paragraph>
<paragraph line="69">Idāni kathametaṃ viññāyati ‘‘adhikaraṇa’’nti cettha ādhāro veditabbo, na vivādādhikaraṇādīsu aññataranti anuyogaṃ sandhāyāha <bold>‘‘tañhi sandhāyā’’</bold>tiādi. Tattha <bold>ta</bold>nti tassā nāmakaraṇasaññāya adhiṭṭhānabhūtaṃ chagalakaṃ paccāmasati. Vivādādhikaraṇādīsu aññataraṃ sandhāya na vuttanti sambandho. Tattha kāraṇaṃ pucchati <bold>‘‘kasmā’’</bold>ti. Kāraṇamāha <bold>‘‘asambhavato’’</bold>ti. Idāni tameva asambhavaṃ pākaṭaṃ katvā dassetuṃ <bold>‘‘na hī’’</bold>tiādi vuttaṃ. Na hi upādiyiṃsūti sambandho. <bold>Upādiyiṃsū</bold>ti gaṇhiṃsu. Kiṃ catunnaṃ adhikaraṇānampi leso atthi, yenevaṃ vuttanti āha <bold>‘‘na ca catunnaṃ adhikaraṇāna’’</bold>ntiādi. Idāni tameva samatthetuṃ <bold>‘‘jātilesādayo hī’’</bold>tiādi vuttaṃ. Tattha jātiyeva leso <bold>jātileso</bold>. <bold>Ādi</bold>saddena nāmalesādīnaṃ gahaṇaṃ. Hoti cettha –</paragraph>
<gatha1 line="70">‘‘Lesā <pageBreak edition="V" number="0.0229" /> jātināmagotta-liṅgāpattivasāpi ca;</gatha1>
<gathalast line="71">Pattacīvarupajjhāyā-cariyāvāsavasā dasā’’ti.</gathalast>
<paragraph line="72"><bold>Āpattileso</bold> nāma lahukaṃ āpattiṃ āpajjanto diṭṭho hoti. Tañce pārājikena codeti ‘‘assamaṇosi, asakyaputtiyosī’’ti, āpatti vācāya vācāya saṅghādisesassāti (pārā. 396) evaṃ āpattilesampi puggalasmiṃyeva āropetvā vuttattā <bold>‘‘puggalānaṃyeva lesā vuttā’’</bold>ti vuttaṃ <pageBreak edition="M" number="0.0248" />. <bold>Tañca ‘‘dabbo mallaputto’’ti nāma</bold>nti mettiyabhūmajakehi chagalakassa kataṃ taṃ ‘‘dabbo mallaputto’’ti nāmañca. Evaṃ asambhavaṃ dassetvā idāni imināva pasaṅgena desalesasaddānaṃ atthaṃ saṃvaṇṇetuṃ <bold>‘‘ettha cā’’</bold>tiādimāha. <bold>Etthā</bold>ti etesu dvīsu desalesesu. <bold>Deso</bold> nāma jātiādibhedo vohāro. Tenāha <bold>‘‘jātiādīsū’’</bold>tiādi. <bold>Aññampi vatthu</bold>nti yasmiṃ vatthusmiṃ patiṭṭhitaṃ, taṃ muñcitvā aññampi vatthuṃ. Kathaṃ silissatīti āha <bold>‘‘vohāramattenevā’’</bold>tiādi, vohāramatteneva, na tu atthatoti adhippāyo. <bold>‘‘Īsakaṃ allīyatī’’</bold>ti iminā ‘‘leso’’ti lisa allībhāveti imassa rūpanti dasseti. Kiñcāpi desalesānaṃ vuttanayena byañjanato nānākaraṇaṃ atthi, atthato pana natthīti āha <bold>‘‘jātiādīnaṃyeva aññatarakoṭṭhāsassetaṃ adhivacana’’</bold>nti.</paragraph>
<paragraph line="73">Yadi pana nāmakaraṇasaññāya ādhārabhūtaṃ chagalakaṃ sandhāya ‘‘aññabhāgiyassa adhikaraṇassā’’ti vuttaṃ, atha kasmā padabhājane taṃ avibhajitvā ‘‘aññabhāgiyassa adhikaraṇassāti āpattaññabhāgiyaṃ vā hoti adhikaraṇaññabhāgiyaṃ vā’’tiādi (pārā. 393) vuttanti āha <bold>‘‘padabhājane panā’’</bold>tiādi. <bold>Ta</bold>nti ādhārasaṅkhātaṃ adhikaraṇaṃ. <bold>Āvibhūtaṃ</bold> pākaṭaṃ. <bold>Atthuddhāravasenā</bold>ti tena vattabbaatthānaṃ uddharaṇavasena. Nanu ca ‘‘atthamattaṃ pati saddā abhinivisantī’’ti na ekena saddena anekatthā abhidhīyantīti? Saccametaṃ saddavisese apekkhite, tesaṃ tesaṃ pana atthānaṃ adhikaraṇasaddavacanīyatāsāmaññaṃ upādāya vuccamāno ayaṃ vicāro adhikaraṇasaddassa atthuddhāroti vutto. Tenevāha <bold>‘‘adhikaraṇanti vacanasāmaññato atthuddhāravasena pavattāni cattāri adhikaraṇānī’’</bold>ti. <bold>Aññabhāgiyatā</bold>ti aññapakkhiyatā. <bold>Tabbhāgiyatā</bold>ti tappakkhiyatā. <bold>Apākaṭā</bold> padabhājanato aññatra dassitaṭṭhānābhāvato. <bold>Avasāne āpattaññabhāgiyena codanañcā</bold>ti ‘‘bhikkhu saṅghādisesaṃ ajjhāpajjanto diṭṭho hoti, saṅghādisese saṅghādisesadiṭṭhi hoti, tañce pārājikena codetī’’tiādicodanaṃ sandhāya vuttaṃ <bold>‘‘adhikaraṇaññabhāgiya’’</bold>nti. Ekamekañhi adhikaraṇaṃ itaresaṃ tiṇṇaṃ tiṇṇaṃ aññabhāgiyaṃ aññapakkhiyaṃ <pageBreak edition="V" number="0.0230" /> aññakoṭṭhāsiyaṃ hoti vatthuvisabhāgattā. <bold>Ādi</bold>saddena <pageBreak edition="M" number="0.0249" /> ‘‘kathaṃ adhikaraṇaṃ adhikaraṇassa aññabhāgiya’’ntiādiko padavibhāgo saṅgahito.</paragraph>
<paragraph line="74"><bold>Kiñci desaṃ lesamattaṃ upādāyā</bold>ti ettha yaṃ vattabbaṃ, tassāpi asambhavadassanappasaṅgena heṭṭhā vuttattā <bold>‘‘sesā vinicchayakathā aṭṭhame vuttasadisāyevā’’</bold>ti vuttaṃ. Tattha <bold>sesā vinicchayakathā</bold>ti ‘‘pārājikenāti bhikkhuno anurūpesu ekūnavisatiyā aññatarenā’’tiādikā (kaṅkhā. aṭṭha. duṭṭhadosasikkhāpadavaṇṇanā) vinicchayakathā. <bold>Vuttasadisāyevā</bold>ti ettha imasmiṃ sikkhāpade yā vattabbā, tena sikkhāpadena sādhāraṇabhūtā sā vuttasadisāyevāti adhippetā, na asādhāraṇabhūtā apubbavaṇṇanāya adhippetattā. Tenevāha <bold>‘‘ayaṃ panā’’</bold>tiādi. Purimasmiṃ sikkhāpadepi tathāsaññino anāpattikattā <bold>‘‘idha cā’’</bold>ti vuttaṃ. <bold>Tathāsaññinopī</bold>ti ‘‘pārājikaṃyeva ayaṃ āpanno’’ti evaṃsaññinopi. <bold>Iti</bold>saddo ādiattho vā pakārattho vā. Tena kenaci bhikkhunā añño koci khattiyajātiko pārājikaṃ dhammaṃ ajjhāpajjanto diṭṭho hoti, atha so aññaṃ attano veriṃ khattiyajātikaṃ bhikkhuṃ passitvā taṃ khattiyajātilesaṃ gahetvā evaṃ codeti ‘‘khattiyo mayā diṭṭho pārājikaṃ dhammaṃ ajjhāpajjanto, tvaṃ khattiyo pārājikaṃ dhammaṃ ajjhāpannosi, atha vā tvaṃ kho khattiyo, na añño, pārājikaṃ dhammaṃ ajjhāpannosi, assamaṇosi, asakyaputtiyosi, natthi tayā saddhiṃ uposatho vā pavāraṇā vā saṅghakammaṃ vā’’ti, āpatti vācāya vācāya saṅghādisesassa. Ettha ca tesaṃ khattiyānaṃ aññamaññaṃ asadisassa tassa tassa dīghādino vā diṭṭhādino vā vasena aññabhāgiyatā, khattiyajātipaññattiyā ādhāravasena adhikaraṇatā ca veditabbā. Esa nayo nāmalesādīsupi.</paragraph>
<paragraph line="75">Āpattilese pana kenaci bhikkhunā koci bhikkhu lahukaṃ āpattiṃ āpajjanto diṭṭho hoti, so cetaṃ bhikkhuṃ pārājikena codeti, āpatti vācāya vācāya saṅghādisesassa. Yadi evaṃ kathaṃ aññabhāgiyaṃ adhikaraṇaṃ hotīti? Yañhi so lahukaṃ āpattiṃ āpanno, taṃ pārājikassa aññabhāgiyaṃ adhikaraṇaṃ, tassa pana aññabhāgiyassa adhikaraṇassa leso nāma. Yo so sabbakhattiyānaṃ sādhāraṇo khattiyabhāvo viya sabbāpattīnaṃ sādhāraṇo āpattibhāvo. Eteneva upāyena <pageBreak edition="M" number="0.0250" /> ‘‘kenaci bhikkhunā koci bhikkhu saṅghādisesaṃ ajjhāpajjanto diṭṭho hotī’’tiādikaṃ visesaṃ saṅgaṇhāti.</paragraph>
<gatha1 line="76">Aññabhāgiyasikkhaṃ <pageBreak edition="V" number="0.0231" /> yo, neva sikkhati yuttito;</gatha1>
<gathalast line="77">Gacche vinayaviññūhi, aññabhāgiyataṃva so. (vajira. ṭī. pārājika 408);</gathalast>
<centered line="78">Aññabhāgiyasikkhāpadavaṇṇanā niṭṭhitā.</centered>
<subhead line="79">10. Saṅghabhedasikkhāpadavaṇṇanā</subhead>
<paragraph line="80"><bold>Sahitassā</bold>ti kāyacittehi ekībhūtassa. Tenāha <bold>‘‘cittena ca sarīrena ca aviyuttassāti attho’’</bold>ti. <bold>Assā</bold>ti ‘‘samaggassā’’ti padassa. <bold>Samānasaṃvāsako</bold>ti samāno ekūposathādibhedo saṃvāso assāti samānasaṃvāsako, laddhinānāsaṃvāsakena vā kammanānāsaṃvāsakena vā virahito. <bold>Kāyasāmaggidānato</bold>ti kāyena, kāyassa vā sāmaggiyā sahitabhāvassa dānato, tesu tesu saṅghakammesu hatthapāsūpagamanatoti vuttaṃ hoti. <bold>Kathaṃ nāmāyaṃ bhijjeyyā</bold>ti ayaṃ saṅgho kena nu kho upāyena vaggo bhaveyya. <bold>Vāyāmeyyā</bold>ti ussāhaṃ kareyya, pakkhaṃ pariyeseyya, gaṇaṃ bandheyyāti vuttaṃ hoti. Attano phalaṃ karotīti <bold>karaṇaṃ,</bold> yaṃ kiñci kāraṇaṃ, adhikaṃ karaṇanti <bold>adhikaraṇaṃ,</bold> visesakāraṇaṃ, visesakāraṇañca saṅghabhedassāti vuttaṃ <bold>‘‘bhedanassā’’</bold>tiādi. <bold>Bhedakaravatthuvasena aṭṭhārasavidha</bold>nti –</paragraph>
<indent line="81">‘‘Idhupāli bhikkhū adhammaṃ ‘dhammo’ti dīpenti, dhammaṃ ‘adhammo’ti dīpenti. Avinayaṃ ‘vinayo’ti dīpenti, vinayaṃ ‘avinayo’ti dīpenti. Abhāsitaṃ alapitaṃ tathāgatena ‘bhāsitaṃ lapitaṃ tathāgatenā’ti dīpenti, bhāsitaṃ lapitaṃ tathāgatena ‘abhāsitaṃ alapitaṃ tathāgatenā’ti dīpenti. Anāciṇṇaṃ tathāgatena ‘āciṇṇaṃ tathāgatenā’ti dīpenti, āciṇṇaṃ tathāgatena ‘anāciṇṇaṃ tathāgatenā’ti dīpenti. Apaññattaṃ tathāgatena ‘paññattaṃ tathāgatenā’ti dīpenti, paññattaṃ tathāgatena <pageBreak edition="M" number="0.0251" /> ‘apaññattaṃ tathāgatenā’ti dīpenti. Anāpattiṃ ‘āpattī’ti dīpenti, āpattiṃ ‘anāpattī’ti dīpenti. Lahukaṃ āpattiṃ ‘garukā āpattī’ti dīpenti, garukaṃ āpattiṃ ‘lahukā āpattī’ti dīpenti. Sāvasesaṃ āpattiṃ ‘anavasesā āpattī’ti dīpenti, anavasesaṃ āpattiṃ ‘sāvasesā āpattī’ti dīpenti. Duṭṭhullaṃ āpattiṃ ‘aduṭṭhullā āpattī’ti dīpenti, aduṭṭhullaṃ āpattiṃ ‘duṭṭhullā āpattī’ti dīpentī’’ti (cūḷava. 352) –</indent>
<paragraph line="82">Evaṃ <pageBreak edition="V" number="0.0232" /><bold>kammakkhandhake</bold> vuttānaṃ aṭṭhārasannaṃ bhedakaraṇānaṃ vasena aṭṭhārasavidhaṃ. Kāraṇañhi tadāyattavuttitāya phalaṃ ettha vasatīti <bold>‘‘vatthū’’</bold>ti vuccati. Honti cettha –</paragraph>
<gatha1 line="83">‘‘Dhammavinayabhāsitā-ciṇṇapaññattikā dukā;</gatha1>
<gathalast line="84">Āpattilahuduṭṭhulla-sāvasesadukāni ca.</gathalast>
<gatha1 line="85">‘‘Etānaṭṭhārasa ‘bheda-karavatthū’ti vuccare;</gatha1>
<gathalast line="86">Vipallāsagahitāni, vādamūlūpanissayā’’ti.</gathalast>
<unindented line="87"><bold>Paggayhā</bold>ti paggahitaṃ abbhussitaṃ pākaṭaṃ katvā. <bold>Tiṭṭheyyā</bold>ti yathāsamādinnaṃ, yathāpaggahitameva ca katvā accheyya. Yasmā pana evaṃ paggaṇhatā, tiṭṭhatā ca taṃ dīpitañceva avinissaṭṭhañca hoti, tasmā <bold>‘‘dīpeyya ceva nappaṭinissajjeyya cā’’</bold>ti vuttaṃ. Kīva dūre sutvā gantvā avadantānaṃ dukkaṭanti āha <bold>‘‘sabbantimena paricchedenā’’</bold>tiādi. <bold>Pi</bold>-saddo cettha aṭṭhānappayutto, tassa ‘‘aḍḍhayojanamatta’’nti iminā sambandho veditabbo. Tattha <bold>‘‘aḍḍhayojanamatta’’</bold>nti iminā ekavihāre vattabbameva natthīti dīpeti. <bold>‘‘Gantvā’’</bold>ti iminā dūtaṃ vā paṇṇaṃ vā pesetvā vadatopi āpattimokkho natthi, sayameva pana gantvā ‘‘garuko kho, āvuso, saṅghabhedo, mā saṅghabhedāya parakkamī’’ti (pārā. aṭṭha. 2.411) nivāretabboti dīpeti.</unindented>
<paragraph line="88"><bold>Samāgacchatū</bold>ti ekībhavatu. Ekībhāvo ca samānaladdhivasena hotīti āha <bold>‘‘ekaladdhiko hotū’’</bold>ti. Ekā laddhi gahaṇaṃ assāti <bold>ekaladdhiko,</bold> ekadiṭṭhikoti attho. <bold>Aññamaññasampattiyā</bold>ti aññamaññassa samānadiṭṭhicittatāsaṅkhātāya sampattiyā. ‘‘Aññamaññassa guṇalābhādikāya sampattiyā’’ti <pageBreak edition="M" number="0.0252" /> keci. Asamaggo hi visuṃ pātimokkhaṃ uddisati, bahisīmāyaṃ vā anupariveṇiyaṃ vāti na ekuddeso. Tenāha <bold>‘‘ekato pavattapātimokkhuddesoti attho’’</bold>ti. <bold>Appaṭinissajjato dukkaṭa</bold>nti visuṃ visuṃ vadantānaṃ gaṇanāya dukkaṭaṃ. <bold>Samanubhāsanakammaṃ kātabba</bold>nti yāvatatiyaṃ samanubhāsanakammaṃ kātabbaṃ, ‘‘suṇātu me, bhante, saṅgho, ayaṃ itthannāmo bhikkhu samaggassa saṅghassa bhedāya parakkamatī’’tiādinā (pārā. 413) padabhājane vuttāhi ñatticatutthāhi tīhi samanubhāsanakammavācāhi kammaṃ kātabbanti vuttaṃ hoti. <bold>‘‘Bhedāya parakkameyyā’’</bold>ti visuṃ vuttattā bhedanasaṃvattanikassa adhikaraṇassa samādāya paggaṇhanato pubbepi pakkhapariyesanādivasena saṅghabhedāya parakkamantassa samanubhāsanakammaṃ kātabbanti <pageBreak edition="V" number="0.0233" /> veditabbaṃ. Paṭinissajjantassa anāpattibhāvato <bold>‘‘sotthibhāvo tassa bhikkhuno’’</bold>ti vuttaṃ.</paragraph>
<paragraph line="89">Kiñcāpi bhikkhunī saṅghaṃ na bhindati, apica kho bhedāya parakkamatīti <bold>‘‘sādhāraṇapaññattī’’</bold>ti vuttaṃ. Saṅghādisesaṃ ajjhāpajjantassa ñattiyā dukkaṭaṃ, dvīhi kammavācāhi thullaccayā ca paṭippassambhantīti āha <bold>‘‘samanubhāsanakamme’’</bold>tiādi. <bold>Tañca dukkaṭaṃ te ca thullaccayā paṭippassambhantī</bold>ti yañca ñattipariyosāne dukkaṭaṃ āpanno, ye ca dvīhi kammavācāhi thullaccaye, tā tissopi āpattiyo liṅgaparivattena asādhāraṇāpattiyo viya paṭippassambhanti. Sace panassa ñattipariyosāne lajjidhammo okkamati, saṃvaro uppajjati, taṃ paṭinissajjati, ñattiyā dukkaṭaṃ desetvā muccati. Atha taṃ na paṭinissajjati, bhedāya parakkamati ceva bhedanasaṃvattanikaṃ adhikaraṇaṃ samādāya paggayha tiṭṭhati ca, ñattidukkaṭaṃ paṭippassambhati, paṭhamakammavācāya thullaccaye patiṭṭhāti. Esa nayo itarakammavācāyampi. Asamanubhāsiyamānassa appaṭinissajjantassāpi saṅghādisesena anāpatti. Paṭinissajjantassāpi ñattito pubbe vā ñattikkhaṇe vā ñattipariyosāne vā paṭhamāya vā anussāvanāya dutiyāya vā tatiyāya vā yāva <bold>yya</bold>-kāraṃ na sampāpuṇāti, tāva paṭinissajjantassa saṅghādisesena anāpatti. Tenāha <bold>‘‘asamanubhāsiyamānassa cā’’</bold>tiādi.</paragraph>
<paragraph line="90">Ettha pana (pārā. aṭṭha. 2.416) ‘‘devadatto samaggassa saṅghassa bhedāya parakkami, tasmiṃ vatthusmi’’nti (pari. 17) parivāre āgatattā devadatto ādikammiko, so ca kho <pageBreak edition="M" number="0.0253" /> saṅghabhedāya parakkamanasseva, na appaṭinissajjanassa. Na hi tassa taṃ kammaṃ kataṃ. Kathamidaṃ jānitabbanti ce? Suttato. Tathā hi ‘‘ariṭṭho bhikkhu gaddhabādhipubbo pāpikāya diṭṭhiyā yāvatatiyaṃ samanubhāsanāya na paṭinissajji, tasmiṃ vatthusmi’’nti parivāre āgatattā ariṭṭhassa kammaṃ katanti paññāyati, na tathā devadattassa. Athāpissa katena bhavitabbanti koci attano rucimattena vadeyya, tathāpi appaṭinissajjane ādikammikassa anāpatti nāma natthi. Na hi paññattaṃ sikkhāpadaṃ vītikkamantassa aññatra odissa anuññātato anāpatti nāma dissati. Yampi ariṭṭhasikkhāpadassa padabhājane anāpattiyaṃ ‘‘ādikammikassā’’ti potthakesu likhitaṃ, taṃ pamādalikhitaṃ, pamādalikhitabhāvo ca tassa ‘‘paṭhamaṃ ariṭṭho bhikkhu codetabbo, codetvā sāretabbo, sāretvā āpattiṃ āropetabbo’’ti (cūḷava. 65) evaṃ kammakkhandhake āpattiropanato veditabbo.</paragraph>
<paragraph line="91">Idha <pageBreak edition="V" number="0.0234" /> bhedāya parakkamane ādikammikassa devadattassa yasmā taṃ kammaṃ na kataṃ (pārā. aṭṭha. 2.416), tasmāssa āpattiyeva na jātā. Sikkhāpadaṃ pana taṃ ārabbha paññattanti katvā <bold>‘‘ādikammiko’’</bold>ti vutto. Iti āpattiyā abhāvatoyevassa anāpatti vuttā. Sā panesā kiñcāpi ‘‘asamanubhāsiyamānassā’’ti imināva siddhā. Yasmā pana asamanubhāsiyamāno nāma yassa kevalaṃ samanubhāsanaṃ na karonti, so vuccati, na ādikammiko. Ayañca devadatto ādikammikoyeva. Tasmā ‘‘ādikammikassā’’ti (pārā. 416) vuttaṃ. Eteneva upāyena ṭhapetvā ariṭṭhasikkhāpadaṃ sabbasamanubhāsanāsu vinicchayo veditabbo. Kāyavācācittato samuṭṭhānato <bold>samanubhāsanasamuṭṭhānaṃ</bold>. ‘‘Paṭinissajjāmī’’ti kāyavikāraṃ vā vacībhedaṃ vā akarontasseva pana āpajjanato <bold>akiriyaṃ</bold>. ‘‘Nappaṭinissajjāmī’’ti saññāya abhāvena muccanato <bold>saññāvimokkhaṃ</bold>. ‘‘Nappaṭinissajjāmī’’ti jānanacitteneva <bold>sacittakaṃ</bold>.</paragraph>
<centered line="92">Saṅghabhedasikkhāpadavaṇṇanā niṭṭhitā.</centered>
<subhead line="93">11. Bhedānuvattakasikkhāpadavaṇṇanā</subhead>
<paragraph line="94"><bold>Tassevā</bold>ti <pageBreak edition="M" number="0.0254" /> bhedāya parakkamantasseva. <bold>Kho</bold>ti nipātamattaṃ. <bold>Panā</bold>ti visese nipāto. Yaṃ vacanaṃ samaggepi vagge avayavabhūte karoti bhindati, taṃ kalahakārakavacanaṃ idha ‘‘vagga’’nti vuccatīti āha <bold>‘‘vaggaṃ asāmaggipakkhiyavacanaṃ vadantī’’</bold>ti. Asāmaggipakkhe bhavā <bold>asāmaggipakkhiyā,</bold> kalahakārakā, tesaṃ vacanaṃ <bold>asāmaggipakkhiyavacanaṃ,</bold> asāmaggipakkhe vā bhavaṃ vacanaṃ <bold>asāmaggipakkhiyavacanaṃ. ‘‘Na hi saṅgho saṅghassa kammaṃ karotī’’</bold>ti idaṃ niggahavasena kattabbaṃ kammaṃ sandhāya vuttaṃ, ubbāhikādikammaṃ pana bahūnampi kātuṃ vaṭṭatiyeva. <bold>Dhammavādī</bold>ti bhūtavādī. <bold>Vinayavādī</bold>ti vūpasamavādī. <bold>Jānāti no</bold>ti etthāpi ‘‘chandañca ruciñcā’’ti idaṃ ānetvā sambandhitabbaṃ. Tenāha <bold>‘‘amhākaṃ chandādīni jānātī’’</bold>ti. <bold>Bhāsatī</bold>ti ettha ‘‘no’’ti idaṃ vibhattivipariṇāmena yujjati. Tenāha <bold>‘‘evaṃ karomāti amhehi saddhiṃ bhāsatī’’</bold>ti. <bold>‘‘Eta’’</bold>nti iminā tassa kammaṃ paccāmaṭṭhanti āha <bold>‘‘yaṃ so karotī’’</bold>tiādi. <bold>So</bold>ti saṅghabhedāya parakkamanto. <bold>Sametāyasmantāna</bold>nti ettha ‘‘citta’’nti ajjhāharitabbanti āha <bold>‘‘āyasmantānaṃ citta’’</bold>nti. <bold>Vuttasadisāyevā</bold>ti ettha yaṃ vattabbaṃ, taṃ heṭṭhā aññabhāgiyasikkhāpadaṭṭhakathāya vaṇṇanāyaṃ (kaṅkhā. aṭṭha. aññabhāgiyasikkhāpadavaṇṇanā) vuttameva.</paragraph>
<centered line="95">Bhedānuvattakasikkhāpadavaṇṇanā niṭṭhitā.</centered>
<subhead line="96">12. Dubbacasikkhāpadavaṇṇanā</subhead>
<paragraph line="97">Dukkhena <pageBreak edition="V" number="0.0235" /> vattabbo anusāsituṃ asakkuṇeyyo sabhāvo assāti <bold>dubbacajātiko,</bold> vilomabhāvī. Tenāha <bold>‘‘dubbacasabhāvo’’</bold>tiādi. <bold>Vattuṃ asakkuṇeyyo</bold>ti kismiñci vuccamāne asahanato ovadituṃ asakkuṇeyyo. Uddisīyatīti <bold>uddeso,</bold> pātimokkho, tasmiṃ pariyāpannā antogadhā <bold>uddesapariyāpannā,</bold> tesu uddesapariyāpannesu. Tenāha <bold>‘‘uddese’’</bold>tiādi. Atha sabbāneva sikkhāpadāni kathaṃ pātimokkhuddesapariyāpannānīti āha <bold>‘‘yassa siyā āpatti, so ‘āvikareyyā’ti evaṃ saṅgahitattā’’</bold>ti. <bold>‘‘Yassa siyā āpattī’’</bold>ti iminā <pageBreak edition="M" number="0.0255" /> sabbāpi āpattiyo nidānuddese saṅgahitā eva honti. <bold>Sikkhāpadesū</bold>ti adhisīlasikkhāya adhigamūpāyabhūtesu vinayapaññattīsūti attho. So pana pākaṭoyevāti aṭṭhakathāyaṃ na vutto. <bold>Pañcahi sahadhammikehī</bold>ti bhikkhubhikkhunisāmaṇerasāmaṇerisikkhamānāhi. <bold>Sikkhitabbattā</bold>ti labbhamānavasena sikkhitabbattā. Tathā hi tehi yathāsakaṃ sikkhā sikkhīyati, na sabbā. <bold>Buddhapaññattenā</bold>ti buddhena ṭhapitena, vihitenāti attho. Atha vā <bold>sahadhammikena</bold> sakāraṇena vuccamānoti evamettha attho daṭṭhabbo. <bold>Vacanāyā</bold>ti nissakke sampadānavacananti āha <bold>‘‘tato mama vacanato’’</bold>ti.</paragraph>
<centered line="98">Dubbacasikkhāpadavaṇṇanā niṭṭhitā.</centered>
<subhead line="99">13. Kuladūsakasikkhāpadavaṇṇanā</subhead>
<paragraph line="100">Nagarassāpi gāmavisesattā idha gāmaggahaṇeneva nagarampi gahitanti āha <bold>‘‘nagarampi gāme antogadhamevā’’</bold>ti, <bold>vā</bold>-saddena vā anuttavikappatthena gahaṇanti evaṃ vuttaṃ. Ettha ca apākāraparikkhepo sāpaṇo <bold>nigamo,</bold> sapākārāpaṇaṃ <bold>nagaraṃ,</bold> taṃtaṃviparīto <bold>gāmo</bold>ti imesaṃ tiṇṇaṃ viseso daṭṭhabbo. <bold>Kulāni dūsetī</bold>ti khattiyabrāhmaṇavessasuddavasena cattāri kulāni vikāraṃ āpādeti. Dūsento ca na asucikaddamādīhi dūseti, atha kho attano duppaṭipattiyā tesaṃ pasādaṃ vināseti. Tenāha <bold>‘‘pupphadānādīhī’’</bold>tiādi. Tattha haritvā vā harāpetvā vā pakkositvā vā pakkosāpetvā vā sayaṃ vā upagatānaṃ (pārā. aṭṭha. 2.436-437) yassa kassaci attano santakassa pupphassa kulasaṅgahatthāya dānaṃ <bold>pupphadānaṃ,</bold> taṃ ādi yesaṃ te <bold>pupphadānādayo,</bold> tehi pupphadānādīhi. <bold>Ādi</bold>saddena (pārā. 437) phaladānacuṇṇamattikādantakaṭṭhaveḷuvejjikājaṅghapesanikānaṃ gahaṇaṃ. <bold>Saddhaṃ vināsento</bold>ti tathā akarontesu <pageBreak edition="V" number="0.0236" /> aññesu pesalesu bhikkhūsu appasādaṃ adassanaṃ gamento. Pupphadānādīhi ca tehi katasaṅgahehi aññe pesale tathā akaronte te manussā issanti na allīyantīti so tesaṃ pasādaṃ vināseti nāmāti daṭṭhabbaṃ. <bold>Pāpakā samācārā</bold>ti buddhappaṭikuṭṭhattā lāmakā samācārā <pageBreak edition="M" number="0.0256" />. Te pana yasmā kulasaṅgahatthaṃ mālāvaccharopanādayo idha adhippetā, tasmā <bold>‘‘mālāvaccharopanādayo’’</bold>ti vuttaṃ. Ārāmādīnamatthāya pana kappiyavohārādīhi ropāpanādikaṃ vaṭṭati. Tattha <bold>mālāvaccha</bold>nti taruṇapuppharukkhaṃ. Taruṇakā hi puppharukkhāpi pupphagacchāpi ‘‘mālāvacchā’’tveva vuccanti, tassa ropanaṃ <bold>mālāvaccharopanaṃ,</bold> taṃ ādi yesaṃ te <bold>mālāvaccharopanādayo. Ādi</bold>saddena cettha ropāpanasiñcanasiñcāpanaocinanaocināpanaganthanaganthāpanānaṃ gahaṇaṃ.</paragraph>
<paragraph line="101">Mātikāyaṃ <bold>dissantī</bold>ti ye paccakkhato passanti, tehi dissanti. <bold>Suyyantī</bold>ti ye parato suṇanti, tehi sotadvārena sutvā upadhārīyanti. <bold>Duṭṭhānī</bold>ti dūsitāni. <bold>Alaṃ te idha vāsenā</bold>ti tava idha vāsena alaṃ, mā idha tava vāso hotūti attho. Vāraṇattho hi idha <bold>alaṃ</bold>-saddo. <bold>Pabbājanīyakammakato</bold>ti codetvā sāretvā āpattiṃ āropetvā ‘‘suṇātu me, bhante, saṅgho, ime assajipunabbasukā’’tiādinā (pārā. 434) padabhājane vuttāya ñatticatutthakammavācāya katapabbājanīyakammo. <bold>Yasmiñca vihāre vasatī</bold>ti gāmato bahivihāramāha. <bold>Neva tasmiṃ gāme…pe… carituṃ labhatī</bold>ti sacepi gāmo vā nigamo vā dvādasayojanaparamo hoti, tiyojanaparamo ca vihāro hoti, neva tasmiṃ gāme vā nigame vā piṇḍāya carituṃ labhati, na vihāre vasituṃ. Tasmiṃ vihāre vasantena sāmantagāmepi piṇḍāya na caritabbaṃ, sāmantavihārepi vasantena tasmiṃ gāme piṇḍāya na caritabbaṃ. Sāmantavihāre vasantena pana sāmantagāme carituṃ vaṭṭati. <bold>Āpajjitabbā āpattiyo</bold>ti kulasaṅgahatthaṃ attano santakadāne dukkaṭaṃ, issaravatāya saṅghasantakadāne thullaccayaṃ, pasayha dāne pārājikanti imā āpattiyo. Mātikāyaṃ <bold>‘‘pakkamatā yasmā’’</bold>ti pabbājanīyakammakatassa vattavasena vuttaṃ. Ādimhi pana pabbājanīyakammavasena daṭṭhabbaṃ. <bold>Assajipunabbasuke</bold>ti assajiñceva punabbasukañca.</paragraph>
<centered line="102">Kuladūsakasikkhāpadavaṇṇanā niṭṭhitā.</centered>
<subhead line="103">Saṅghādisesanigamanavaṇṇanā</subhead>
<paragraph line="104"><bold>Paṭhamāpattikā</bold>ti <pageBreak edition="M" number="0.0257" /><pageBreak edition="V" number="0.0237" /> avayavena viggaho samudāyo samāsatthoti āha <bold>‘‘paṭhamaṃ āpatti etesanti paṭhamāpattikā’’</bold>ti. <bold>Vītikkamanakkhaṇeyevā</bold>ti vatthuvītikkamanakkhaṇeyeva. <bold>Eva</bold>-kārena samanubhāsanakammakkhaṇaṃ paṭikkhipati. Ahassa yattako paricchedo <bold>yāvatīhaṃ</bold>. Tenāha <bold>‘‘yattakāni ahānī’’</bold>ti. <bold>Ahānī</bold>ti ca divasānīti attho.</paragraph>
<paragraph line="105"><bold>Vatthuvasena vā</bold>ti asucimocanādivītikkamamattavasena vā. <bold>Ida</bold>nti idaṃ vītikkamaṃ. <bold>Nāmamattavasena vā ayaṃ itthannāmā āpattī</bold>ti ‘‘ayaṃ saṅghādiseso nāma āpattī’’ti evaṃ vinā vatthuṃ nāmavasena vā. <bold>Matta</bold>saddena cettha vatthuṃ paṭikkhipati. Potthakesu pana katthaci ‘‘nāmagottavasena vā’’ti likhanti, taṃ na sundaraṃ ‘‘ayaṃ itthannāmā āpattī’’ti vuttattā. Idāni naṃ kassaci na ārocessāmīti sambandho. <bold>Dhuraṃ nikkhipitvā</bold>ti ārocane ussāhaṃ ṭhapetvā. Na kevalaṃ vatthunāmavaseneva āpattisaññī hutvā chādentasseva, atha kho yopi evaṃ ajānanto kevalaṃ ‘‘āpattiṃ chādemī’’ti āpattisaññāya chādeti, tassapi channā hotīti veditabbaṃ. Sace panettha anāpattisaññī vā hoti, aññāpattikkhandhasaññī vā vematiko vā hutvā ‘‘na dāni naṃ kassaci ārocessāmī’’ti evaṃ chādetukāmova dhuraṃ nikkhipitvā aruṇaṃ uṭṭhāpeti, acchannāva hotīti ānetvā yojetabbaṃ. Anāpatti pana āpattisaññāyapi anāpattisaññāyapi chādentena acchāditāva hoti. Lahukaṃ vā ‘‘garukā’’ti garukaṃ vā ‘‘lahukā’’ti chādeti, alajjipakkhe tiṭṭhati, āpatti pana acchannā hoti. Garukaṃ ‘‘lahukā’’ti maññamāno deseti, neva desitā hoti nacchannā.</paragraph>
<paragraph line="106">Pakato sabhāvabhūto attā assāti <bold>pakatatto,</bold> na kammehi vikatattoti attho. Tenāha <bold>‘‘anukkhitto samānasaṃvāsako’’</bold>ti. <bold>Vuttanayenevā</bold>ti ‘‘na dāni naṃ kassaci ārocessāmī’’tiādinā vuttaneva nayena. Atha ‘‘mayhaṃ saṅghena kammaṃ kata’’nti (cūḷava. aṭṭha. 102) apakatattasaññī hutvā chādeti, acchannāva hoti. Apakatattena pana pakatattasaññinā vā pakatattena apakatattasaññinā vā chāditāpi acchannāva hoti. Vuttampi cetaṃ –</paragraph>
<gatha1 line="107">‘‘Āpajjati <pageBreak edition="M" number="0.0258" /> garukaṃ sāvasesaṃ;</gatha1>
<gatha2 line="108">Chādeti anādariyaṃ paṭicca;</gatha2>
<gatha3 line="109">Na <pageBreak edition="V" number="0.0238" /> bhikkhunī no ca phuseyya vajjaṃ;</gatha3>
<gathalast line="110">Pañhāmesā kusalehi cintitā’’ti. (pari. 481);</gathalast>
<unindented line="111">Ayañhi pañho ukkhittakena kathito.</unindented>
<paragraph line="112">Dasasu antarāyesu yaṃ vattabbaṃ, taṃ heṭṭhā vuttameva. Sace pana yo bhīrukajātikatāya andhakāre amanussacaṇḍamigabhayena antarāyikasaññī hutvā chādeti, acchannāva hoti. Yassapi pabbatavihāre vasantassa kandaraṃ vā nadiṃ vā atikkamitvā ārocetabbaṃ hoti, antarāmagge ca caṇḍavāḷaamanussādibhayaṃ atthi, magge ajagarā nipajjanti, nadī pūrā hoti, etasmiṃ satiyeva antarāye antarāyikasaññī hutvā chādeti, acchannāva hoti. Antarāyikassa pana antarāyikasaññāya vā anantarāyikasaññāya vā chādayato acchannāva.</paragraph>
<paragraph line="113"><bold>Bhikkhuno</bold>ti sabhāgassa bhikkhuno. Sacassa mukhe appamattako gaṇḍo vā hoti, hanukavāto vā vijjhati, danto vā rujjati, bhikkhā vā mandā laddhā hoti, tāvatakena pana neva vattuṃ na sakkoti, na gantuṃ. Apica kho ‘‘na sakkomī’’ti saññī hoti, ayaṃ <bold>pahu hutvā appahusaññī</bold> nāma. Iminā chāditāpi acchāditā. Appahunā pana vattuṃ vā gantuṃ vā asamatthena pahusaññinā vā appahusaññinā vā chāditāpi acchāditāva.</paragraph>
<paragraph line="114"><bold>Idaṃ uttānamevā</bold>ti idaṃ aṅgadvayaṃ uttānatthameva. Sace pana ‘‘chādessāmī’’ti dhuranikkhepaṃ katvā purebhatte vā pacchābhatte vā paṭhamayāmādīsu vā lajjidhammaṃ okkamati, antoaruṇeyeva āroceti, ayaṃ <bold>chādetukāmo na chādeti</bold> nāma.</paragraph>
<paragraph line="115">Yassa pana abhikkhuke ṭhāne vasantassa āpattiṃ āpajjitvā sabhāgassa bhikkhuno āgamanaṃ āgamentassa vā, sabhāgassa santikaṃ vā gacchantassa aḍḍhamāsopi māsopi atikkamati, ayaṃ <bold>nacchādetukāmo chādeti</bold> nāma. Ayampi acchannāva hoti.</paragraph>
<paragraph line="116">Yo <pageBreak edition="M" number="0.0259" /> pana āpannamattova aggiṃ akkantapuriso viya sahasā apakkamitvā sabhāgaṭṭhānaṃ gantvā āvi karoti, ayaṃ <bold>nacchādetukāmova na chādeti</bold> nāma. <bold>Sabhāgamattameva pamāṇa</bold>nti averisabhāgamattameva pamāṇaṃ. Averisabhāgassa hi santike ārocetabbaṃ. Yo pana visabhāgo hoti sutvā pakāsetukāmo, evarūpassa upajjhāyassapi santike na ārocetabbā. Tattha purebhattaṃ <pageBreak edition="V" number="0.0239" /> āpattiṃ āpanno hotu, pacchābhattaṃ vā divā vā rattiṃ vā, yāva aruṇaṃ na uggacchati, tāva ārocetabbaṃ. Uddhaste aruṇe paṭicchannā hoti, paṭicchādanapaccayā ca dukkaṭaṃ āpajjati. <bold>Saṅkhepato</bold>ti samāsato. Vitthārato pana <bold>samantapāsādikāyaṃ</bold> vuttoti adhippāyo.</paragraph>
<paragraph line="117"><bold>Akāmā parivatthabba</bold>nti appaṭikammakatāya āpattiyā saggamokkhāvaraṇabhāvato anicchantenāpi parivasitabbanti attho. Tenāha <bold>‘‘na kāmenā’’</bold>tiādi. <bold>Parivāsaṃ samādāyā</bold>ti parivāsavattaṃ saṅghamajjhe samādiyitvā. Yadipi catubbidho parivāso appaṭicchannaparivāso, paṭicchannaparivāso, suddhantaparivāso, samodhānaparivāsoti, tathāpi appaṭicchannaparivāso idha na adhippetoti āha <bold>‘‘tattha paṭicchanna…pe… tividho parivāso’’</bold>ti. <bold>Tatthā</bold>ti tasmiṃ vākye. Paṭicchannāya āpattiyā sati dātabbo parivāso paṭicchannavisayatāya <bold>paṭicchannaparivāso</bold>. Suddhantato paṭṭhāya dātabbo parivāso <bold>suddhantaparivāso</bold>. Samodahitvā dātabbo parivāso <bold>samodhānaparivāso</bold>.</paragraph>
<paragraph line="118">Idāni te tividheyeva parivāse sarūpato dassetuṃ <bold>‘‘tatthā’’</bold>tiādimāha. <bold>Hī</bold>ti yasmā. Ekāhaṃ paṭicchannā <bold>ekāhappaṭicchannā</bold>. <bold>Vuttanayenā</bold>ti ‘‘āpatti ca hotī’’tiādinā vuttena nayena. <bold>Ekāhappaṭicchanna</bold>nti ettha <bold>iti</bold>saddo ‘‘iti vā, iti evarūpā visūkadassanā paṭivirato’’tiādīsu (dī. ni. 1.13, 197) viya ādiattho. Tena ‘‘sohaṃ, bhante, saṅghaṃ ekissā āpattiyā sañcetanikāya sukkavisaṭṭhiyā ekāhappaṭicchannāya ekāhaparivāsaṃ yācāmī’’ti imaṃ pāḷisesaṃ (cūḷava. 102) saṅgaṇhāti. <bold>Evaṃ parivāsaṃ yācāpetvā</bold>ti evaṃ yāvatatiyaṃ yācāpetvā. <bold>Khandhake āgatanayenā</bold>ti samuccayakkhandhake (cūḷava. 97 ādayo) āgatanayena. <bold>Tato</bold>ti pakkhato <pageBreak edition="M" number="0.0260" /> paṭṭhāya. <bold>Atirekapakkhappaṭicchanna</bold>nti pakkhassa atireko <bold>atirekapakkho,</bold> taṃ paṭicchannanti attho. <bold>Tato</bold>ti tiṃsatimadivasato paṭṭhāya. <bold>Māsappaṭicchanna</bold>nti sattānaṃ āyuṃ minanto viya siyati antaṃ karotīti <bold>māso,</bold> tiṃsarattindivo, taṃ paṭicchannanti attho. <bold>Saṃvacchare puṇṇe</bold>ti taṃ taṃ sattaṃ, dhammappavattiñca saṅgamma vadanto viya sarati pavattatīti <bold>saṃvaccharo,</bold> dvādasa māsā, tasmiṃ paripuṇṇe.</paragraph>
<paragraph line="119"><bold>Vatthukittanavasena vā</bold>ti nāmena saha vatthukittanavasena vāti attho. Teneva hi upari ‘‘nāmamattavasena vā’’ti mattaggahaṇaṃ katanti daṭṭhabbaṃ. <bold>Nāmamattavasenā</bold>ti vatthukittanaṃ vinā kevalaṃ nāmasseva vasena. <bold>Tasmā</bold>ti yasmā duvidhe nāme ‘‘āpattī’’ti sabbasādhāraṇaṃ nāmaṃ, tasmā <pageBreak edition="V" number="0.0240" />. <bold>Sukkavissaṭṭhī</bold>ti sukkavissaṭṭhi nāmāyaṃ. <bold>Iti</bold>saddo hettha vacanīyatthaṃ nidasseti. Nidassanamattañcetaṃ ‘‘sukkavissaṭṭhī’’ti kāyasaṃsaggādīnampi vatthuādibhāvena icchitabbattā. <bold>Vatthu ceva gottañcā</bold>ti vītikkamattā vatthu ceva anaññasādhāraṇattā gottañca. Gaṃ tāyatīti <bold>gottaṃ,</bold> sajātito aññattha kāyasaṃsaggādīsu gantuṃ adatvā buddhiṃ, vacanañca rakkhatīti attho. <bold>Saṅghādiseso</bold>ti saṅghādiseso nāmāyaṃ. Ettha pana <bold>iti</bold>saddo vacanavacanīyasamudāyaṃ nidasseti. Tenāha <bold>‘‘nāmañceva āpatti cā’’</bold>ti, sajātisādhāraṇanāmattā <bold>nāmañceva</bold> tena tena vītikkamenāpajjitabbattā <bold>āpatti cā</bold>ti attho. Idampi nidassanamattameva ‘‘āpattiyo’’ti imassāpi nāmādibhāvena icchitabbattā. <bold>Iti</bold>saddo vā ādiattho. Evañca katvā <bold>‘‘kāyasaṃsaggantiādivacanenāpī’’</bold>tiādikampi samatthitaṃ hoti.</paragraph>
<paragraph line="120">Tayidaṃ kammavācāya kena vacanena gahitanti anuyogaṃ sandhāya <bold>‘‘tatthā’’</bold>tiādimāha. <bold>‘‘Āpattī’’</bold>ti sabbasādhāraṇanāmattā, vītikkamena āpajjitabbattā ca nāmañceva āpatti ca hotīti āha <bold>‘‘āpattiyoti vacanenāpī’’</bold>ti. <bold>Tasmā</bold>ti yasmā idaṃ parivāsādivinayakammaṃ vatthuvasena, gottavasena, nāmavasena, āpattivasena ca kātuṃ vaṭṭatiyeva, tasmā. <bold>Etesū</bold>ti vatthuādīsu, sukkavissaṭṭhiādīsu vā. <bold>Vattaṃ samādātabba</bold>nti yathāvuttesu dvīsu padesu ekenapi samādātabbaṃ. Dvīhi pana susamādinnaṃyeva. Teneva vakkhati ‘‘samādānepi eseva nayo’’ti (kaṅkhā. aṭṭha. nidānavaṇṇanā).</paragraph>
<paragraph line="121"><bold>Ārocetvā</bold>ti <pageBreak edition="M" number="0.0261" /> –</paragraph>
<indent line="122">‘‘Ahaṃ, bhante, ekaṃ āpattiṃ āpajjiṃ sañcetanikaṃ sukkavissaṭṭhiṃ ekāhappaṭicchannaṃ, sohaṃ saṅghaṃ ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṃ yāciṃ, tassa me saṅgho ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṃ adāsi, sohaṃ parivasāmi, vedayāmahaṃ, bhante, ‘vedayatī’ti maṃ saṅgho dhāretū’’ti (cūḷava. aṭṭha. 102) –</indent>
<unindented line="123">Evamādinā taṃ taṃ yojanānurūpaṃ ārocetvā. Imañca panatthaṃ gahetvā yāya kāyaci bhāsāya ārocetuṃ vaṭṭatiyeva (cūḷava. aṭṭha. 102). <bold>‘‘Puna āgatāgatānaṃ bhikkhūnaṃ ārocentenā’’</bold>ti idaṃ āgantukaṃ bhikkhuṃ sandhāya vuttaṃ. Ettha ca ekassa ārocentena avasāne <pageBreak edition="V" number="0.0241" /> ‘‘vedayatīti maṃ āyasmā dhāretu’’, dvinnaṃ ‘‘āyasmantā dhārentu’’, tiṇṇaṃ ‘‘āyasmanto dhārentū’’ti vattabbaṃ. <bold>Vattabhedañca ratticchedañca akatvā</bold>ti ‘‘na, bhikkhave, pārivāsikena bhikkhunā sāditabbaṃ pakatattānaṃ bhikkhūnaṃ abhivādanaṃ paccupaṭṭhāna’’ntiādinā (cūḷava. 75) pārivāsikakkhandhake yāni catunavuti vattāni vuttāni, tesaṃ bhedañca, yo ca ‘‘tayo kho, upāli, pārivāsikassa bhikkhuno ratticchedā sahavāso vippavāso anārocanā’’ti (cūḷava. 83) ratticchedo vutto, tañca akatvā.</unindented>
<paragraph line="124">Ayaṃ hettha vinicchayo – sace (cūḷava. aṭṭha. 76) āgantukā muhuttaṃ vissamitvā vā avissamitvā eva vā vihāramajjhena gacchanti, tesampi ārocetabbaṃ. Sace tassa ajānantasseva gacchanti, ayañca gatakāle jānāti, gantvā ārocetabbaṃ. Sampāpuṇituṃ asakkontassa ratticchedova hoti, na vattabhedadukkaṭaṃ. Yepi antovihāraṃ appavisitvā upacārasīmaṃ okkamitvā gacchanti, ayañca nesaṃ chattasaddaṃ vā ukkāsitasaddaṃ vā khipitasaddaṃ vā sutvāva āgantukabhāvaṃ jānāti, gantvā ārocetabbaṃ. Gatakāle jānantenāpi anubandhitvā ārocetabbameva. Sampāpuṇituṃ asakkontassa ratticchedova hoti, na vattabhedadukkaṭaṃ. Yopi rattiṃyeva āgantvā rattiṃyeva gacchati, sopissa ratticchedaṃ karoti. Aññātattā <pageBreak edition="M" number="0.0262" /> pana vattabhedadukkaṭaṃ natthi. Sace ajānitvāva abbhānaṃ karoti, akatameva hotīti <bold>kurundiyaṃ</bold> (cūḷava. aṭṭha. 76) vuttaṃ. Tasmā adhikā rattiyo gahetvā kātabbaṃ. Ayaṃ apaṇṇakappaṭipadā.</paragraph>
<paragraph line="125">Nadiādīsu nāvāya gacchantampi paratīre ṭhitampi ākāse gacchantampi pabbatatalaaraññādīsu dūre ṭhitampi bhikkhuṃ disvā sace ‘‘bhikkhū’’ti vavatthānaṃ atthi, nāvādīhi vā gantvā, mahāsaddaṃ katvā vā vegena anubandhitvā vā ārocetabbaṃ, anārocentassa ratticchedo ceva vattabhedadukkaṭañca. Sace vāyamantopi sampāpuṇituṃ vā sāvetuṃ vā na sakkoti, ratticchedova hoti, na vattabhedadukkaṭaṃ.</paragraph>
<paragraph line="126">Aññaṃ kañci vihāraṃ gatenapi bhikkhūnaṃ ārocetabbameva (cūḷava. aṭṭha. 76). Sace sabbe ekaṭṭhāne ṭhite passati, ekaṭṭhāne ṭhiteneva ārocetabbaṃ. Atha rukkhamūlādīsu visuṃ visuṃ ṭhitā honti, tattha tattha gantvā ārocetabbaṃ. Sañcicca anārocentassa ratticchedo ca hoti, vattabhede ca dukkaṭaṃ. Atha vicinanto ekacce na passati, ratticchedova hoti <pageBreak edition="V" number="0.0242" />, na ca vattabhedadukkaṭaṃ. Sañcicca anārocentassa pana ratticchedo ceva hoti, vattabhede ca dukkaṭaṃ.</paragraph>
<paragraph line="127"><bold>Tatthevā</bold>ti māḷakasīmāyameva. Māḷakato pana bhikkhūsu nikkhantesu ekassapi santike nikkhipituṃ vaṭṭati (cūḷava. aṭṭha. 97). Māḷakato nikkhamitvā satiṃ paṭilabhantena saha gacchantassa santike nikkhipitabbaṃ. Tenāha <bold>‘‘ekapuggalassa vā santike’’</bold>ti. Sace sopi pakkanto, aññassa yassa māḷake nārocitaṃ, tassa ārocetvā nikkhipitabbaṃ. <bold>Pakatattaṭṭhāne</bold>ti saṅghakammānaṃ arahaṭṭhāne. <bold>Dve leḍḍupāte atikkamitvā</bold>ti (sārattha. ṭī. cūḷavagga 3.97) bhikkhūnaṃ sajjhāyanasaddasavanūpacāravijahanatthaṃ vuttaṃ. <bold>Mahāmaggato okkammā</bold>ti maggappaṭipannabhikkhūnaṃ upacāravijahanatthaṃ vuttaṃ. <bold>Gumbena vā vatiyā vā paṭicchannaṭṭhāne</bold>ti dassanūpacāravijahanatthaṃ vuttaṃ. <bold>Vattaṃ samādiyitvā ārocetabba</bold>nti vuttanayeneva vattaṃ samādiyitvā parivāso ārocetabbo. <bold>‘‘Ārocetabba’’</bold>nti pana sāmaññena vuttaṃ. Ārocentena ca sace navakataro hoti, ‘‘āvuso’’ti vattabbaṃ. Sace vuḍḍhataro, ‘‘bhante’’ti vattabbaṃ. Sace añño koci bhikkhu kenacideva karaṇīyena taṃ ṭhānaṃ āgacchati. Sace <pageBreak edition="M" number="0.0263" /> esa naṃ passati, saddaṃ vā tassa suṇāti, ārocetabbaṃ. Anārocentassa ratticchedo ceva vattabhedo ca. Tenāha <bold>‘‘yampi aññaṃ bhikkhuṃ passati, tassāpi ārocetabbamevā’’</bold>ti. Atha dvādasahatthaṃ upacāraṃ okkamitvā ajānantasseva gacchati, ratticchedo hotiyeva, vattabhedo pana natthi. <bold>Uṭṭhite</bold>ti uggate. <bold>Yaṃ sabbapaṭhamaṃ bhikkhu</bold>nti vihārato nikkhamantaṃ vā āgantukaṃ vā sabbapaṭhamaṃ yaṃ aññaṃ bhikkhuṃ passati. <bold>Tassa ārocetvā nikkhipitabba</bold>nti anārocentassa dukkaṭaṃ siyā, taṃ sandhāya vuttaṃ, na tu ratticchedaṃ sandhāya. Itarathā hi ‘‘vihārasīmāpariyāpannānaṃ sabbesaṃ ārocetvā’’ti vadeyya. <bold>Yāva rattiyo pūrentī</bold>ti yattakā rattiyo āpatti paṭicchannā hoti, tattakā rattiyo yāva pūrenti, tāva parivatthabbaṃ. <bold>Samantapāsādikāyaṃ</bold> pana ‘‘evaṃ yattakāni divasāni āpatti paṭicchannā hoti, tattakāni, tato adhikatarāni vā kukkuccavinodanatthāya parivasitvā’’ti vuttaṃ. <bold>Vitthāro</bold>ti papañco.</paragraph>
<paragraph line="128"><bold>Itaresu pana dvīsū</bold>ti suddhantaparivāso, samodhānaparivāsoti dvinnaṃ majjhe. <bold>Khandhake</bold>ti samuccayakkhandhake (cūḷava. 156 ādayo). <bold>Cūḷasuddhanto mahāsuddhanto</bold>ti ettha yo upasampadato (cūḷava. aṭṭha. 102; vi. saṅga. aṭṭha. 242) paṭṭhāya anulomakkamena vā ārocitadivasato paṭṭhāya paṭilomakkamena vā ‘‘asukañca asukañca divasaṃ vā pakkhaṃ vā māsaṃ vā saṃvaccharaṃ vā tava suddhabhāvaṃ jānāsī’’ti pucchiyamāno ‘‘āma, bhante, jānāmi <pageBreak edition="V" number="0.0243" />, ettakaṃ nāma kālaṃ ahaṃ suddho’’ti vadati, tassa dinno suddhantaparivāso <bold>‘‘cūḷasuddhanto’’</bold>ti vuccati.</paragraph>
<paragraph line="129">Taṃ gahetvā parivasantena yattakaṃ kālaṃ attano suddhabhāvaṃ jānāti, tattakaṃ apanetvā avasesaṃ māsaṃ vā dvemāsaṃ vā parivasitabbaṃ. Sace ‘‘māsamattaṃ asuddhomhī’’ti sallakkhetvā parivāsaṃ aggahesi, parivasanto ca puna aññaṃ māsaṃ sarati, tampi māsaṃ parivasitabbameva, puna parivāsadānakiccaṃ natthi. Atha ‘‘dvemāsaṃ asuddhomhī’’ti sallakkhetvā aggahesi, parivasanto ca ‘‘māsamattamevāhaṃ asuddhomhī’’ti sanniṭṭhānaṃ karoti, māsameva parivasitabbaṃ, puna parivāsadānakiccaṃ natthi. Ayañhi suddhantaparivāso uddhampi ārohati, heṭṭhāpi orohati, idamassa lakkhaṇaṃ.</paragraph>
<paragraph line="130">Yo <pageBreak edition="M" number="0.0264" /> pana yathāvuttena anulomappaṭilomavasena pucchiyamānopi rattipariyantaṃ (cūḷava. aṭṭha. 102) na jānāti nassarati, rattipariyante vematiko vā hoti, tassa dinno suddhantaparivāso <bold>‘‘mahāsuddhanto’’</bold>ti vuccati. Taṃ gahetvā gahitadivasato yāva upasampadadivaso, tāva rattiyo gaṇetvā parivasitabbaṃ. Ayaṃ uddhaṃ nārohati, heṭṭhā pana orohati. Tasmā sace parivasanto rattiparicchede sanniṭṭhānaṃ karoti ‘‘māso vā saṃvaccharo vā mayhaṃ āpannassā’’ti, māsaṃ vā saṃvaccharaṃ vā parivasitabbaṃ. Ettha ca kiñcāpi ‘‘ettakaṃ kālaṃ ahaṃ suddho’’ti vadantassa cūḷasuddhanto dīyati, tathāpi niyameneva jānanābhāvā <bold>‘‘duvidhopi cesa…pe… dātabbo’’</bold>ti vuttaṃ. <bold>Tassa dānavidhi khandhake āgato</bold>ti tassa duvidhassāpi suddhantassa dānavidhi ‘‘tena, bhikkhave, bhikkhunā saṅghaṃ upasaṅkamitvā…pe… evamassa vacanīyo’’tiādinā samuccayakkhandhake (cūḷava. 156) āgato. Tasmā tattha vuttanayeneva veditabboti adhippāyo. Esa nayo <bold>vinicchayakathā pana vitthārato samantapāsādikāyaṃ vuttā</bold>ti etthāpi.</paragraph>
<paragraph line="131">Odhunitvā avadhuya pahāya samodhāno <bold>odhānasamodhāno</bold>. Cirappaṭicchannānaṃ agghena samodhāno <bold>agghasamodhāno</bold>. Missakānaṃ samodhāno <bold>missakasamodhāno</bold>. Idāni taṃ tividhampi samodhānaparivāsaṃ saṅkhepato dassetuṃ <bold>‘‘tatthā’’</bold>tiādimāha. <bold>Antarāpattiṃ āpajjitvā paṭicchādentassā</bold>ti yo parivāsaṃ gahetvā anikkhittavatto hutvā parivasanto apariniṭṭhiteyeva parivāse antarā vemajjhe saṅghādisesāpattiṃ āpajjitvā paṭicchādeti, tassa. <bold>Parivutthadivase</bold>ti lakkhaṇavacanametaṃ, tena ‘‘mānattaciṇṇadivase cā’’tipi vuttameva hoti. <bold>Makkhetvā</bold>ti ñatticatutthena <pageBreak edition="V" number="0.0244" /> kammena mūlāya paṭikassanavasena makkhetvā. <bold>Samodahitvā</bold>ti mūlāpattiṭṭhāne ṭhapetvā, pakkhipitvāti attho. <bold>Dātabbaparivāso</bold>ti ‘‘suṇātu me, bhante, saṅgho’’tiādinā ñatticatutthena kammena dātabbaparivāso. Idaṃ vuttaṃ hoti – yo paṭicchannāya āpattiyā parivāsaṃ gahetvā parivasanto (cūḷava. aṭṭha. 102; vi. saṅga. aṭṭha. 243) vā mānattāraho vā mānattaṃ caranto vā abbhānāraho vā anikkhittavatto aññaṃ āpattiṃ āpajjitvā purimāpattiyā samā vā ūnatarā vā rattiyo <pageBreak edition="M" number="0.0265" /> paṭicchādeti, tassa mūlāya paṭikassanena te parivutthadivase ca mānattaciṇṇadivase ca sabbe odhunitvā adivase katvā pacchā āpannāpattiṃ mūlāpattiyaṃ samodhāya parivāso dātabboti.</paragraph>
<paragraph line="132">Sace pana antarāpatti mūlāpattito atirekappaṭicchannā hoti (cūḷava. aṭṭha. 102), taṃ mūlāpattiṃ katvā tattha itaraṃ samodhāya parivāso dātabbo. Sace pana antarāpatti appaṭicchannā hoti, mūlāya paṭikassanaṃ akatvā pubbe gahitaparivāseneva parivasitabbaṃ.</paragraph>
<paragraph line="133"><bold>Yā ekā vā…pe… sabbacirappaṭicchannāyo</bold>ti yā ekā vā āpatti sabbacirappaṭicchannā, yā dve vā tisso vā sambahulā vā āpattiyo sabbacirappaṭicchannāyoti attho. <bold>Tāsa</bold>nti sabbacirappaṭicchannānaṃ āpattīnaṃ. Dānavidhi panassa khandhake vuttanayeneva veditabbo.</paragraph>
<paragraph line="134">Yassa pana sataṃ āpattiyo dasāhapaṭicchannā, aparampi sataṃ āpattiyo dasāhapaṭicchannā, aparampi sataṃ āpattiyo dasāhapaṭicchannāti evaṃ dasakkhattuṃ katvā āpattisahassaṃ divasasatapaṭicchannaṃ hoti, tena kiṃ kātabbanti? Sabbaṃ samodahitvā dasa divase parivasitabbaṃ. Evaṃ ekeneva dasāhena divasasatampi parivasitameva hoti. Vuttampi cetaṃ –</paragraph>
<gatha1 line="135">‘‘Dasasataṃ rattisataṃ, āpattiyo chādayitvāna;</gatha1>
<gathalast line="136">Dasa rattiyo vasitvāna, mucceyya pārivāsiko’’ti. (pari. 477);</gathalast>
<unindented line="137">Ayaṃ <bold>agghasamodhāno</bold> nāma.</unindented>
<paragraph line="138">Idāni <pageBreak edition="V" number="0.0245" /> missakasamodhānaṃ niddisituṃ <bold>‘‘missakasamodhāno nāmā’’</bold>tiādimāha. Tatrāyaṃ nayo –</paragraph>
<indent line="139">‘‘Ahaṃ, bhante, sambahulā saṅghādisesā āpattiyo āpajjiṃ ekaṃ sukkavissaṭṭhiṃ, ekaṃ kāyasaṃsaggaṃ, ekaṃ duṭṭhullavācaṃ, ekaṃ attakāmaṃ, ekaṃ sañcarittaṃ, ekaṃ kuṭikārakaṃ, ekaṃ vihārakārakaṃ, ekaṃ duṭṭhadosaṃ, ekaṃ aññabhāgiyaṃ, ekaṃ saṅghabhedaṃ, ekaṃ bhedānuvattakaṃ, ekaṃ dubbacaṃ, ekaṃ kuladūsakaṃ, sohaṃ, bhante, saṅghaṃ tāsaṃ āpattīnaṃ samodhānaparivāsaṃ yācāmī’’ti –</indent>
<unindented line="140">Tikkhattuṃ <pageBreak edition="M" number="0.0266" /> yācāpetvā tadanurūpāya kammavācāya parivāso dātabbo. Ettha ca ‘‘saṅghādisesā āpattiyo āpajjiṃ nānāvatthukāyo’’tipi ‘‘saṅghādisesā āpattiyo āpajji’’ntipi evaṃ pubbe vuttanayena vatthuvasenapi gottavasenapi nāmavasenapi āpattivasenapi yojetvā kammavācaṃ kātuṃ vaṭṭhatiyevāti. Ayaṃ <bold>missakasamodhāno</bold>. Sabbaparivāsakammavācāvasāne pana nikkhittānikkhittavattādikathā purimanayeneva veditabbā. Tividhepi samodhānaparivāse atthamattasseva vuttattā, vinicchayādīnaṃ vā anāmaṭṭhattā <bold>‘‘ayaṃ tividhepi samodhānaparivāse saṅkhepakathā’’</bold>ti vuttaṃ. Mahāvisayattā samodhānavicāraṇāya sā niravasesā kuto laddhabbāti āha <bold>‘‘vitthāro’’</bold>tiādi.</unindented>
<paragraph line="141"><bold>Chāratta</bold>nti <bold>rā</bold> saddo tīyati chijjati etthāti <bold>ratti,</bold> sattānaṃ saddassa vūpasamanakāloti attho, cha rattiyo samāhaṭā, channaṃ rattīnaṃ vā samāhāro charattaṃ, charattameva <bold>chārattaṃ,</bold> avayavabyatirekena samudāyassābhāvato cha rattiyoti attho vutto.</paragraph>
<paragraph line="142"><bold>Parivāsaṃ adatvā mānattameva dātabba</bold>nti yasmā āpatti appaṭicchannā, yasmā ca āpannabhāveneva mānattāraho hoti, tasmā parivāsaṃ adatvā kevalaṃ mānattameva dātabbaṃ. Yaṃ paṭicchannāya āpattiyā parivutthaparivāsassa dīyati, idaṃ paṭicchannamānattaṃ nāmāti āha <bold>‘‘yassa paṭicchannā hotī’’</bold>tiādi. <bold>Ida</bold>nti paṭicchannamānattaṃ. <bold>Idhā</bold>ti imasmiṃ vākye. Kathaṃ pana tesaṃ dvinnaṃ mānattānaṃ dānavidhi ca vinicchayakathā ca veditabbāti āha <bold>‘‘ubhinnampi panā’’</bold>tiādi.</paragraph>
<paragraph line="143"><bold>Aya</bold>nti vakkhamānaṃ sandhāyāha. <bold>Parivāse vuttappakāraṃ padesa</bold>nti parikkhittassa vihārassa parikkhepato <pageBreak edition="V" number="0.0246" />, aparikkhittassa parikkhepārahaṭṭhānato dve leḍḍupāte atikkamitvā mahāmaggato okkamma gumbena vā vatiyā vā paṭicchannaṭṭhānaṃ. <bold>Samādiyitvā</bold>ti antoaruṇeyeva samādiyitvā. <bold>Ārocetvā</bold>ti –</paragraph>
<indent line="144">‘‘Ahaṃ, bhante, ekaṃ āpattiṃ āpajjiṃ sañcetanikaṃ sukkavissaṭṭhiṃ appaṭicchannaṃ, sohaṃ, bhante, saṅghaṃ ekissā āpattiyā sañcetanikāya sukkavissaṭṭhiyā appaṭicchannāya chārattaṃ mānattaṃ yāciṃ <pageBreak edition="M" number="0.0267" />, tassa me saṅgho ekissā āpattiyā sañcetanikāya sukkavissaṭṭhiyā appaṭicchannāya chārattaṃ mānattaṃ adāsi, sohaṃ mānattaṃ carāmi, vedayāmahaṃ, bhante, vedayatī’ti maṃ saṅgho dhāretū’’tiādinā (cūḷava. aṭṭha. 97) –</indent>
<unindented line="145">Āpattidivasānurūpaṃ ārocetvā. Imañca pana atthaṃ gahetvā (cūḷava. aṭṭha. 97) yāya kāyaci bhāsāya ārocetuṃ vaṭṭatiyeva. Ārocitakālato paṭṭhāya ca ekaṃ bhikkhuṃ ṭhapetvā sesehi sati karaṇīye gantumpi vaṭṭati. Aruṇe uṭṭhite tassa bhikkhussa santike vattaṃ nikkhipitabbaṃ. Sace sopi kenaci kammena pure aruṇeyeva gacchati, aññaṃ vihārato nikkhantaṃ vā āgantukaṃ vā yaṃ paṭhamaṃ passati, tassa santike ārocetvā nikkhipitabbaṃ. Ayañca yasmā gaṇassa ārocetvā, bhikkhūnañca atthibhāvaṃ sallakkhetvāva vasi, tenassa ūne gaṇe caraṇadoso vā vippavāso vā na hoti. Sace pana kañci na passati, vihāraṃ gantvā yaṃ paṭhamaṃ passati, tassa ārocetvā nikkhipitabbaṃ. Tenāha <bold>‘‘tato tesu gatesu vā agatesu vā purimanayena paṭipajjitabba’’</bold>nti.</unindented>
<paragraph line="146"><bold>Yattha siyā</bold>ti yassaṃ samānasaṃvāsakasīmāyaṃ <bold>vīsatigaṇo bhikkhusaṅgho</bold> atthi. <bold>Avhātabbo</bold>ti abbhānakammavasena pakkositabbo. Abbhānakammaṃ pana kathanti āha <bold>‘‘abbhānakammaṃ panā’’</bold>tiādi. <bold>Pāḷivasenā</bold>ti ‘‘suṇātu me, bhante, saṅgho’’tiādinā (cūḷava. 101) pāḷivasena. <bold>Vinicchayavasenā</bold>ti ‘‘abbhantehi ca paṭhamaṃ abbhānāraho kātabbo. Ayañhi nikkhittavattattā pakatattaṭṭhāne ṭhito, pakatattassa ca abbhānaṃ kātuṃ na vaṭṭati, tasmā vattaṃ samādapetabbo. Vatte samādinne abbhānāraho hoti. Tenāpi vattaṃ samādiyitvā ārocetvā abbhānaṃ yācitabbaṃ. Anikkhittavattassa pana vattasamānakiccaṃ natthi. So hi chārattātikkameneva abbhānāraho hotī’’tiādinā (cūḷava. aṭṭha. 97) vinicchayavasena. Taṃ panetaṃ sabbaṃ parivāsādikammaṃ pāḷivasena (cūḷava. 75) ca aṭṭhakathāvasena (cūḷava. aṭṭha. 75, 97) ca <pageBreak edition="V" number="0.0247" /> suviññeyyattā ativitthārabhayena na vitthārayimha, atthikehi pana tatova gahetabbaṃ. Imassa <pageBreak edition="M" number="0.0268" /> pana kammassa vīsativaggakaraṇīyattā tato ūnatarena kataṃ kuppati. Tenāha <bold>‘‘ekenāpi ce…pe… anabbhito’’</bold>ti. <bold>Aya</bold>nti ayaṃ yathāvuttā. <bold>Sāmīcī</bold>ti vattaṃ.</paragraph>
<centered line="147">Iti kaṅkhāvitaraṇiyā pātimokkhavaṇṇanāya</centered>
<centered line="148">Vinayatthamañjūsāyaṃ līnatthappakāsaniyaṃ</centered>
<centered line="149">Saṅghādisesavaṇṇanā niṭṭhitā.</centered>
</body>
</document>