<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin09t.nrf18.xml</normativeSource>
    <archivePath>roman/tika/vinayapitaka (tika)/kankhavitaranipurana-tika/patidesaniyakandam_.xml</archivePath>
    <baseFileName>patidesaniyakandam_</baseFileName>
    <titlePath>Pāṭidesanīyakaṇḍaṃ - Kaṅkhāvitaraṇīpurāṇa-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Pāṭidesanīyakaṇḍaṃ</chapter>
    <subhead line="2">1. Paṭhamapāṭidesanīyasikkhāpadavaṇṇanā</subhead>
    <paragraph line="3"><bold>Antaragharaṃ</bold><pageBreak edition="M" number="0.0433" /><pageBreak edition="V" number="0.0398" /><bold>paviṭṭhāyā</bold>ti rathikaṃ byūhaṃ siṅghāṭakaṃ gharaṃ paviṭṭhāya. <bold>Asappāya</bold>nti saggamokkhānaṃ ahitaṃ ananukūlaṃ. Bhikkhuniyā antaraghare ṭhatvā dadamānāya vasenettha āpatti veditabbā, bhikkhussa ṭhitaṭṭhānaṃ pana appamāṇaṃ. Tenāha <bold>‘‘antaragharaṃ paviṭṭhāyāti vacanato’’</bold>tiādi. <bold>Antarārāmādīsū</bold>ti antarārāmabhikkhunupassayatitthiyaseyyāpaṭikkamanesu. <bold>Rathiyābyūhasiṅghāṭakagharāna</bold>nti ettha <bold>rathiyā</bold>ti racchā. <bold>Byūha</bold>nti anibbijjhitvā ṭhitā gatapaccāgataracchā. <bold>Siṅghāṭaka</bold>nti catukkoṇaṃ vā tikoṇaṃ vā maggasamodhānaṭṭhānaṃ. <bold>Ghara</bold>nti kulagharaṃ. Yathā ca rathiyādīsu ṭhatvā dadamānāya gaṇhato āpatti, evaṃ hatthisālādīsupi daṭṭhabbaṃ.</paragraph>
    <paragraph line="4"><bold>‘‘Yāmakālikādīsu paṭiggahaṇepi ajjhoharaṇepi dukkaṭa’’</bold>nti idaṃ āmisena asambhinnaṃ sandhāya vuttaṃ, sambhinne pana ekarase pāṭidesanīyameva. <bold>Ekato upasampannāyā</bold>ti bhikkhunīnaṃ santike upasampannāya, bhikkhūnaṃ santike upasampannāya pana yathāvatthukameva.</paragraph>
    <paragraph line="5"><bold>Ñātikāya vā dāpentiyā</bold>ti sayaṃ adatvā yāya kāyaci ñātikāya dāpentiyā, aññātikāyāti attho. <bold>Upanikkhipitvā vā dadamānāyā</bold>ti bhūmiyaṃ ṭhapetvā ‘‘idaṃ, ayya, tumhākaṃ dammī’’ti dadamānāya. Evaṃ dinnaṃ ‘‘sādhu, bhaginī’’ti sampaṭicchitvā tāya eva vā bhikkhuniyā, aññena vā kenaci paṭiggahāpetvā idaṃ bhuñjituṃ vaṭṭati.</paragraph>
    <centered line="6">Paṭhamapāṭidesanīyasikkhāpadavaṇṇanā niṭṭhitā.</centered>
    <subhead line="7">2. Dutiyapāṭidesanīyasikkhāpadavaṇṇanā</subhead>
    <paragraph line="8">Yo <pageBreak edition="V" number="0.0399" /> ca paṭiggahetvā bhuñjatīti sambandho. <bold>Attano vā bhattaṃ dāpentiyā</bold>ti ettha sacepi attano bhattaṃ deti, iminā sikkhāpadena anāpattiyeva, purimasikkhāpadena āpatti. <bold>Aññesaṃ vā bhattaṃ dentiyā</bold>ti ettha <pageBreak edition="M" number="0.0434" /> pana sace dāpeyya, iminā sikkhāpadena āpatti bhaveyya, dentiyā pana neva iminā, na purimena āpatti.</paragraph>
    <centered line="9">Dutiyapāṭidesanīyasikkhāpadavaṇṇanā niṭṭhitā.</centered>
    <subhead line="10">3. Tatiyapāṭidesanīyasikkhāpadavaṇṇanā</subhead>
    <paragraph line="11"><bold>Laddhasekkhasammutikānī</bold>ti ñattidutiyena kammena laddhasekkhasammutikāni. Yañhi kulaṃ saddhāya vaḍḍhati, bhogena hāyati, evarūpassa kulassa ñattidutiyena kammena sekkhasammutiṃ denti, taṃ sandhāyetaṃ vuttaṃ.</paragraph>
    <paragraph line="12"><bold>Gharato nīharitvā</bold>ti gharato āsanasālaṃ vā vihāraṃ vā ānetvā. Tenāha <bold>‘‘āsanasālādīsu vā’’</bold>ti. Imassa ‘‘dentī’’ti iminā sambandho. <bold>Dvāramūle vā ṭhapitaṃ dentī</bold>ti dvāramūle ṭhapitaṃ pacchā sampattassa denti. Bhikkhuṃ pana disvā antogehato nīharitvā diyyamānaṃ na vaṭṭati. <bold>Niccabhattake</bold>ti niccaṃ dātabbabhattake. <bold>Salākabhatte</bold>ti rukkhasāramayāya salākāya vā veḷuvilīvatālapaṇṇādimayāya paṭṭikāya vā ‘‘asukassa nāma salākabhatta’’nti evaṃ akkharāni upanibandhitvā gāhāpetvā dātabbabhatte. <bold>Pakkhike</bold>ti ekasmiṃ pakkhe ekadivase dātabbabhatte. <bold>Uposathike</bold>ti uposathe dātabbabhatte. <bold>Pāṭipadike</bold>ti pāṭipadadivase dātabbabhatte.</paragraph>
    <centered line="13">Tatiyapāṭidesanīyasikkhāpadavaṇṇanā niṭṭhitā.</centered>
    <subhead line="14">4. Catutthapāṭidesanīyasikkhāpadavaṇṇanā</subhead>
    <paragraph line="15"><bold>Tassa parivāraṃ katvā, aññaṃ vā tena saddhiṃ bahukampī</bold>ti yāguyā paṭisaṃviditaṃ katvā ‘‘kiṃ suddhāya yāguyā dinnāya, pūvabhattādīnipi etissā yāguyā parivāraṃ katvā, dassāmā’’tiādinā <pageBreak edition="V" number="0.0400" /> tassa khādanīyassa vā bhojanīyassa vā parivāraṃ katvā, aññaṃ vā yaṃ kiñci tena saddhiṃ bahukampi āharīyatu. <bold>Khādanīya</bold>nti nidassanamattaṃ ‘‘bhojanīyaṃ vā’’tipi icchitabbattā. <bold>Tena saddhiṃ āharantū</bold>ti tena saddhiṃ attano deyyadhammaṃ āharantu. ‘‘Yāguyā <pageBreak edition="M" number="0.0435" /> paṭisaṃviditaṃ katvā pūvaṃ vā bhattaṃ vā āharanti, etampi vaṭṭatī’’ti (pāci. aṭṭha. 573) <bold>kurundiyaṃ</bold> vuttaṃ.</paragraph>
    <paragraph line="16"><bold>Paṭisaṃviditagilānāvasesakaṃ vā</bold>ti paṭisaṃviditañca gilāno ca <bold>paṭisaṃviditagilānā,</bold> tesaṃ avasesakaṃ, paṭisaṃviditassa ca gilānassa ca sesakanti attho. Ekassatthāya paṭisaṃviditaṃ katvā āhaṭaṃ, tassa sesakaṃ aññassāpi paribhuñjituṃ vaṭṭati. Catunnaṃ vā pañcannaṃ vā paṭisaṃviditaṃ katvā bahūnaṃ āhaṭaṃ hoti, aññesampi dātuṃ icchanti, etampi paṭisaṃviditasesakameva, sabbesampi vaṭṭati. Atha adhikameva hoti, sannidhiṃ mocetvā ṭhapitaṃ dutiyadivasepi vaṭṭati. Gilānassāhaṭāvasesepi eseva nayo. Yaṃ pana appaṭisaṃviditameva katvā ābhataṃ, taṃ bahiārāmaṃ pesetvā paṭisaṃviditaṃ kāretvā āharāpetabbaṃ, bhikkhūhi vā gantvā antarāmagge gahetabbaṃ. Yampi vihāramajjhena gacchanto vā vanacarakādayo vā vanato āharitvā denti, purimanayeneva paṭisaṃviditaṃ kāretabbaṃ. Katthaci pana potthakesu ‘‘paṭisaṃviditaṃ katvā āhaṭaṃ vā gilānāvasesakaṃ vā’’ti pāṭho dissati, so na gahetabbo. <bold>Tatthajātakameva vā</bold>ti ārāme jātakameva. <bold>Mūlaphalādi</bold>nti mūlaphalatacapattādiṃ aññena kappiyaṃ katvā dinnaṃ paribhuñjato anāpatti. Sace pana taṃ gāmaṃ haritvā pacitvā āharanti, na vaṭṭati. Paṭisaṃviditaṃ kāretabbaṃ.</paragraph>
    <centered line="17">Catutthapāṭidesanīyasikkhāpadavaṇṇanā niṭṭhitā.</centered>
    <centered line="18">Iti kaṅkhāvitaraṇiyā pātimokkhavaṇṇanāya</centered>
    <centered line="19">Vinayatthamañjūsāyaṃ līnatthappakāsaniyaṃ</centered>
    <centered line="20">Pāṭidesanīyavaṇṇanā niṭṭhitā.</centered>
  </content>
</document>