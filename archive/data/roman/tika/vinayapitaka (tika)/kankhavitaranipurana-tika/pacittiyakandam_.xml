<?xml version="1.0"?>
<document>
<metadata>
<normativeSource>http://tipitaka.org/romn/cscd/vin09t.nrf12.xml</normativeSource>
<archivePath>roman/tika/vinayapitaka (tika)/kankhavitaranipurana-tika/pacittiyakandam_.xml</archivePath>
<titlePath>Pācittiyakaṇḍaṃ - Kaṅkhāvitaraṇīpurāṇa-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">Pācittiyakaṇḍaṃ</chapter>
<subhead line="2">1. Paṭhamavaggavaṇṇanā</subhead>
<paragraph line="3">Paṭhame <pageBreak edition="M" number="0.0114" /><pageBreak edition="V" number="0.0110" /> haritapattavaṇṇo <bold>haritako. Cāpalasuṇaṃ</bold> amiñjako. Aṅkuramattameva hi tassa hoti. <bold>Palaṇḍukā</bold>dayo sabhāveneva vaṭṭanti. <bold>Sūpasampākādī</bold> vināpi antamaso yāgubhattepi pakkhipituṃ vaṭṭatīti likhitaṃ, ‘‘bhikkhuniyāpi gilānāya purebhattameva lasuṇaṃ kappati, na agilānāyā’’ti abhayagirīnaṃ uggahoti.</paragraph>
<paragraph line="4">Dutiye ābādhapaccayā bhikkhunisaṅghaṃ āpucchitvā saṃharāpetuṃ vaṭṭati, bhikkhussa ettha ca lasuṇe ca dukkaṭaṃ.</paragraph>
<paragraph line="5">Sattame <bold>‘‘samuṭṭhānādīni addhānamaggasikkhāpadasadisānī’’</bold>ti pāṭho.</paragraph>
<paragraph line="6">Navame <bold>kuṭṭo</bold> nāma gharakuṭṭo. <bold>Pākāro</bold> nāma parikkhepapākāro.</paragraph>
<paragraph line="7"><bold>Chaḍḍitakhette</bold>ti purāṇakhette. Saṅghasantake bhikkhussa chaḍḍetuṃ vaṭṭati saṅghapariyāpannattā. Bhikkhunīnampi saṅghasantake bhikkhusaṅghasantake vuttanayeneva vaṭṭati. Evaṃ santepi sāruppavasena kātabbanti likhitaṃ.</paragraph>
<paragraph line="8">Dasame <bold>‘‘sayaṃ tāni vatthūni karontiyā’’</bold>tiādi idha sikkhāpade natthi. Kasmā? Eḷakalomasamuṭṭhānattā. Yadi evaṃ kasmā vuttanti ce? Suttānulomamahāpadesato. Yadi naccādīni passituṃ vā suṇituṃ vā na labhati, pageva attanā kātunti nayato labbhamānattā vuttaṃ. Itarathā mahāpadesā niratthakā siyuṃ. ‘‘Evaṃ aññatthapi nayo netabbo. Samuṭṭhānampi idha vuttameva <pageBreak edition="V" number="0.0111" /> aggahetvā chasamuṭṭhānavasena gahetabba’’nti ācariyā. Idha vuttaṃ samuṭṭhānaṃ nāma mūlabhūtassa antarā vuttāpattiyā, tasmā eḷakalomasamuṭṭhānamevāti apare. <bold>Ārāme ṭhatvā</bold>ti na kevalaṃ ṭhatvā, tato gantvā pana sabbiriyāpathehipi labhati. <bold>Ārāme ṭhitā</bold>ti pana ārāmapariyāpannāti attho. Itarathā nisinnāpi na labheyyāti.</paragraph>
<centered line="9">Paṭhamavaggavaṇṇanā niṭṭhitā.</centered>
<subhead line="10">2. Dutiyavaggavaṇṇanā</subhead>
<paragraph line="11">Pañcame <pageBreak edition="M" number="0.0115" /><bold>upacāro</bold> dvādasahattho. <bold>‘‘Samuṭṭhānādīni kathinasadisāni, idaṃ pana kiriyākiriya’’</bold>nti pāṭho.</paragraph>
<paragraph line="12">Sattame <bold>dhuvapaññatte</bold>ti bhikkhunīnaṃ atthāya. <bold>Kulānī</bold>ti kulagharāni.</paragraph>
<centered line="13">Dutiyavaggavaṇṇanā niṭṭhitā.</centered>
<subhead line="14">3. Tatiyavaggavaṇṇanā</subhead>
<paragraph line="15">Catutthe saṅghāṭiādivasena adhiṭṭhitānaṃ <bold>saṅghāṭicāraṃ</bold>.</paragraph>
<paragraph line="16">Pañcame <bold>‘‘idaṃ pana kiriyākiriya’’</bold>nti pāṭho.</paragraph>
<paragraph line="17">Chaṭṭhe <bold>aññasmiṃ parikkhāre dukkaṭa</bold>nti thālakādīnaṃ vā sappitelādīnaṃ vā aññatarasmiṃ.</paragraph>
<centered line="18">Tatiyavaggavaṇṇanā niṭṭhitā.</centered>
<subhead line="19">4. Catutthavaggavaṇṇanā</subhead>
<paragraph line="20">Chaṭṭhe saṃsaṭṭhavihārasikkhāpade <bold>‘‘sesamettha paṭhamaariṭṭhasikkhāpade vuttavinicchayasadisamevā’’</bold>ti pāṭho.</paragraph>
<centered line="21">Catutthavaggavaṇṇanā niṭṭhitā.</centered>
<subhead line="22">5. Pañcamavaggavaṇṇanā</subhead>
<paragraph line="23">‘‘Cittāgāraṃ <pageBreak edition="V" number="0.0112" /> nāma yattha katthaci manussānaṃ kīḷituṃ ramituṃ kataṃ hotī’’tiādinā (pāci. 979) pāḷiyaṃ vuttattā cittāgārādīni sabbesaṃ atthāya katāni, na rañño eva.</paragraph>
<paragraph line="24">Sattame etena nissajjituṃ kappiyaṃ vuttaṃ. ‘‘Nissajjitvā paribhuñjatī’’ti (pāci. 1007) pāḷi ca atthi. <bold>‘‘Samuṭṭhānādīni kathinasadisāni, idaṃ pana kiriyākiriya’’</bold>nti pāṭho. Aṭṭhamepi esova pāṭho.</paragraph>
<centered line="25">Pañcamavaggavaṇṇanā niṭṭhitā.</centered>
<subhead line="26">6. Chaṭṭhavaggavaṇṇanā</subhead>
<paragraph line="27">Dasame <pageBreak edition="M" number="0.0116" /><bold>‘‘samuṭṭhānādīni kathinasadisāni, idaṃ pana kiriyākiriya’’</bold>nti pāṭho.</paragraph>
<centered line="28">Chaṭṭhavaggavaṇṇanā niṭṭhitā.</centered>
<subhead line="29">8. Aṭṭhamavaggavaṇṇanā</subhead>
<paragraph line="30">Paṭhamadutiyatatiyesu <bold>‘‘gihigatā’’ti vā ‘‘kumāribhūtā’’ti vā na vattabbā</bold>. Vadanti ce, kammaṃ kuppati.</paragraph>
<paragraph line="31">Ekādasame <bold>chandaṃ avissajjetvā</bold>ti ‘‘yathāsukha’’nti avatvā. Ettha pana ayaṃ vinicchayo – ‘‘pārivāsikachandadānenā’’ti idaṃ uddharitvā ‘‘vuṭṭhitāya parisāyā’’ti (pāci. 1168) padabhājanaṃ vuttaṃ. Etassa pana <bold>samantapāsādikāyaṃ</bold> ‘‘vuṭṭhitāya parisāyāti chandaṃ vissajjetvā kāyena vā vācāya vā chandavissajjanamattena vā vuṭṭhitāyā’’ti (pāci. aṭṭha. 1167) vuttaṃ. Idha chandassa pana avissaṭṭhattā kammaṃ kātuṃ vaṭṭatīti vuttaṃ. Tasmā chandaṃ avissajjetvāva dvādasahatthapāse viharitvā puna sannipātakaraṇañca vaṭṭatīti likhitaṃ.</paragraph>
<centered line="32">Aṭṭhamavaggavaṇṇanā niṭṭhitā.</centered>
<subhead line="33">9. Navamavaggavaṇṇanā</subhead>
<paragraph line="34">Tatiye <pageBreak edition="V" number="0.0113" /><bold>‘‘sesaṃ vuttanayena veditabbaṃ, idaṃ pana akusalacitta’’</bold>nti pāṭho.</paragraph>
<paragraph line="35">Catutthe <bold>vuttanayenā</bold>ti tatiye vuttanayena.</paragraph>
<paragraph line="36">Ekādasame <bold>‘‘samuṭṭhānādīni kathinasadisāni, idaṃ pana kiriyākiriya’’</bold>nti pāṭho.</paragraph>
<paragraph line="37">Dvādasame <bold>‘‘samuṭṭhānādīni padasodhammasadisāni, idaṃ pana kiriyākiriya’’</bold>nti pāṭho.</paragraph>
<paragraph line="38">Terasame ‘‘saṃkaccikaṃ nāma adhakkhakaṃ ubbhanābhi, tassā paṭicchādanatthāyā’’ti (pāci. 1226) pāḷiyaṃ vuttattā idhāpi <bold>‘‘adhakkhakaubbhanābhisaṅkhātassa sarīrassa paṭicchādanattha’’</bold>nti <pageBreak edition="M" number="0.0117" /> pāṭho. Aparikkhepe āpattiparicchedaṃ samantapāsādikavasena aggahetvā idha vuttanayena gahetabbanti likhitaṃ.</paragraph>
<centered line="39">Navamavaggavaṇṇanā niṭṭhitā.</centered>
<centered line="40">Suddhapācittiyavaṇṇanā niṭṭhitā.</centered>
<subhead line="41">Samuṭṭhānavinicchayavaṇṇanā</subhead>
<paragraph line="42">Samuṭṭhānānaṃ vinicchaye pana giraggasamajjādīni ‘‘acittakāni lokavajjānī’’ti vuttattā ‘‘nacca’’nti vā ‘‘gandha’’nti vā ajānitvāpi dassanena, vilimpanena vā āpajjanato vatthuajānanacittena <bold>acittakāni</bold>. ‘‘Nacca’’nti vā ‘‘gandha’’nti vā jānitvā passantiyā, vilimpantiyā vā akusalattā eva <bold>lokavajjāni</bold>. Corivuṭṭhāpanādīni <bold>‘‘corī’’</bold>tiādinā vatthuṃ jānitvā karaṇeyeva āpajjanattā <bold>sacittakāni</bold>. Upasampadādīnaṃ ekantākusalacitteneva akattabbattā <bold>paṇṇattivajjāni</bold>. ‘‘Idha sacittakācittakatā paṇṇattijānanājānanatāya aggahetvā vatthujānanājānanatāya gahetabba’’nti likhitaṃ. Adhippetattā saṅkhepato dassanābhāvā –</paragraph>
<gatha1 line="43">Acittakattaṃ <pageBreak edition="V" number="0.0114" /> dvidhā mataṃ, vatthupaṇṇattiaññāṇā;</gatha1>
<gathalast line="44">Vuttaṃ ñāṇaṃ dvidhā idha, sakanāmena aññātaṃ.</gathalast>
<gatha1 line="45">Paranāmañca jānanaṃ, vatthussekaṃ balakkāre;</gatha1>
<gathalast line="46">Ekadhā samacārike, tasmiṃ tappaṭibandhoti.</gathalast>
<gatha1 line="47">Paranāmena jānanaṃ, dvidhā muttādike ekaṃ;</gatha1>
<gathalast line="48">Ekaṃ lomādike matanti, ayaṃ bhedo veditabbo.</gathalast>
<gatha1 line="49">Sesamettha uttānaṃ, anuttānatthe vuttavinicchayattā na uddhaṭanti;</gatha1>
<centered line="50">Samuṭṭhānavinicchayavaṇṇanā niṭṭhitā.</centered>
<centered line="51">Bhikkhunīpātimokkhavaṇṇanā niṭṭhitā.</centered>
<centered line="52">Kaṅkhāvitaraṇīpurāṇaṭīkā niṭṭhitā.</centered>
<centered line="53"> Namo tassa bhagavato arahato sammāsambuddhassa</centered>
<book line="54">Kaṅkhāvitaraṇī-abhinavaṭīkā</book>
<subsubhead line="55">Ganthārambhakathā</subsubhead>
<gatha1 line="56">Tilokatilakaṃ <pageBreak edition="M" number="0.0119" /><pageBreak edition="V" number="0.0115" /> buddhaṃ, vande suddhaguṇākaraṃ;</gatha1>
<gathalast line="57">Karuṇāsītalībhūta-hadayaṃ mahitodayaṃ.</gathalast>
<gatha1 line="58">Tenāpi dhammarājena, lokekācariyena yo;</gatha1>
<gathalast line="59">Pūjito tañca saddhammaṃ, vande gambhīramuttamaṃ.</gathalast>
<gatha1 line="60">Munindacandasaddhamma-raṃsīhi vimalehi yo;</gatha1>
<gathalast line="61">Bodhitohaṃ sadā vande, taṃ saṅghaṃ kumudākaraṃ.</gathalast>
<gatha1 line="62">Vinaye <pageBreak edition="V" number="0.0116" /> nayagambhīre, sabbathā pāradassinā;</gatha1>
<gathalast line="63">Vādinā duttarāgādha-sabbasatthamahaṇṇave.</gathalast>
<gatha1 line="64">Yā katā <bold>buddhaghosena,</bold> therena thiracetasā;</gatha1>
<gathalast line="65"><bold>Kaṅkhāvitaraṇī</bold> nāma, mātikaṭṭhakathā subhā.</gathalast>
<gatha1 line="66">Thirānekaguṇoghena, therena vinayaññunā;</gatha1>
<gatha1 line="67">Kalyāṇācārayuttena, dhīmatā munisūnunā;</gatha1>
<gathalast line="68">Vinayaṭṭhitikāmena, <bold>sumedhenā</bold>bhiyācito.</gathalast>
<gatha1 line="69">Tamahaṃ vaṇṇayissāmi, suvisuddhamanākulaṃ;</gatha1>
<gathalast line="70">Sādhavo taṃ nisāmetha, sakkaccaṃ mama bhāsatoti.</gathalast>
<subhead line="71">Ganthārambhakathāvaṇṇanā</subhead>
<paragraph line="72">Sabbakusaladhammappamukhassa vipuloḷāraguṇavisesāvahassa paramagambhīrassa pātimokkhassa atthasaṃvaṇṇanaṃ kattukāmoyamācariyo paṭhamaṃ tāva <bold>‘‘buddhaṃ dhamma’’</bold>ntiādinā ratanattayappaṇāmakaraṇena attano cittasantānaṃ punāti. Visuddhacittasantānanissayā hi paññā tikkhavisadabhāvappattiyā yathādhippetasaṃvaṇṇanāya pariyosānagamanasamatthā hotīti <pageBreak edition="M" number="0.0120" />. Apica ratanattayappaṇāmena vidhutasabbakibbise cittasantāne bhavantarūpacitānipi antarāyikakammāni paccayavekallato yathādhippetāya atthasaṃvaṇṇanāya nālamantarāyakaraṇāyātipi ācariyassa ratanattayavandanā.</paragraph>
<paragraph line="73">Tattha <bold>buddha</bold>saddassa tāva ‘‘bujjhitā saccānīti buddho, bodhetā pajāyāti buddho’’tiādinā (mahāni. 192; cūḷani. pārāyanatthutigāthāniddesa 97; paṭi. ma. 1.162) niddesanayena attho veditabbo. Atha vā savāsanāya aññāṇaniddāya accantavigamato, buddhiyā vā vikasitabhāvato buddhavāti <bold>buddho</bold> jāgaraṇavikasanatthavasena. Atha vā kassacipi ñeyyadhammassa anavabuddhassa abhāvena, ñeyyavisesassa ca kammabhāvena aggahaṇato <pageBreak edition="V" number="0.0117" /> kammavacanicchāya abhāvena avagamanatthavaseneva kattuniddeso labbhatīti buddhavāti <bold>buddho</bold> yathā ‘‘dikkhito na dadātī’’ti. Atthato pana pāramitāparibhāvitena sayambhuñāṇena sahavāsanāya vigataviddhastaniravasesupakkileso mahākaruṇāsabbaññutaññāṇādiaparimeyyaguṇagaṇādhārova khandhasantāno buddho. Yathāha –</paragraph>
<indent line="74">‘‘Buddhoti yo so bhagavā sayambhū anācariyako pubbe ananussutesu dhammesu sāmaṃ saccāni abhisambujjhi, tattha ca sabbaññutaṃ patto, balesu ca vasībhāva’’nti (mahāni. 192; cūḷani. pārāyanatthutigāthāniddesa 97; paṭi. ma. 1.161),</indent>
<unindented line="75">Taṃ buddhaṃ.</unindented>
<paragraph line="76">Dhāretīti <bold>dhammo</bold>. Ayañhi yathānusiṭṭhaṃ paṭipajjamāne apāyadukkhe, saṃsāradukkhe ca apatamāne dhāretīti, tannibbattakakilesaviddhaṃsanañcettha dhāraṇaṃ. Evañca katvā ariyamaggo, tassa tadatthasiddhihetutāya nibbānañcāti ubhayameva nippariyāyato dhāreti. Ariyaphalañca pana taṃsamucchinnakilesapaṭippassambhanena tadanukūlatāya, pariyattidhammo ca tadadhigamahetutāyāti ubhayampi pariyāyato dhāretīti veditabbaṃ, taṃ dhammaṃ. Ca-saddo samuccayattho. Tena yathāvuttaṃ buddhaṃ, imañca dhammaṃ vanditvāti buddharatanena saha vandanakiriyāya dhammaratanaṃ samuccinoti.</paragraph>
<paragraph line="77">Na kevalaṃ idaṃ dvayamevāti āha <bold>‘‘saṅghañcā’’</bold>ti. Ariyena diṭṭhisīlasāmaññena saṃhato ghaṭitoti <bold>saṅgho,</bold> aṭṭhaariyapuggalasamūho. Tehi <pageBreak edition="M" number="0.0121" /> tehi vā maggaphalehi kilesadarathānaṃ samucchedapaṭippassambhanavasena sammadeva ghātitattā <bold>saṅgho,</bold> pothujjanikasaṅghassāpi pubbabhāgappaṭipadāya ṭhitattā purimacetanāya viya dāne ettheva saṅgaho daṭṭhabbo. Sopi hi kiñcāpi ariyena diṭṭhisīlasāmaññena asaṃhato, niyyānikapakkhiyena pana pothujjanikena saṃhatattā dakkhiṇeyyapaṇipātāraho <bold>saṅgho</bold>yevāti, taṃ saṅghaṃ. <bold>Ca</bold>-saddassattho etthāpi vuttanayeneva veditabbo.</paragraph>
<paragraph line="78">Kiṃvisiṭṭhaṃ buddhaṃ, dhammaṃ, saṅghañcāti āha <bold>‘‘vandanāmānapūjāsakkārabhājana’’</bold>nti. Idañca visesanaṃ paccekaṃ yojetabbaṃ ‘‘vandanāmānapūjāsakkārabhājanaṃ. Buddhaṃ…pe… vandanāmānapūjāsakkārabhājanaṃ saṅghañcā’’ti. Tattha sadevakena lokena arahatādīhi guṇehi seṭṭhabhāvena kariyamāno paṇāmo <bold>vandanā,</bold> sammāno <bold>māno,</bold> gandhapupphādīhi upahāro <bold>pūjā,</bold> abhisaṅkhatapaccayadānaṃ <pageBreak edition="V" number="0.0118" /><bold>sakkāro,</bold> vandanā ca māno ca pūjā ca sakkāro ca <bold>vandanāmānapūjāsakkārā,</bold> tesaṃ mahapphalabhāvakaraṇena bhājanattā ādhārattā <bold>vandanāmānapūjāsakkārabhājanaṃ</bold>. Iminā ratanattayassa arahatādīhi guṇehi asamabhāvaṃ dasseti. Tandassanampi takkatassa nipaccakārassa sasantānapavanādivasena yathādhippetāya atthasaṃvaṇṇanāya nipphādanasamatthabhāvadīpanatthanti veditabbaṃ.</paragraph>
<paragraph line="79"><bold>Vippasannena cetasā vanditvā</bold>ti arahatādianekappakāraguṇavisesānussaraṇavasena vividhena, visesena vā pasannena manasā saddhiṃ kāyavācāhi karaṇabhūtāhi abhivandiyāti attho, tīhi dvārehi namassitvāti vuttaṃ hoti. Tividhā cāyaṃ vandanā kāyavacīmanovandanānaṃ vasena. Tattha buddhādiguṇārammaṇā kāmāvacarakusalakiriyānaṃ aññataracetanā kāyavacīviññattiyo samuṭṭhāpetvā kāyavacīdvāravasena uppannā <bold>kāyavacīvandanā</bold>ti vuccati, ubhayaviññattiyo pana asamuṭṭhāpetvā manodvāravasena uppannā <bold>manovandanā</bold>ti. Imassa padassa ‘‘vaṇṇanaṃ vaṇṇayissāmī’’ti iminā sambandho.</paragraph>
<paragraph line="80">Evaṃ ratanattayassa paṇāmaṃ dassetvā idāni attano nissayabhūtānaṃ aṭṭhakathācariyānañca paṇāmaṃ dassento <bold>‘‘theravaṃsappadīpāna’’</bold>ntiādimāha. Tattha katañjalī pubbācariyasīhānaṃ namo katvāti sambandho. Kato añjali karapuṭo etenāti <bold>katañjalī</bold>. Chandānurakkhaṇatthañhettha dīgho <pageBreak edition="M" number="0.0122" />, katañjalī hutvāti vuttaṃ hoti. <bold>Pubbācariyā</bold> porāṇaṭṭhakathākārā tambapaṇṇiyā mahātherā, te eva parissayasahanato, paṭipakkhabhūtakilesahananato, paravādimigehi apadhaṃsanīyato ca sīhasadisattā <bold>sīhā</bold>ti <bold>pubbācariyasīhā,</bold> tesaṃ pubbācariyasīhānaṃ. Kīdisā te pubbācariyasīhā, yesaṃ tayā namo karīyatīti āha <bold>‘‘theravaṃsappadīpāna’’</bold>ntiādi. Tattha <bold>theravaṃsappadīpāna</bold>nti thirehi sīlakkhandhādīhi samannāgatāti <bold>therā,</bold> mahākassapādayo, tesaṃ vaṃso anvayoti <bold>theravaṃso</bold>. Etena bhinnaladdhikānaṃ sattarasabhedānaṃ mahāsaṅghikādīnaṃ vaṃsaṃ paṭikkhipati, theravaṃsapariyāpannā hutvā pana āgamādhigamasampannattā paññāpajjotena tassa theravaṃsassa dīpanato <bold>theravaṃsappadīpā,</bold> pubbācariyasīhā, tesaṃ theravaṃsappadīpānaṃ. Asaṃhīrattā <bold>thirānaṃ</bold>. <bold>Vinayakkame</bold>ti ārambhānurūpavacanametaṃ, te pana suttābhidhammesupi thirā eva.</paragraph>
<paragraph line="81">Evaṃ aṭṭhakathācariyānampi paṇāmaṃ dassetvā idāni saṃvaṇṇetabbadhammavisesassa abhidhānānisaṃsaṃ, desakasampattiyo ca dassento <bold>‘‘pāmokkha’’</bold>ntiādimāha. Tattha mahesinā yaṃ pātimokkhaṃ pakāsitanti sambandho. Tattha <bold>mahesinā</bold>ti mahante sīlādike pañca dhammakkhandhe esī <pageBreak edition="V" number="0.0119" /> gavesīti <bold>mahesi</bold>. Mahantehi esitoti vā puthujjanasekhāsekhaisīhi visiṭṭhattā mahanto isīti vā <bold>mahesi,</bold> sammāsambuddho, tena mahesinā. <bold>Pātimokkha</bold>nti sattāpattikkhandhasaṃvarabhūtaṃ sikkhāpadasīlaṃ, taddīpanato ubhatovibhaṅgasuttasaṅkhātaṃ ganthapātimokkhameva vā. Kimbhūtanti āha <bold>‘‘pāmokkha’’</bold>ntiādi. Pamukhe sādhūti pamokkhaṃ, pamokkhameva <bold>pāmokkhaṃ,</bold> vajjapaṭipakkhattā anavajjānaṃ samādhipaññāsaṅkhātānaṃ parittamahaggatalokuttarānaṃ kusalānaṃ dhammānaṃ ādi patiṭṭhābhūtanti attho. ‘‘Sīle patiṭṭhāya naro sapañño, cittaṃ paññañca bhāvaya’’nti (saṃ. ni. 1.23, 192; peṭako. 22; mi. pa. 2.1.9) hi vuttaṃ. Mukhamivāti <bold>mukhaṃ,</bold> dvāraṃ. Yathā hi sattānaṃ khajjabhojjaleyyapeyyavasena catubbidhopi āhāro mukhena pavisitvā aṅgapaccaṅgāni pharati, evaṃ yoginopi cātubhūmakakusalaṃ sīlamukhena pavisitvā atthasiddhiṃ sampādeti. Tena vuttaṃ ‘‘mukhamivāti mukha’’nti. Atha vā <bold>mukhaṃ</bold> dvāraṃ <bold>mokkhappavesāya</bold> nibbānasacchikiriyāyāti attho. Vuttañhi –</paragraph>
<indent line="82">‘‘Avippaṭisāratthāni <pageBreak edition="M" number="0.0123" /> kho, ānanda, kusalāni sīlānī’’ti (a. ni. 11.1).</indent>
<paragraph line="83">Tathā –</paragraph>
<indent line="84">‘‘Avippaṭisāro pāmojjatthāya, pāmojjaṃ pītatthāya, pīti passaddhatthāya, passaddhi sukhatthāya, sukhaṃ samādhatthāya, samādhi yathābhūtañāṇadassanatthāya, yathābhūtañāṇadassanaṃ nibbidatthāya, nibbidā virāgatthāya, virāgo vimuttatthāya, vimutti vimuttiñāṇadassanatthāya, vimuttiñāṇadassanaṃ anupādāparinibbānatthāyā’’ti (pari. 366) ca.</indent>
<paragraph line="85">Evaṃ saṃvaṇṇetabbadhammassa abhidhānādiṃ dassetvā idāni saṃvaṇṇanāya nimittaṃ dassetuṃ <bold>‘‘sūratenā’’</bold>tiādinā catutthagāthamāha. Tattha <bold>sūratenā</bold>ti sobhane ratoti sūrato u-kārassa dīghaṃ katvā, tena sūratena, sobhane kāyikavācasikakamme ratenāti attho, vinītenāti vuttaṃ hoti. <bold>Nivātenā</bold>ti nīcavuttinā. <bold>Sucisallekhavuttinā</bold>ti sucibhūtā kilesasallikhanasamatthā vutti paṭipatti etassāti sucisallekhavutti, tena sucisallekhavuttinā, parisuddhāya appicchavuttiyā samannāgatenāti attho. <bold>Vinayācārayuttenā</bold>ti vārittacārittasīlasampannena. Atha vā <bold>vinayo</bold>ti cettha pātimokkhasaṃvarādibhedo saṃvaravinayo. <bold>Ācāro</bold>ti ācāragocaraniddese āgatasamaṇasāruppācāro <pageBreak edition="V" number="0.0120" />. <bold>Soṇattherenā</bold>ti ettha <bold>soṇo</bold>ti tassa nāmaṃ. Thirehi sīlakkhandhādīhi samannāgatattā <bold>thero. Yācito</bold>ti abhiyācito. Thero hi pātimokkhassa gambhīratāya duravagāhataṃ, ācariyassa ca taṃsaṃvaṇṇanāya sāmatthiyaṃ ñatvā ‘‘pātimokkhassa tayā atthasaṃvaṇṇanā kātabbā. Evañhi sāsanassa suciraṭṭhitikatā hotī’’ti sānisaṃsagāravena yācanaṃ akāsi. Tadassa yācanaṃ attano saṃvaṇṇanāya nidānabhūtaṃ dassento <bold>‘‘yācito’’</bold>ti āha.</paragraph>
<paragraph line="86">Ettha ca ‘‘sūratenā’’ti imināssa soraccaṃ vuccati. ‘‘Nivātenā’’ti iminā nīcamanatā nivātavuttitā, yāya nivātavuttitāya samannāgato puggalo nihatamāno, nihatadappo, pādapuñchanacoḷakasamo, bhinnavisāṇūsabhasamo, uddhaṭadāṭhasappasamo ca hutvā saṇho sakhilo sukhasambhāso <pageBreak edition="M" number="0.0124" /> hoti. ‘‘Sucisallekhavuttinā’’ti iminā indriyasaṃvarapaccayasannissitaājīvapārisuddhisīlaṃ. ‘‘Vinayācārayuttenā’’ti iminā pātimokkhasaṃvarasīlaṃ vuttanti veditabbaṃ. Evamanekaguṇehi tassa abhitthavanaṃ yathāvuttaguṇasamannāgatassa sabrahmacārino ajjhesanaṃ na sakkā paṭibāhitunti paramagambhīrassāpi pātimokkhassa atthasaṃvaṇṇanāyaṃ pavattāti dassanatthaṃ. Kiñca – tādisassa ajjhesanaṃ nissāya kariyamānā atthasaṃvaṇṇanā tassa ajjhesanādhipaccena, mamañca ussāhasampattiyā na cirena pariyosānaṃ gacchatīti katanti veditabbaṃ.</paragraph>
<paragraph line="87">Evaṃ saṃvaṇṇanāya nimittaṃ dassetvā idāni tassavane sotujanassādaraṃ janetuṃ tappayojanakaraṇappakāranissayābhidhānādiṃ dassento <bold>‘‘tatthā’’</bold>tiādigāthādvayamāha. Tattha <bold>tatthā</bold>ti ‘‘yaṃ mahesinā pātimokkhaṃ pakāsita’’nti vuttaṃ, tasmiṃ pātimokkhe. <bold>Sañjātakaṅkhāna</bold>nti padapadatthavinicchayavasena sañjātakaṅkhānaṃ, samuppannasaṃsayānanti attho. <bold>Kaṅkhāvitaraṇatthāyā</bold>ti yathāvuttasaṃsayassa atikkamanatthāya. <bold>Tassā</bold>ti pātimokkhassa. Vaṇṇīyati attho kathīyati etāyāti <bold>vaṇṇanā,</bold> aṭṭhakathā, taṃ vaṇṇanaṃ. Imassa ca ‘‘vaṇṇayissāmī’’ti iminā sambandho. Kiṃbhūtanti āha <bold>‘‘paripuṇṇavinicchaya’’</bold>ntiādi. <bold>Paripuṇṇavinicchaya</bold>nti khandhakaparivārapadabhājanādivasena asādhāraṇavinicchayassa ca nidānādivasena sattarasappabhedassa ca sabbasikkhāpadasādhāraṇavinicchayassa pakāsanato sampuṇṇavinicchayaṃ.</paragraph>
<paragraph line="88"><bold>Mahāvihāravāsīna</bold>nti mahāmeghavanuyyānabhūmibhāge patiṭṭhito vihāro <bold>mahāvihāro,</bold> yo satthuno mahābodhinā vibhūsito, tattha vasanti sīlenāti <bold>mahāvihāravāsino,</bold> tesaṃ mahāvihāravāsīnaṃ <pageBreak edition="V" number="0.0121" />. <bold>Vācanāmagganissita</bold>nti kathāmagganissitaṃ, aṭṭhakathānissitanti attho, mahāvihāravāsīnaṃ sīhaḷaṭṭhakathānayaṃ idha nissāyāti vuttaṃ hoti. <bold>Vaṇṇayissāmī</bold>ti pavattayissāmi. <bold>Nāmenā</bold>ti attano guṇanāmena. Kaṅkhāvitaranti etāyāti <bold>kaṅkhāvitaraṇī,</bold> taṃ kaṅkhāvitaraṇiṃ. <bold>Subha</bold>nti atthabyañjanasampannattā sundaraṃ, saddalakkhaṇasubhato, vinicchayasubhato, viññeyyasubhato ca subhaṃ parisuddhaṃ. Ettha ca ‘‘kaṅkhāvitaraṇatthāyā’’ti iminā payojanaṃ dasseti, puripuṇṇavinicchaya’’nti iminā <pageBreak edition="M" number="0.0125" /> saṃvaṇṇanāppakāraṃ, ‘‘mahāvihāravāsīnaṃ vācanāmagganissita’’nti iminā saṃvaṇṇanāya nissayavisuddhiṃ nikāyantaraladdhisaṅkaradosavivajjanato, ‘‘vaṇṇayissāmī’’ti iminā attano ajjhāsayaṃ dassetīti daṭṭhabbaṃ. <bold>‘‘Vattayissāmī’’</bold>tipi pāṭho.</paragraph>
<centered line="89">Ganthārambhakathāvaṇṇanā niṭṭhitā.</centered>
<subhead line="90">Nidānavaṇṇanā</subhead>
<paragraph line="91">Evaṃ ratanattayapaṇāmādisahitaṃ saññādikaṃ dassetvā idāni ‘‘pātimokkhassa vaṇṇanaṃ vaṇṇayissāmī’’ti vuttattā pātimokkhaṃ tāva vacanatthato, sarūpabhedato, ganthabhedato, uddesavibhāgato, uddesaparicchedato ca vavatthapetvā taduddesakkamenāyaṃ vaṇṇanā bhavissatīti dassetuṃ <bold>‘‘tattha pātimokkha’’</bold>ntiādi āraddhaṃ.</paragraph>
<paragraph line="92">Tattha <bold>tatthā</bold>ti tasmiṃ gāthāpade. <bold>Paatimokkha</bold>nti pakārato ativiya sīlesu mukhabhūtaṃ. <bold>Atipamokkha</bold>nti tameva padaṃ upasaggabyattayena vadati. Atha vā <bold>pa ati mokkha</bold>nti padacchedo, tassa upasaggabyattayenatthamāha <bold>‘‘atipamokkha’’</bold>nti. Evaṃ pabhedato padavaṇṇanaṃ katvā saddatthato vadati <bold>‘‘atiseṭṭhaṃ atiuttamanti attho’’</bold>ti. Ettha ca sīlapātimokkhaṃ sabbaguṇānaṃ mūlabhāvato seṭṭhaṃ, ganthapātimokkhaṃ pana seṭṭhaguṇasahacaraṇato seṭṭhanti veditabbaṃ. <bold>Uttama</bold>nti etthāpi eseva nayo. <bold>Itī</bold>ti evaṃ. Iminā yathāvuttavacanatthaṃ nidasseti. Nidassanattho hi ayaṃ <bold>iti</bold>-saddo ‘‘sabbamatthīti kho, kaccāna, ayameko anto, sabbaṃ natthīti kho, kaccāna, ayaṃ dutiyo anto’’tiādīsu (saṃ. ni. 2.15; 3.90) viya. <bold>Iminā</bold>ti āsannapaccakkhavacanaṃ iti-saddena anantaranidassitassa, paṭiggāhakehi ca sotaviññāṇādivīthiyā <pageBreak edition="V" number="0.0122" /> paṭipannassa vacanatthassa vacanato. Atha vā <bold>iminā</bold>ti āsannapaccakkhabhāvakaraṇavacanaṃ yathāvuttassa vacanatthassa abhimukhīkaraṇato. <bold>Vacanatthenā</bold>ti ‘‘atiseṭṭha’’nti saddatthena. <bold>Ekavidhampī</bold>ti ekakoṭṭhāsampi. <bold>Sīlaganthabhedato duvidhaṃ hotī</bold>ti puna sīlaganthasaṅkhātena pabhedena duvidhaṃ hoti, sīlapātimokkhaṃ, ganthapātimokkhañcāti duvidhaṃ hotīti attho.</paragraph>
<paragraph line="93">Idāni <pageBreak edition="M" number="0.0126" /> tadubhayassāpi sutte āgatabhāvaṃ dassetuṃ <bold>‘‘tathā hī’’</bold>tiādi vuttaṃ. Tattha pāti rakkhatīti <bold>pāti,</bold> taṃ mokkheti moceti āpāyikādīhi dukkhehīti <bold>pātimokkhaṃ,</bold> saṃvaraṇaṃ <bold>saṃvaro,</bold> kāyavācāhi avītikkamo, pātimokkhameva saṃvaro <bold>pātimokkhasaṃvaro,</bold> pātimokkhasaṃvarena saṃvuto samannāgato <bold>pātimokkhasaṃvarasaṃvuto. Viharatī</bold>ti vattati.</paragraph>
<paragraph line="94"><bold>Ādimeta</bold>nti etaṃ sikkhāpadasīlaṃ pubbuppattiatthena ādi. Vuttampi cetaṃ –</paragraph>
<paragraph line="95">‘‘Tasmātiha tvaṃ, uttiya, ādimeva visodhehi kusalesu dhammesu. Ko cādi kusalānaṃ dhammānaṃ? Sīlañca suvisuddhaṃ, diṭṭhi ca ujukā’’ti (saṃ. ni. 5.382).</paragraph>
<paragraph line="96">Yathā hi nagaravaḍḍhakī nagaraṃ māpetukāmo paṭhamaṃ nagaraṭṭhānaṃ sodheti, tato aparabhāge vīthicatukkasiṅghāṭakādiparicchedena vibhajitvā nagaraṃ māpeti, yathā vā pana rajako paṭhamaṃ tīhi khārehi vatthaṃ dhovitvā parisuddhe vatthe yadicchakaṃ raṅgajātaṃ upaneti, yathā vā pana cheko cittakāro rūpaṃ likhitukāmo āditova bhittiparikammaṃ karoti, tato aparabhāge rūpaṃ samuṭṭhāpeti, evameva yogāvacaro āditova sīlaṃ visodhetvā aparabhāge samathavipassanādayo dhamme sacchikaroti. Tasmā sīlaṃ <bold>‘‘ādī’’</bold>ti vuttaṃ. <bold>‘‘Mukhameta’’</bold>ntiādīni vuttatthāneva. <bold>Ādi</bold>saddena ‘‘pātimokkhe ca saṃvaro’’tiādipāḷiṃ (dī. ni. 2.90; dha. pa. 185) saṅgaṇhāti.</paragraph>
<paragraph line="97"><bold>Sīla</bold>nti cārittavārittavasena duvidhaṃ vinayapiṭakapariyāpannaṃ sikkhāpadasīlaṃ, dhammato pana sīlaṃ nāma pāṇātipātādīhi vā viramantassa, vattapaṭipattiṃ vā pūrentassa cetanādayo dhammā veditabbā. Vuttañhetaṃ <bold>paṭisambhidāyaṃ</bold> ‘‘kiṃ sīlanti cetanā sīlaṃ cetasikaṃ sīlaṃ saṃvaro sīlaṃ avītikkamo sīla’’nti (paṭi. ma. 1.39) <bold>‘‘ubhayāni kho panassa pātimokkhānī’’</bold>ti bhikkhubhikkhunīpātimokkhavasena ubhayāni pātimokkhāni, dve mātikāti attho. <bold>Assā</bold>ti bhikkhunovādakassa <pageBreak edition="V" number="0.0123" />. <bold>Vitthārenā</bold>ti ubhatovibhaṅgena saddhiṃ. <bold>Svāgatānī</bold>ti suṭṭhu āgatāni. <bold>Ādi</bold>saddena ‘‘pātimokkhaṃ uddiseyyā’’tiādipāḷiṃ (mahāva. 134) saṅgaṇhāti. <bold>Tatthā</bold>ti tesu sīlaganthapātimokkhesu. <bold>Yo</bold>ti <pageBreak edition="M" number="0.0127" /> aniyamaniddeso, yo koci puggalo. <bold>Na</bold>nti vinayapariyāpannasīlaṃ. <bold>Rakkhatī</bold>ti samādiyitvā avikopento pāleti. <bold>Taṃ</bold> ‘‘pātī’’ti laddhanāmaṃ pātimokkhasīle ṭhitaṃ. <bold>Mocetī</bold>ti sahakārikāraṇabhāvato mokkheti. Apāye jātaṃ <bold>āpāyikaṃ,</bold> dukkhaṃ, taṃ ādi yesaṃ tāni <bold>āpāyikādīni</bold>. <bold>Ādi</bold>saddena tadaññaṃ sabbaṃ saṃsāradukkhaṃ saṅgaṇhāti. <bold>Attānuvādādīhī</bold>ti attānaṃ anuvādo <bold>attānuvādo,</bold> so ādi yesaṃ tāni <bold>attānuvādādīni,</bold> tehi attānuvādādīhi. <bold>Ādi</bold>saddena parānuvādadaṇḍaduggatibhayāni saṅgaṇhāti. <bold>Tassa pātimokkhassa jotakattā</bold>ti tassa sīlapātimokkhassa dīpanattā. <bold>Ādimhi pana vutto vacanattho</bold>ti ‘‘atiseṭṭha’’ntiādinā ādimhi vutto vacanattho. <bold>Ubhinnampi sādhāraṇo hoti</bold> sīlapātimokkhaṃ sabbaguṇānaṃ mūlabhāvato seṭṭhaṃ, ganthapātimokkhaṃ seṭṭhaguṇasahacaraṇato seṭṭhanti.</paragraph>
<paragraph line="98"><bold>Tatthā</bold>ti tesu sīlapātimokkhaganthapātimokkhesu. <bold>‘‘Ayaṃ vaṇṇanā’’</bold>ti vakkhamānavaṇṇanamāha. Ganthapātimokkhassa tāva yujjatu, kathaṃ sīlapātimokkhassa yujjatīti āha <bold>‘‘ganthe hī’’</bold>tiādi. <bold>Hī</bold>ti kāraṇatthe nipāto. <bold>Tassā</bold>ti ganthassa. <bold>Attho</bold>ti sīlaṃ. <bold>Vaṇṇitova hotī</bold>ti ganthavaṇṇanāmukhena atthasseva vaṇṇanato. Idaṃ vuttaṃ hoti – yasmā ganthe vaṇṇite tadavinābhāvato tassattho vaṇṇito hoti, tasmā sīlapātimokkhassapi yujjatīti.</paragraph>
<paragraph line="99">Evaṃ sarūpabhedato vavatthapetvā idāni ganthabhedato vavatthapetuṃ <bold>‘‘taṃ paneta’’</bold>ntiādimāha. <bold>Tatthā</bold>ti tesu bhikkhupātimokkhabhikkhunīpātimokkhesu dvīsu. Uddesā paricchijjanti yehi vakkhamānavacanappabandhehi, te <bold>uddesaparicchedā,</bold> tehi. <bold>Vavatthita</bold>nti asaṅkarato ṭhitaṃ.</paragraph>
<paragraph line="100">Evaṃ ganthabhedato vavatthapetvā idāni uddesavibhāgato vavatthapetuṃ <bold>‘‘tatthā’’</bold>tiādimāha. Uddisīyati sarūpena kathīyati ettha, etenāti vā <bold>uddeso,</bold> nidānassa uddesoti <bold>nidānuddeso</bold>. Evaṃ sesesupi. Vitthārova uddeso <bold>vitthāruddeso</bold>.</paragraph>
<paragraph line="101">Idāni nidānuddesādīnaṃ paricchedadassanatthaṃ <bold>‘‘tattha nidānuddeso’’</bold>tiādi āraddhaṃ. Tattha <bold>tatthā</bold>ti tesu pañcasu uddesesu. Nidānuddeso uddiṭṭho <pageBreak edition="M" number="0.0128" /> hotīti sambandho. Yaṃ panettha nidānuddesaparicchedaṃ dassentena ‘‘suṇātu me, bhante, saṅgho…pe… āvikatā hissa phāsu hotī’’ti <pageBreak edition="V" number="0.0124" /> idhāgatanidānapāḷiṃ dassetvā tadanantaraṃ uddesakāle vattabbassāpi ‘‘uddiṭṭhaṃ kho āyasmanto nidāna’’nti imassa pāṭhassa yojanaṃ akatvā ‘‘tatthāyasmante pucchāmī’’tiādinā anusāvanādikameva yojetvā dassitaṃ, taṃ pana aparipuṇṇanidānapāḷidassanapubbakanidānuddesaparicchedadassanatthaṃ, khuddakapeyyālavasena vā pākaṭattā tassa ayojanaṃ katanti veditabbaṃ, uddesakāle pana yojetvāva vattabbaṃ. Vakkhati hi ‘‘taṃ panetaṃ pārājikādīnaṃ avasāne dissati, na nidānāvasāne. Kiñcāpi na dissati, atha kho uddesakāle ‘āvikatā hissa phāsu hotī’ti vatvā ‘uddiṭṭhaṃ kho āyasmanto nidānaṃ, tatthāyasmante pucchāmī’tiādinā nayena vattabbamevā’’tiādi. <bold>Avasese sutena sāvite</bold>ti avasiṭṭhaṃ pārājikuddesādicatukkaṃ ‘‘sutā kho panāyasmantehi cattāro pārājikā dhammā…pe… avivadamānehi sikkhitabba’’nti evaṃ sutavasena sāvite.</paragraph>
<paragraph line="102">Eteneva nayena sesā tayo pātimokkhuddesaparicchedā veditabbāti dassetuṃ <bold>‘‘pārājikuddesādīna’’</bold>ntiādimāha. Pārājikuddesādīnaṃ paricchedā yojetabbāti sambandho. <bold>Nidānassa ādito paṭṭhāya pārājikādīni osāpetvā</bold>ti nidānaṃ, pārājikañca, tadubhayaṃ saṅghādisesañca, taṃtikaṃ aniyatañcāti evaṃ yathākkamaṃ uddisitvā pārājikādīni pariyosāpetvā. <bold>Yojetabbā</bold>ti ‘‘avasese sutena sāvite uddiṭṭho hoti pārājikuddeso’’tiādinā yojetabbā. <bold>Avasesaṃ sutena sāvetabbanti vacanato</bold>ti uposathakkhandhake –</paragraph>
<indent line="103">‘‘Pañcime, bhikkhave, pātimokkhuddesā nidānaṃ uddisitvā avasesaṃ sutena sāvetabbaṃ, ayaṃ paṭhamo pātimokkhuddeso. Nidānaṃ uddisitvā cattāri pārājikāni uddisitvā avasesaṃ sutena sāvetabbaṃ, ayaṃ dutiyo pātimokkhuddeso’’tiādīsu (mahāva. 150) –</indent>
<unindented line="104">Evaṃ vuttattā. <bold>Yasmiṃ vippakate</bold>ti yasmiṃ uddese apariyosite. <bold>Antarāyo uppajjatī</bold>ti dasasu antarāyesu yo koci antarāyo uppajjati <pageBreak edition="M" number="0.0129" />. Dasa antarāyā nāma – rājantarāyo, corantarāyo, agyantarāyo, udakantarāyo, manussantarāyo, amanussantarāyo, vāḷantarāyo, sarīsapantarāyo, jīvitantarāyo, brahmacariyantarāyoti. Tattha sace bhikkhūsu ‘‘uposathaṃ karissāmā’’ti (mahāva. aṭṭha. 150) nisinnesu rājā āgacchati, ayaṃ <bold>rājantarāyo</bold>. Corā āgacchanti, ayaṃ <bold>corantarāyo</bold>. Davadāho vā āgacchati, āvāse vā aggi uṭṭhahati, ayaṃ <pageBreak edition="V" number="0.0125" /><bold>agyantarāyo</bold>. Megho vā uṭṭhahati, ogho vā āgacchati, ayaṃ <bold>udakantarāyo</bold>. Bahū manussā āgacchanti, ayaṃ <bold>manussantarāyo</bold>. Bhikkhuṃ yakkho gaṇhāti, ayaṃ <bold>amanussantarāyo</bold>. Byagghādayo caṇḍamigā āgacchanti, ayaṃ <bold>vāḷantarāyo</bold>. Bhikkhuṃ sappādayo ḍaṃsanti, ayaṃ <bold>sarīsapantarāyo</bold>. Bhikkhu gilāno vā hoti, kālaṃ vā karoti, verino vā taṃ māretukāmā gaṇhanti, ayaṃ <bold>jīvitantarāyo</bold>. Manussā <bold>ekaṃ</bold> vā bahū vā bhikkhū brahmacariyā cāvetukāmā gaṇhanti, ayaṃ <bold>brahmacariyantarāyo</bold>. Iti yaṃ vuttaṃ ‘‘antarāyo uppajjatīti dasasu antarāyesu yo koci antarāyo uppajjatī’’ti, tassattho pakāsito hotīti.</unindented>
<paragraph line="105"><bold>Tena saddhi</bold>nti vippakatuddesena saddhiṃ. <bold>Avasesaṃ sutena sāvetabbaṃ</bold> uddiṭṭhauddesāpekkhattā avasesavacanassa. Yathāha ‘‘nidānaṃ uddisitvā’’tiādi (mahāva. 150). Tenāha <bold>‘‘nidānuddese panā’’</bold>tiādi. <bold>Sutena sāvetabbaṃ nāma natthi</bold> uposathassa antarāyova hotīti adhippāyo. <bold>Aniyatuddeso parihāyatī</bold>ti bhikkhunīnaṃ aniyatasikkhāpadapaññattiyā abhāvato. Tadabhāvo ca ‘‘idameva lakkhaṇaṃ tatthāpi anugata’’nti katvāti veditabbaṃ. <bold>Sesa</bold>nti avasesuddesaparicchedadassanaṃ. Etesaṃ dvinnaṃ pātimokkhānanti sambandho. <bold>Tāvā</bold>ti paṭhamaṃ. <bold>Ida</bold>nti idāni vattabbaṃ buddhiyaṃ viparivattamānaṃ sāmaññena dasseti, idaṃ akkharapadaniyamitaganthitaṃ vacanaṃ <bold>vuccati</bold> kathīyatīti attho. Kiṃ tanti āha, <bold>‘‘suṇātu metiādīna’’</bold>ntiādi.</paragraph>
<paragraph line="106">Tattha <bold>suṇātu metiādīna</bold>nti ‘‘suṇātu me, bhante, saṅgho ajjuposatho’’tiādīnaṃ bhikkhupātimokkhe āgatānaṃ suttapadānaṃ. <bold>Atthanicchaya</bold>nti <pageBreak edition="M" number="0.0130" /> abhidheyyatthassa ceva adhippāyatthassa ca nicchayanaṃ, vavatthāpananti attho. Imāya hi aṭṭhakathāya tesaṃ abhidheyyattho ceva adhippāyattho ca anekadhā vavatthāpīyati. Atha vā nicchinnoti <bold>nicchayo</bold>. Gaṇṭhiṭṭhānesu khīlamaddanākārena pavattā vimaticchedakathā, attho ca nicchayo ca <bold>atthanicchayo,</bold> taṃ atthanicchayaṃ, mayā vuccamānaṃ atthañca vinicchayañcāti vuttaṃ hoti. <bold>Sīlasampannā</bold>ti samantato pannaṃ pattaṃ puṇṇanti <bold>sampannaṃ,</bold> sīlaṃ sampannametesanti <bold>sīlasampannā,</bold> paripuṇṇasīlāti attho. Atha vā sammadeva pannā gatā upāgatāti <bold>sampannā,</bold> sīlena sampannā <bold>sīlasampannā,</bold> pātimokkhasaṃvarena upetāti attho. Adhisīlaadhicittaadhipaññāsaṅkhātā tissopi sikkhitabbaṭṭhena <bold>sikkhā, taṃ</bold> kāmentīti <bold>sikkhākāmā. Suṇantu me</bold>ti te sabbepi bhikkhavo mama santikā nisāmentu. Iminā attano saṃvaṇṇanāya sakkaccaṃ savane niyojeti. Sakkaccasavanapaṭibaddhā hi sabbāpi sāsanasampattīti. Ettha ca sīlasampannānaṃ sikkhākāmānaṃyeva bhikkhūnaṃ gahaṇaṃ tadaññesaṃ <pageBreak edition="V" number="0.0126" /> imissā saṃvaṇṇanāya abhājanabhāvato. Na hi te vinayaṃ sotabbaṃ, paṭipajjitabbañca maññissanti.</paragraph>
<paragraph line="107"><bold>Etthā</bold>ti etasmiṃ gāthāpade, etesaṃ vā gāthāya saṅgahitānaṃ ‘‘suṇātu me’’tiādīnaṃ padānamantare. Savane āṇattivacanaṃ <bold>savanāṇattivacanaṃ</bold>. Kiñcāpi savanāṇattivacanaṃ, tathāpi pātimokkhuddesakena evaṃ vattabbanti bhagavatā vuttattā bhagavato āṇatti, na uddesakassāti navakatarenāpi idaṃ vattuṃ vaṭṭati saṅghagāravena, saṅghabahumānena ca sahitattā <bold>sagāravasappatissavacanaṃ</bold>. Saṅgho hi suppaṭipannatādiguṇavisesayuttattā uttamaṃ gāravappatissavaṭṭhānaṃ. Idañca sabbaṃ kena kattha kadā vuttanti āha <bold>‘‘sabbameva ceta’’</bold>ntiādi. <bold>Pātimokkhuddesaṃ anujānantenā</bold>ti –</paragraph>
<indent line="108">‘‘Anujānāmi, bhikkhave, pātimokkhaṃ uddisituṃ, evañca pana, bhikkhave, uddisitabbaṃ, byattena bhikkhunā paṭibalena saṅgho ñāpetabbo ‘suṇātu me, bhante, saṅgho’’’ti (mahāva. 133-134) –</indent>
<unindented line="109">Evamādinā <pageBreak edition="M" number="0.0131" /> anujānantena. <bold>Rājagahe</bold>ti evaṃnāmake nagare. Tañhi mandhātumahāgovindādīhi pariggahitattā ‘‘rājagaha’’nti vuccati. Taṃ panetaṃ buddhakāle, cakkavattikāle ca nagaraṃ hoti, sesakāle suññaṃ hoti yakkhapariggahitaṃ, tesaṃ vasanaṭṭhānaṃ hutvā tiṭṭhati. <bold>Tasmā</bold>ti yasmā idaṃ pātimokkhuddesakena vattabbavacanaṃ, tasmā. Kiṃ te ubhopi pātimokkhaṃ uddisanti, yenevaṃ vattabbanti āha <bold>‘‘saṅghatthero vā hī’’</bold>tiādi. <bold>Therādhika</bold>nti therādhīnaṃ, therāyattaṃ bhavitunti attho. <bold>‘‘Therādheyya’’</bold>nti vā pāṭho, soyevattho. <bold>Tatthā</bold>ti tissaṃ parisāyaṃ. <bold>Byatto</bold>ti paññāveyyattiyena samannāgato, paguṇamātikoti attho. <bold>Paṭibalo</bold>ti vattuṃ samattho, abhītoti vuttaṃ hoti. Ettha ca kiñcāpi daharassāpi byattassa pātimokkho anuññāto, atha kho etthāyaṃ adhippāyo – sace therassa pañca vā cattāro vā tayo vā pātimokkhuddesā nāgacchanti, dve pana akkhaṇḍā suvisadā vācuggatā honti, therāyattova pātimokkho. Sace pana ettakampi visadaṃ kātuṃ na sakkoti, byattassa bhikkhuno āyattoti.</unindented>
<paragraph line="110">Idāni ‘‘saṅgho’’ti avisesena vuttattā idhādhippetasaṅghaṃ visesetvā dassetuṃ <bold>‘‘saṅghoti iminā pana padenā’’</bold>tiādimāha <bold>kiñcāpī</bold>ti anuggahatthe nipāto, tassa yadi nāmāti attho veditabbo. Dakkhanti etāya sattā yathādhippetāhi sampattīhi vaḍḍhantīti <bold>dakkhiṇā,</bold> paralokaṃ saddahitvā <pageBreak edition="V" number="0.0127" /> dātabbaṃ dānaṃ, taṃ dakkhiṇaṃ arahati, dakkhiṇāya vā hito, yasmā naṃ mahapphalakāritāya visodhetīti <bold>dakkhiṇeyyo,</bold> diṭṭhisīlasaṅghātena saṃhatoti <bold>saṅgho,</bold> dakkhiṇeyyo ca so saṅgho cāti <bold>dakkhiṇeyyasaṅgho</bold>. Sammutiyā catuvaggādivinayapaññattiyā siddho saṅgho <bold>sammutisaṅgho. Avisesenā</bold>ti ‘‘ariyā’’ti vā ‘‘puthujjanā’’ti vā avisesetvā sāmaññena. <bold>So</bold>ti sammutisaṅgho. <bold>Idhā</bold>ti imissaṃ uposathañattiyaṃ. <bold>Adhippeto</bold> uposathañattiyā avisesattā. Nanu ca sopi pañcavidho hoti, tattha katamo idhādhippetoti anuyogaṃ sandhāyāha <bold>‘‘so panesā’’</bold>tiādi. <bold>Kammavasenā</bold>ti vinayakammavasena. Pañca vidhā pakārā assa sammutisaṅghassāti <bold>pañcavidho</bold>. Tathā hi vidhayuttagatappakārasadde samānatthe vaṇṇayanti. Catunnaṃ <pageBreak edition="M" number="0.0132" /> vaggo samūhoti <bold>catuvaggo,</bold> catuparimāṇayutto vā vaggo <bold>catuvaggo</bold>. Evaṃ <bold>pañcavaggā</bold>di.</paragraph>
<paragraph line="111">Idāni yesaṃ kammānaṃ vasenāyaṃ pañcavidho hoti, taṃ visesetvā dassetuṃ <bold>‘‘tatthā’’</bold>tiādimāha. Tattha <bold>tatthā</bold>ti pañcavidhe saṅghe. Majjhimesu janapadesu upasampadakammassa dasavaggakaraṇīyattā vuttaṃ <bold>‘‘ṭhapetvā…pe… upasampadañcā’’</bold>ti. <bold>‘‘Tathā’’</bold>ti iminā ‘‘na kiñci saṅghakammaṃ kātuṃ na vaṭṭatī’’ti imamatthaṃ atidisati. Yadi evaṃ kimatthaṃ atirekavīsativaggo vuttoti āha <bold>‘‘so panā’’</bold>tiādi. <bold>Atirekatarenā</bold>ti catuvaggādikaraṇīyaṃ pañcavaggādinā atirekatarena, dasavaggakaraṇīyañca ekādasavaggādinā atirekatarena. <bold>Dassanattha</bold>nti ñāpanatthaṃ. Idameva cānena kattabbaṃ kammanti ‘‘kammavasena pañcavidho’’ti vuttaṃ. Kammassāniyame kathametaṃ yujjeyyāti īdisī codanā anavakāsāti daṭṭhabbaṃ. <bold>Imasmiṃ panatthe</bold>ti uposathe.</paragraph>
<paragraph line="112"><bold>Uposatha</bold>saddo panāyaṃ pātimokkhuddesasīlaupavāsapaññattidivasesu vattati. Tathā hesa ‘‘āyāmāvuso kappina, uposathaṃ gamissāmā’’tiādīsu (dī. ni. aṭṭha. 1.150; ma. ni. aṭṭha. 3.85) timokkhuddese āgato, ‘‘evaṃ aṭṭhaṅgasamannāgato kho, visākhe, uposatho upavuttho’’tiādīsu (a. ni. 8.43) sīle, ‘‘suddhassa ve sadā phaggu, suddhassuposatho sadā’’tiādīsu (ma. ni. 1.79) upavāse, ‘‘uposatho nāma nāgarājā’’tiādīsu (dī. ni. 2.246) paññattiyaṃ, ‘‘na, bhikkhave, tadahuposathe sabhikkhukā āvāsā’’tiādīsu (mahāva. 181) divase, idhāpi divaseyeva vattamāno adhippetoti āha <bold>‘‘ajja uposathadivaso’’</bold>tiādi. Upavasanti etthāti <bold>uposatho</bold>. <bold>Upavasantī</bold>ti sīlena vā sabbaso āhārassa abhuñjanasaṅkhātena anasanena vā khīrapānamadhupānādimattena vā upetā hutvā vasantīti attho.</paragraph>
<paragraph line="113">Sabbesampi <pageBreak edition="V" number="0.0128" /> vākyānaṃ <bold>eva</bold>-kāratthasahitattā ‘‘uposatho’’ti etassa ‘‘uposatho evā’’ti ayamattho labbhatīti āha <bold>‘‘etena anuposathadivasaṃ paṭikkhipatī’’</bold>ti. Iminā avadhāraṇena nirākataṃ dasseti, atha vā saddantaratthāpohanavasena saddo atthaṃ vadatīti ‘‘uposatho’’ti etassa ‘‘anuposatho na hotī’’ti ayamatthoti vuttaṃ <bold>‘‘etena anuposathadivasaṃ paṭikkhipatī’’</bold>ti. <bold>‘‘Esa nayo pannaraso’’</bold>ti iminā <bold>aññaṃ uposathadivasaṃ</bold><pageBreak edition="M" number="0.0133" /><bold>paṭikkhipatī</bold>ti etthāpi. <bold>Etenā</bold>ti ‘‘uposatho’’ti etena saddena. Pañcadasannaṃ tithīnaṃ pūraṇavasena <bold>pannaraso</bold>. Pannarasoti iminā aññaṃ uposathadivasaṃ paṭikkhipatī’’ti saṃkhittena vuttamatthaṃ vitthārato dassetuṃ <bold>‘‘divasavasena hī’’</bold>tiādimāha. Catuddasiyaṃ niyutto <bold>cātuddasiko</bold>. Evaṃ <bold>pannarasiko. Sāmaggiuposatho</bold> nāma saṅghasāmaggikatadivase kātabbauposatho. <bold>Hemantagimhavassānānaṃ tiṇṇaṃ utūna</bold>nti ettha <bold>hemantautu</bold> nāma aparakattikassa kāḷapakkhapāṭipadato paṭṭhāya phaggunapuṇṇamapariyosānā cattāro māsā, <bold>gimhautu</bold> nāma phaggunassa kālapakkhapāṭipadato paṭṭhāya āsāḷhapuṇṇamapariyosānā cattāro māsā, <bold>vassānautu</bold> nāma āsāḷhassa kāḷapakkhapāṭipadato paṭṭhāya aparakattikapuṇṇamapariyosānā cattāro māsā. <bold>Tatiyasattamapakkhesu dve dve katvā cha cātuddasikā</bold>ti hemantassa utuno tatiye ca sattame ca pakkhe dve cātuddasikā, evamitaresaṃ utūnanti cha cātuddasikā. <bold>Sesā pannarasikā</bold>ti sesā aṭṭhārasa pannarasikā. Honti cettha –</paragraph>
<gatha1 line="114">‘‘Kattikassa ca kāḷamhā, yāva phaggunapuṇṇamā;</gatha1>
<gathalast line="115"><bold>‘Hemantakālo’</bold>ti viññeyyo, aṭṭha honti uposathā.</gathalast>
<gatha1 line="116">‘‘Phaggunassa ca kāḷamhā, yāva āsāḷhapuṇṇamā;</gatha1>
<gathalast line="117"><bold>‘Gimhakālo’</bold>ti viññeyyo, aṭṭha honti uposathā.</gathalast>
<gatha1 line="118">‘‘Āsāḷhassa ca kāḷamhā, yāva kattikapuṇṇamā;</gatha1>
<gathalast line="119"><bold>‘Vassakālo’</bold>ti viññeyyo, aṭṭha honti uposathā.</gathalast>
<gatha1 line="120">‘‘Utūnaṃ pana tiṇṇannaṃ, pakkhe tatiyasattame;</gatha1>
<gathalast line="121"><bold>‘Cātuddaso’</bold>ti pātimokkhaṃ, uddisanti nayaññuno’’ti.</gathalast>
<paragraph line="122">Pakatiyā nabahutarāvāsikādipaccayena kātabbaṃ <bold>pakaticārittaṃ</bold>. Bahutarāvāsikādipaccaye pana sati aññasmiṃ cātuddasepi kātuṃ vaṭṭati. Tenāha <bold>‘‘saki’’</bold>ntiādi. <bold>Saki</bold>nti ekasmiṃ vāre <pageBreak edition="V" number="0.0129" />. <bold>Āvāsikānaṃ anuvattitabba</bold>nti āvāsikehi ‘‘ajjuposatho cātuddaso’’ti pubbakicce kariyamāne anuvattitabbaṃ, na paṭikkositabbaṃ. <bold>Ādi</bold>saddena ‘‘āvāsikehi āgantukānaṃ anuvattitabba’’nti (mahāva. 178) vacanaṃ, ‘‘anujānāmi, bhikkhave, tehi <pageBreak edition="M" number="0.0134" /> bhikkhūhi dve tayo uposathe cātuddasike kātuṃ, kathaṃ mayaṃ tehi bhikkhūhi paṭhamataraṃ pavāreyyāmā’’ti (mahāva. 240) vacanañca saṅgaṇhāti. Ettha ca paṭhamasuttassa ekekassa utuno tatiyasattamapakkhassa cātuddase vā avasesassa pannarase vā sakiṃ pātimokkhaṃ uddisitabbanti pakaticārittavasenapi atthasambhavato ‘‘āgantukehī’’tiādīni suttāni dassitānīti veditabbaṃ. <bold>Tathārūpapaccaye satī</bold>ti aññasmimpi cātuddasike uposathaṃ kātuṃ anurūpe ‘‘āvāsikā bahutarā hontī’’ti evamādike paccaye sati. <bold>Aññasmimpi cātuddase</bold>ti tiṇṇaṃ utūnaṃ tatiyasattamapakkhacātuddasato aññasmiṃ cātuddase.</paragraph>
<paragraph line="123">Na kevalaṃ uposathadivasāva hontīti āha <bold>‘‘purimavassaṃvuṭṭhānaṃ panā’’</bold>tiādi. <bold>Mā</bold> iti cando vuccati tassa gatiyā divasassa minitabbato, so ettha sabbakalāpāripūriyā puṇṇoti <bold>puṇṇamā,</bold> pubbakattikāya puṇṇamā <bold>pubbakattikapuṇṇamā,</bold> assayujapuṇṇamā. Sā hi pacchimakattikaṃ nivattetuṃ evaṃ vuttā. <bold>Tesaṃyevā</bold>ti purimavassaṃvuṭṭhānaṃyeva. <bold>Bhaṇḍanakārakehī</bold>ti kalahakārakehi. <bold>Paccukkaḍḍhantī</bold>ti ukkaḍḍhanti. Bhaṇḍanakārakehi anuvādavasena assayujapuṇṇamādiṃ pariccajantā pavāraṇaṃ kāḷapakkhaṃ, juṇhapakkhanti uddhaṃ kaḍḍhantīti attho. ‘‘Suṇantu me āyasmanto āvāsikā, yadāyasmantānaṃ pattakallaṃ, idāni uposathaṃ kareyyāma, pātimokkhaṃ uddiseyyāma, āgame kāḷe pavāreyyāmā’’ti (mahāva. 240) ‘‘suṇantu me āyasmanto āvāsikā, yadāyasmantānaṃ pattakallaṃ, idāni uposathaṃ kareyyāma, pātimokkhaṃ uddiseyyāma, āgame juṇhe pavāreyyāmā’’ti ca evaṃ ñattiyā pavāraṇaṃ ukkaḍḍhantīti vuttaṃ hoti.</paragraph>
<paragraph line="124"><bold>Athā</bold>ti anantaratthe nipāto. Catuddasannaṃ pūraṇo <bold>cātuddaso,</bold> divaso. Yaṃ sandhāya ‘‘āgame juṇhe pavāreyyāmā’’ti ñattiṃ ṭhapayiṃsu, tasmiṃ pana āgame juṇhe komudiyā cātumāsiniyā avassaṃ pavāretabbaṃ. Na hi taṃ atikkamitvā pavāretuṃ labbhati. Vuttañhetaṃ –</paragraph>
<indent line="125">‘‘Te ce, bhikkhave, bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā tampi juṇhaṃ anuvaseyyuṃ, tehi, bhikkhave, bhikkhūhi sabbeheva <pageBreak edition="V" number="0.0130" /> āgame <pageBreak edition="M" number="0.0135" /> juṇhe komudiyā cātumāsiniyā akāmā pavāretabba’’nti (mahāva. 240).</indent>
<unindented line="126">Tenevāha <bold>‘‘pacchimavassaṃvuṭṭhānañca pacchimakattikapuṇṇamā evā’’</bold>ti. Yadi hi taṃ atikkamitvā pavāreyya, dukkaṭāpattiṃ āpajjeyya. Vuttañhetaṃ ‘‘na ca, bhikkhave, apavāraṇāya pavāretabbaṃ aññatra saṅghasāmaggiyā’’ti (mahāva. 233). Visuddhipavāraṇāyogato <bold>pavāraṇādivasā</bold>. <bold>Pi</bold>saddena na kevalaṃ pavāraṇādivasāyeva, atha kho uposathadivasāpi hontīti dasseti. Idāni yo so sāmaggiuposathadivaso vutto, tañca tappasaṅgena sāmaggipavāraṇādivasañca dassento <bold>‘‘yadā panā’’</bold>tiādimāha. <bold>Osārite tasmiṃ bhikkhusmi</bold>nti ukkhittake bhikkhusmiṃ osārite, taṃ gahetvā sīmaṃ gantvā āpattiṃ desāpetvā kammavācāya kammappaṭippassaddhivasena pavesiteti vuttaṃ hoti. <bold>Tassa vatthussā</bold>ti tassa adhikaraṇassa. Tadā ṭhapetvā…pe… uposathadivaso nāma hotīti sambandho. Kiṃ kāraṇanti āha <bold>‘‘tāvadevā’’</bold>tiādi. Tattha <bold>tāvadevā</bold>ti taṃ divasameva. <bold>Vacanato</bold>ti <bold>kosambakakkhandhake</bold> (mahāva. 475) vuttattā. Yattha pana pattacīvarādīnaṃ atthāya appamattakena kāraṇena vivadantā uposathaṃ vā pavāraṇaṃ vā ṭhapenti, tattha tasmiṃ adhikaraṇe vinicchite ‘‘samaggā jātamhā’’ti antarā sāmaggiuposathaṃ kātuṃ na labhanti. Karontehi anuposathe uposatho kato nāma hoti. <bold>Kattikamāsabbhantare</bold>ti ettha <bold>kattikamāso</bold> nāma pubbakattikamāsassa kāḷapakkhapāṭipadato paṭṭhāya yāva aparakattikapuṇṇamā, tāva ekūnatiṃsarattidivo, tassabbhantare, tato pacchā vā pana pure vā na vaṭṭati. <bold>Ayameva</bold> yo koci divasoyeva. Idhāpi <bold>kosambakakkhandhake</bold> sāmaggiyā sadisāva sāmaggī veditabbā. Ye pana kismiñcideva appamattake pavāraṇaṃ ṭhapetvā samaggā honti, tehi pavāraṇāyameva pavāraṇā kātabbā, tāvadeva na kātabbā. Karontehi appavāraṇāya pavāraṇā katā hoti. <bold>Na kātabboyevā</bold>ti niyamena yadi karoti, dukkaṭanti dasseti. Tattha hi uposathakaraṇe dukkaṭaṃ. Vuttañhetaṃ ‘‘na, bhikkhave, anuposathe uposatho kātabbo aññatra saṅghasāmaggiyā’’ti (mahāva. 183).</unindented>
<paragraph line="127"><bold>‘‘Pattakālameva</bold><pageBreak edition="M" number="0.0136" /><bold>pattakalla’’</bold>nti iminā sakatthe bhāvappaccayoti dasseti. <bold>Nāsatī</bold>ti anvayato vuttameva byatirekato daḷhaṃ karoti.</paragraph>
<paragraph line="128"><bold>Anurūpā</bold>ti arahā anucchavikā, sāminoti vuttaṃ hoti. <bold>Sabbantimenā</bold>ti sabbaheṭṭhimena cattāro, na tehi vinā taṃ uposathakammaṃ karīyati, na tesaṃ chando vā pārisuddhi vā eti. Avasesā <pageBreak edition="V" number="0.0131" /> pana sacepi sahassamattā honti, sace samānasaṃvāsakā, sabbe chandārahāva honti, chandapārisuddhiṃ datvā āgacchantu vā, mā vā, kammaṃ na kuppati. <bold>Pakatattā</bold>ti anukkhittā, pārājikaṃ anajjhāpannā ca. <bold>Hatthapāso</bold> nāma diyaḍḍhahatthappamāṇo.</paragraph>
<paragraph line="129">Sīmā ca nāmesā katamā, yattha hatthapāsaṃ avijahitvā ṭhitā kammappattā nāma hontīti anuyogaṃ sandhāya sīmaṃ dassento vibhāgavantānaṃ sabhāvavibhāvanaṃ vibhāgadassanamukheneva hotīti <bold>‘‘sīmā ca nāmesā’’</bold>tiādimāha. <bold>Sambhindantenā</bold>ti missīkarontena. <bold>Ajjhottharantenā</bold>ti maddantena, anto karontenāti vuttaṃ hoti. Imā vipattisīmāyo nāmāti sambandho. Kasmā vipattisīmāyo nāmāti āha <bold>‘‘ekādasahī’’</bold>tiādi. <bold>Ākārehī</bold>ti kāraṇehi. <bold>Vacanato</bold>ti kammavagge (pari. 482 ādayo) kathitattā. Saṅghakammaṃ nāmetaṃ vīsativaggakaraṇīyaparamanti āha <bold>‘‘yattha ekavīsati bhikkhū nisīdituṃ na sakkontī’’</bold>ti. Yassaṃ sīmāyaṃ heṭṭhimaparicchedena kammārahena saddhiṃ ekavīsati bhikkhū parimaṇḍalākārena nisīdituṃ na sakkonti, ayaṃ <bold>atikhuddakā nāmā</bold>ti attho. Evarūpā ca sīmā sammatāpi asammatā, gāmakhettasadisāva hoti, tattha kataṃ kammaṃ kuppati. Esa nayo sesasīmāsupi.</paragraph>
<paragraph line="130"><bold>Sammatā</bold>ti baddhā, vācitakammavācāti attho. Kammavācāya vācanameva hi bandhanaṃ nāma. Nimittaṃ na upagacchatīti <bold>animittupago,</bold> taṃ animittupagaṃ, animittārahanti vuttaṃ hoti. <bold>Tacasārarukkho</bold> nāma tālanāḷikerādikā. <bold>Paṃsupuñjavālukāpuñjāna</bold>nti paṃsurāsivālukārāsīnaṃ majjhe. Niddhāraṇe cetaṃ sāmivacanaṃ. Potthakesu pana katthaci ‘‘paṃsupuñjaṃ vā vālukāpuñjaṃ vā aññatara’’nti pāṭho dissati, so pana apāṭho. Na hi so ‘‘aññatara’’nti iminā yujjatīti. <bold>Antarā</bold>ti nimittupaganimittānamantarā. Ettha <pageBreak edition="M" number="0.0137" /> ca yā tīhi nimittehi bajjhamānā animittupagesu tacasārarukkhādīsu aññataraṃ antarā ekaṃ nimittaṃ katvā sammatā, sā <bold>khaṇḍanimittā</bold> nāma hoti. Yā pana catupañcanimittādīhi bajjhamānā imesu tacasārarukkhādīsu aññataraṃ antarā ekaṃ nimittaṃ katvā sammatā, sā <bold>khaṇḍanimittā</bold> nāma na hotīti viññāyati nimittupagānaṃ nimittānaṃ tiṇṇaṃ sabbhāvato. Aṭṭhakathāsu pana avisesena vuttaṃ, tasmā upaparikkhitvā gahetabbaṃ. <bold>Sabbena sabba</bold>nti sabbappakārena. <bold>Nimittānaṃ bahi ṭhitena sammatā</bold>ti tesaṃ bahi ṭhitena vācitakammavācā. Nimittāni pana anto ca bahi ca ṭhatvā kittetuṃ vaṭṭanti.</paragraph>
<paragraph line="131"><bold>Evaṃ sammatāpī</bold>ti nimittāni kittetvā kammavācāya sammatāpi. Imassa ‘‘asammatāva hotī’’ti <pageBreak edition="V" number="0.0132" /> iminā sambandho. <bold>Sabbā, bhikkhave, nadī asīmā</bold>ti yā kāci nadīlakkhaṇappattā nadī nimittāni kittetvā ‘‘etaṃ baddhasīmaṃ karomā’’ti katāpi asīmā, baddhasīmā na hotīti attho. Attano sabhāvena pana sā baddhasīmāsadisā. Sabbattha saṅghakammaṃ kātuṃ vaṭṭati. <bold>Samuddajātassaresu</bold>pi eseva nayo. <bold>‘‘Saṃsaṭṭhaviṭapā’’</bold>ti iminā aññamaññassa āsannataṃ dīpeti. <bold>Baddhā hotī</bold>ti pacchimadisābhāge sīmaṃ sandhāya vuttaṃ. <bold>Tassā padesa</bold>nti tassā ekadesaṃ. Yattha ṭhatvā bhikkhūhi kammaṃ kātuṃ sakkā hoti, tādisaṃ ekadesanti vuttaṃ hoti. Yattha pana ṭhitehi kammaṃ kātuṃ na sakkā, tādisaṃ padesaṃ anto karitvā bandhantā <bold>sīmāya sīmaṃ sambhindanti</bold> nāma, na tu ajjhottharanti nāmāti gahetabbaṃ. <bold>Gaṇṭhipadesu</bold> pana <bold>‘‘sambhindanaṃ</bold> paresaṃ sīmāya ekaṃ vā dve vā nimitte kittetvā lekhāmattaṃ gahetvā bandhanaṃ. <bold>Ajjhottharaṇaṃ</bold> nāma paresaṃ sīmāya nimitte kittetvā taṃ sakalaṃ vā tassekadesaṃ vā anto karontena tassā bahi ekissaṃ dvīsu vā disāsu nimitte kittetvā bandhana’’nti vuttaṃ.</paragraph>
<paragraph line="132">Pabbatādīnaṃ nimittānaṃ sampadā <bold>nimittasampatti</bold>. Pabbatova nimittaṃ <bold>pabbatanimittaṃ</bold>. Evaṃ sesesupi. <bold>Evaṃ vuttesū</bold>ti <bold>uposathakkhandhake</bold> (mahāva. 138 ādayo) sīmāsammutiyaṃ vuttesu. Imehi ca pana aṭṭhahi nimittehi asammissehipi aññamaññamissehipi sīmaṃ sammannituṃ vaṭṭati. Tenāha <bold>‘‘tasmiṃ tasmiṃ disābhāge yathāladdhāni nimittupagāni nimittānī’’</bold>ti. Ekena, pana dvīhi vā nimittehi sammannituṃ <pageBreak edition="M" number="0.0138" /> na vaṭṭati, tīṇi pana ādiṃ katvā vuttappakārānaṃ nimittānaṃ satenāpi vaṭṭati. ‘‘Puratthimāya disāya kiṃ nimitta’’nti vinayadharena pucchitabbaṃ, ‘‘pabbato, bhante’’ti vutte puna vinayadhareneva ‘‘eso pabbato nimitta’’nti evaṃ nimittaṃ kittetabbaṃ. ‘‘Etaṃ pabbataṃ nimittaṃ karoma, nimittaṃ karissāma, nimittaṃ kato, nimittaṃ hotu, hoti bhavissatī’’ti evaṃ pana kittetuṃ na vaṭṭati. <bold>Pāsāṇā</bold>dīsupi eseva nayo. Tenāha <bold>‘‘puratthimāya disāya kiṃ nimitta’’</bold>ntiādi. ‘‘Pabbato, bhante, udakaṃ, bhante’’ti evaṃ pana upasampanno vā ācikkhatu, anupasampanno vā, vaṭṭatiyeva. <bold>Ādi</bold>saddena ‘‘puratthimāya anudisāya kiṃ nimittaṃ? Pāsāṇo, bhante, eso pāsāṇo nimittaṃ. Dakkhiṇāya disāya, dakkhiṇāya anudisāya, pacchimāya disāya, pacchimāya anudisāya, uttarāya disāya, uttarāya anudisāya kiṃ nimittaṃ? Udakaṃ, bhante, etaṃ udakaṃ nimitta’’nti idaṃ saṅgaṇhāti. Ettha pana aṭṭhatvā puna ‘‘puratthimāya disāya kiṃ nimittaṃ? Pabbato, bhante, eso pabbato nimitta’’nti evaṃ paṭhamaṃ kittitanimittaṃ kittetvāva ṭhapetabbaṃ. Evañhi nimittena nimittaṃ ghaṭitaṃ hoti. <bold>Sammā kittetvā</bold>ti aññamaññanāmavipariyāyena, animittānaṃ nāmena ca akittetvā yathāvutteneva nayena kittetvā. <bold>Sammatā</bold>ti ‘‘suṇātu me, bhante’’tiādinā nayena <bold>uposathakkhandhake</bold> (mahāva. 139 ādayo) <pageBreak edition="V" number="0.0133" /> vuttāya parisuddhāya ñattidutiyakammavācāya baddhā. Tattha nimittāni sakiṃ kittitānipi kittitāneva honti. <bold>Andhakaṭṭhakathāyaṃ</bold> pana tikkhattuṃ sīmamaṇḍalaṃ sambandhantena nimittaṃ kittetabba’’nti (mahāva. aṭṭha. 138) vuttaṃ.</paragraph>
<paragraph line="133"><bold>Tatrā</bold>ti tesu aṭṭhasu nimittesu. <bold>Nimittupagatā</bold>ti nimittayogyatā. <bold>‘‘Hatthippamāṇato paṭṭhāyā’’</bold>ti vacanato hatthippamāṇopi nimittupagoyeva. Hatthī pana sattaratano vā aḍḍhaṭṭharatano (sārattha. ṭī. mahāvagga 3.138) vā. <bold>Tato omakataro</bold>ti tato hatthippamāṇato khuddakataro. Sace catūsu disāsu cattāro vā tīsu vā tayo pabbatā honti, catūhi, tīhi vā pabbatanimitteheva sammannitumpi vaṭṭati, dvīhi pana nimittehi, ekena vā sammannituṃ na vaṭṭati. Ito paresu pāsāṇanimittādīsupi eseva nayo. Tasmā pabbatanimittaṃ karontena pucchitabbaṃ ‘‘ekābaddho, na ekābaddho’’ti. Sace <pageBreak edition="M" number="0.0139" /> ekābaddho hoti, na kātabbo. Tañhi catūsu vā aṭṭhasu vā disāsu kittentenāpi ekameva nimittaṃ kittitaṃ hoti. Tasmā yo evaṃ cakkasaṇṭhānena vihāraṃ parikkhipitvā ṭhito pabbato, taṃ ekadisāya kittetvā aññāsu disāsu taṃ bahiddhā katvā anto aññāni nimittāni kittetabbāni. Sace pabbatassa tatiyabhāgaṃ vā upaḍḍhaṃ vā antosīmāya kattukāmā honti, pabbataṃ akittetvā yattakaṃ padesaṃ anto kattukāmā, tassa parato tasmiṃyeva pabbate jātarukkhavammikādīsu aññataraṃ nimittaṃ kittetabbaṃ. Sace yojanadviyojanappamāṇaṃ sabbaṃ pabbataṃ anto kattukāmā honti, pabbatassa parato bhūmiyaṃ jātarukkhavammikādīni nimittāni kittetabbāni (mahāva. aṭṭha. 138; vi. saṅga. aṭṭha. 158).</paragraph>
<paragraph line="134"><bold>Saṅkhaṃ gacchatī</bold>ti gaṇanaṃ vohāraṃ gacchatīti attho. <bold>Dvattiṃsapalaguḷapiṇḍaparimāṇo</bold>ti thūlatāya, na tulagaṇanāya. Tattha <bold>‘‘ekapalaṃ</bold> nāma dasakalañja’’nti vadanti. Iṭṭhakā mahantāpi na vaṭṭati. Tathā animittupagapāsāṇānaṃ rāsi, pageva paṃsuvālukārāsi. Bhūmisamo khalamaṇḍalasadiso piṭṭhipāsāṇo vā bhūmito khāṇuko viya uṭṭhitapāsāṇo vā hoti, sopi pamāṇūpago ce, vaṭṭati. ‘‘Piṭṭhipāsāṇo pana atimahantopi pāsāṇasaṅkhameva gacchatīti āha <bold>‘‘piṭṭhipāsāṇo</bold> panā’’tiādi. Tasmā sace mahato piṭṭhipāsāṇassa ekaṃ padesaṃ antosīmāyaṃ kattukāmā honti, taṃ akittetvā tassupari añño pāsāṇo kittetabbo. Sace piṭṭhipāsāṇupari vihāraṃ karonti, vihāramajjhena ca piṭṭhipāsāṇo vinivijjhitvā gacchati, evarūpo piṭṭhipāsāṇo na vaṭṭati. Sace hi taṃ kittenti, nimittassupari vihāro hoti, nimittañca <pageBreak edition="V" number="0.0134" /> nāma bahisīmāyaṃ hoti, vihāropi bahisīmāyaṃ āpajjati. Vihāraṃ parikkhipitvā ṭhitapiṭṭhipāsāṇo pana ekattha kittetvā aññattha na kittetabbo.</paragraph>
<paragraph line="135"><bold>Vananimitte</bold> tiṇavanaṃ vā tacasārarukkhavanaṃ vā na vaṭṭatīti āha <bold>‘‘antosārehī’’</bold>tiādi. <bold>Antosārā</bold> nāma ambajambupanasādayo. <bold>Antosāramissakehī</bold>ti anto sāro yesaṃ te antosārā, tehi missakā antosāramissakā, tehi. <bold>Catupañcarukkhamattampī</bold>ti heṭṭhimaparicchedanāha <pageBreak edition="M" number="0.0140" />. Ukkaṃsato pana yojanasatikampi vanaṃ vaṭṭati. Ettha pana caturukkhamattañce, tayo sārato, eko asārato. Pañcarukkhamattañce, tayo sārato, dve asāratoti gahetabbaṃ. Sace pana vanamajjhe vihāraṃ karonti, taṃ vanaṃ na kittetabbaṃ. Ekadesaṃ antosīmāyaṃ kattukāmehipi vanaṃ akittetvā tattha rukkhapāsāṇādayo kittetabbā, vihāraṃ parikkhipitvā ṭhitavanaṃ ekattha kittetvā aññattha na kittetabbaṃ (mahāva. aṭṭha. 138).</paragraph>
<paragraph line="136"><bold>Rukkhanimitte</bold>pi tacasārarukkho na vaṭṭatīti āha <bold>‘‘antosāro’’</bold>ti. <bold>‘‘Bhūmiyaṃ patiṭṭhito’’</bold>ti iminā kuṭasarāvādīsu ṭhitaṃ paṭikkhipati. Tato apanetvā pana taṅkhaṇampi bhūmiyaṃ ropetvā koṭṭhakaṃ katvā udakaṃ āsiñcitvā kittetuṃ vaṭṭati, navamūlasākhāniggamanaṃ akāraṇaṃ. Khandhaṃ chinditvā ropite pana etaṃ yujjati. <bold>Sūcidaṇḍakappamāṇo</bold>ti ‘‘sīhaḷadīpe lekhanadaṇḍappamāṇo’’ti vadanti (sārattha. ṭī. mahāvagga 3.138), so ca kaniṭṭhaṅguliparimāṇoti daṭṭhabbo. Idaṃ pana rukkhanimittaṃ kittentena ‘‘rukkho’’tipi, ‘‘sākarukkho, sālarukkho’’tipi vattuṃ vaṭṭati. Ekābaddhaṃ pana suppatiṭṭhitanigrodhasadisaṃ rukkhaṃ ekattha kittetvā aññattha kittetuṃ na vaṭṭati.</paragraph>
<paragraph line="137"><bold>Magganimitte</bold> araññakhettanadītaḷākamaggādayo na vaṭṭantīti āha <bold>‘‘jaṅghamaggo vā hotū’’</bold>tiādi. Yo pana jaṅghamaggo sakaṭamaggato okkamitvā puna sakaṭamaggameva otarati, ye vā jaṅghamaggasakaṭamaggā avalañjitā, te na vaṭṭanti. Tenāha <bold>‘‘jaṅghasatthasakaṭasatthehī’’</bold>tiādi. Ettha ca sace sakaṭamaggassa antimacakkamaggaṃ nimittaṃ karonti, maggo bahisīmāya hoti. Sace bāhiracakkamaggaṃ nimittaṃ karonti, bāhiracakkamaggova bahisīmāya hoti, sesaṃ antosīmaṃ bhajatīti veditabbaṃ. Sacepi dve maggā nikkhamitvā pacchā sakaṭadhuramiva ekībhavanti, dvidhā bhinnaṭṭhāne vā sambandhaṭṭhāne vā sakiṃ kittetvā puna na kittetabbā. Ekābaddhanimittañhetaṃ hoti.</paragraph>
<paragraph line="138">Sace <pageBreak edition="V" number="0.0135" /> vihāraṃ parikkhipitvā cattāro maggā catūsu disāsu gacchanti, majjhe ekaṃ kittetvā aparaṃ kittetuṃ na vaṭṭati. Ekābaddhanimittañhetaṃ. Koṇaṃ vinivijjhitvā gataṃ pana parabhāge kittetuṃ vaṭṭati. Vihāramajjhena <pageBreak edition="M" number="0.0141" /> vinivijjhitvā gatamaggo pana na kittetabbo. Kittite pana nimittassa upari vihāro hoti. Imañca maggaṃ kittentena ‘‘maggo pajjo patho’’tiādinā (cūḷani. pārāyanatthutigāthāniddesa 101) vuttesu dasasu nāmesu yena kenaci nāmena kittetuṃ vaṭṭati. Parikhāsaṇṭhānena vihāraṃ parikkhipitvā gatamaggo ekattha kittetvā aññattha kittetuṃ na vaṭṭati.</paragraph>
<paragraph line="139"><bold>Yaṃ pana abaddhasīmālakkhaṇe nadiṃ vakkhāmā</bold>ti ‘‘yassā dhammikānaṃ rājūnaṃ kāle’’tiādinā (kaṅkhā. aṭṭha. nidānavaṇṇanā) udakukkhepasīmāyaṃ nadiyā vakkhamānattā vuttaṃ. Yā pana nadī maggo viya sakaṭadhurasaṇṭhānena vā parikhāsaṇṭhānena vā vihāraṃ parikkhipitvā gatā, naṃ ekattha kittetvā aññattha kittetuṃ na vaṭṭati. Vihārassa catūsu disāsu aññamaññaṃ vinivijjhitvā gate nadīcatukkepi eseva nayo. Asammissanadiyo pana catassopi kittetuṃ vaṭṭati. Sace vatiṃ karonto viya rukkhapāde nikhaṇitvā vallipalālādīhi nadīsotaṃ rumbhanti, udakampi ajjhottharitvā āvaraṇaṃ pavattatiyeva, nimittaṃ kātuṃ vaṭṭati. Yathā pana udakaṃ nappavattati, evaṃ setumhi kate appavattamānā nadī nimittaṃ kātuṃ na vaṭṭati. Pavattanaṭṭhāne nadīnimittaṃ, appavattanaṭṭhāne udakanimittaṃ kātuṃ vaṭṭati.</paragraph>
<paragraph line="140">Yā pana dubbuṭṭhikāle vā gimhe vā nirudakabhāvena nappavattati, sā vaṭṭati. Mahānadito udakamātikaṃ nīharanti, sā kunnadīsadisā hutvā tīṇi sassāni sampādentī niccaṃ pavattati. Kiñcāpi pavattati, nimittaṃ kātuṃ na vaṭṭati. Yā pana mūle mahānadito niggatāpi kālantarena teneva niggatamaggena nadiṃ bhinditvā sayameva gacchati, gacchantī ca parato susumārādisamākiṇṇā nāvādīhi sañcaritabbā nadī hoti, taṃ nimittaṃ kātuṃ vaṭṭati.</paragraph>
<paragraph line="141"><bold>Asandamāna</bold>nti appavattamānaṃ. Sandamānaṃ nāma oghanadīudakavāhakamātikāsu udakaṃ. <bold>Vuttaparicchedakālaṃ atiṭṭhanta</bold>nti ‘‘yāva kammavācāpariyosānā saṇṭhamānaka’’nti vuttaparicchedakālaṃ atiṭṭhantaṃ. <bold>Bhājanagata</bold>nti nāvācāṭiādīsu bhājanesu gataṃ. Yaṃ pana <bold>andhakaṭṭhakathāyaṃ</bold> ‘‘gambhīresu āvāṭādīsu ukkhepimaṃ udakaṃ nimittaṃ na kātabba’’nti (mahāva. aṭṭha. 138; vi. saṅga. aṭṭha. 158) vuttaṃ, taṃ duvuttaṃ <pageBreak edition="M" number="0.0142" />, attano matimattameva. Ṭhitaṃ pana antamaso sūkarakhatāyapi gāmadārakānaṃ kīḷanavāpiyampi sace yāva kammavācāpariyosānaṃ tiṭṭhati, appaṃ vā <pageBreak edition="V" number="0.0136" /> hotu, bahu vā, vaṭṭatiyeva. Tasmiṃ pana ṭhāne nimittasaññākaraṇatthaṃ pāsāṇavālikāpaṃsuādirāsi vā pāsāṇatthambho vā dārutthambho vā kātabbo.</paragraph>
<paragraph line="142">Evaṃ nimittasampattiyuttataṃ dassetvā idāni yehi ākārehi baddhā parisāsampattiyuttā nāma hoti, taṃ dassetuṃ <bold>‘‘parisāsampattiyā yuttā nāmā’’</bold>tiādimāha. Imassa pana kammassa catuvaggakaraṇīyattā <bold>‘‘catūhi bhikkhūhī’’</bold>ti vuttaṃ. Imañca sīmaṃ bandhitukāmehi sāmantavihāresu bhikkhū tassa tassa vihārassa sīmāparicchedaṃ pucchitvā baddhasīmavihārānaṃ sīmāya sīmantarikaṃ, abaddhasīmavihārānaṃ sīmāya upacāraṃ ṭhapetvā disācārikabhikkhūnaṃ nissañcārasamaye sace ekasmiṃ gāmakhette sīmaṃ bandhitukāmā, ye tattha baddhasīmavihārā, tesu bhikkhūnaṃ ‘‘mayaṃ ajja sīmaṃ bandhissāma, tumhe sakasakasīmāparicchedato mā nikkhamitthā’’ti pesetabbaṃ. Ye abaddhasīmavihārā, tesu bhikkhū ekajjhaṃ sannipātāpetabbā, chandārahānaṃ chando āharāpetabbo. Tena vuttaṃ <bold>‘‘yāvatikā tasmiṃ gāmakhette’’</bold>tiādi. <bold>Tasmiṃ gāmakhette</bold>ti yasmiṃ gāmakhette ṭhatvā kammavācaṃ vācenti, tasmiṃ gāmakhette. ‘‘Sace aññānipi gāmakhettāni anto kattukāmā, tesu gāmesu ye bhikkhū vasanti, tehipi āgantabbaṃ, anāgacchantānaṃ chando āharitabbo’’ti <bold>mahāsumatthero</bold> āha. <bold>Mahāpadumatthero</bold> panāha ‘‘nānāgāmakhettāni nāma pāṭiyekkaṃ baddhasīmāsadisāni, na tato chandapārisuddhi āgacchati. Antonimittagatehi pana bhikkhūhi āgantabba’’nti vatvā puna āha ‘‘samānasaṃvāsakasīmāsammannanakāle āgamanampi anāgamanampi vaṭṭati, avippavāsasīmāsammannanakāle pana antonimittagatehi āgantabbaṃ. Anāgacchantānaṃ chando āharitabbo’’ti (mahāva. aṭṭha. 138).</paragraph>
<paragraph line="143">Idāni yehi ākārehi sammatā kammavācāsampattiyuttā nāma hoti, taṃ dassetuṃ <bold>‘‘kammavācāsampattiyā yuttā nāmā’’</bold>tiādimāha. <bold>Ādi</bold>saddena. ‘‘Yadi saṅghassa pattakallaṃ, saṅgho etehi nimittehi sīmaṃ sammanneyya samānasaṃvāsaṃ ekūposathaṃ, esā ñatti. Suṇātu <pageBreak edition="M" number="0.0143" /> me, bhante, saṅgho, yāvatā samantā nimittā kittitā, saṅgho etehi nimittehi sīmaṃ sammannati samānasaṃvāsaṃ ekūposathaṃ, yassāyasmato khamati etehi nimittehi sīmāya sammuti samānasaṃvāsāya ekūposathāya, so tuṇhassa. Yassa nakkhamati, so bhāseyya. Sammatā sīmā saṅghena etehi nimittehi samānasaṃvāsā ekūposathā, khamati saṅghassa, tasmā tuṇhī, evametaṃ dhārayāmī’’ti (mahāva. 139) imaṃ pāḷisesaṃ saṅgaṇhāti. <bold>Vuttāyā</bold>ti uposathakkhandhake vuttāya. Ñattidosaanussāvanadosehi virahitattā <bold>parisuddhāya</bold>.</paragraph>
<paragraph line="144"><bold>Khaṇḍasīmā</bold> (mahāva. aṭṭha. 138; sārattha. ṭī. mahāvagga 3.138; vajira. ṭī. mahāvagga 138) <pageBreak edition="V" number="0.0137" /> nāma khuddakasīmā. Samānasaṃvāsakatthaṃ sammatā sīmā <bold>samānasaṃvāsakasīmā</bold>. Avippavāsatthaṃ sammatā sīmā <bold>avippavāsasīmā</bold>. Imāsu pana tīsu sīmaṃ sammannantehi pabbajjupasampadādīnaṃ saṅghakammānaṃ sukhakaraṇatthaṃ paṭhamaṃ khaṇḍasīmā bandhitabbā. Taṃ pana bandhantehi vattaṃ jānitabbaṃ. Sace hi bodhicetiyabhattasālādīni sabbavatthūni patiṭṭhāpetvā katavihāre bandhanti, vihāramajjhe bahūnaṃ samosaraṇaṭṭhāne abandhitvā vihārapaccante vivittokāse bandhitabbā. Akatavihāre bandhantehi bodhicetiyādīnaṃ sabbavatthūnaṃ ṭhānaṃ sallakkhetvā yathā patiṭṭhitesu vatthūsu vihārapaccante vivittokāse hoti, evaṃ bandhitabbā. Sā heṭṭhimaparicchedena sace ekavīsatibhikkhū gaṇhāti, vaṭṭati. Tato oraṃ na vaṭṭati. Paraṃ bhikkhusahassaṃ gaṇhantīpi vaṭṭati. Taṃ bandhantehi sīmāmāḷakassa samantā nimittupagā pāsāṇā ṭhapetabbā, na khaṇḍasīmāya ṭhitehi mahāsīmā bandhitabbā, na mahāsīmāya ṭhitehi khaṇḍasīmā. Khaṇḍasīmāyameva pana ṭhatvā khaṇḍasīmā bandhitabbā, mahāsīmāyameva ṭhatvā mahāsīmā.</paragraph>
<paragraph line="145">Tatrāyaṃ bandhanavidhi – samantā ‘‘eso pāsāṇo nimitta’’nti evaṃ nimittāni kittetvā kammavācāya sīmā sammannitabbā. Atha tassā eva daḷhīkammatthaṃ avippavāsakammavācā kātabbā. Evañhi ‘‘sīmaṃ samūhanissāmā’’ti āgatā samūhanituṃ na sakkhissanti. Sīmaṃ sammannitvā bahi sīmantarikapāsāṇā ṭhapetabbā, sīmantarikā pacchimakoṭiyā caturaṅgulappamāṇāpi (mahāva. aṭṭha. 138; vi. saṅga. aṭṭha. 163) vaṭṭati. Sace pana vihāro mahā hoti, dvepi tissopi tatuttaripi khaṇḍasīmāyo bandhitabbā.</paragraph>
<paragraph line="146">Evaṃ <pageBreak edition="M" number="0.0144" /> khaṇḍasīmaṃ sammannitvā mahāsīmāsammutikāle khaṇḍasīmato nikkhamitvā mahāsīmāyaṃ ṭhatvā samantā anupariyāyantehi sīmantarikapāsāṇā kittetabbā. Tato avasesanimitte kittetvā hatthapāsaṃ avijahantehi kammavācāya samānasaṃvāsakasīmaṃ sammannitvā tassā daḷhīkammatthaṃ avippavāsakammavācāpi kātabbā. Evañhi ‘‘sīmaṃ samūhanissāmā’’ti āgatā samūhanituṃ na sakkhissanti. Sace pana khaṇḍasīmāya nimittāni kittetvā tato sīmantarikāya nimittāni kittetvā mahāsīmāya nimittāni kittenti, evaṃ tīsu ṭhānesu nimittāni kittetvā yaṃ sīmaṃ icchanti, taṃ paṭhamaṃ bandhituṃ vaṭṭati. Evaṃ santepi yathāvuttanayena khaṇḍasīmatova paṭṭhāya bandhitabbā. Evaṃ baddhāsu pana sīmāsu khaṇḍasīmāyaṃ ṭhitā bhikkhū mahāsīmāyaṃ kammaṃ karontānaṃ na kopenti, mahāsīmāyaṃ vā ṭhitā khaṇḍasīmāyaṃ karontānaṃ. Sīmantarikāya pana ṭhitā ubhinnampi na kopanti. Gāmakhette ṭhatvā kammaṃ karontānaṃ <pageBreak edition="V" number="0.0138" /> pana sīmantarikāya ṭhitā kopenti. Sīmantarikā hi gāmakhettaṃ bhajati. Avippavāsasīmāsammannane kate sati sā ca <bold>avippavāsasīmā</bold> nāma hoti. Tenāha <bold>‘‘tassāyeva pabhedo’’</bold>ti. <bold>Tassāyevā</bold>ti baddhasīmāya eva.</paragraph>
<paragraph line="147">Ayaṃ pana viseso – ‘‘ṭhapetvā gāmañca gāmūpacārañcā’’ti (mahāva. 144) vacanato avippavāsasīmā gāmañca gāmūpacārañca na otarati, samānasaṃvāsakasīmā pana tatthāpi otarati. Samānasaṃvāsakasīmā cettha attano dhammatāya gacchati, avippavāsasīmā pana yattha samānasaṃvāsakasīmā, tattheva gacchati. Na hi tassā visuṃ nimittakittanaṃ atthi. Tattha sace avippavāsāya sammutikāle gāmo atthi, taṃ sā na otarati. Sace pana sammatāya sīmāya pacchā gāmo nivisati, sopi sīmāsaṅkhameva gacchati. Yathā ca pacchā niviṭṭho, evaṃ paṭhamaṃ niviṭṭhassa pacchā vaḍḍhitappadesopi sīmāsaṅkhameva gacchati. Sacepi sīmāsammutikāle gehāni katāni, ‘‘pavisissāmā’’ti ālayopi atthi, manussā pana appaviṭṭhā, porāṇagāmaṃ vā sagehameva chaḍḍetvā aññattha gatā, agāmoyeva esa, sīmā otarati. Sace pana ekampi kulaṃ paviṭṭhaṃ vā agataṃ vā atthi, gāmoyeva, sīmā na otarati.</paragraph>
<paragraph line="148">Evaṃ <pageBreak edition="M" number="0.0145" /> baddhasīmaṃ dassetvā idāni abaddhasīmaṃ dassento <bold>‘‘abaddhasīmā panā’’</bold>tiādimāha. Gāmo eva sīmā <bold>gāmasīmā</bold>. Gāmaggahaṇena cettha nigamanagarānampi saṅgaho veditabbo. Yattake padese tassa gāmassa gāmabhojakā baliṃ labhanti, so padeso appo vā hotu, mahanto vā, ekaṃ gāmakhettaṃ nāma. Yampi ekasmiṃyeva gāmakhette ekaṃ padesaṃ ‘‘ayaṃ visuṃ gāmo hotū’’ti paricchinditvā rājā kassaci deti, sopi <bold>visuṃgāmasīmā</bold> hotiyeva. Tasmā sā ca itarā ca pakatigāmasīmā baddhasīmāsadisāva hoti. Kevalaṃ pana ticīvaravippavāsaparihāraṃ na labhatīti (mahāva. aṭṭha. 147).</paragraph>
<paragraph line="149"><bold>Agāmake araññe</bold>ti viñjhāṭavisadise araññe. Tenāha <bold>‘‘agāmakaṃ nāmā’’</bold>tiādi. Ayaṃ pana sīmā ticīvaravippavāsaparihārampi labhati. <bold>Macchabandhāna</bold>nti kevaṭṭānaṃ. <bold>Agamanapathesū</bold>ti gantuṃ asakkuṇeyyapathesu. Yattha tadaheva gantvā tadaheva paccāgantuṃ na sakkā hoti, tādisesūti vuttaṃ hoti. Tesaṃ gamanapariyantassa orato pana gāmasīmāsaṅkhaṃ gacchati. Tattha gāmasīmaṃ asodhetvā kammaṃ kātuṃ na vaṭṭati. <bold>Majjhe ṭhitānaṃ sabbadisāsu sattabbhantarā</bold>ti majjhe ṭhitānaṃ bhikkhūnaṃ ṭhitokāsato sabbadisāsu sattabbhantarā. <bold>Tatthā</bold>ti tesu abbhantaresu. <bold>Tasmā</bold>ti yasmā parisavasena vaḍḍhati, tasmā. <bold>Upacāratthāyā</bold>ti sīmopacāratthāya. <bold>Sīmābhāvaṃ paṭikkhipitvā</bold>ti <pageBreak edition="V" number="0.0139" /> baddhasīmābhāvaṃ paṭikkhipitvā. Samāno saṃvāso etthāti <bold>samānasaṃvāsā</bold>. Eko uposatho etthāti <bold>ekūposathā</bold>. Ettha ca uposathassa visuṃ gahitattā avasesakammavasena samānasaṃvāsatā veditabbā. <bold>Vuttā</bold>ti abaddhasīmāparicchedaṃ dassetuṃ <bold>uposathakkhandhake</bold> (mahāva. 149) vuttā. Anu anu aḍḍhamāsaṃ <bold>anvaḍḍhamāsaṃ,</bold> aḍḍhamāse aḍḍhamāseti attho. Evaṃ <bold>‘‘anudasāha’’</bold>ntiādīsupi. <bold>Deve</bold>ti meghe. <bold>Valāhakesu vigatamattesū</bold>ti bhāvenabhāvalakkhaṇe bhummaṃ. <bold>Sota</bold>nti udakappavāho vuccati. Titthena vā atitthena vā otaritvāti pāṭhaseso. <bold>Timaṇḍalaṃ paṭicchādetvā</bold>ti yathā timaṇḍalapaṭicchādanaṃ hoti, evaṃ nivāsetvā. <bold>Uttarantiyā</bold>ti yattha katthaci uttarantiyā. <bold>Bhikkhunīvibhaṅge</bold> (pāci. 692) bhikkhuniyā vasena nadīlakkhaṇassa pāḷiyaṃ āgatattā <bold>‘‘bhikkhuniyā’’</bold>ti vuttaṃ, na pana visesasabbhāvato.</paragraph>
<paragraph line="150"><bold>Kenaci</bold><pageBreak edition="M" number="0.0146" /><bold>khaṇitvā akato</bold>ti antamaso tiracchānenapi khaṇitvā akato. <bold>Nadiṃ vā samuddaṃ vā bhinditvā</bold>ti nadīkūlaṃ vā samuddavelaṃ vā bhinditvā. <bold>Etaṃ lakkhaṇa</bold>nti ‘‘yattha nadiyaṃ vuttappakāre vassakāle udakaṃ santiṭṭhatī’’ti (kaṅkhā. aṭṭha. nidānavaṇṇanā) vuttappakāralakkhaṇaṃ. Loṇīpi jātassarasaṅkhameva gacchati. Yattha pana vuttappakāre vassakāle vasse pacchinnamatte pivituṃ vā hatthapāde dhovituṃ vā udakaṃ na hoti sukkhati, ayaṃ jātassaro gāmakhettasaṅkhameva gacchati.</paragraph>
<paragraph line="151"><bold>Udakukkhepā</bold>ti karaṇatthe nissakkavacananti āha <bold>‘‘udakukkhepenā’’</bold>ti. Kathaṃ pana udakaṃ khipitabbanti āha <bold>‘‘tatthā’’</bold>tiādi. <bold>Majjhimena purisenā</bold>ti thāmamajjhimena purisena. <bold>Ayaṃ udakukkhepo nāmā</bold>ti ayaṃ udakukkhepena paricchinnā sīmā nāmāti attho. Yāva parisā vaḍḍhati, tāva ayaṃ sīmāpi vaḍḍhati, parisapariyantato udakukkhepoyeva pamāṇaṃ. Sace pana nadī nātidīghā hoti, pabhavato paṭṭhāya yāva mukhadvāraṃ sabbattha saṅgho nisīdati, udakukkhepasīmākammaṃ natthi. Sakalāpi nadī etesaṃyeva bhikkhūnaṃ pahoti.</paragraph>
<paragraph line="152"><bold>Pakativassakāle</bold>ti pubbe vuttappakāre pakativassakāle. <bold>Catūsu māsesū</bold>ti vassānassa catūsu māsesu. Ativuṭṭhikāle oghena otthatokāso na gahetabbo. So hi gāmasīmāsaṅkhameva gacchati. Antonadiyaṃ jātassare jātapiṭṭhipāsāṇadīpakesupi ayameva vinicchayo veditabbo. Sace pana nadī paripuṇṇā hoti samatitthikā, udakasāṭikaṃ nivāsetvāpi antonadiyaṃyeva kammaṃ kātabbaṃ. Sace na sakkonti, nāvāyapi ṭhatvā kātabbaṃ. Gacchantiyā pana nāvāya kātuṃ na vaṭṭati. Kasmā? Udakukkhepamattameva hi sīmā, taṃ <pageBreak edition="V" number="0.0140" /> nāvā sīghameva atikkāmeti. Evaṃ sati aññissā sīmāya ñatti, aññissā anussāvanā hoti, tasmā nāvaṃ arittena vā ṭhapetvā, pāsāṇe vā lambitvā, antonadiyaṃ jātarukkhe vā bandhitvā kammaṃ kātabbaṃ. Antonadiyaṃ baddhaaṭṭakepi antonadiyaṃ jātarukkhepi ṭhitehi kammaṃ kātuṃ vaṭṭati.</paragraph>
<paragraph line="153">Sace pana rukkhassa sākhā vā tato nikkhantapāroho vā bahinadītīre vihārasīmāya vā gāmasīmāya vā patiṭṭhito, sīmaṃ vā sodhetvā, sākhaṃ <pageBreak edition="M" number="0.0147" /> vā chinditvā kammaṃ kātabbaṃ. Bahinadītīre jātarukkhassa antonadiyaṃ paviṭṭhasākhāya vā pārohe vā nāvaṃ bandhitvā kammaṃ kātuṃ na vaṭṭati. Karontehi sīmā vā sodhetabbā, sākhaṃ chinditvā vā tassa bahipatiṭṭhitabhāgo nāsetabbo. Nadītīre pana khāṇukaṃ koṭṭetvā tattha bandhanāvāya na vaṭṭatiyeva.</paragraph>
<paragraph line="154">Nadiyaṃ setuṃ karonti, sace antonadiyaṃyeva setu vā setupādā vā, setumhi ṭhitehi kammaṃ kātuṃ vaṭṭati. Sace pana setu vā setupādā vā bahitīre patiṭṭhitā, kammaṃ kātuṃ na vaṭṭati, sīmaṃ sodhetvā kammaṃ kātabbaṃ. Atha setupādā anto, setu pana ubhinnampi tīrānaṃ upariākāse ṭhito, vaṭṭati. Jātassarepi eseva nayo.</paragraph>
<paragraph line="155"><bold>‘‘Yasmiṃ padese pakativīciyo ottharitvā saṇṭhahantī’’</bold>ti etena yaṃ padesaṃ uddhaṃ vaḍḍhanakaudakaṃ vā pakativīciyo vā vegena āgantvā ottharanti, tattha kammaṃ kātuṃ na vaṭṭatīti (mahāva. aṭṭha. 147) dasseti. Sace ūmivego bādhati, nāvāya vā aṭṭake vā ṭhatvā kātabbaṃ. Tesu vinicchayo nadiyaṃ vuttanayeneva veditabbo. Sace pana samuddo gāmasīmaṃ vā nigamasīmaṃ vā ottharitvā tiṭṭhati, samuddova hoti. Tattha kammaṃ kātuṃ vaṭṭati. <bold>Tato paṭṭhāya kappiyabhūmī</bold>ti ottharitvā saṇṭhitaudakantato paṭṭhāya anto nadījātassarasamuddo nāmāti attho. <bold>Dubbuṭṭhikāle</bold>ti vassānahemante sandhāya vuttaṃ. <bold>Sukkhesupī</bold>ti nirudakesupi. Yathā ca vāpikhaṇane, evaṃ āvāṭapokkharaṇīādīnaṃ khaṇanepi gāmakhettaṃ hotiyevāti daṭṭhabbaṃ. <bold>Vappaṃ vā karontī</bold>ti lābutipusakādivappaṃ vā karonti. <bold>Taṃ ṭhāna</bold>nti yattha vāpiādikaṃ kataṃ, taṃ ṭhānaṃ. Aññaṃ pana kappiyabhūmi. Sace pana jātassaraṃ pūretvā thalaṃ karonti, ekasmiṃ disābhāge pāḷiṃ bandhitvā sabbameva naṃ mahātaḷākaṃ vā karonti, sabbopi ajātassaro hoti. Gāmasīmāsaṅkhameva gacchati.</paragraph>
<paragraph line="156">Sace <pageBreak edition="V" number="0.0141" /> nadimpi vināsetvā taḷākaṃ karonti, heṭṭhā pāḷi baddhā, udakaṃ āgantvā taḷākaṃ pūretvā tiṭṭhati, ettha kammaṃ kātuṃ na vaṭṭati. Upari pavattanaṭṭhāne chaḍḍitaṃ udakaṃ nadiṃ ottharitvā sandanaṭṭhānato paṭṭhāya vaṭṭati. Kāci nadī kālantarena uppatitvā gāmanigamasīmaṃ ottharitvā pavattati, nadīyeva <pageBreak edition="M" number="0.0148" /> hoti, kammaṃ kātuṃ vaṭṭati. Sace vihārasīmaṃ ottharati ‘‘vihārasīmā’’tveva saṅkhaṃ gacchati. <bold>Tasmā</bold>ti yasmā anto gacchati, tasmā. <bold>Samantā udakukkhepaparicchedo kātabbo</bold>ti pahonakaṭṭhānaṃ sandhāya vuttaṃ. Yattha pana kunnadīādīsu nappahoti, tattha pahonakaṭṭhānato udakukkhepaparicchedo kātabbo. <bold>Upacāratthāyā</bold>ti sīmopacāratthāya.</paragraph>
<paragraph line="157">Kasmā pana aññamekaṃ sattabbhantaraṃ, añño eko udakukkhepo ca upacāratthāya ṭhapetabboti āha <bold>‘‘ayaṃ hī’’</bold>tiādi. Idaṃ vuttaṃ hoti (sārattha. ṭī. mahāvagga 3.147; vi. vi. ṭī. mahāvagga 2.147) – yasmā ayaṃ sattabbhantarasīmā ca udakukkhepasīmā ca bhikkhūnaṃ ṭhitokāsato paṭṭhāya labbhati, te ca bhikkhū na sabbadā ekasadisā, kadāci vaḍḍhanti, kadāci parihāyanti. Yadā ca vaḍḍhanti, tadā sīmāsaṅkaro hoti. Tasmā aññamekaṃ sattabbhantaraṃ, añño eko udakukkhepo ca upacāratthāya ṭhapetabboti. Yaṃ pana <bold>mahāaṭṭhakathāyaṃ</bold> ‘‘tato adhikaṃ vaṭṭatiyeva, ūnakaṃ pana na vaṭṭatī’’ti (mahāva. aṭṭha. 147) vuttaṃ, tampi etadatthameva, na pana tattha katassa kammassa kuppattāti gahetabbaṃ. <bold>Paricchedato bahi aññaṃ tattakaṃyeva paricchedaṃ anatikkamitvā ṭhitopī</bold>ti attano sattabbhantarena, udakukkhepena vā yo tesaṃ sattabbhantarassa, udakukkhepassa vā paricchedo, tato bahi aññaṃ tattakaṃyeva paricchedaṃ anatikkamitvā ṭhitopīti attho. Kathametaṃ viññāyatīti āha <bold>‘‘idaṃ sabbaaṭṭhakathāsu sanniṭṭhāna’’</bold>nti, idaṃ ‘‘kammaṃ kopetī’’ti mahāaṭṭhakathādīsu vavatthānanti attho. <bold>‘‘Iti ima’’</bold>ntiādi yathāvuttassa nigamanaṃ. Hoti cettha –</paragraph>
<gatha1 line="158">‘‘Baddhābaddhavasenedha, sīmā nāma dvidhā tahiṃ;</gatha1>
<gatha2 line="159">Tisampattiyuttā vajji-tekādasa vipattikā;</gatha2>
<gathalast line="160">Baddhasīmā tidhā khaṇḍā-dito gāmādito parā’’ti.</gathalast>
<paragraph line="161"><bold>Sabhāgāpatti</bold> ca nāmesā duvidhā vatthusabhāgā, āpattisabhāgāti. Tattha idha vatthusabhāgā adhippetā, netarāti dassetuṃ <bold>‘‘yaṃ sabbo saṅgho vikālabhojanādinā’’</bold>tiādimāha. <bold>Lahukāpatti</bold>nti lahukena vinayakammena visujjhanato lahukā thullaccayapācittiyapāṭidesanīyadukkaṭadubbhāsitasaṅkhātā pañcāpattiyo. Vatthusabhāgāya saṅghādisesāpattiyāpi sati uposathakammaṃ pattakallaṃ <pageBreak edition="V" number="0.0142" /> na hotiyeva. Yathāha <pageBreak edition="M" number="0.0149" /> ‘‘sabhāgasaṅghādisesaṃ āpannassa pana santike āvi kātuṃ na vaṭṭati. Sace āvi karoti, āpatti āvikatā hoti, dukkaṭā pana na muccatī’’ti (cūḷava. aṭṭha. 102). Tassā pana adesanāgāminito evaṃ vuttaṃ. <bold>Vatthusabhāgā</bold>ti vatthuvasena samānabhāgā, ekakoṭṭhāsāti vuttaṃ hoti. Imameva vatthusabhāgaṃ desetuṃ na vaṭṭati ‘‘na, bhikkhave, sabhāgā āpatti desetabbā, yo deseyya, āpatti dukkaṭassā’’ti (mahāva. 169) vuttattā, na pana āpattisabhāgaṃ. Tenāha <bold>‘‘vikālabhojanapaccayā āpannaṃ panā’’</bold>tiādi. <bold>Āpattisabhāga</bold>nti āpattiyā samānabhāgaṃ.</paragraph>
<paragraph line="162"><bold>Sāmantā āvāsā</bold>ti sāmantaāvāsaṃ, samīpavihāranti attho. <bold>Sajjuka</bold>nti tadahevāgamanatthāya. <bold>Pāhetabbo</bold>ti pesetabbo. <bold>Iccetaṃ kusala</bold>nti iti etaṃ sundaraṃ bhaddakaṃ, laddhakappanti vuttaṃ hoti. <bold>No ce labhethā</bold>ti vihārānaṃ dūratāya vā magge paripanthādinā vā yadi na labhetha. ‘‘Tassa santike paṭikarissatī’’ti iminā vacanena sabhāgāpatti āvi kātumpi na labbhatīti dīpitaṃ hoti. Yadi labheyya, āvi katvāpi uposathaṃ kareyya. Yadi pana sabbo saṅgho sabhāgaṃ saṅghādisesaṃ āpanno hoti, ñattiṃ ṭhapetvā uposathaṃ kātuṃ na vaṭṭati, uposathassa antarāyova hoti. Ubhopi dukkaṭaṃ āpajjanti ‘‘na, bhikkhave, sabhāgā āpatti desetabbā, yo deseyya, āpatti dukkaṭassa. Na, bhikkhave, sabhāgā āpatti paṭiggahetabbā, yo paṭiggaṇheyya, āpatti dukkaṭassā’’ti (mahāva. 169) vuttattā. <bold>Vimati</bold> saṃsayo, tattha niyutto <bold>vematiko</bold>. ‘‘Puna nibbematiko hutvā desetabbamevā’’ti neva pāḷiyaṃ, na ca aṭṭhakathāyaṃ atthi, desite pana doso natthi. <bold>Vuttanayenevā</bold>ti ‘‘pārisuddhiṃ āyasmanto ārocethā’’tiādinā nayena sāpattikassa uposathakaraṇe paññattaṃ dukkaṭaṃ āpajjantīti vuttanayeneva. Kasmā sabhāgāpattiyeva vuttāti āha <bold>‘‘etāsu hī’’</bold>tiādi. <bold>Visabhāgāpattīsu vijjamānāsupi pattakallaṃ hotiyevā</bold>ti visabhāgāsu pana vijjamānāsu tesaṃyeva puggalānaṃ āpatti, na saṅghassāti saṅghassa pattakallaṃ hotiyeva.</paragraph>
<paragraph line="163"><bold>Antimavatthuajjhāpannako</bold> nāma catunnaṃ pārājikānaṃ aññataraṃ ajjhāpannako. Paṇḍakādīnaṃ vinicchayo parato pārājikuddese āvi bhavissati <pageBreak edition="M" number="0.0150" />. <bold>Tiracchānagato</bold>ti antamaso sakkaṃ devarājānaṃ upādāya yo koci nāgamāṇavakādiko amanussajātiko veditabbo, na assagoṇādayo. Tenāha <bold>‘‘ettha cā’’</bold>tiādi. Tattha <bold>etthā</bold>ti etissaṃ vajjanīyapuggalakathāyaṃ. <bold>Yassa upasampadā paṭikkhittā</bold>ti ‘‘tiracchānagato, bhikkhave, anupasampanno, na upasampādetabbo’’ti (mahāva. 111) yassa nāgasupaṇṇādino tiracchānagatassa upasampadā paṭikkhittā <pageBreak edition="V" number="0.0143" />, so idhāpi tiracchānagato nāmāti attho. Tattha hi antamaso deve upādāya nāgamāṇavakādiko yo koci amanussajātiko ‘‘tiracchānagato’’ti adhippeto. Vuttañhi <bold>samantapāsādikāyaṃ</bold> ‘‘tiracchānagato, bhikkhaveti ettha nāgo vā hotu supaṇṇamāṇavakādīnaṃ vā aññataro, antamaso sakkaṃ devarājānaṃ upādāya yo koci amanussajātiyo, so sabbova imasmiṃ atthe ‘tiracchānagato’ti veditabbo’’ti (mahāva. aṭṭha. 111). <bold>Titthaṃ</bold> vuccati laddhi, taṃ etesaṃ atthīti <bold>titthikā,</bold> titthikā eva <bold>titthiyā,</bold> ito aññaladdhikāti attho.</paragraph>
<paragraph line="164">Suttassa uddeso <bold>suttuddeso</bold>. Pārisuddhi eva uposatho <bold>pārisuddhiuposatho</bold>. Eseva nayo <bold>adhiṭṭhānuposatho</bold>ti etthāpi. <bold>So</bold>ti pātimokkhuddeso. Ovādova pātimokkhaṃ, tassa uddeso sarūpena kathanaṃ <bold>ovādapātimokkhuddeso</bold>. ‘‘Imasmiṃ vītikkame ayaṃ nāma āpattī’’ti evaṃ āpattivasena āṇāpanaṃ paññāpanaṃ <bold>āṇā,</bold> sesaṃ anantarasadisameva.</paragraph>
<paragraph line="165"><bold>Khantī paramaṃ tapo titikkhā…pe… vuttā tisso gāthāyo</bold> nāma –</paragraph>
<gatha1 line="166">‘‘Khantī paramaṃ tapo titikkhā;</gatha1>
<gatha2 line="167">Nibbānaṃ paramaṃ vadanti buddhā;</gatha2>
<gatha3 line="168">Na hi pabbajito parūpaghātī;</gatha3>
<gathalast line="169">Na samaṇo hoti paraṃ viheṭhayanto.</gathalast>
<gatha1 line="170">‘‘Sabbapāpassa akaraṇaṃ, kusalassa upasampadā;</gatha1>
<gathalast line="171">Sacittapariyodapanaṃ, etaṃ buddhāna sāsanaṃ.</gathalast>
<gatha1 line="172">‘‘Anūpavādo <pageBreak edition="M" number="0.0151" /> anūpaghāto, pātimokkhe ca saṃvaro;</gatha1>
<gatha2 line="173">Mattaññutā ca bhattasmiṃ, pantañca sayanāsanaṃ;</gatha2>
<gathalast line="174">Adhicitte ca āyogo, etaṃ buddhāna sāsana’’nti.(dī. ni. 2.90; dha. pa. 183-185) –</gathalast>
<unindented line="175">Imā tisso gāthāyo.</unindented>
<paragraph line="176">Tattha <bold>khantī paramaṃ tapo</bold>ti (dī. ni. aṭṭha. 2.90; dha. pa. aṭṭha. 2.185) adhivāsanakhanti <pageBreak edition="V" number="0.0144" /> nāma paramaṃ tapo. <bold>Titikkhā</bold>ti khantiyā eva vevacanaṃ, titikkhāsaṅkhātā adhivāsanakhanti uttamaṃ tapoti attho. <bold>Nibbānaṃ paramaṃ vadantī</bold>ti sabbākārena pana nibbānaṃ ‘‘parama’’nti vadanti buddhā. <bold>Na hi pabbajito parūpaghātī</bold>ti yo adhivāsanakhantivirahitattā paraṃ upaghāteti bādhati vihiṃsati, so pabbajito nāma na hoti. Catutthapādo pana tasseva vevacanaṃ. ‘‘Na hi pabbajito’’ti etassa hi <bold>‘‘nasamaṇo hotī’’</bold>ti vevacanaṃ. ‘‘Parūpaghātī’’ti etassa <bold>‘‘paraṃ viheṭhayanto’’</bold>ti vevacanaṃ. Atha vā <bold>parūpaghātī</bold>ti sīlūpaghātī. Sīlañhi uttamaṭṭhena ‘‘para’’nti vuccati. Yo ca samaṇo paraṃ yaṃ kañci sattaṃ viheṭhayanto parūpaghātī hoti, attano sīlavināsako, so pabbajito nāma na hotīti attho. Atha vā yo adhivāsanakhantiyā abhāvā parūpaghātī hoti, paraṃ antamaso ḍaṃsamakasampi sañcicca jīvitā voropeti, so na hi pabbajito. Kiṃ kāraṇā? Malassa apabbājitattā. ‘‘Pabbājayamattano malaṃ, tasmā ‘pabbajito’ti vuccatī’’ti (dha. pa. 388) idañhi pabbajitalakkhaṇaṃ. Yopi na heva kho upaghāteti na māreti, apica daṇḍādīhi viheṭheti, so paraṃ viheṭhayanto samaṇo na hoti. Kiṃ kāraṇā? Vihesāya asamitattā. ‘‘Samitattā hi pāpānaṃ, ‘samaṇo’ti pavuccatī’’ti (dha. pa. 265) idañhi samaṇalakkhaṇaṃ.</paragraph>
<paragraph line="177">Dutiyagāthāya <bold>sabbapāpassā</bold>ti sabbākusalassa. <bold>Akaraṇa</bold>nti anuppādanaṃ. <bold>Kusalassā</bold>ti catubhūmakakusalassa. <bold>Upasampadā</bold>ti upasampādanaṃ paṭilābho. <bold>Sacittapariyodapana</bold>nti attano cittassa vodāpanaṃ pabhassarabhāvakaraṇaṃ sabbaso parisodhanaṃ, taṃ pana arahattena hoti. Iti sīlasaṃvarena sabbapāpaṃ pahāya lokiyalokuttarāhi samathavipassanāhi kusalaṃ sampādetvā arahattaphalena cittaṃ pariyodāpetabbanti etaṃ buddhānaṃ sāsanaṃ ovādo anusiṭṭhi.</paragraph>
<paragraph line="178">Tatiyagāthāya <pageBreak edition="M" number="0.0152" /><bold>anūpavādo</bold>ti vācāya kassaci anupavadanaṃ. <bold>Anūpaghāto</bold>ti kāyena kassaci upaghātassa akaraṇaṃ. <bold>Pātimokkhe</bold>ti yaṃ taṃ pātimokkhaṃ paatimokkhaṃ atipamokkhaṃ uttamaṃ sīlaṃ, pāti vā agativisesehi, mokkheti duggatibhayehi. Yo vā naṃ pāti, taṃ mokkhetīti ‘‘pātimokkha’’nti vuccati, tasmiṃ pātimokkhe ca. <bold>Saṃvaro</bold>ti sattannaṃ āpattikkhandhānaṃ avītikkamalakkhaṇo saṃvaro. <bold>Mattaññutā</bold>ti paṭiggahaṇaparibhogavasena pamāṇaññutā. <bold>Pantañca sayanāsana</bold>nti janasaṅghaṭṭanavirahitaṃ nijjanasambādhaṃ vivittaṃ, senāsanañca. Ettha ca dvihiyeva paccayehi catupaccayasantoso dīpitoti veditabbo paccayasantosasāmaññena itaradvayassāpi lakkhaṇahāranayena jotitattā. <bold>Adhicitte ca āyogo</bold>ti vipassanāpādakaṃ <pageBreak edition="V" number="0.0145" /> aṭṭhasamāpatticittaṃ, tatopi maggaphalacittameva adhicittaṃ, tasmiṃ yathāvutte adhicitte āyogo ca anuyogo cāti attho. <bold>Etaṃ buddhāna sāsana</bold>nti etaṃ parassa anupavadanaṃ, anupaghātanaṃ, pātimokkhe saṃvaro, paṭiggahaṇaparibhogesu mattaññutā, aṭṭhasamāpattivasibhāvāya vivittasenāsanasevanañca buddhānaṃ sāsanaṃ ovādo anusiṭṭhīti. Imā pana tisso gāthā sabbabuddhānaṃ pātimokkhuddesagāthāyo hontīti veditabbā. Taṃ buddhā eva uddisanti, na sāvakā.</paragraph>
<paragraph line="179">‘‘Suṇātu me, bhante, saṅgho’’tiādinā (mahāva. 134) nayena vuttaṃ <bold>āṇāpātimokkhaṃ</bold> nāma. Taṃ sāvakā eva uddisanti, na buddhā saṅghakammaṃ karonti, na ca tattha pariyāpannāti āha <bold>‘‘taṃ sāvakā eva uddisanti, na buddhā’’</bold>ti. <bold>Imasmiṃ atthe</bold>ti ‘‘pātimokkhaṃ uddiseyyā’’ti etasmiṃ atthe.</paragraph>
<paragraph line="180"><bold>Anupagato</bold> nāma tattheva upasampanno, asatiyā purimikāya anupagato vā. <bold>Cātumāsiniya</bold>nti cātumāsiyaṃ. Sā hi catunnaṃ māsānaṃ pāripūribhūtāti cātumāsī, sā eva ‘‘cātumāsinī’’ti vuccati, tassaṃ cātumāsiniyaṃ. Pacchimakattikapuṇṇamāsiniyanti attho. <bold>Kāyasāmaggi</bold>nti kāyena samaggabhāvaṃ, hatthapāsūpagamananti vuttaṃ hoti.</paragraph>
<paragraph line="181">Ayaṃ panettha vinicchayo – sace purimikāya pañca bhikkhū vassaṃ upagatā, pacchimikāyapi pañca, purimehi ñattiṃ ṭhapetvā pavārite pacchimehi <pageBreak edition="M" number="0.0153" /> tesaṃ santike pārisuddhiuposatho kātabbo, na ekasmiṃ uposathagge dve ñattiyo ṭhapetabbā. Sacepi pacchimikāya upagatā cattāro, tayo, dve, eko vā hoti, eseva nayo. Atha purimikāya cattāro, pacchimikāyapi cattāro, tayo, dve, eko vā, eseva nayo. Atha purimikāya tayo, pacchimikāya tayo, dve vā, eseva nayo. Idañhettha lakkhaṇaṃ – sace purimikāya upagatehi pacchimikāya upagatā thokatarā ceva honti samasamā ca, saṅghappavāraṇāya ca gaṇaṃ pūrenti, saṅghappavāraṇāvasena ñattiṃ ṭhapetvā purimehi pavāretabbā. Sace pana purimikāya tayo, pacchimikāya eko hoti, tena saddhiṃ te cattāro honti, catunnaṃ saṅghañattiṃ ṭhapetvā pavāretuṃ na vaṭṭati. Gaṇañattiyā pana so gaṇapūrako hoti, tasmā gaṇavasena ñattiṃ ṭhapetvā purimehi pavāretabbaṃ, itarena tesaṃ santike pārisuddhiuposatho kātabbo. Sace purimikāya dve, pacchimikāya dve vā eko vā, etthāpi eseva nayo. Sace purimikāya eko, pacchimikāyapi eko, ekena ekassa santike pavāretabbaṃ, ekena pārisuddhiuposatho kātabbo <pageBreak edition="V" number="0.0146" />. Sace purimavassūpagatehi pacchimavassūpagatā ekenapi adhikatarā honti, paṭhamaṃ pātimokkhaṃ uddisitvā pacchā thokatarehi tesaṃ santike pavāretabbaṃ. Kattikacātumāsinipavāraṇāya pana sace paṭhamaṃ vassūpagatehi mahāpavāraṇāya pavāritehi pacchā upagatā adhikatarā vā samasamā vā honti, pavāraṇāñattiṃ ṭhapetvā pavāretabbaṃ. Tehi pavārite pacchā itarehi pārisuddhiuposatho kātabbo. Atha mahāpavāraṇāya pavāritā bahū honti, pacchā vassūpagatā thokā vā eko vā, pātimokkhe uddiṭṭhe pacchā tesaṃ santike tena pavāretabbanti.</paragraph>
<paragraph line="182"><bold>Ekaṃsaṃ uttarāsaṅgaṃ karitvā</bold>ti ekasmiṃ aṃse sādhukaṃ uttarāsaṅgaṃ karitvāti attho. <bold>Añjaliṃ paggahetvā</bold>ti dasanakhasamodhānasamujjalaṃ añjaliṃ ukkhipitvā. Sace pana tattha pārivāsikopi atthi, saṅghanavakaṭṭhāne nisīditvā tattheva nisinnena attano pāḷiyā pārisuddhiuposatho kātabbo. Pātimokkhe uddisiyamāne pana pāḷiyā anisīditvā pāḷiṃ vihāya hatthapāsaṃ amuñcantena nisīditabbaṃ. Pavāraṇāyapi eseva nayo.</paragraph>
<paragraph line="183"><bold>Sabbaṃ</bold><pageBreak edition="M" number="0.0154" /><bold>pubbakaraṇīya</bold>nti sammajjanādiṃ navavidhaṃ pubbakiccaṃ. Yathā ca sabbo saṅgho sabhāgāpattiṃ āpajjitvā ‘‘suṇātu me, bhante, saṅgho…pe… paṭikarissatī’’ti (mahāva. 171) ñattiṃ ṭhapetvā uposathaṃ kātuṃ labhati, evametthāpi tīhi ‘‘suṇantu me āyasmantā ime bhikkhū sabhāgaṃ āpattiṃ āpannā, yadā aññaṃ bhikkhuṃ suddhaṃ anāpattikaṃ passissanti, tadā tassa santike taṃ āpattiṃ paṭikarissantī’’ti gaṇañattiṃ ṭhapetvā, dvīhipi ‘‘aññaṃ suddhaṃ passitvā paṭikarissāmā’’ti vatvā uposathaṃ kātuṃ vaṭṭati. Ekenāpi ‘‘parisuddhaṃ labhitvā paṭikarissāmī’’ti ābhogaṃ katvā kātuṃ vaṭṭati. <bold>Tadahū</bold>ti tasmiṃ ahu, tasmiṃ divaseti attho. <bold>Nānāsaṃvāsakehī</bold>ti laddhinānāsaṃvāsakehi. <bold>Anāvāso</bold> nāma navakammasālādiko yo koci padeso. <bold>Aññatra saṅghenā</bold>ti saṅghappahonakehi bhikkhūhi vinā. <bold>Aññatra antarāyā</bold>ti pubbe vuttaṃ dasavidhamantarāyaṃ vinā. Sabbantimena pana paricchedena attacatutthena antarāye vā sati gantuṃ vaṭṭati. Yathā ca āvāsādayo na gantabbā, evaṃ sace vihāre uposathaṃ karonti, uposathādhiṭṭhānatthaṃ sīmāpi nadīpi na gantabbā. Sace panettha koci bhikkhu hoti, tassa santikaṃ gantuṃ vaṭṭati. Vissaṭṭhauposathāpi āvāsā gantuṃ vaṭṭati. Evaṃ gato adhiṭṭhātumpi labhati. Āraññakenāpi bhikkhunā uposathadivase gāme piṇḍāya caritvā attano vihārameva āgantabbaṃ. Sace aññaṃ vihāraṃ okkamati, tattha uposathaṃ katvāva āgantabbaṃ, akatvā āgantuṃ na vaṭṭati. Yaṃ jaññā ‘‘ajjeva tattha gantuṃ sakkomī’’ti (mahāva. aṭṭha. 181) <pageBreak edition="V" number="0.0147" /> evarūpo pana āvāso gantabbo. Tattha bhikkhūhi saddhiṃ uposathaṃ karontenāpi hi iminā neva uposathantarāyo kato bhavissatīti.</paragraph>
<paragraph line="184"><bold>Udakaṃ āsanena cā</bold>ti āsanena saha pānīyaparibhojanīyaṃ udakañcāti attho. Saṅghasannipātato paṭhamaṃ kattabbaṃ <bold>pubbakaraṇaṃ</bold>. Pubbakaraṇato pacchā kattabbampi uposathakammato paṭhamaṃ kattabbattā <bold>pubbakiccaṃ</bold>. Ubhayampi cetaṃ uposathakammato paṭhamaṃ kattabbattā ‘‘pubbakicca’’micceva ettha vuttanti āha <bold>‘‘evaṃ dvīhi nāmehi navavidhaṃ pubbakiccaṃ dassita’’</bold>nti. Kiṃ taṃ katanti pucchatīti āha <bold>‘‘na hī’’</bold>tiādi. <bold>Taṃ akatvā uposathaṃ kātuṃ na vaṭṭati</bold> ‘‘na, bhikkhave, therena āṇattena agilānena na <pageBreak edition="M" number="0.0155" /> sammajjitabbaṃ, yo na sammajjeyya, āpatti dukkaṭassā’’tiādi (mahāva. 159) vacanato. Tenevāha <bold>‘‘tasmā therena āṇattenā’’</bold>tiādi.</paragraph>
<paragraph line="185">Sace pana āṇatto sammajjaniṃ tāvakālikampi na labhati, sākhābhaṅgaṃ kappiyaṃ kāretvā sammajjitabbaṃ. Tampi alabhantassa laddhakappiyaṃ hoti. <bold>Pānīyaṃ paribhojanīyaṃ upaṭṭhāpetabba</bold>nti āgantukānaṃ atthāya pānīyaparibhojanīyaṃ upaṭṭhāpetabbaṃ. <bold>Āsanaṃ paññāpetabba</bold>nti pīṭhaphalakādiāsanaṃ paññāpetabbaṃ. Sace uposathāgāre āsanāni natthi, saṃghikāvāsatopi āharitvā paññāpetvā puna haritabbāni. Āsanesu asati kaṭasārakepi taṭṭikāyopi paññāpetuṃ vaṭṭati. Taṭṭikāsupi asati sākhābhaṅgāni kappiyaṃ kāretvā paññāpetabbāni. Kappiyakārakaṃ alabhantassa laddhakappiyaṃ hoti. <bold>Padīpo kātabbo</bold>ti padīpetabbo, padīpujjalanaṃ kātabbanti vuttaṃ hoti. Āṇāpentena pana ‘‘asukasmiṃ nāma okāse telaṃ vā vaṭṭi vā kapallikā vā atthi, taṃ gahetvā karohī’’ti vattabbo. Sace telādīni natthi, pariyesitabbāni. Pariyesitvā alabhantassa laddhakappiyaṃ hoti. Apica kapāle aggipi jāletabbo. Āṇāpentena ca kiñci kammaṃ karonto vā sadākālameva eko vā bhāranittharaṇako vā sarabhāṇakadhammakathikādīsu aññataro vā na āṇāpetabbo, avasesā pana vārena āṇāpetabbā. Tenāha <bold>‘‘therenāpi patirūpaṃ ñatvā āṇāpetabba’’</bold>nti.</paragraph>
<paragraph line="186"><bold>Bahi uposathaṃ katvā āgatenā</bold>ti nadiyā vā sīmāya vā yattha katthaci uposathaṃ katvā āgatena chando dātabbo, ‘‘kato mayā uposatho’’ti acchituṃ na labhatīti adhippāyo. <bold>Kiccappasuto vā</bold>ti gilānupaṭṭhākādikiccappasuto vā. Sace gilāno chandapārisuddhiṃ dātuṃ na sakkoti, mañcena vā pīṭhena vā saṅghamajjhaṃ ānetvā uposatho kātabbo. Sace gilānupaṭṭhākānaṃ <pageBreak edition="V" number="0.0148" /> bhikkhūnaṃ evaṃ hoti ‘‘sace kho mayaṃ imaṃ gilānaṃ ṭhānā cāvessāma, ābādho vā abhivaḍḍhissati, kālakiriyā vā bhavissatī’’ti, na tveva so gilāno ṭhānā cāvetabbo, saṅghena tattha gantvā uposatho kātabbo, na tveva vaggena saṅghena uposatho kātabbo. Kareyya ce, āpatti dukkaṭassa. Sace bahū tādisā gilānā honti, saṅghena paṭipāṭiyā ṭhatvā <pageBreak edition="M" number="0.0156" /> sabbe hatthapāse kātabbā. Sace dūre dūre honti, saṅgho nappahoti, taṃ divasaṃ uposatho na kātabbo, na tveva vaggena saṅghena uposatho kātabbo. ‘‘Anujānāmi, bhikkhave, tadahuposathe pārisuddhiṃ dentena chandampi dātuṃ, santi saṅghassa karaṇīya’’nti (mahāva. 165) vuttattā bhagavato āṇaṃ karontena ‘‘chandaṃ <bold>dammī’’</bold>ti vuttaṃ. ‘‘Chandahārako ce, bhikkhave, dinne chande tattheva pakkamati, aññassa dātabbo chando’’tiādivacanato (mahāva. 165) puna attano chandadānaparissamavinodanatthaṃ <bold>‘‘chandaṃ me harā’’</bold>ti vuttaṃ. ‘‘Chandahārako ce, bhikkhave, dinne chande saṅghappatto sañcicca na āroceti, āhaṭo hoti chando, chandahārakassa āpatti dukkaṭassā’’ti (mahāva. 165) vuttattā dukkaṭato taṃ mocetuṃ <bold>‘‘chandaṃ me ārocehī’’</bold>ti vuttaṃ.</paragraph>
<paragraph line="187"><bold>Kāyena vā vācāya vā ubhayena vā viññāpetabbo</bold>ti manasā cintetvā kāyappayogaṃ karontena yena kenaci aṅgapaccaṅgena vā, vācaṃ pana nicchāretuṃ sakkontena tatheva vācāya vā, ubhayathāpi sakkontena kāyavācāhi vā viññāpetabbo, jānāpetabboti attho. <bold>‘‘Ayaṃ attho’’</bold>ti vacanato pana yāya kāyacipi bhāsāya viññāpetuṃ vaṭṭati, pārisuddhidānepi chandadāne vuttasadisova vinicchayo. Taṃ pana dentena paṭhamaṃ santī āpatti desetabbā. Na hi sāpattiko samāno ‘‘pārisuddhiṃ dammi, pārisuddhiṃ me hara, pārisuddhiṃ me ārocehī’’ti (mahāva. 164) vattuṃ labhati. ‘‘Santi saṅghassa karaṇīyānī’’ti vattabbe vacanavipallāsena <bold>‘‘santi saṅghassa karaṇīya’’</bold>nti vuttaṃ. <bold>Tesañca attano ca chandapārisuddhiṃ detī</bold>ti ettha chando ca chandapārisuddhi ca <bold>chandapārisuddhi,</bold> taṃ detīti sarūpekasesanayena attho daṭṭhabbo. <bold>Itarā</bold>ti aññesaṃ chandapārisuddhi. <bold>Biḷālasaṅkhalikā chandapārisuddhī</bold>ti ettha <bold>biḷālasaṅkhalikā</bold> nāma biḷālabandhanaṃ. Tattha hi saṅkhalikāya paṭhamavalayaṃ dutiyavalayaṃyeva pāpuṇāti, na tatiyaṃ, evamayampi chandapārisuddhi dāyakena yassa dinnā, tato aññattha na gacchatīti (sārattha. ṭī. mahāvagga 3.164; vi. vi. ṭī. mahāvagga 2.164). Tasmā sā biḷālasaṅkhalikasadisattā ‘‘biḷālasaṅkhalikā’’ti vuttā. Biḷālasaṅkhalikaggahaṇañcettha yāsaṃ kāsañci saṅkhalikānaṃ upalakkhaṇamattanti daṭṭhabbaṃ.</paragraph>
<paragraph line="188"><bold>Utukkhāna</bold>nti <pageBreak edition="M" number="0.0157" /><pageBreak edition="V" number="0.0149" /> taṃ taṃ kiriyaṃ arati vattetīti <bold>utu,</bold> tassa akkhānaṃ utukkhānaṃ, utuācikkhananti attho. Yathā ca tassa ācikkhanaṃ, taṃ sarūpato dassetuṃ <bold>‘‘hemantādīna’’</bold>ntiādi vuttaṃ. <bold>Gaṇanā</bold>ti kalanā. Bhikkhunīnaṃ aṭṭhagarudhammehi ovadanaṃ <bold>bhikkhunovādo. Sve uposathoti āgantvā</bold>ti ‘‘sve uposatho hotī’’ti vutte ajjeva āgantvā pannarasike uposathe pakkhassa cātuddasiyaṃ, cātuddasike terasiyaṃ āgantvāti vuttaṃ hoti. <bold>Mahāpaccariyaṃ</bold> pana ‘‘pakkhassa terasiyaṃyeva āgantvā ‘ayaṃ uposatho cātuddasiko vā pannarasiko vā’ti pucchitabba’’nti (pāci. aṭṭha. 149) vuttaṃ. Evaṃ pucchitena ca bhikkhunā sace cātuddasiyaṃ uposathaṃ karonti, ‘‘cātuddasiko bhaginī’’ti vattabbaṃ. Sace pannarasiyaṃ karonti, ‘‘pannarasiko bhaginī’’ti vattabbaṃ. ‘‘Anujānāmi, bhikkhave, ṭhapetvā bālaṃ, ṭhapetvā gilānaṃ, ṭhapetvā gamikaṃ avasesehi ovādaṃ gahetu’’nti (cūḷava. 414) vuttattā <bold>‘‘taṃ ṭhapetvā’’</bold>tiādimāha. Tattha ārocanavidhānaṃ ajānanto <bold>bālo</bold>. Cātuddasikapannarasikesu uposathesu vā pāṭipade vā gantukāmo <bold>gamiyo,</bold> dutiyapakkhadivasato pana paṭṭhāya tato uddhaṃ gacchanto idha gamiyo nāma na hoti. Araññe nivāso assāti <bold>āraññiko</bold>. Sopi ‘‘ahaṃ araññavāsī, sve uposatho, vihāre na vasāmī’’ti appaṭiggahituṃ na labhati. Yadi na gaṇheyya, dukkaṭaṃ āpajjeyya. Vuttañhetaṃ ‘‘na, bhikkhave, ovādo na gahetabbo, yo na gaṇheyya, āpatti dukkaṭassā’’ti (cūḷava. 414). Tena pana paccāharaṇatthāya saṅketo kātabbo. Vuttañhetaṃ ‘‘anujānāmi, bhikkhave, āraññikena bhikkhunā ovādaṃ gahetuṃ, saṅketañca kātuṃ atra patiharissāmī’’ti (cūḷava. 415). Tasmā āraññikena bhikkhunā sace bhikkhunīnaṃ vasanagāme bhikkhā labbhati, tattheva caritvā bhikkhuniyo disvā ārocetvā gantabbaṃ. No cassa tattha bhikkhā sulabhā hoti, sāmantagāme caritvā bhikkhunīnaṃ gāmaṃ āgamma tatheva kātabbaṃ. Sace dūraṃ gantabbaṃ hoti, saṅketo kātabbo ‘‘ahaṃ asukaṃ nāma tumhākaṃ gāmadvāre sabhaṃ vā maṇḍapaṃ vā rukkhamūlaṃ vā upasaṅkamissāmi, tatra āgaccheyyāthā’’ti. Bhikkhunīhi tatra gantabbaṃ, agantuṃ na labbhati. Vuttañhetaṃ ‘‘na, bhikkhave, bhikkhuniyā saṅketaṃ <pageBreak edition="M" number="0.0158" /> na gantabbaṃ, yā na gaccheyya, āpatti dukkaṭassā’’ti (cūḷava. 415). <bold>Uposathagge</bold>ti uposathakaraṇaṭṭhāne. <bold>Aṭṭhahi aṅgehī</bold>ti –</paragraph>
<indent line="189">‘‘Sīlavā hoti, pātimokkhasaṃvarasaṃvuto viharati ācāragocarasampanno, aṇumattesu vajjesu bhayadassāvī samādāya sikkhati sikkhāpadesu. Bahussuto hoti sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ abhivadanti, tathārūpāssa dhammā bahussutā <pageBreak edition="V" number="0.0150" /> honti, dhātā vacasā paricitā, manasā anupekkhitā, diṭṭhiyā suppaṭividdhā. Ubhayāni kho panassa pātimokkhāni vitthārena svāgatāni honti suvibhattāni suppavattīni suvinicchitāni suttaso anubyañjanaso. Kalyāṇavāco hoti kalyāṇavākkaraṇo. Yebhuyyena bhikkhunīnaṃ piyo hoti manāpo. Paṭibalo hoti bhikkhuniyo ovadituṃ. Na kho panetaṃ bhagavantaṃ uddissa pabbajitāya kāsāyavatthavasanāya garudhammaṃ ajjhāpannapubbo hoti. Vīsativasso vā hoti atirekavīsativasso vā’’ti (pāci. 147) –</indent>
<unindented line="190">Imehi aṭṭhahi aṅgehi. <bold>Pāsādikenā</bold>ti pasādāvahena niddosena kāyavacīmanokammena. <bold>Sampādetū</bold>ti tividhaṃ sikkhaṃ sampādetu. Yadā pana tāhi bhikkhunīhi pātimokkhuddesakaṃyeva disvā ovādo yācito, tadā uposathagge sannipatitehi bhikkhusaṅghehi pubbakiccavasena ‘‘atthi kāci bhikkhuniyo ovādaṃ yācamānā’’ti pucchite ‘‘evaṃ vadehī’’ti attanā vattabbavacanaṃ aññena kathāpetvā ‘‘atthi koci bhikkhu bhikkhunovādako sammato’’tiādiṃ sayaṃ vatvā puna sayameva gantvā bhikkhunīnaṃ ārocetabbaṃ. Aññena vā bhikkhunā tasmiṃ divase pātimokkhaṃ uddisāpetabbaṃ. <bold>Ida</bold>nti ‘‘tāhī’’ti bahuvacanaṃ. <bold>Ekato</bold> saheva.</unindented>
<paragraph line="191"><bold>Ñattiṭṭhapakena vā</bold>ti yattha tiṇṇaṃ vasanaṭṭhāne pātimokkhuddeso natthi, tattha ñattiṭṭhapanakena vā. <bold>Itarena vā</bold>ti yattha dve bhikkhū vasanti, eko vā, tattha itarena vā bhikkhunā sace sayameva sammato, ‘‘aha’’nti vattabbaṃ <pageBreak edition="M" number="0.0159" />. <bold>Tathevā</bold>ti uposathagge vuttasadisameva. <bold>‘‘Ārocetvāvā’’</bold>ti iminā anārocanaṃ paṭikkhipati. ‘‘Na, bhikkhave, ovādo na ārocetabbo, yo na āroceyya, āpatti dukkaṭassā’’ti (cūḷava. 415) vacanato ovādaṃ gahetvā uposathagge anārocetuṃ na vaṭṭati.</paragraph>
<paragraph line="192"><bold>Parisuddhabhāva</bold>nti āpattiyā parisuddhataṃ. <bold>Ārocethā</bold>ti āvi karotha. <bold>Ettha siyā</bold>ti ‘‘pātimokkhaṃ uddisissāmī’’ti etasmiṃ pade ayamanuyogo bhaveyya. Kiṃ taṃ, yaṃ siyāti āha <bold>‘‘saṅgho uposathaṃ kareyyā’’</bold>tiādi. <bold>Pubbenāparaṃ sandhiyatī</bold>ti pubbavacanena aparaṃ vacanaṃ sandhānaṃ gacchati. <bold>Sāmaggiyā</bold>ti kāyacittehi sahitatāya. <bold>Gaṇassā</bold>ti uddesakaṃ ṭhapetvā catuvagge sesabhikkhūnaṃ. <bold>Saṅghassa uddiṭṭhaṃ hotī</bold>ti saṅghena uddiṭṭhaṃ hoti. Karaṇatthe cetaṃ sāmivacanaṃ. <bold>Etthā</bold>ti pātimokkhuddese. <bold>Lakkhaṇa</bold>nti sabhāvo.</paragraph>
<paragraph line="193"><bold>Therā</bold><pageBreak edition="V" number="0.0151" /><bold>ca navā ca majjhimā cā</bold>ti ettha dasavassā, atirekadasavassā ca <bold>therā</bold>. Ūnapañcavassā <bold>navā</bold>. Pañcavassā, atirekapañcavassā ca <bold>majjhimā</bold>. <bold>Aṭṭhiṃ katvā</bold>ti attānaṃ tena pātimokkhena atthikaṃ katvā, taṃ vā pātimokkhaṃ ‘‘idaṃ mayhaṃ pātimokkha’’nti atthiṃ katvā. <bold>Manasi karitvā</bold>ti citte ṭhapetvā. <bold>Sotadvāravasenā</bold>ti sotadvārikajavanaviññāṇavasena. <bold>Sabbacetasā samannāharāmā</bold>ti cittassa thokampi bahi gantuṃ adentā sabbena cittena āvajjema, sallakkhemāti attho. <bold>Manasi karomā</bold>ti āvajjema, samannāharāmāti attho. So ca kho manasikāro na ettha ārammaṇappaṭipādanalakkhaṇo, atha kho vīthippaṭipādanajavanappaṭipādanamanasikārapubbakacitte ṭhapanalakkhaṇoti āha <bold>‘‘ekaggacittā hutvā citte ṭhapeyyāmā’’</bold>ti. <bold>Na sametī</bold>ti na saṃgacchati. Kasmā na saṃgacchatīti āha <bold>‘‘samaggassa hī’’</bold>tiādi. Kiñca bhiyyoti āha <bold>‘‘pātimokkhuddesako cā’’</bold>tiādi. <bold>Saṅghapariyāpanno</bold>ti saṅghe pariyāpanno antogadho.</paragraph>
<paragraph line="194">Idāni taṃ dassetunti sambandho. <bold>Āyasmanto</bold>ti sannipatitānaṃ piyavacanena ālapanaṃ.</paragraph>
<paragraph line="195"><bold>Alajjitā</bold>ti <pageBreak edition="M" number="0.0160" /> alajjitāya, alajjanabhāvenāti attho. Tatiyatthe hi idaṃ paccattavacanaṃ. <bold>‘‘Aññāṇatā’’</bold>tiādīsupi eseva nayo. <bold>Kukkuccappakatatā</bold>ti kukkuccena abhibhūtatāya. <bold>Satisammosā</bold>ti sativippavāsato. <bold>Vītikkama</bold>nti sikkhāpadavītikkamanaṃ.</paragraph>
<paragraph line="196"><bold>Sañciccā</bold>ti sañcetetvā, akappiyabhāvaṃ jānantoyeva vītikkamacittaṃ pesetvāti attho. <bold>Parigūhatī</bold>ti nigūhati na deseti na vuṭṭhāti. Lajjāya parigūhanto alajjī na hoti, ‘‘kiṃ iminā’’ti anādariyena parigūhanto alajjī hotīti dasseti. <bold>Agatigamanañca gacchatī</bold>ti bhaṇḍabhājanīyaṭṭhānādīsu chandāgatiādibhedaṃ agatigamanañca gacchati. <bold>Alajjipuggalo</bold>ti ajjhattikasamuṭṭhānalajjāvirahito puggalo. Ettha ca ‘‘sañciccā’’ti iminā anādariyavaseneva āpattiṃ āpajjanto, āpannañca āpattiṃ parigūhanto, bhaṇḍabhājanīyaṭṭhānādīsu agatigamanaṃ gacchanto ca alajjī hoti, na itaroti dasseti.</paragraph>
<paragraph line="197"><bold>Mando</bold>ti mandapañño, apaññassevetaṃ nāmaṃ. <bold>Momūho</bold>ti atisaṃmūḷho. <bold>Virādhetī</bold>ti na rādheti na sādheti. <bold>Kukkucce</bold>ti vinayasaṃsaye. <bold>Kappiyaṃ ce kattabbaṃ siyā</bold>ti vinayadharaṃ pucchitvā tena vatthuṃ oloketvā mātikaṃ, padabhājanaṃ, antarāpattiṃ, anāpattiñca oloketvā ‘‘kappati, āvuso, mā ettha kaṅkhī’’ti vutte kattabbaṃ bhaveyya.</paragraph>
<paragraph line="198"><bold>Sahaseyyacīvaravippavāsādīnī</bold>ti <pageBreak edition="V" number="0.0152" /> ettha <bold>sahaseyyā</bold> nāma anupasampannena uttaridirattatirattaṃ sahaseyyāpatti, <bold>vippavāso</bold> nāma ekarattachārattavasena vippavāso. <bold>Ādi</bold>saddena sattāhātikkamādīsu āpattiṃ saṅgaṇhāti. <bold>Sattannaṃ āpattikkhandhāna</bold>nti pārājikasaṅghādisesathullaccayapācittiyapāṭidesanīyadukkaṭadubbhāsitasaṅkhātānaṃ sattannaṃ āpattikkhandhānaṃ.</paragraph>
<paragraph line="199"><bold>Desetu vā pakāsetu vā</bold>ti saṅghamajjhe vā gaṇamajjhe vā ekapuggale vā desetu vā pakāsetu vā. Ettha ca <bold>pārājikāpattidesanā</bold> nāma bhikkhubhāvassa pariccāgo. Vuṭṭhānaṃ pana desanāvisesattā ‘‘desanā’’ti daṭṭhabbaṃ. <bold>Pakāsetu vā</bold>ti ārocetu vā.</paragraph>
<paragraph line="200"><bold>Evaṃ anāpannā vā</bold>ti evaṃ channaṃ ākārānaṃ aññatarena anāpannā vā. <bold>Vuṭṭhitā vā</bold>ti parivāsādinā vuṭṭhitā vā. <bold>Ārocitā vā</bold>ti āvikatā <pageBreak edition="M" number="0.0161" /> vā. Ārocento ca ‘‘tuyhaṃ santike ekaṃ āpattiṃ āvikaromī’’ti vā ‘‘ācikkhāmī’’ti vā ‘‘ārocemī’’ti vā ‘‘mama ekaṃ āpattiṃ āpannabhāvaṃ jānāhī’’ti vā vadatu, ‘‘ekaṃ garukaṃ āpattiṃ āvikaromī’’ti vā ādinā nayena vadatu, sabbehipi ākārehi ārocitāva hoti. Sace pana garukāpattiṃ āvikaronto ‘‘lahukāpattiṃ āvikaromī’’tiādinā nayena vadati, anāvikatā hoti āpatti. Vatthuṃ āroceti, āpattiṃ āroceti, ubhayaṃ āroceti, tividhenāpi ārocitāva hoti. <bold>Asantiyā āpattiyā</bold>ti bhāvenabhāvalakkhaṇe bhummaṃ. <bold>Tuṇhībhāvenāpi hī</bold>ti ettha na kevalaṃ ‘‘āma, mayaṃ parisuddhā’’ti vutteyeva, atha kho tuṇhībhāvenāpīti <bold>api</bold>saddassa attho veditabbo.</paragraph>
<paragraph line="201">Kiṃ taṃ yāvatatiyānusāvitaṃ nāma, kathañcetaṃ yāvatatiyānusāvitaṃ hotīti vicāraṇāyaṃ ācariyānaṃ matibhedamukhena tamatthaṃ dassetuṃ <bold>‘‘yāvatatiyaṃ anusāvitaṃ hotīti etthā’’</bold>tiādi vuttaṃ. Tattha yadetaṃ tikkhattuṃ anusāvitanti sambandho. <bold>Atthabyañjanabhedato</bold>ti arīyati ñāyatīti <bold>attho,</bold> abhidheyyaṃ, byañjīyati attho anenāti <bold>byañjanaṃ,</bold> akkharaṃ, attho ca byañjanañca <bold>atthabyañjanāni,</bold> tesaṃ bhedo <bold>atthabyañjanabhedo,</bold> tato, atthassa ca byañjanassa ca visadisattāti attho.</paragraph>
<paragraph line="202">Idāni tamevatthaṃ vibhāvetuṃ <bold>‘‘anusāvanañhi nāmā’’</bold>tiādimāha. <bold>Hī</bold>ti kāraṇatthe nipāto. Tassa pana ‘‘abhinna’’nti iminā sambandho veditabbo. <bold>Tenā</bold>ti bhinnattā. <bold>Assā</bold>ti ‘‘yassa siyā’’tiādivacanattayassa. Avassañcetamevaṃ sampaṭicchitabbaṃ, aññathā atippasaṅgopi <pageBreak edition="V" number="0.0153" /> siyāti dassetuṃ <bold>‘‘yadi ceta’’</bold>ntiādimāha. <bold>Eta</bold>nti ‘‘yassa siyā’’tiādivacanattayaṃ. Apare ‘‘anusāvita’’nti padaṃ na atītatthaṃ dīpeti, atha kho anāgatatthaṃ. Dhātvatthasambandho kālantaravihitopi paccayo kālantare sādhu hotīti vikappesuṃ. Tenāha <bold>‘‘apare ‘anusāvita’nti padassā’’</bold>tiādi. <bold>Upari uddesāvasāne</bold>ti pārājikuddesāvasāne. <bold>Atthayuttīnaṃ abhāvato</bold>ti anāgatatthassa ca kāraṇassa ca abhāvato. Idāni tameva vibhāvetuṃ <bold>‘‘idaṃ hī’’</bold>tiādimāha. Kathametaṃ viññāyatīti āha <bold>‘‘yadi cassā’’</bold>tiādi. <bold>Aya</bold>nti <pageBreak edition="M" number="0.0162" /> anāgatakālo. <bold>Anusāvitaṃ hessatīti vadeyyā</bold>ti anuppayogaṃ anāgatakālaṃ katvā ‘‘anusāvitaṃ hessatī’’ti buddho vadeyya. Ayaṃ hetthādhippāyo – yadi cettha dhātvatthasambandho <bold>ta</bold>-paccayo siyā, tathā sati dhātvatthasambandho nāma visesanavisesyabhāvo, so ca anuppayogassa samānatthabhāve sati uppajjati, nāsatīti ‘‘hessatī’’ti anuppayogaṃ vadeyya, na ca vuttaṃ. Tasmā anāgataṃ na dīpeti, atītakālameva dīpetīti. <bold>Anusāviyamāneti vacanato</bold>ti ‘‘anusāviyamāne’’ti vattamānakālavacanato. Yadi evaṃ ‘‘yāvatatiyaṃ anusāvitaṃ hotī’’ti kimidanti āha <bold>‘‘yāvatatiya’’</bold>ntiādi. Kiṃ tena lakkhīyati, yenetaṃ lakkhaṇavacanamattaṃ siyāti āha <bold>‘‘tenā’’</bold>tiādi. <bold>Tenā</bold>ti lakkhaṇavacanamattena hetunā.</paragraph>
<paragraph line="203"><bold>Tadeta</bold>nti pātimokkhaṃ. <bold>Taṃ paneta</bold>nti ‘‘tatthāyasmante pucchāmī’’tiādikaṃ yāvatatiyānusāvanaṃ. <bold>Na dissatī</bold>ti nopalabbhati. <bold>Imameva ca attha</bold>nti imaṃ amhehi vuttamevatthaṃ. Yadi hi ‘‘yassa siyā āpattī’’tiādivacanattayaṃ yāvatatiyānusāvanaṃ siyā, tadeva <bold>uposathakkhandhake</bold> (mahāva. 132 ādayo) vadeyya, na pana ‘‘sakimpi anusāvitaṃ hotī’’tiādikanti adhippāyo. Nanu cāyaṃ vinicchayo aṭṭhakathāsu na āgato, atha kuto laddhoti āha <bold>‘‘ayametthā’’</bold>tiādi. Vinayaṭṭhānesu kataparicayānaṃ ācariyānaṃ taṃ taṃ atthaṃ ñāpentī paveṇi <bold>ācariyaparamparā,</bold> tāya ābhato ānīto <bold>ācariyaparamparābhato</bold>.</paragraph>
<paragraph line="204">Nanu sampajānamusāvāde pācittiyena bhavitabbaṃ, atha kathaṃ dukkaṭāpatti hotīti āha <bold>‘‘sā ca kho na musāvādalakkhaṇenā’’</bold>tiādi. <bold>Sampajānamusāvāde kiṃ hotī</bold>ti yvāyaṃ ‘‘sampajānamusāvādo assa hotī’’ti vutto, so āpattito kiṃ hoti, katarā āpatti hotīti attho. <bold>Dukkaṭaṃ hotī</bold>ti dukkaṭāpatti hoti. <bold>Vacīdvāre akiriyasamuṭṭhānāpatti hotī</bold>ti assa hi bhikkhuno adhammikāya paṭiññāya tuṇhībhūtassa nisinnassa manodvāre āpatti nāma natthi. Yasmā pana āvikātabbaṃ nāvikāsi, tenassa vacīdvāre akiriyato ayaṃ <pageBreak edition="M" number="0.0163" /> āpatti samuṭṭhātīti <pageBreak edition="V" number="0.0154" /> veditabbā. Idāni vuttamevatthaṃ pāḷiyā sādhetuṃ <bold>‘‘vuttampi ceta’’</bold>ntiādimāha. Etaṃ upālittherena parivāre sedamocanagāthāsu (pari. 479) vuttampi cāti attho.</paragraph>
<paragraph line="205"><bold>Anālapanto manujena kenaci vācā</bold>ti kenaci manujena vācāya anālapanto. <bold>Giraṃ no ca pare bhaṇeyyā</bold>ti ‘‘iti ime sossantī’’ti parapuggale sandhāya saddampi na nicchāreyya. <bold>Āpajjeyya vācasika</bold>nti vācato samuṭṭhitaṃ āpattiṃ āpajjeyya. <bold>Pañhāmesā kusalehi cintitā</bold>ti ettha <bold>pañhāmesā</bold>ti liṅgabyattayena vuttaṃ, eso pañho kusalehi cintitoti attho. Ayaṃ pañho imameva musāvādaṃ sandhāya vutto.</paragraph>
<paragraph line="206">Taṃtaṃsampattiyā vibandhanavasena sattasantānassa antare vemajjhe eti āgacchatīti <bold>antarāyo,</bold> diṭṭhadhammikādianattho, atikkamanaṭṭhena tasmiṃ antarāye niyutto, antarāyaṃ vā phalaṃ arahati, antarāyassa vā karaṇasīloti <bold>antarāyiko</bold>. Tenāha <bold>‘‘vippaṭisāravatthutāyā’’</bold>tiādi. Tattha <bold>vippaṭisāravatthutāyā</bold>ti <bold>vippaṭisāro</bold> nāma pacchānutāpavasena cittavippaṭisāro, tassa kāraṇatāyāti attho. Paṭhamajjhānādipaccayabhūtaaappaṭisāraviruddhassa vippaṭisārassa paccayattāti vuttaṃ hoti. <bold>Pāmojjādisambhava</bold>nti dubbalataruṇā pīti pāmojjaṃ, taṃ ādi yesaṃ te <bold>pāmojjādayo,</bold> tesaṃ sambhavo paṭilābho <bold>pāmojjādisambhavo,</bold> taṃ. <bold>Ādi</bold>saddena pītippassaddhādīnaṃ gahaṇaṃ. <bold>Paṭhamajjhānādīna</bold>nti etthādisaddena pana ‘‘dutiyassa jhānassa adhigamāya antarāyiko, tatiyassa jhānassa adhigamāya antarāyiko, catutthassa jhānassa adhigamāya antarāyiko, jhānānaṃ, vimokkhānaṃ, samādhīnaṃ, samāpattīnaṃ, nekkhammānaṃ, nissaraṇānaṃ, pavivekānaṃ, kusalānaṃ dhammānaṃ adhigamāya antarāyiko’’ti (mahāva. 135) vuttadutiyajjhānādīnaṃ saṅgaho daṭṭhabbo. ‘‘Tasmā’’ti vutte <bold>yaṃtaṃ</bold>saddānaṃ abyabhicāritasambandhatāya ‘‘yasmā’’ti ayamattho upaṭṭhitoyeva hotīti āha <bold>‘‘tasmāti yasmā’’</bold>tiādi. <bold>Jānantenā</bold>ti jānamānena. Imināssa sampajānamusāvādassa sacittakataṃ dasseti. Visuddhiṃ apekkhatīti <bold>visuddhāpekkho,</bold> tena <pageBreak edition="M" number="0.0164" /> visuddhāpekkhena. Sā ca visuddhi idha vuṭṭhānādīti āha <bold>‘‘vuṭṭhātukāmena visujjhitukāmenā’’</bold>ti. Vuṭṭhānagāminito saṅghādisesato vuṭṭhātukāmena, desanāgāminito visujjhitukāmenāti attho. <bold>Saṅghamajjhe vā gaṇamajjhe vā ekapuggale vā</bold>ti uposathagge saṅghassa ārocanavasena saṅghamajjhe vā tattheva ubhato nisinnānaṃ ārocanavasena gaṇamajjhe vā anantarassa ārocanavasena ekapuggale vā pakāsetabbā. <bold>Ito vuṭṭhahitvā</bold>ti ito uposathaggato vuṭṭhāya. Ettha pana sabhāgoyeva vattabbo. Visabhāgassa hi vuccamāne bhaṇḍanakalahasaṅghabhedādīnipi honti. Tasmā tassa avatvā ‘‘ito vuṭṭhahitvā <pageBreak edition="V" number="0.0155" /> paṭikarissāmī’’ti ābhogaṃ katvā uposatho kātabboti <bold>andhakaṭṭhakathāyaṃ</bold> (mahāva. aṭṭha. 170) vuttaṃ.</paragraph>
<paragraph line="207"><bold>Karaṇatthe</bold>ti tatiyāvibhattiatthe. Kattari hetaṃ paccattavacanaṃ hoti phāsusaddāpekkhāya. <bold>Paccattavacana</bold>nti paṭhamāvacanaṃ. <bold>Paṭhamajjhānādīnaṃ adhigamāya phāsu hotī</bold>ti adhigamatthaṃ tassa bhikkhuno phāsu hoti sukhaṃ hoti saṃvarassa avippaṭisārahetuttā. Tenāha <bold>‘‘avippaṭisāramūlakāna’’</bold>ntiādi. Pāpapuññānaṃ katākatavasena cittavippaṭisārābhāvo <bold>avippaṭisāro,</bold> so mūlaṃ kāraṇaṃ yesaṃ te avippaṭisāramūlā, avippaṭisāramūlāyeva <bold>avippaṭisāramūlakā,</bold> tesaṃ avippaṭisāramūlakānaṃ. <bold>Sukhappaṭipadā sampajjatī</bold>ti sukhā paṭipadā samijjhati, paṭhamajjhānādīnaṃ sukhena adhigamo hotīti adhippāyo. Hoti cettha –</paragraph>
<gatha1 line="208">‘‘Nidāne ñattiṭṭhapanaṃ, pubbakiccassa pucchanaṃ;</gatha1>
<gatha1 line="209">Nidānuddesasavane, visuddhārocane vidhi;</gatha1>
<gathalast line="210">Anārocane cāpatti, ñeyyaṃ piṇḍatthapañcaka’’nti.</gathalast>
<centered line="211">Iti kaṅkhāvitaraṇiyā pātimokkhavaṇṇanāya</centered>
<centered line="212">Vinayatthamañjūsāyaṃ līnatthappakāsaniyaṃ</centered>
<centered line="213">Nidānavaṇṇanā niṭṭhitā.</centered>
</body>
</document>