<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin09t.nrf13.xml</normativeSource>
    <archivePath>roman/tika/vinayapitaka (tika)/kankhavitaranipurana-tika/parajikakandam__.xml</archivePath>
    <baseFileName>parajikakandam__</baseFileName>
    <titlePath>Pārājikakaṇḍaṃ - Kaṅkhāvitaraṇīpurāṇa-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Pārājikakaṇḍaṃ</chapter>
    <paragraph line="2">Idāni <pageBreak edition="M" number="0.0165" /><pageBreak edition="V" number="0.0156" /> nidānuddesānantaraṃ vuttassa pārājikuddesassa atthaṃ saṃvaṇṇetuṃ <bold>‘‘idānī’’</bold>tiādi āraddhaṃ. <bold>Nidānānantara</bold>nti bhāvanapuṃsakaniddeso, nidānaṃ anantaraṃ katvāti vuttaṃ hoti. <bold>Tatthā</bold>ti pārājikakaṇḍe. <bold>Pātimokkhe</bold>ti bhikkhupātimokkhe. <bold>Cattāro</bold>ti gaṇanaparicchedo ūnātirekabhāvanivattanato. <bold>Pārājikā</bold>ti sajātināmaṃ. <bold>Āpattiyo</bold>ti sabbasādhāraṇanāmaṃ. Uddisīyatīti <bold>uddeso</bold>. Bhāvappadhānoyaṃ niddeso. Tenāha <bold>‘‘uddisitabbata’’</bold>nti.</paragraph>
    <subhead line="3">1. Paṭhamapārājikavaṇṇanā</subhead>
    <paragraph line="4"><bold>Yo panā</bold>ti (pārā. aṭṭha. 1.45 bhikkhupadabhājanīyavaṇṇanā) ettha yasmā <bold>panā</bold>ti nipātamattaṃ, <bold>yo</bold>ti atthapadaṃ, tañca aniyamena puggalaṃ dīpeti. Tasmā tassa atthaṃ dassento <bold>‘‘yo kocī’’</bold>ti āha. Yasmā pana yo yokoci nāma, so avassaṃ liṅgayuttajātināmagottasīlavihāragocaravayesu ekenākārena paññāyati, tasmā taṃ tathā ñāpetuṃ <bold>‘‘rassadīghādinā’’</bold>tiādimāha. <bold>Ādi</bold>saddena navakammādīnaṃ gahaṇaṃ. <bold>Liṅgādibhedenā</bold>ti liṅgīyatiñāyati etenāti <bold>liṅgaṃ,</bold> taṃ ādi yesaṃ teti <bold>liṅgādayo,</bold> tesaṃ bhedo <bold>liṅgādibhedo,</bold> tena liṅgādibhedena. Etthādisaddena pana yuttādīnaṃ gahaṇaṃ. Idaṃ vuttaṃ hoti – <bold>liṅgavasena</bold> yādiso vā tādiso vā hotu, dīgho vā rasso vā kāḷo vā odāto vā maṅguracchavi vā kiso vā thūlo vā. <bold>Yogavasena</bold> yena vā tena vā yutto hotu, navakammayutto vā uddesayutto vā vāsadhurayutto vā. <bold>Jātivasena</bold> yaṃjacco vā taṃjacco vā hotu, khattiyo vā brāhmaṇo vā vesso vā suddho vā. <bold>Nāmavasena</bold> yathānāmo vā tathānāmo vā hotu, buddharakkhito vā dhammarakkhito vā saṅgharakkhito vā. <bold>Gottavasena</bold> yathāgotto vā tathāgotto vā hotu, kaccāyano vā vāsiṭṭho vā kosiyo vā. <bold>Sīlesu</bold> yathāsīlo vā tathāsīlo vā hotu, navakammasīlo vā uddesasīlo vā vāsadhurasīlo vā. <bold>Vihāresu</bold>pi yathāvihārī vā tathāvihārī vā <pageBreak edition="V" number="0.0157" /> hotu, navakammavihārī vā uddesavihārī vā vāsadhuravihārī vā <pageBreak edition="M" number="0.0166" />. <bold>Gocaresu</bold>pi yathāgocaro vā tathāgocaro vā hotu, navakammagocaro vā uddesagocaro vā vāsadhuragocaro vā. <bold>Vayesu</bold>pi yo vā so vā hotu thero vā navo vā majjhimo vā, atha kho sabbova imasmiṃ atthe ‘‘yo’’ti vuccatīti.</paragraph>
    <paragraph line="5">Idāni <bold>‘‘bhikkhū’’</bold>ti padaṃ saṃvaṇṇetuṃ <bold>‘‘ehibhikkhūpasampadā’’</bold>tiādimāha. Tattha ‘‘ehi bhikkhū’’ti bhagavato vacanamattena bhikkhubhāvo <bold>ehibhikkhūpasampadā</bold>. ‘‘Buddhaṃ saraṇaṃ gacchāmī’’tiādinā (mahāva. 105) nayena tikkhattuṃ vācaṃ bhinditvā vuttehi tīhi saraṇagamanehi upasampadā <bold>saraṇagamanūpasampadā</bold>. <bold>Ovādappaṭiggahaṇūpasampadā</bold> (pārā. aṭṭha. 1.45) nāma –</paragraph>
    <indent line="6">‘‘Tasmātiha te, kassapa, evaṃ sikkhitabbaṃ ‘tibbaṃ me hirottappaṃ paccupaṭṭhitaṃ bhavissati theresu navesu majjhimesū’ti, evañhi te kassapa sikkhitabbaṃ. Tasmātiha te, kassapa, evaṃ sikkhitabbaṃ ‘yaṃ kiñci dhammaṃ suṇissāmi kusalūpasaṃhitaṃ, sabbaṃ taṃ aṭṭhiṃ katvā manasi karitvā sabbacetasā samannāharitvā ohitasoto dhammaṃ suṇissāmī’ti, evañhi te, kassapa, sikkhitabbaṃ. Tasmātiha te, kassapa, evaṃ sikkhitabbaṃ ‘sātasahagatā ca me kāyagatāsati na vijahissatī’ti, evañhi te, kassapa, sikkhitabba’’nti (saṃ. ni. 2.154) –</indent>
    <unindented line="7">Iminā ovādappaṭiggahaṇena mahākassapattherassa anuññātaupasampadā.</unindented>
    <paragraph line="8"><bold>Pañhābyākaraṇūpasampadā</bold> nāma sopākassa anuññātaupasampadā. Bhagavā kira pubbārāme anucaṅkamantaṃ sopākasāmaṇeraṃ ‘‘‘uddhumātakasaññā’ti vā sopāka ‘rūpasaññā’ti vā ime dhammā nānatthā nānābyañjanā, udāhu ekatthā byañjanameva nāna’’nti (pārā. aṭṭha. 1.45) dasa asubhanissite pañhe pucchi. So te byākāsi. Bhagavā tassa sādhukāraṃ datvā ‘‘kativasso tvaṃ, sopākā’’ti pucchi. Sattavassohaṃ bhagavāti. ‘‘Sopāka, tvaṃ mama sabbaññutaññāṇena saddhiṃ saṃsanditvā pañhe byākāsī’’ti āraddhacitto upasampadaṃ anujāni, ayaṃ pañhābyākaraṇūpasampadā.</paragraph>
    <paragraph line="9"><bold>Aṭṭhagarudhammapaṭiggahaṇūpasampadā</bold><pageBreak edition="V" number="0.0158" /> nāma mahāpajāpatiyā aṭṭhagarudhammappaṭiggahaṇena anuññātaupasampadā.</paragraph>
    <paragraph line="10"><bold>Dūtenūpasampadā</bold><pageBreak edition="M" number="0.0167" /> nāma aḍḍhakāsiyā gaṇikāya anuññātaupasampadā.</paragraph>
    <paragraph line="11"><bold>Aṭṭhavācikūpasampadā</bold> nāma bhikkhuniyā bhikkhunisaṅghato ñatticatutthena, bhikkhusaṅghato ñatticatutthenāti imehi dvīhi kammehi upasampadā.</paragraph>
    <paragraph line="12"><bold>Ñatticatutthakammūpasampadā</bold> nāma bhikkhūnaṃ etarahi upasampadā. <bold>Ñatticatutthenā</bold>ti tīhi anussāvanāhi, ekāya ca ñattiyāti evaṃ ñatticatutthena. Kiñcāpi hi ñatti sabbapaṭhamaṃ vuccati, tissannaṃ pana anussāvanānaṃ atthabyañjanabhedābhāvato atthabyañjanabhinnaṃ ñattiṃ tāsaṃ catutthanti katvā ‘‘ñatticatuttha’’nti vuccati. <bold>Akuppenā</bold>ti akopetabbataṃ, appaṭikkositabbatañca upagatena. <bold>Ṭhānārahenā</bold>ti kāraṇārahena satthu sāsanārahena. <bold>Upasampanno</bold> nāma uparibhāvaṃ samāpanno, pattoti attho. Bhikkhubhāvo hi uparibhāvo, tañcesa yathāvuttena kammena samāpannattā ‘‘upasampanno’’ti vuccati. Kasmā panettha imināva upasampanno idha gahito, nāññehīti? Vuccate – ehibhikkhūpasampadā antimabhavikānameva, saraṇagamanūpasampadā parisuddhānaṃ, ovādappaṭiggahaṇapañhābyākaraṇūpasampadā mahākassapasopākānaṃ, na ca te bhabbā pārājikādilokavajjaṃ āpajjituṃ, aṭṭhagarudhammappaṭiggahaṇādayo ca bhikkhunīnaṃyeva anuññātā. Ayañca bhikkhu, tasmā ñatticatuttheneva upasampadākammena upasampanno idha gahito, nāññehīti veditabbo. Paṇṇattivajjesu pana sikkhāpadesu aññepi ehibhikkhūpasampadāya upasampannādayo saṅgayhanti (sārattha. ṭī. 2.45 bhikkhupadabhājanīyavaṇṇanā). Vakkhati hi ‘‘paṇṇattivajjesu pana aññepi saṅgahaṃ gacchantī’’ti. Idāni ‘‘akuppena ṭhānārahena upasampanno’’ti saṃkhittena vuttamatthaṃ vitthāretvā dassetuṃ <bold>‘‘tassa panā’’</bold>tiādimāha.</paragraph>
    <paragraph line="13"><bold>Tatthā</bold>ti tesu pañcasu. Vasati etthāti <bold>vatthu,</bold> ādhāro patiṭṭhā. Tenāha <bold>‘‘upasampadāpekkho puggalo’’</bold>ti. Ūnāni aparipuṇṇāni vīsati vassāni assāti <bold>ūnavīsativasso</bold>. Ettha yaṃ vattabbaṃ, taṃ upari sappāṇakavagge ūnavīsatisikkhāpade (kaṅkhā. aṭṭha. ūnavīsativassasikkhāpadavaṇṇanā) vaṇṇayissāma. <bold>Tesū</bold>ti paṇḍakādīsu ekādasasu abhabbapuggalesu. <bold>Paṇḍako</bold> (mahāva. aṭṭha. 109) panettha pañcavidho hoti āsittapaṇḍako, usūyapaṇḍako <pageBreak edition="V" number="0.0159" />, opakkamikapaṇḍako, napuṃsakapaṇḍako, pakkhapaṇḍakoti. Tesu āsittapaṇḍakassa ca usūyapaṇḍakassa <pageBreak edition="M" number="0.0168" /> ca pabbajjā na vāritā, itaresaṃ tiṇṇaṃ vāritā. Tesupi pakkhapaṇḍakassa yasmiṃ pakkhe paṇḍako hoti, tasmiṃyevassa pakkhe pabbajjā vāritāti. Tayo cettha pabbajjūpasampadānaṃ abhabbatāya avatthū. Tenāha <bold>‘‘āsittapaṇḍakañcā’’</bold>tiādi. Tattha yassa paresaṃ aṅgajātaṃ mukhena gahetvā asucinā āsittassa pariḷāho vūpasammati, ayaṃ <bold>āsittapaṇḍako</bold>. Yassa paresaṃ ajjhācāraṃ passato usūyāya uppannāya pariḷāho vūpasammati, ayaṃ <bold>usūyapaṇḍako</bold>. Yassa upakkamena bījāni apanītāni, ayaṃ <bold>opakkamikapaṇḍako</bold> (vi. saṅga. aṭṭha. 135; vi. vi. ṭī. mahāvagga 2.109). Yo pana paṭisandhiyaṃyeva abhāvako uppanno, ayaṃ <bold>napuṃsakapaṇḍako</bold>. Ekacco pana akusalavipākānubhāvena kāḷapakkhe paṇḍako hoti, juṇhapakkhe panassa pariḷāho vūpasammati, ayaṃ <bold>pakkhapaṇḍako</bold>ti veditabbo.</paragraph>
    <paragraph line="14">Theyyena saṃvāso etassāti <bold>theyyasaṃvāsako</bold>. So ca na saṃvāsamattasseva thenako idhādhippeto, atha kho liṅgassa, tadubhayassa ca thenakopīti āha <bold>‘‘theyyasaṃvāsako pana tividho’’</bold>tiādi. <bold>Na bhikkhuvassāni gaṇetī</bold>ti (mahāva. aṭṭha. 110) ‘‘ahaṃ dasavasso vā vīsativasso vā’’ti musā vatvā bhikkhuvassāni na gaṇeti. <bold>Na yathāvuḍḍhaṃ bhikkhūnaṃ vā sāmaṇerānaṃ vā vandanaṃ sādiyatī</bold>ti attanā musāvādaṃ katvā dassitavassānurūpena yathāvuḍḍhaṃ vandanaṃ nādhivāseti. <bold>Na āsanena paṭibāhatī</bold>ti ‘‘apehi, me etaṃ pāpuṇātī’’ti āsanena nappaṭibāhati. <bold>Na uposathādīsu sandissatī</bold>ti uposathappavāraṇādīsu na sandissati. <bold>Liṅgamattassevā</bold>ti evasaddena saṃvāsaṃ nivatteti. <bold>Samāno</bold>ti santo. <bold>Liṅgānurūpassa saṃvāsassā</bold>ti sāmaṇeraliṅgānurūpassa sāmaṇerasaṃvāsassa. Sace pana kāsāye dhuraṃ nikkhipitvā naggo vā odātavatthanivattho vā methunasevanādīhi assamaṇo hutvā kāsāyāni nivāseti, <bold>liṅgatthenako</bold> hoti. Sace gihibhāvaṃ patthayamāno kāsāyaṃ ovaṭṭikaṃ katvā, aññena vā ākārena gihinivāsanena nivāseti ‘‘sobhati nu kho me gihiliṅgaṃ, na sobhatī’’ti vīmaṃsanatthaṃ, rakkhati tāva, ‘‘sobhatī’’ti sampaṭicchitvā puna liṅgaṃ sādiyati, <bold>liṅgatthenako</bold> hoti. Odātaṃ nivāsetvā vīmaṃsanasampaṭicchanesupi eseva nayo <pageBreak edition="M" number="0.0169" />. Sacepi nivatthakāsāvassa upari odātaṃ nivāsetvā vīmaṃsati vā sampaṭicchati vā, rakkhati eva.</paragraph>
    <paragraph line="15"><bold>Antimavatthuajjhāpannakepi eseva nayo</bold>ti pārājikaṃ āpannake bhikkhumhipi eseva nayoti attho. Idaṃ vuttaṃ hoti – sace koci bhikkhu kāsāye saussāhova odātaṃ nivāsetvā <pageBreak edition="V" number="0.0160" /> methunaṃ paṭisevitvā puna kāsāyāni nivāsetvā vassagaṇanādibhedaṃ sabbaṃ vidhiṃ āpajjati, ayaṃ bhikkhūhi dinnaliṅgassa apariccattattā na liṅgatthenako, liṅgānurūpassa saṃvāsassa sāditattā nāpi saṃvāsatthenakoti. <bold>Videsa</bold>nti paradesaṃ. Idañca vañcetuṃ sakkuṇeyyaṭṭhānaṃ dassetuṃ vuttaṃ. Yo pana sadesepi evaṃ karoti, sopi saṃvāsatthenakova. ‘‘Saṃvāsamattassevā’’ti iminā liṅgaṃ paṭikkhipati. Sace koci vuḍḍhapabbajito (mahāva. aṭṭha. 110) bhikkhuvassāni gaṇetvā mahāpeḷādīsu diyyamānabhattaṃ gaṇhāti, sopi theyyasaṃvāsako hoti. Sayaṃ sāmaṇerova sāmaṇerappaṭipāṭiyā kūṭavassāni gaṇetvā gaṇhanto theyyasaṃvāsako na hoti. Bhikkhu pana bhikkhupaṭipāṭiyā kūṭavassāni gaṇetvā gaṇhanto bhaṇḍagghena kāretabbo.</paragraph>
    <paragraph line="16">Nanu saṃvāso nāma ekakammaṃ ekuddeso samasikkhatāti āha <bold>‘‘bhikkhuvassagaṇanādiko hī’’</bold>tiādi. Iminā na kevalaṃ ekakammādikova kiriyabhedo saṃvāsoti idhādhippeto, atha kho tadañño bhikkhuvassagaṇanādikopīti dasseti. <bold>Imasmiṃ atthe</bold>ti theyyasaṃvāsakādhikāre. <bold>Sikkhaṃ paccakkhāyā</bold>ti sikkhaṃ pariccajitvā. Idaṃ vuttaṃ hoti – sace koci bhikkhu sikkhaṃ paccakkhāya liṅgaṃ anapanetvā dussīlakammaṃ katvā vā akatvā vā ‘‘na maṃ koci jānātī’’ti puna sabbaṃ pubbe vuttaṃ vassagaṇanādibhedaṃ vidhiṃ paṭipajjati, so theyyasaṃvāsako hotīti.</paragraph>
    <paragraph line="17">Sace pana kassaci <bold>rājā</bold> kuddho hoti, so ‘‘evaṃ me sotthi bhavissatī’’ti sayameva liṅgaṃ gahetvā palāyati. Taṃ disvā rañño ārocenti. Rājā ‘‘sace pabbajito, na taṃ labbhā kiñci kātu’’nti tasmiṃ kodhaṃ paṭivineti. So ‘‘vūpasantaṃ me rājabhaya’’nti saṅghamajjhaṃ anosaritvāva <pageBreak edition="M" number="0.0170" /> gihiliṅgaṃ gahetvā āgato pabbājetabbo. Athāpi ‘‘sāsanaṃ nissāya mayā jīvitaṃ laddhaṃ, handa dāni ahaṃ pabbajāmī’’ti uppannasaṃvego teneva liṅgena āgantvā āgantukavattaṃ na sādiyati, bhikkhūhi puṭṭho vā apuṭṭho vā yathābhūtamattānaṃ āvikatvāva pabbajjaṃ yācati, liṅgaṃ apanetvā pabbājetabbo. Sace pana vattaṃ sādiyati, pabbajitālayaṃ dasseti, sabbaṃ pubbe vuttaṃ vassagaṇanādibhedaṃ paṭipajjati, ayaṃ pana na pabbājetabbo.</paragraph>
    <paragraph line="18">Idha panekacco dubbhikkhe jīvituṃ asakkonto sayameva liṅgaṃ gahetvā sabbapāsaṇḍiyabhattāni <pageBreak edition="V" number="0.0161" /> bhuñjanto dubbhikkhe vītivatte saṅghamajjhaṃ anosaritvāva gihiliṅgaṃ gahetvā āgatoti sabbaṃ purimasadisameva.</paragraph>
    <paragraph line="19">Aparo <bold>mahākantāraṃ</bold> nittharitukāmo hoti, satthavāho ca pabbajite gahetvā gacchati. So ‘‘evaṃ maṃ satthavāho gahetvā gamissatī’’ti sayameva liṅgaṃ gahetvā satthavāhena saddhiṃ kantāraṃ nittharitvā khemantaṃ patvā saṅghamajjhaṃ anosaritvāva gihiliṅgaṃ gahetvā āgatoti sabbaṃ purimasadisameva.</paragraph>
    <paragraph line="20">Aparo <bold>rogabhaye</bold> (mahāva. aṭṭha. 110; vi. saṅga. aṭṭha. 138) uppanne jīvituṃ asakkonto sayameva liṅgaṃ gahetvā sabbapāsaṇḍiyabhattāni bhuñjanto rogabhaye vūpasante saṅghamajjhaṃ anosaritvāva gihiliṅgaṃ gahetvā āgatoti sabbaṃ purimasadisameva.</paragraph>
    <paragraph line="21">Aparassa eko <bold>veriko</bold> kuddho hoti, ghātetukāmo naṃ vicarati. So ‘‘evaṃ me sotthi bhavissatī’’ti sayameva liṅgaṃ gahetvā palāyati. Veriko ‘‘kuhiṃ so’’ti pariyesanto ‘‘pabbajitvā palāto’’ti sutvā ‘‘sace pabbajito, na taṃ labbhā kiñci kātu’’nti tasmiṃ kodhaṃ paṭivineti. So ‘‘vūpasantaṃ me veribhaya’’nti saṅghamajjhaṃ anosaritvāva gihiliṅgaṃ gahetvā āgatoti sabbaṃ purimasadisameva.</paragraph>
    <paragraph line="22">Aparo ñātikulaṃ gantvā sikkhaṃ paccakkhāya gihī hutvā ‘‘imāni cīvarāni idha vinassissanti, sacepi imāni gahetvā vihāraṃ gamissāmi, antarāmagge maṃ ‘coro’ti gahessanti, yaṃnūnāhaṃ kāyaparihāriyāni katvā gaccheyya’’nti <bold>cīvarāharaṇatthaṃ</bold> nivāsetvā ca pārupitvā ca vihāraṃ gacchati. Taṃ dūratova āgacchantaṃ disvā sāmaṇerā ca daharā ca abbhuggacchanti, vattaṃ <pageBreak edition="M" number="0.0171" /> dassenti. So na sādiyati, yathābhūtamattānaṃ āvikaroti. Sace bhikkhū ‘‘na dāni mayaṃ taṃ muñcissāmā’’ti balakkārena pabbājetukāmā honti, kāsāyāni apanetvā puna pabbājetabbo. Sace pana ‘‘na ime mama hīnāyāvattabhāvaṃ jānantī’’ti taṃyeva bhikkhubhāvaṃ paṭijānitvā sabbaṃ pubbe vuttavassagaṇanādibhedaṃ vidhiṃ paṭipajjati, ayaṃ na pabbājetabbo. Tenāha <bold>‘‘rājadubbhikkhakantāra-rogaverībhayena vā’’</bold>tiādi. <bold>Bhaya</bold>saddo cettha paccekaṃ yojetabbo ‘‘rājabhayena, dubbhikkhabhayenā’’tiādinā. <bold>Liṅgaṃ ādiyatī</bold>ti vesaṃ gaṇhāti. <bold>Idhā</bold>ti imasmiṃ sāsane. <bold>Saṃvāsaṃ nādhivāseti, yāva so suddhamānaso</bold>ti bhikkhūnaṃ vañcetukāmatāya abhāvato yo suddhamānaso yāva saṃvāsaṃ nādhivāseti, tāva esa ‘‘gihī maṃ <pageBreak edition="V" number="0.0162" /> ‘samaṇo’ti jānantū’’ti vañcanacitte satipi bhikkhūnaṃ vañcetukāmatāya abhāvato doso natthīti theyyasaṃvāsako nāmāti na vuccatīti attho.</paragraph>
    <paragraph line="23">Titthiyesu pakkantako paviṭṭhoti <bold>titthiyapakkantako</bold>. So ca na kevalaṃ tattha paviṭṭhamatteneva titthiyapakkantako hoti, atha kho tesaṃ laddhiggahaṇena. Tenāha <bold>‘‘yo panā’’</bold>tiādi. <bold>‘‘Upasampanno’’</bold>ti iminā anupasampanno titthiyapakkantako na hotīti dasseti. Vuttañhetaṃ <bold>kurundiaṭṭhakathāyaṃ</bold> ‘‘ayañca titthiyapakkantako nāma upasampannabhikkhunā kathito, tasmā sāmaṇero saliṅgena titthāyatanaṃ gatopi puna pabbajjañca upasampadañca labhatī’’ti (mahāva. aṭṭha. 110). <bold>Kusacīrādika</bold>nti etthādisaddena phalakakkhaṇḍajaṭādīnaṃ gahaṇaṃ. Sacepi ‘‘ayaṃ pabbajjā seṭṭhā’’ti seṭṭhabhāvaṃ vā upagacchati, na muccati, titthiyapakkantakova hoti. <bold>Vatānī</bold>ti ukkuṭikappadhānādīni vatāni. Sace pana ‘‘sobhati nu kho me titthiyapabbajjā, nanu kho sobhatī’’ti vīmaṃsanatthaṃ kusacīrādīni nivāseti, jaṭaṃ vā bandhati, khārikājaṃ vā ādiyati, yāva na sampaṭicchati taṃ laddhiṃ, tāva rakkhati, sampaṭicchitamatte titthiyapakkantako hoti. Acchinnacīvaro pana kusacīrādīni nivāsento, rājabhayādīhi vā titthiyaliṅgaṃ gaṇhanto laddhiyā abhāvena neva titthiyapakkantako hoti.</paragraph>
    <paragraph line="24"><bold>Avaseso sabbopī</bold>ti nāgasupaṇṇayakkhagandhabbādiko. Yañhettha vattabbaṃ, taṃ heṭṭhā vuttameva.</paragraph>
    <paragraph line="25">Yathā <pageBreak edition="M" number="0.0172" /> samānajātikassa (sārattha. ṭī. mahāvagga 3.112) vikopane kammaṃ garutaraṃ, na tathā vijātikassāti āha <bold>‘‘manussajātikā’’</bold>ti. Puttasambandhena mātāpitusamaññā, dattakittimādivasenapi puttavohāro loke dissati, so ca kho pariyāyatoti nippariyāyasiddhataṃ dassetuṃ <bold>‘‘janettī’’</bold>ti vuttaṃ. <bold>Janettī</bold>ti janikā, mātāti attho. Yathā manussattabhāve ṭhitasseva kusaladhammānaṃ tikkhavisadasūrabhāvāpatti, yathā taṃ tiṇṇampi bodhisattānaṃ bodhittayanipphattiyaṃ, evaṃ manussattabhāve ṭhitasseva akusaladhammānampi tikkhavisadasūrabhāvāpattīti āha <bold>‘‘manussabhūtenevā’’</bold>ti. <bold>Sañciccā</bold>ti ‘‘pāṇo’’ti saññāya saddhiṃ vadhakacetanāya cetetvā. <bold>Ayaṃ mātughātako nāmā</bold>ti ayaṃ ānantariyena mātughātakakammena mātughātako nāma. Yena pana manussitthibhūtāpi ajanikā posāvanikamātā vā mahāmātā vā cūḷamātā vā janikāpi vā amanussitthibhūtā mātā ghātitā, tassa pabbajjā na vāritā, na ca ānantariko hoti. Yena sayaṃ tiracchānabhūtena manussitthibhūtā <pageBreak edition="V" number="0.0163" /> mātā ghātitā, sopi ānantariko na hoti. Tiracchānagatattā panassa pabbajjā paṭikkhittā, kammaṃ panassa bhāriyaṃ hoti, ānantariyaṃ āhacceva tiṭṭhati.</paragraph>
    <paragraph line="26">Yena manussabhūto janako pitā sayampi manussajātikeneva satā sañcicca jīvitā voropito, ayaṃ ānantariyena pitughātakakammena pitughātako nāmāti imamatthaṃ atidisanto <bold>‘‘pitughātakepi eseva nayo’’</bold>ti āha. Sacepi hi vesiyā putto hoti, ‘‘ayaṃ me pitā’’ti na jānāti, yassa sambhavena nibbatto, so ca tena ghātito, ‘‘pitughātako’’tveva saṅkhaṃ gacchati, ānantariyañca phusati (mahāva. aṭṭha. 114).</paragraph>
    <paragraph line="27">Eḷakacatukkaṃ (ma. ni. aṭṭha. 3.128; a. ni. aṭṭha. 1.1.275; vibha. aṭṭha. 809; sārattha. ṭī. mahāvagga 3.112), saṅgāmacatukkaṃ, coracatukkañcettha kathetabbaṃ. ‘‘Eḷakaṃ māremī’’ti abhisandhināpi hi eḷakaṭṭhāne ṭhitaṃ manussabhūtaṃ mātaraṃ vā pitaraṃ vā mārento ānantariyaṃ phusati māraṇādhippāyeneva ānantariyavatthuno vikopitattā. Eḷakābhisandhinā, pana mātāpitiabhisandhinā vā eḷakaṃ mārento ānantariyaṃ na phusati ānantariyavatthuabhāvato. Mātāpitiabhisandhinā mātāpitaro mārento phusateva <pageBreak edition="M" number="0.0173" />. Eseva nayo itarasmimpi catukkadvaye. Sabbattha hi purimaṃ abhisandhicittaṃ appamāṇaṃ, vadhakacittaṃ, pana tadārammaṇajīvitindriyañca ānantariyānānantariyabhāve pamāṇaṃ.</paragraph>
    <paragraph line="28"><bold>Arahantaghātakopi</bold> manussaarahantavaseneva veditabboti āha <bold>‘‘yena antamaso gihiliṅge ṭhitopī’’</bold>tiādi. Amanussajātikaṃ pana arahantaṃ, manussajātikaṃ vā avasesaṃ ariyapuggalaṃ ghātetvā ānantariko na hoti, pabbajjāpissa na vāritā, kammaṃ pana balavaṃ hoti. Tiracchāno manussaarahantampi ghātetvā ānantariko na hoti, kammaṃ pana bhāriyanti ayamettha vinicchayo. Yathā mātāpitūsu, evaṃ arahantepi eḷakacatukkādīni veditabbāni.</paragraph>
    <paragraph line="29"><bold>Pakatattaṃ bhikkhuni</bold>nti parisuddhasīlaṃ ubhatosaṅghe upasampannaṃ bhikkhuniṃ. Yo (mahāva. aṭṭha. 115) pana kāyasaṃsaggena sīlavināsaṃ pāpeti, tassa pabbajjā ca upasampadā ca na vāritā. Balakkārena odātavatthavasanaṃ katvā anicchamānaṃyeva dūsentopi bhikkhunidūsakoyeva, balakkārena pana odātavatthavasanaṃ katvā icchamānaṃ dūsento bhikkhunidūsako na hoti. Kasmā? Yasmā gihibhāve sampaṭicchitamatteyeva sā abhikkhunī hoti <pageBreak edition="V" number="0.0164" />. Sakiṃ sīlavipannaṃ pana pacchā dūsento sikkhamānasāmaṇerīsu ca vippaṭipajjanto neva bhikkhunidūsako hoti, pabbajjaṃ, upasampadañca labhatīti.</paragraph>
    <paragraph line="30">Dhammato uggataṃ apagataṃ <bold>uddhammaṃ. Ubbinaya</bold>nti etthāpi eseva nayo. <bold>Catunnaṃ kammāna</bold>nti apalokanañattiñattidutiyañatticatutthasaṅkhātānaṃ catunnaṃ kammānaṃ. Imesañhi aññataraṃ saṅghakammaṃ ekasīmāyaṃ visuṃ visuṃ karontena <bold>saṅgho bhinno</bold> nāma hoti. Tena vuttaṃ <bold>‘‘catunnaṃ kammānaṃ aññataravasena saṅghaṃ bhindatī’’</bold>ti.</paragraph>
    <paragraph line="31">‘‘Duṭṭhacittenā’’ti vuttamevatthaṃ vibhāvetuṃ <bold>‘‘vadhakacittenā’’</bold>ti vuttaṃ. Vadhakacetanāya hi dūsitaṃ cittaṃ idha <bold>duṭṭhacittaṃ</bold> nāma. <bold>Lohitaṃ uppādetī</bold>ti antosarīreyeva lohitaṃ uppādeti, sañcitaṃ karotīti adhippāyo. Na hi tathāgatassa abhejjakāyatāya parūpakkamena dhammaṃ bhinditvā lohitaṃ paggharati, sarīrassa pana antoyeva ekasmiṃ ṭhāne lohitaṃ samosarati, āghātena pakuppamānaṃ sañcitaṃ hoti, taṃ sandhāyetaṃ <pageBreak edition="M" number="0.0174" /> vuttaṃ. Yo pana rogavūpasamanatthaṃ jīvako viya satthena phāletvā pūtimaṃsañca lohitañca nīharitvā phāsukaṃ karoti, ayaṃ lohituppādako na hoti, bahuṃ pana so puññaṃ pasavati (mahāva. aṭṭha. 115).</paragraph>
    <paragraph line="32"><bold>Duvidhampi byañjana</bold>nti yathāvuttakammadvayato samuṭṭhitaṃ itthinimittaṃ, purisanimittañcāti duvidhampi byañjanaṃ. Iminā ca viggahena <bold>‘‘ubhatobyañjanako’’</bold>ti asamānādhikaraṇavisayo bāhiratthasamāsoyaṃ, purimapade ca vibhattialopoti dasseti. So duvidho hoti itthiubhatobyañjanako, purisaubhatobyañjanako cāti. Tattha itthiubhatobyañjanakassa itthinimittaṃ pākaṭaṃ hoti, purisanimittaṃ paṭicchannaṃ. Purisaubhatobyañjanakassa purisanimittaṃ pākaṭaṃ, itthinimittaṃ paṭicchannaṃ. Itthiubhatobyañjanakassa itthīsu purisattaṃ karontassa itthinimittaṃ paṭicchannaṃ hoti, purisanimittaṃ pākaṭaṃ hoti. Purisaubhatobyañjanakassa purisānaṃ itthibhāvaṃ upagacchantassa purisanimittaṃ paṭicchannaṃ hoti, itthinimittaṃ pākaṭaṃ hoti. Itthiubhatobyañjanako sayañca gabbhaṃ gaṇhāti, parañca gaṇhāpeti. Purisaubhatobyañjanako pana sayaṃ na gaṇhāti, paraṃ gaṇhāpetīti idametesaṃ nānākaraṇaṃ.</paragraph>
    <paragraph line="33"><bold>Aparāmasanānī</bold>ti aggahaṇāni avacanāni. <bold>‘‘Ayaṃ itthannāmo’’</bold>ti <bold>upasampadāpekkhassa akittana</bold>nti yassa upasampadā karīyati, tassa akittanaṃ, ‘‘suṇātu me, bhante, saṅgho, ayaṃ dhammarakkhito āyasmato buddharakkhitassa upasampadāpekkho’’ti vattabbe ‘‘ayaṃ dhammarakkhito’’ti (pari. aṭṭha. 484) <pageBreak edition="V" number="0.0165" /> avacananti vuttaṃ hoti. <bold>‘‘Itthannāmassa upasampadāpekkho’’ti upajjhāyassa akittana</bold>nti ‘‘suṇātu me, bhante, saṅgho, ayaṃ dhammarakkhito āyasmato buddharakkhitassa upasampadāpekkho’’ti vattabbe ‘‘suṇātu me, bhante, saṅgho, ayaṃ dhammarakkhito upasampadāpekkho’’ti vatvā ‘‘āyasmato buddharakkhitassā’’ti avacanaṃ. <bold>Sabbena sabbaṃ ñattiyā anuccāraṇa</bold>nti ñattiṃ aṭṭhapetvā catukkhattuṃ kammavācāya eva anussāvanakammassa karaṇaṃ. <bold>Sampanna</bold>nti upetaṃ.</paragraph>
    <paragraph line="34"><bold>Hāpanaṃ</bold> pariccajanaṃ. Yopi ekaṃ ñattiṃ ṭhapetvā sakiṃyeva vā dvikkhattuṃ vā anussāvanaṃ karoti, ayampi sāvanaṃ hāpetiyeva. <bold>Duruccāraṇaṃ</bold> nāma aññasmiṃ <pageBreak edition="M" number="0.0175" /> akkhare vattabbe aññassa vacanaṃ. Tasmā kammavācaṃ karontena bhikkhunā yvāyaṃ –</paragraph>
    <gatha1 line="35">‘‘Sithilaṃ dhanitañca dīgharassaṃ;</gatha1>
    <gatha2 line="36">Garukaṃ lahukañceva niggahītaṃ;</gatha2>
    <gatha3 line="37">Sambandhavavatthitaṃ vimuttaṃ;</gatha3>
    <gathalast line="38">Dasadhā byañjanabuddhiyā pabhedo’’ti. (dī. ni. aṭṭha. 1.190; ma. ni. aṭṭha. 1.291; a. ni. aṭṭha. 2.3.64, pari. aṭṭha. 485; vi. saṅga. aṭṭha. 252) –</gathalast>
    <unindented line="39">Vutto, ayaṃ suṭṭhu upalakkhetabbo. Ettha hi <bold>sithilaṃ</bold> nāma pañcasu vaggesu paṭhamatatiyaṃ. <bold>Dhanitaṃ</bold> nāma tesveva dutiyacatutthaṃ. <bold>Dīgha</bold>nti dīghena kālena vattabbaṃ <bold>ā</bold>-kārādi. <bold>Rassa</bold>nti tato upaḍḍhakālena vattabbaṃ <bold>a</bold>-kārādi. <bold>Garuka</bold>nti dīghameva, yaṃ vā ‘‘āyasmato buddharakkhitattherassa yassa nakkhamatī’’ti evaṃ saṃyogaparaṃ katvā vuccati. <bold>Lahuka</bold>nti rassameva, yaṃ vā ‘‘āyasmato buddharakkhitattherassa yassa na khamatī’’ti evaṃ asaṃyogaparaṃ katvā vuccati. <bold>Niggahīta</bold>nti yaṃ karaṇāni niggahetvā avissajjetvā avivaṭena mukhena sānunāsikaṃ katvā vattabbaṃ. <bold>Sambandha</bold>nti yaṃ parapadena sambandhitvā ‘‘tuṇhissā’’ti vā ‘‘tuṇhassā’’ti vā vuccati. <bold>Vavatthita</bold>nti yaṃ parapadena sambandhaṃ akatvā vicchinditvā ‘‘tuṇhī assā’’ti vā ‘‘tuṇha assā’’ti vā vuccati. <bold>Vimutta</bold>nti yaṃ karaṇāni aniggahetvā vissajjetvā vivaṭena mukhena anunāsikaṃ akatvā vuccati.</unindented>
    <paragraph line="40">Tattha ‘‘suṇātu me’’ti vattabbe <bold>ta</bold>-kārassa <bold>tha</bold>-kāraṃ katvā ‘‘suṇāthu me’’ti vacanaṃ <bold>sithilassa</bold><pageBreak edition="V" number="0.0166" /><bold>dhanitakaraṇaṃ</bold> nāma, tathā ‘‘pattakallaṃ esā ñattī’’ti vattabbe ‘‘patthakallaṃ esā ñattī’’tiādivacanañca. ‘‘Bhante, saṅgho’’ti vattabbe <bold>bha</bold>-kāra <bold>gha</bold>-kārānaṃ <bold>ba</bold>-kāra <bold>ga</bold>-kāre katvā ‘‘bante saṃgo’’ti vacanaṃ <bold>dhanitassa sithilakaraṇaṃ</bold> nāma. ‘‘Suṇātu me’’ti vivaṭena mukhena vattabbe ‘‘suṇaṃtu me’’ti vā ‘‘esā ñattī’’ti vattabbe ‘‘esaṃ ñattī’’ti vā avivaṭena mukhena anunāsikaṃ katvā vacanaṃ <bold>vimuttassa niggahitavacanaṃ</bold> nāma. ‘‘Pattakalla’’nti avivaṭena mukhena anunāsikaṃ katvā vattabbe ‘‘pattakallā’’ti vivaṭena mukhena anunāsikaṃ akatvā vacanaṃ <bold>niggahitassa vimuttavacanaṃ</bold> nāma. Iti sithile kattabbe dhanitaṃ, dhanite kattabbe sithilaṃ, vimutte kattabbe niggahitaṃ, niggahite kattabbe vimuttanti imāni cattāri byañjanāni <pageBreak edition="M" number="0.0176" /> antokammavācāya kammaṃ dūsenti. Evaṃ vadanto hi aññasmiṃ akkhare vattabbe aññaṃ vadati, duruttaṃ karotīti vuccati.</paragraph>
    <paragraph line="41">Itaresu pana dīgharassādīsu chasu byañjanesu dīghaṭṭhāne dīghameva. Rassaṭṭhāne ca rassamevāti evaṃ yathāṭhāne taṃ tadeva akkharaṃ bhāsantena anukkamāgataṃ paveṇiṃ avināsentena kammavācā kātabbā. Sace pana evaṃ akatvā dīghe vattabbe rassaṃ, rasse vā vattabbe dīghaṃ vadati, tathā garuke vattabbe lahukaṃ, lahuke vā vattabbe garukaṃ vadati, sambandhe vā pana vattabbe vavatthitaṃ, vavatthite vā vattabbe sambandhaṃ vadati, evaṃ vuttepi kammavācā na kuppati. Imāni hi cha byañjanāni kammaṃ na kopenti.</paragraph>
    <paragraph line="42">Yaṃ pana suttantikattherā <bold>‘‘da</bold>-kāro <bold>ta</bold>-kāramāpajjati, <bold>ta</bold>-kāro <bold>da</bold>-kāramāpajjati, <bold>ca</bold>-kāro <bold>ja</bold>-kāramāpajjati, <bold>ja</bold>-kāro <bold>ca</bold>-kāramāpajjati, <bold>ya</bold>-kāro <bold>ka</bold>-kāramāpajjati, <bold>ka</bold>-kāro <bold>ya</bold>-kāramāpajjati, tasmā <bold>da</bold>-kārādīsu vattabbesu <bold>ta</bold>-kārādīnaṃ vacanaṃ na virujjhatī’’ti vadanti, taṃ kammavācaṃ patvā na vaṭṭati. Tasmā vinayadharena neva <bold>da</bold>-kāro <bold>ta</bold>-kāro kātabbo…pe… na <bold>ka</bold>-kāro <bold>ya</bold>-kāro. Yathāpāḷiyā niruttiṃ sodhetvā dasavidhāya byañjananiruttiyā vuttadose pariharantena kammavācā kātabbā. Itarathā hi sāvanaṃ hāpeti nāma. Ñattiṃ aṭṭhapetvā paṭhamaṃ anussāvanakaraṇanti sambandho.</paragraph>
    <paragraph line="43"><bold>Yāvatikā bhikkhū kammappattā</bold>ti yattakā bhikkhū tassa upasampadākammassa pattā yuttā anurūpā. Te ca kho sabbantimena pariyāyena hatthapāsaṃ avijahitvā ekasīmaṭṭhā pañca pakatattā bhikkhū. Na hi tehi vinā taṃ kammaṃ karīyati, na tesaṃ chando eti. Avasesā pana sacepi sahassamattā honti, sace ekasīmaṭṭhā ekasmiṃ ṭhāne samānasaṃvāsakā, sabbe chandārahāva <pageBreak edition="V" number="0.0167" /> honti, chandaṃ datvā āgacchantu vā, mā vā, kammaṃ na kuppati. <bold>Paṭikkosana</bold>nti nivāraṇaṃ. Tiṭṭhati ettha phalaṃ tadāyattavuttitāyāti <bold>ṭhānaṃ,</bold> kāraṇaṃ. Idha pana upasampadākammakaraṇassa kāraṇattā upasampadākammavācāsaṅkhātaṃ bhagavato vacanaṃ vuccati. Tenāha <bold>‘‘kāraṇārahattā pana satthu sāsanārahattā’’</bold>ti. Yathā ca ‘‘taṃ kattabba’’nti bhagavatā anusiṭṭhaṃ, tathākaraṇaṃ upasampadākammassa kāraṇaṃ hotīti <pageBreak edition="M" number="0.0177" /><bold>ṭhānārahaṃ</bold> nāma. Keci (sārattha. ṭī. 2.45) pana <bold>‘‘ṭhānārahenā</bold>ti ettha ‘na, bhikkhave, hatthacchinno pabbājetabbo’tiādi (mahāva. 119) satthusāsanaṃ ṭhāna’’nti vadanti. <bold>Idhāti</bold> imasmiṃ pārājike. Yathā ca idha, evaṃ sabbatthāpi lokavajjasikkhāpadesu ayameva adhippetoti veditabbaṃ. Tenāha <bold>‘‘paṇṇattivajjesu panā’’</bold>tiādi. <bold>Aññepī</bold>ti ehibhikkhūpasampannādayopi. Kathametaṃ viññāyati paṇṇattivajjesu sikkhāpadesu aññepi saṅgahaṃ gacchantīti? Atthato āpannattā. Tathā hi ‘‘dve puggalā abhabbā āpattiṃ āpajjituṃ buddhā ca paccekabuddhā ca, dve puggalā bhabbā āpattiṃ āpajjituṃ bhikkhū ca bhikkhuniyo cā’’ti (pari. 322) sāmaññato vuttattā. Ehibhikkhūpasampannādayopi asañcicca assatiyā acittakaṃ sahaseyyāpattiādibhedaṃ paṇṇattivajjaṃ āpajjantīti (sārattha. ṭī. 2.45) atthato āpannaṃ.</paragraph>
    <paragraph line="44">Idāni ‘‘bhikkhūna’’nti imaṃ padaṃ visesatthābhāvato visuṃ avaṇṇetvāva yaṃ sikkhañca sājīvañca samāpannattā bhikkhūnaṃ sikkhāsājīvasamāpanno hoti, taṃ dassento <bold>‘‘bhikkhūnaṃ sikkhāsājīvasamāpanno’’</bold>tiādimāha. Sikkhitabbāti <bold>sikkhā,</bold> pātimokkhasaṃvarasīlaṃ, saha jīvanti etthāti <bold>sājīvaṃ,</bold> mātikādibhedā paṇṇatti, sikkhā ca sājīvañca <bold>sikkhāsājīvaṃ,</bold> tadubhayaṃ samāpanno upagatoti <bold>sikkhāsājīvasamāpanno</bold>. Tenāha <bold>‘‘yā bhikkhūna’’</bold>ntiādi. Ettha ca ‘‘sikkhā’’ti sājīvasahacariyato adhisīlasikkhāva adhippetāti āha <bold>‘‘adhisīlasaṅkhātā’’</bold>ti. Adhikaṃ uttamaṃ sīlanti <bold>adhisīlaṃ,</bold> ‘‘adhisīla’’nti saṅkhātā <bold>adhisīlasaṅkhātā</bold>.</paragraph>
    <paragraph line="45">Katamaṃ panettha sīlaṃ, katamaṃ adhisīlanti? Vuccate – pañcaṅgadasaṅgasīlaṃ tāva sīlameva, na taṃ adhisīlaṃ. Pātimokkhasaṃvarasīlaṃ pana adhisīla’’nti vuccati. Tañhi sūriyo viya pajjotānaṃ, sineru viya ca pabbatānaṃ sabbalokiyasīlānaṃ adhikañceva uttamañca, buddhuppādeyeva ca pavattati, na vinā buddhuppādā. Na hi taṃ paññattiṃ uddharitvā añño satto paññāpetuṃ sakkoti, buddhāyeva panassa sabbaso kāyavacīdvārajjhācārasotaṃ chinditvā tassa tassa vītikkamassa anucchavikaṃ taṃ taṃ sīlasaṃvaraṃ paññāpenti. Pātimokkhasaṃvarasīlatopi <pageBreak edition="V" number="0.0168" /> ca maggaphalasampayuttameva sīlaṃ adhisīlaṃ, taṃ pana idha na adhippetaṃ. Na hi taṃ samāpanno methunadhammaṃ paṭisevati.</paragraph>
    <paragraph line="46"><bold>Ete</bold>ti <pageBreak edition="M" number="0.0178" /> nānādesajātigottādibhedabhinnā bhikkhū. <bold>Saha jīvantī</bold>ti ekuddesādivasena saha pavattanti. Tenāha <bold>‘‘ekajīvikā sabhāgavuttino’’</bold>ti. <bold>Sikkhāpadasaṅkhāta</bold>nti paṇṇattisaṅkhātaṃ. Sāpi hi viratiādīnaṃ dīpanato ‘‘sikkhāpada’’nti vuccati. Vuttampi cetaṃ ‘‘sikkhāpadanti yo tattha nāmakāyo padakāyo niruttikāyo byañjanakāyo’’ti. <bold>Tatthā</bold>ti tesu. <bold>Sikkhaṃ paripūrento</bold>ti akattabbaparivajjanakattabbakaraṇavasena vārittacārittasaṅkhātaṃ duvidhaṃ sīlaṃ paripūrentoti attho, vārittasīlavasena viratisampayuttacetanaṃ, cārittasīlavasena virativippayuttacetanañca attani pavattentoti vuttaṃ hoti. <bold>Sājīvañca avītikkamanto</bold>ti sikkhāpadañca amaddanto, sīlasaṃvaraṇaṃ, sājīvānatikkamanañcāti idameva dvayaṃ idha samāpajjanaṃ nāmāti adhippāyo. Tattha sājīvānatikkamo sikkhāpāripūriyā paccayo. Tassānatikkamanato hi yāva maggā sikkhā paripūrati. Apicettha ‘‘sikkhaṃ paripūrento’’ti iminā viraticetanāsaṅkhātassa sīlasaṃvarassa visesato santāne pavattanakālova gahito, ‘‘avītikkamanto’’ti iminā pana appavattanakālopi. Sikkhañhi paripūraṇavasena attani pavattentopi niddādivasena appavattentopi vītikkamābhāvā sikkhanavasena samāpannoti vuccati.</paragraph>
    <paragraph line="47">Yasmā sikkhāpaccakkhānassa ekaccaṃ dubbalyāvikammaṃ attho hoti, tasmā taṃ sandhāya ‘‘sikkhaṃ apaccakkhāyā’’ti padassa atthaṃ vivaranto ‘‘dubbalyaṃ anāvikatvā’’ti āhāti dassetuṃ <bold>‘‘sikkhaṃ apaccakkhāya dubbalyaṃ anāvikatvā’’</bold>tiādimāha. Tattha siyā (pārā. aṭṭha. 1.45 sikkhāpaccakkhānavibhaṅgavaṇṇanā), yasmā na sabbaṃ dubbalyāvikammaṃ sikkhāpaccakkhānaṃ, tasmā ‘‘dubbalyaṃ anāvikatvā’’ti paṭhamaṃ vatvā tassa atthaniyamanatthaṃ ‘‘sikkhaṃ apaccakkhāyā’’ti vattabbanti? Taṃ na, kasmā? Atthānukkamābhāvato. ‘‘Sikkhāsājīvasamāpanno’’ti hi vuttattā yaṃ sikkhaṃ samāpanno, taṃ apaccakkhāya, yañca sājīvaṃ samāpanno, tattha dubbalyaṃ anāvikatvāti vuccamāne anukkameneva attho vutto hoti, na aññathā. Tasmā idameva paṭhamaṃ vuttanti.</paragraph>
    <paragraph line="48">Idāni tadubhayameva pākaṭaṃ katvā dassetuṃ <bold>‘‘tatthā’’</bold>tiādimāha. <bold>Tadabhāvenā</bold>ti tesaṃ cittādīnaṃ abhāvena. <bold>Cavitukāmatācittenā</bold>ti apagantukāmatācittena <pageBreak edition="M" number="0.0179" />. <bold>Davā</bold>ti sahasā. Yo hi <pageBreak edition="V" number="0.0169" /> aññaṃ bhaṇitukāmo sahasā ‘‘buddhaṃ paccakkhāmī’’ti bhaṇati, ayaṃ <bold>davā vadati</bold> nāma. <bold>Ravā</bold>ti virajjhitvā. Yo hi aññaṃ bhaṇitukāmo virujjhitvā ‘‘buddhaṃ paccakkhāmī’’ti bhaṇati, ayaṃ <bold>ravā bhaṇati</bold> nāma. Purimena ko visesoti ce? Purimaṃ paṇḍitassāpi sahasāvasena aññabhaṇanaṃ, idaṃ pana mandattā momūhattā pakkhalantassa ‘‘aññaṃ bhaṇissāmī’’ti aññabhaṇanaṃ. ‘‘Akkharasamayānabhiññātatāya vā karaṇasampattiyā abhāvato vā kathetabbaṃ kathetumasakkonto hutvā aññaṃ kathento <bold>ravā bhaṇati</bold> nāmā’’ti (sārattha. ṭī. 2.54) eke.</paragraph>
    <paragraph line="49">Vajjāvajjaṃ upanijjhāyatīti <bold>upajjhāyo,</bold> taṃ upajjhāyaṃ. <bold>‘‘Evaṃ</bold> sajjhāyitabbaṃ, evaṃ abhikkamitabba’’ntiādinā ācārasikkhāpanako <bold>ācariyo</bold>. Ante samīpe vasati sīlenāti <bold>antevāsī,</bold> vibhattialopena yathā ‘‘vanekaserukā’’ti. Samāno upajjhāyo assāti <bold>samānupajjhāyako</bold>. Evaṃ <bold>samānācariyako. Sabrahmacāri</bold>nti bhikkhuṃ. So hi ‘‘ekakammaṃ, ekuddeso, samasikkhatā’’ti imaṃ brahmaṃ samānaṃ carati, tasmā ‘‘sabrahmacārī’’ti vuccati. <bold>Evaṃ vuttāna</bold>nti evaṃ padabhājanīye vuttānaṃ. Yathā hi loke sassānaṃ viruhanaṭṭhānaṃ ‘‘khetta’’nti vuccati, evamimānipi buddhādīni padāni sikkhāpaccakkhānassa viruhanaṭṭhānatthā <bold>‘‘khetta’’</bold>nti vuccantīti āha <bold>‘‘imesaṃ dvāvīsatiyā khettapadāna’’</bold>nti. Yasmā panetesaṃ vevacanehipi sikkhāpaccakkhānaṃ hoti, tasmā <bold>‘‘savevacanassā’’</bold>ti vuttaṃ. Vividhaṃ ekasmiṃyeva atthe vacanaṃ vivacanaṃ, vivacanameva <bold>vevacanaṃ,</bold> pariyāyanāmaṃ, saha vevacanehīti <bold>savevacanaṃ,</bold> tassa savevacanassa. Ettha ca <bold>vaṇṇapaṭṭhāne</bold> (sārattha. ṭī. 2.52; vi. vi. ṭī. 1.53; vajira. ṭī. 53) āgataṃ nāmasahassaṃ, <bold>upāligāthāsu</bold> (ma. ni. 2.76) nāmasataṃ, aññāni ca guṇato labbhamānāni nāmāni ‘‘buddhavevacanānī’’ti veditabbāni. Sabbānipi dhammassa nāmāni ‘‘dhammavevacanānī’’ti veditabbāni. Esa nayo sabbattha.</paragraph>
    <paragraph line="50"><bold>Tesu yaṃ kiñci vattukāmassa yaṃ kiñci vadato sikkhāpaccakkhānaṃ hotī</bold>ti tesu dvāvīsatiyā khettapadesu yaṃ kiñci ekaṃ padaṃ vattukāmassa tato aññaṃ yaṃ kiñci padampi vacībhedaṃ katvā vadato khettapadantogadhattā sikkhāpaccakkhānaṃ <pageBreak edition="M" number="0.0180" /> hotīti attho. Idaṃ vuttaṃ hoti – sace panāyaṃ ‘‘buddhaṃ paccakkhāmī’’ti vattukāmo padapaccābhaṭṭhaṃ katvā ‘‘paccakkhāmi buddha’’nti vā vadeyya, milakkhabhāsādīsu vā aññatarabhāsāya tamatthaṃ vadeyya, ‘‘buddhaṃ paccakkhāmī’’ti vattukāmo uppaṭipāṭiyā ‘‘dhammaṃ paccakkhāmī’’ti vā ‘‘sabrahmacāriṃ paccakkhāmī’’ti vā vadeyya, seyyathāpi uttarimanussadhammavibhaṅge ‘‘paṭhamaṃ jhānaṃ samāpajjāmī’’ti <pageBreak edition="V" number="0.0170" /> vattukāmo ‘‘dutiyaṃ jhāna’’nti vadati. Sace ‘‘yassa vadati, so ayaṃ bhikkhubhāvaṃ cajitukāmo etamatthaṃ vadatī’’ti ettakamattampi jānāti, viraddhaṃ nāma natthi, khettameva otiṇṇaṃ, paccakkhātāva hoti sikkhā. Sakkattā vā brahmattā vā cutasatto viya cutova hoti sāsanāti.</paragraph>
    <paragraph line="51"><bold>Ala</bold>nti (pārā. aṭṭha. 1.52) hotu, pariyattanti attho. <bold>Kiṃ nu me</bold>ti kiṃ mayhaṃ kiccaṃ, kiṃ karaṇīyaṃ, kiṃ sādhetabbanti attho. <bold>Na mamattho</bold>ti natthi mama attho. <bold>Sumuttāha</bold>nti suṭṭhu mutto ahaṃ. <bold>Purimehi cuddasahi padehī</bold>ti buddhādīhi sabrahmacāripariyantehi purimehi cuddasahi padehi. <bold>Yannūnāhaṃ paccakkheyya</bold>nti ettha <bold>‘‘yannūnā’’</bold>ti parivitakkadassane nipāto. Idaṃ vuttaṃ hoti – ‘‘sacāhaṃ buddhaṃ paccakkheyyaṃ, sādhu vata me siyā’’ti. <bold>Ādi</bold>saddena ‘‘paccakkhi’’nti vā ‘‘paccakkhissāmī’’ti vā ‘‘bhavissāmī’’ti vā ‘‘homī’’ti vā ‘‘jātomhī’’ti vā ‘‘amhī’’ti vā evaṃbhūtānaṃ gahaṇaṃ. Sace pana ‘‘ajja paṭṭhāya ‘gihī’ti maṃ dhārehī’’ti vā ‘‘jānāhī’’ti vā ‘‘sañjānāhī’’ti vā ‘‘manasi karohī’’ti vā vadati, ariyakena vā vadati, milakkhakena vā. Evametasmiṃ atthe vutte yassa vadati, sace so jānāti, paccakkhātā hoti sikkhā. Esa nayo sesesupi ‘‘upāsako’’tiādīsu sattasu padesu. Ettha ca <bold>ariyakaṃ</bold> nāma māgadhavohāro. <bold>Milakkhakaṃ</bold> nāma anariyako andhadamiḷādi.</paragraph>
    <paragraph line="52"><bold>Akkharalikhana</bold>nti ‘‘buddhaṃ paccakkhāmī’’tiādinā aññesaṃ dassanatthaṃ akkharalikhanaṃ. Adhippāyaviññāpako aṅgulisaṅkocanādiko hatthavikāro <bold>hatthamuddā, hattha</bold>saddo cettha tadekadesesu aṅgulīsu daṭṭhabbo ‘‘na bhuñjamāno sabbaṃ hatthaṃ mukhe pakkhipissāmī’’tiādīsu (pāci. 618) viya. Tasmā adhippāyaviññāpakassa aṅgulisaṅkocanādino hatthavikārassa dassanaṃ <bold>hatthamuddādidassana</bold>nti <pageBreak edition="M" number="0.0181" /> (sārattha. ṭī. 2.51) evamettha attho daṭṭhabbo. <bold>Ādi</bold>saddena sīsakampanadassanādiṃ saṅgaṇhāti.</paragraph>
    <paragraph line="53"><bold>Ummattakakhittacittavedanāṭṭāna</bold>nti ettha <bold>ummattako</bold>ti pittummattako. <bold>Khittacitto</bold>ti yakkhehi katacittavikkhepo, yakkhummattakoti vuttaṃ hoti. Ubhinnaṃ pana viseso anāpattivāre āvibhavissati. <bold>Vedanāṭṭo</bold>ti balavatiyā dukkhavedanāya phuṭṭho mucchāpareto, tena vippalapantena paccakkhātāpi apaccakkhātāva hoti. <bold>Manussajātiko hotī</bold>ti sabhāgo vā visabhāgo vā gahaṭṭho vā pabbajito vā viññū yokoci manusso hoti. <bold>Ummattakādīna</bold>nti etthādisaddena khittacittavedanāṭṭadevatātiracchānagatānaṃ gahaṇaṃ. Tatra ummattakakhittacittavedanāṭṭatiracchānagatānaṃ santike paccakkhātāpi ajānanabhāvena apaccakkhātāva hoti. Devatāya pana santike atikhippaṃ jānanabhāvena. Devatā nāma mahāpaññā tihetukappaṭisandhikā atikhippaṃ jānanti, cittañca nāmetaṃ lahuparivattaṃ, tasmā ‘‘cittalahukassa puggalassa cittavaseneva mā atikhippaṃ vināso ahosī’’ti devatāya santike <pageBreak edition="V" number="0.0171" /> sikkhāpaccakkhānaṃ paṭikkhipi. Tena vuttaṃ <bold>‘‘na ca ummattakādīnaṃ aññataro’’</bold>ti. <bold>Dūtena vā</bold>ti ‘‘mama sikkhāpaccakkhānabhāvaṃ kathehī’’ti mukhasāsanavasena dūtena vā. <bold>Paṇṇena vā</bold>ti paṇṇe likhitvā pahiṇavasena paṇṇena vā.</paragraph>
    <paragraph line="54">Sace te sikkhāpaccakkhānabhāvaṃ jānantīti sambandho. <bold>Āvajjanasamaye</bold>ti atthābhogasamaye. Iminā taṃ khaṇaṃyeva pana apubbaṃ acarimaṃ dujjānanti dasseti. <bold>Vacanānantaramevā</bold>ti vacanassa anantarameva, āvajjanasamayevāti attho. <bold>Eva</bold>-saddena pana cirena jānanaṃ paṭikkhipati. <bold>Ukkaṇṭhito</bold>ti anabhiratiyā imasmiṃ sāsane kicchajīvikaṃ patto. Atha vā ‘‘ajja yāmi, sve yāmi, ito yāmi, ettha yāmī’’ti uddhaṃ kaṇṭhaṃ katvā viharamāno vikkhitto, anekaggoti vuttaṃ hoti. Idañca ‘‘anabhirato sāmaññā cavitukāmo’’tiādīnaṃ (pārā. 45) upalakkhaṇaṃ. <bold>Yena kenaci…pe… jānantī</bold>ti sace te‘‘ukkaṇṭhito’’ti vā ‘‘gihibhāvaṃ patthetī’’ti vā ‘‘anabhirato’’ti vā ‘‘sāmaññā cavitukāmo’’ti vā yena kenaci ākārena sikkhāpaccakkhānabhāvaṃ jānanti. Idañhi sikkhāpaccakkhānañca upari <pageBreak edition="M" number="0.0182" /> abhūtārocanaduṭṭhullavācāattakāmaduṭṭhadosabhūtārocanasikkhāpadāni ca ekaparicchedāni, āvajjanasamaye ñāte eva sīsaṃ enti. ‘‘Kiṃ ayaṃ bhaṇatī’’ti kaṅkhatā cirena ñāte sīsaṃ na enti. Tenāha <bold>‘‘atha aparabhāge’’</bold>tiādi. Atha dvinnaṃ ṭhitaṭṭhāne dvinnampi niyametvā ‘‘etesaṃ ārocemī’’ti vadati, tesu ekasmiṃ jānantepi dvīsu jānantesupi paccakkhātāva hoti sikkhā. Evaṃ sambahulesupi veditabbaṃ. <bold>Vuttanayenā</bold>ti ‘‘tassa vacanānantara’’ntiādinā vuttena nayena. <bold>Yo koci manussajātiko</bold>ti antamaso navakammikaṃ upādāya yo koci manusso. Vuttañhetaṃ <bold>samantapāsādikāyaṃ</bold> –</paragraph>
    <indent line="55">‘‘Sace pana anabhiratiyā pīḷito sabhāge bhikkhū parisaṅkamāno ‘yo koci jānātū’ti uccāsaddaṃ karonto ‘buddhaṃ paccakkhāmī’ti vadati, tañca avidūre ṭhito navakammiko vā añño vā samayaññū puriso sutvā ‘ukkaṇṭhito ayaṃ samaṇo gihibhāvaṃ pattheti, sāsanato cuto’ti jānāti, paccakkhātāva hoti sikkhā’’ti (pārā. aṭṭha. 1.51).</indent>
    <paragraph line="56">Sace <pageBreak edition="V" number="0.0172" /> vacanatthaṃ ñatvāpi ‘‘ayaṃ ukkaṇṭhito’’ti vā ‘‘gihibhāvaṃ patthetī’’ti vā na jānāti, apaccakkhātāva hoti sikkhā. Sace pana vacanatthaṃ ajānitvāpi ‘‘ukkaṇṭhito’’ti vā ‘‘gihibhāvaṃ patthetī’’ti vā jānāti, paccakkhātāva hoti sikkhā. <bold>Davāyapī</bold>ti kīḷādhippāyenapi. <bold>Cittādīnaṃ vā vasenā</bold>ti cittādīnaṃ vā chaḷaṅgānaṃ vasena. Hoti cettha –</paragraph>
    <gatha1 line="57">‘‘Cittaṃ khettañca kālo ca, payogo puggalo tathā;</gatha1>
    <gathalast line="58">Vijānananti sikkhāya, paccakkhānaṃ chaḷaṅgika’’nti.</gathalast>
    <paragraph line="59"><bold>Sabbaso vā pana apaccakkhānenā</bold>ti ‘‘buddhaṃ paccakkhāmī’’tiādīsu yena yena pariyāyena sikkhāpaccakkhānaṃ hoti, tato ekassapi paccakkhānassa abhāvena. Iminā pana ‘‘idaṃ padaṃ sāvessāmi, sikkhaṃ paccakkhāmī’’ti evaṃ pavattacittuppādassa abhāvaṃ dasseti. Yassa hi evarūpo cittuppādo natthi, so sabbaso na paccakkhāti nāmāti. <bold>Sikkhāpaccakkhānassā</bold>ti ‘‘buddhaṃ paccakkhāmī’’tiādisikkhāpaccakkhānassa. <bold>Atthabhūtaṃ ekaccaṃ dubbalya</bold>nti ‘‘buddhaṃ paccakkhāmī’’ti vadati viññāpeti, evampi, bhikkhave, dubbalyāvikammañceva hoti, sikkhā <pageBreak edition="M" number="0.0183" /> ca paccakkhātā’’tiādinā (pārā. 53) vuttehi yehi vacanehi sikkhāpaccakkhānañceva hoti dubbalyāvikammañca, taṃ ‘‘buddhaṃ paccakkhāmī’’tiādikaṃ atthabhūtaṃ dubbalyaṃ anāvikatvā. ‘‘Buddhaṃ paccakkhāmī’’tiādimhi pana vutte sikkhāparipūraṇe dubbalabhāvassāpi gamyamānattā sikkhāpaccakkhānassa idaṃ dubbalyāvikammaṃ atthoti daṭṭhabbaṃ. Ettha ca ‘‘atthabhūta’’nti iminā ‘‘yannūnāhaṃ buddhaṃ paccakkheyya’’ntiādikaṃ dubbalyāvikammaṃ paṭikkhipati. Yena hi sikkhāpaccakkhānañceva hoti dubbalyāvikammañca, tadeva sikkhāpaccakkhānassa atthabhūtaṃ. Yena pana dubbalyāvikammameva hoti, na sikkhāpaccakkhānaṃ, na taṃ tassa atthabhūtanti.</paragraph>
    <paragraph line="60">Rāgapariyuṭṭhānena sadisabhāvāpattiyā mithunānaṃ ayanti <bold>‘‘methuno’’</bold>ti dhammova vuccatīti āha <bold>‘‘rāgapariyuṭṭhānenā’’</bold>tiādi. Tattha <bold>rāgapariyuṭṭhānenā</bold>ti rāgassa pariyuṭṭhānena, methunarāgassa pavattiyā pariyonaddhacittatāyāti attho. <bold>Dhammo</bold>ti ajjhācāro. ‘‘Palambate vilambate’’tiādīsu viya upasaggassa koci atthaviseso natthīti āha <bold>‘‘seveyyā’’</bold>ti. <bold>Ajjhāpajjeyyā</bold>ti abhibhuyya pajjeyya. <bold>Sabbantimenā</bold>ti paranimmitavasavatti…pe… cātumahārājikamanussitthināgagaruḷamāṇavikādīnaṃ sabbāsaṃ antimena. <bold>Tiracchānagatāyā</bold>ti tiracchānesu <pageBreak edition="V" number="0.0173" /> uppannāya. Tenāha <bold>‘‘paṭisandhivasenā’’</bold>ti. Pārājikāya vatthubhūtā eva cettha tiracchānagatitthī ‘‘tiracchānagatā’’ti gahetabbā, na sabbā. Tatrāyaṃ paricchedo –</paragraph>
    <gatha1 line="61">‘‘Apadānaṃ ahimacchā, dvipadānañca kukkuṭī;</gatha1>
    <gathalast line="62">Catuppadānaṃ majjārī, vatthu pārājikassimā’’ti. (pārā. aṭṭha. 1.55)</gathalast>
    <paragraph line="63">Tattha <bold>ahi</bold>ggahaṇena sabbāpi ajagaragonasādibhedā dīghajāti saṅgahitā. Tasmā dīghajātīsu yattha tiṇṇaṃ maggānaṃ aññatarasmiṃ sakkā tilaphalamattampi pavesetuṃ, sā pārājikavatthu, avasesā dukkaṭavatthūti veditabbā. <bold>Maccha</bold>ggahaṇena sabbāpi macchakacchapamaṇḍūkādibhedā odakajāti saṅgahitā. Tatrāpi dīghajātiyaṃ vuttanayeneva pārājikavatthu ca dukkaṭavatthu ca veditabbaṃ. Ayaṃ pana viseso – pataṅgamukhamaṇḍūkā nāma honti, tesaṃ mukhasaṇṭhānaṃ mahantaṃ, chiddaṃ appakaṃ, tattha pavesanaṃ nappahoti, mukhasaṇṭhānaṃ pana vaṇasaṅkhepaṃ gacchati, tasmā taṃ thullaccayavatthūti veditabbaṃ <pageBreak edition="M" number="0.0184" />. <bold>Kukkuṭi</bold>ggahaṇena sabbāpi kākakapotādibhedā pakkhijāti saṅgahitā. Tatrāpi vuttanayeneva pārājikavatthu ca dukkaṭavatthu ca veditabbaṃ. <bold>Majjāri</bold>ggahaṇena sabbāpi rukkhasunakhamaṅgusagodhādibhedā catuppadajāti saṅgahitā. Tatrāpi vuttanayeneva pārājikavatthu ca dukkaṭavatthu ca veditabbaṃ.</paragraph>
    <paragraph line="64"><bold>Pārājiko hotī</bold>ti (pārā. aṭṭha. 1.55) parājito hoti parājayaṃ apanno. Ayañhi <bold>pārājika</bold>saddo sikkhāpadāpattipuggalesu vattati. Tattha ‘‘aṭṭhānametaṃ, ānanda, anavakāso, yaṃ tathāgato vajjīnaṃ vā vajjiputtakānaṃ vā kāraṇā sāvakānaṃ pārājikaṃ sikkhāpadaṃ paññattaṃ samūhaneyyā’’ti (pārā. 43) evaṃ sikkhāpade vattamāno veditabbo. ‘‘Āpattiṃ tvaṃ bhikkhu āpanno pārājika’’nti (pārā. 67) evaṃ āpattiyaṃ. ‘‘Na mayaṃ pārājikā, yo avahaṭo, so pārājiko’’ti (pārā. 155) evaṃ puggale vattamāno veditabbo. ‘‘Pārājikena dhammena anuddhaṃseyyā’’tiādīsu (pārā. 384) pana dhamme vattatīti vadanti. Yasmā pana tattha ‘‘dhammo’’ti katthaci āpatti, katthaci sikkhāpadameva adhippetaṃ, tasmā so visuṃ na vattabbo. Tattha sikkhāpadaṃ yo taṃ atikkamati, taṃ parājeti, tasmā <bold>‘‘pārājika’’</bold>nti vuccati. Āpatti pana yo naṃ ajjhāpajjati, taṃ parājeti, tasmā <bold>‘‘pārājikā’’</bold>ti vuccati. Puggalo yasmā parājito parājayamāpanno, tasmā <bold>‘‘pārājiko’’</bold>ti vuccati. Idha pana puggalo veditabboti āha <bold>‘‘pārājiko hotī’’</bold>tiādi. Imināpi <pageBreak edition="V" number="0.0174" /> idaṃ dasseti – ‘‘parājitasadde upasaggassa vuddhiṃ katvā, <bold>ta</bold>-kārassa ca <bold>ka</bold>-kāraṃ katvā <bold>pārājiko</bold> hotīti niddiṭṭho’’ti.</paragraph>
    <paragraph line="65">Apalokanādi catubbidhampi saṅghakammaṃ sīmāparicchinnehi pakatattehi bhikkhūhi ekato kattabbattā <bold>ekakammaṃ</bold> nāma. <bold>Ādi</bold>saddena ekuddesasamasikkhatānaṃ gahaṇaṃ. Tattha pañcavidhopi pātimokkhuddeso ekato uddisitabbattā <bold>ekuddeso</bold> nāma. Nahāpitapubbakādīnaṃ viya odissa anuññātaṃ ṭhapetvā avasesaṃ sabbampi sikkhāpadaṃ sabbehipi lajjipuggalehi samaṃ sikkhitabbabhāvato <bold>samasikkhatā</bold> nāma. Yasmā sabbepi lajjino etesu <pageBreak edition="M" number="0.0185" /> ekakammādīsu saha vasanti, na ekopi tato bahiddhā sandissati, tasmā tāni sabbānipi gahetvā ekakammādiko tividhopi <bold>saṃvāso</bold> nāmāti āha ‘‘so ca vuttappakāro saṃvāso tena puggalena saddhiṃ natthi, tena kāraṇena so pārājiko puggalo ‘asaṃvāso’ti vuccatī’’ti (pārā. aṭṭha. 1.55).</paragraph>
    <paragraph line="66">Idāni yasmā na kevalaṃ manussitthiyā eva nimittaṃ pārājikavatthu, atha kho amanussitthitiracchānagatitthīnampi. Na ca itthiyā eva. Atha kho ubhatobyañjanakapaṇḍakapurisānampi, tasmā te satte, tesañca yaṃ yaṃ nimittaṃ vatthu hoti, taṃ taṃ nimittaṃ, tattha ca yathā paṭisevanto pārājiko hoti, tañca sabbaṃ vitthāretvā dassetuṃ <bold>‘‘ayaṃ panettha vinicchayo’’</bold>tiādimāha. <bold>Etthā</bold>ti imasmiṃ sikkhāpade. <bold>Tesū</bold>ti ye tiṃsamaggā vuttā, tesu. <bold>Attano vā</bold>ti lambimudupiṭṭhike sandhāya vuttaṃ. <bold>Santhatassa vā</bold>ti yena kenaci vatthena vā paṇṇena vā vākapaṭṭena vā cammena vā tipusīsādīnaṃ paṭṭena vā paliveṭhetvā, anto vā pavesetvā paṭicchannassa. <bold>Akkhāyitassa vā</bold>ti soṇasiṅgālādīhi akkhāditassa. <bold>Yebhuyyena akkhāyitassā</bold>ti yāva upaḍḍhakkhāyito nāma na hoti, evaṃ akkhāyitassa. <bold>Allokāse</bold>ti tintokāse. <bold>Santhata</bold>nti tesaṃyeva vatthādīnaṃ yena kenaci paṭicchannaṃ. Ayañhettha saṅkhepattho – na hettha anupādinnakaṃ anupādinnakena chupati, mutti atthi, atha kho upādinnakena vā anupādinnakaṃ ghaṭṭiyatu, anupādinnakena vā upādinnakaṃ, anupādinnakena vā anupādinnakaṃ, upādinnakena vā upādinnakaṃ. Sace yattake paviṭṭhe pārājikaṃ hotīti vuttaṃ, tattakaṃ sevanacittena paveseti, sabbatthāyaṃ pārājikāpattiṃ āpanno nāma hotīti.</paragraph>
    <paragraph line="67">Evaṃ sevanacitteneva pavesentassa āpattiṃ dassetvā idāni yasmā taṃ pavesanaṃ nāma na kevalaṃ attūpakkameneva, parūpakkamenāpi hoti. Tatrāpi sādiyantasseva āpatti paṭisevanacittasamaṅgissa <pageBreak edition="V" number="0.0175" />, na itarassāti dassetuṃ <bold>‘‘parena vā’’</bold>tiādimāha. Tattha <bold>parenā</bold>ti bhikkhupaccatthikādinā yena kenaci aññena. <bold>Pavesanapaviṭṭhaṭṭhitauddharaṇesū</bold>ti ettha aggato (sārattha. ṭī. 2.58) yāva mūlā pavesanaṃ <bold>pavesanaṃ</bold> nāma. Aṅgajātassa yattakaṃ ṭhānaṃ pavesanārahaṃ, tattakaṃ anavasesato paviṭṭhaṃ <bold>paviṭṭhaṃ</bold> nāma. Evaṃ <pageBreak edition="M" number="0.0186" /> paviṭṭhassa uddharaṇārambhato antarā ṭhitakālo <bold>ṭhitaṃ</bold> nāma. <bold>Samantapāsādikāyaṃ</bold> pana mātugāmassa sukkavisaṭṭhiṃ patvā sabbathā vāyāmato oramitvā ṭhitakālaṃ sandhāya ‘‘sukkavisaṭṭhisamaye’’ti vuttaṃ. <bold>Uddharaṇaṃ</bold> nāma yāva aggā nīharaṇakālo. <bold>Sādiyatī</bold>ti sevanacittaṃ upaṭṭhapeti. <bold>Asādhāraṇavinicchayo</bold>ti adinnādānādīhi sabbehi sikkhāpadehi asādhāraṇo vinicchayo.</paragraph>
    <paragraph line="68"><bold>Sādhāraṇavinicchayattha</bold>nti parivāravasena sādhāraṇavinicchayatthaṃ. <bold>Mātikā</bold>ti mātā, janettīti attho. Nidadāti desanaṃ desavasena aviditaṃ viditaṃ katvā nidassetīti <bold>nidānaṃ</bold>. Paññāpīyatīti <bold>paññatti,</bold> tassā pakāro <bold>paññattividhi</bold> aṅgeti gameti ñāpetīti <bold>aṅgaṃ,</bold> kāraṇaṃ. Samuṭṭhahanti āpattiyo etenāti <bold>samuṭṭhānaṃ,</bold> uppattikāraṇaṃ, tassa vidhi <bold>samuṭṭhānavidhi</bold>. <bold>Vajjakammappabhedañcā</bold>ti ettha <bold>pabheda</bold>saddo paccekaṃ yojetabbo ‘‘vajjappabhedaṃ, kammappabhedañcā’’ti. <bold>Tattha tatthā</bold>ti tasmiṃ tasmiṃ sikkhāpade.</paragraph>
    <paragraph line="69"><bold>Paññattiṭṭhāna</bold>nti paññattiṭṭhapanassa ṭhānaṃ, sikkhāpadānaṃ paññattidesoti attho. <bold>Puggalo</bold>ti ettha ādikammikoyeva adhippetoti āha <bold>‘‘puggalo nāma yaṃ yaṃ ārabbha taṃ taṃ sikkhāpadaṃ paññatta’’</bold>nti, so so puggaloti adhippāyo. Honti cettha –</paragraph>
    <gatha1 line="70">‘‘Sudinno dhaniyo sambahulā vaggumudantikā;</gatha1>
    <gathalast line="71">Seyyasako udāyi cā-ḷavakā channamettiyā.</gathalast>
    <gatha1 line="72">‘‘Devadattassajipunabbasu-chabbaggiyopanandaññataropi ca;</gatha1>
    <gathalast line="73">Hatthako cānuruddho ca, sattarasa cūḷapanthako.</gathalast>
    <gatha1 line="74">‘‘Belaṭṭhasīso cānando, sāgatoriṭṭhanāmako;</gatha1>
    <gathalast line="75">Nandattherena tevīsa, bhikkhūnaṃ ādikammikā.</gathalast>
    <gatha1 line="76">‘‘Sundarīnandā <pageBreak edition="V" number="0.0176" /> thullanandā, chabbaggiyaññatarāpi ca;</gatha1>
    <gatha2 line="77">Caṇḍakāḷī sambahulā, dve ca bhikkhuniyo parā;</gatha2>
    <gathalast line="78">Bhikkhunīnaṃ tu satteva, honti tā ādikammikā’’ti.</gathalast>
    <paragraph line="79"><bold>Tassa tassa puggalassā</bold>ti yaṃ yaṃ sudinnādikaṃ puggalaṃ ārabbha sikkhāpadaṃ paññattaṃ, tassa tassa puggalassa. <bold>Paññattī</bold>ti paṭhamapaññatti. Paṭhamapaññattiyā pacchā <pageBreak edition="M" number="0.0187" /> ṭhapitā paññatti <bold>anupaññatti</bold>. Anuppanne dose ṭhapitā paññatti <bold>anuppannapaññatti</bold>. Sabbattha majjhimadese ceva paccantimesu janapadesu cāti sabbesu padesesu ṭhapitā paññatti <bold>sabbatthapaññatti</bold>. Majjhimadeseyeva ṭhapitā paññatti <bold>padesapaññatti</bold>. Bhikkhūnañceva bhikkhunīnañca sādhāraṇabhūtā paññatti <bold>sādhāraṇapaññatti</bold>. Suddhabhikkhūnameva, suddhabhikkhunīnaṃ vā paññattaṃ sikkhāpadaṃ <bold>asādhāraṇapaññatti</bold>. Ubhinnampi paññatti <bold>ubhatopaññatti. Vinayadharapañcamenā</bold>ti anussāvanakācariyapañcamena. <bold>Guṇaṅguṇūpāhanā</bold>ti catuppaṭalato paṭṭhāya katā upāhanā, na ekadvitipaṭalā. <bold>Cammattharaṇa</bold>nti attharitabbaṃ cammaṃ. <bold>Etesaṃ vasena catubbidhā padesapaññatti nāmā</bold>ti etesaṃ vasena catubbidhā paññatti majjhimadeseyeva paññattāti padesapaññatti nāma. Tenevāha <bold>‘‘majjhimadeseyeva hī’’</bold>tiādi. Yasmā majjhimadeseyeva yathāvuttavatthuvītikkame āpatti hoti, na paccantimajanapade, tasmā padesapaññattīti attho. <bold>Dhuvanhānaṃ paṭikkhepamatta</bold>nti niccanahānappaṭisedhanameva. Ettha ca <bold>matta</bold>saddena aññāni tīṇi sikkhāpadāni paṭikkhipati. Tāni hi ‘‘anujānāmi, bhikkhave, sabbapaccantimesu janapadesu vinayadharapañcamena gaṇena upasampada’’ntiādinā (mahāva. 259) <bold>cammakkhandhake</bold> āgatāni. Tenevāha <bold>‘‘tato aññā padesapaññatti nāma natthī’’</bold>ti. <bold>Sabbānī</bold>ti tato avasesāni sabbāni sikkhāpadāni. <bold>Tasmā</bold>ti yasmā anuppannapaññatti aṭṭhagarudhammavasena bhikkhunīnaṃyeva āgatā, yasmā ca dhuvanhānaṃ paṭikkhepamattaṃ ṭhapetvā pātimokkhe sabbāni sikkhāpadāni sabbatthapaññattiyeva honti, yasmā ca sādhāraṇapaññattidukañca ekatopaññattidukañca byañjanamattaṃ nānaṃ, atthato ekaṃ, tasmā. <bold>Sabbatthā</bold>ti sabbesu sikkhāpadesu. Āpattibhedo hettha uttarapadalopena ‘‘āpattī’’ti vuttoti āha <bold>‘‘āpattīti pubbappayogādivasena āpattibhedo’’</bold>ti. <bold>Sīlaācāradiṭṭhiājīvavipattīna</bold>nti ettha paṭhamā dve āpattikkhandhā sīlavipatti nāma, avasesā pañca ācāravipatti nāma, micchādiṭṭhi ca antaggāhikādiṭṭhi ca diṭṭhivipatti nāma, ājīvahetu paññattāni cha sikkhāpadāni ājīvavipatti nāma, iti imāsaṃ sīlaācāradiṭṭhiājīvavipattīnaṃ aññatarāti attho.</paragraph>
    <paragraph line="80">Na <pageBreak edition="V" number="0.0177" /> kevalaṃ yathāvuttanayeneva vuccantīti āha <bold>‘‘yāni sikkhāpadasamuṭṭhānānītipi vuccantī’’</bold>ti. Etāni hi kiñcāpi āpattiyā samuṭṭhānāni, na <pageBreak edition="M" number="0.0188" /> sikkhāpadassa, vohārasukhatthaṃ panevaṃ vuccantīti. <bold>Tatthā</bold>ti tesu chasu samuṭṭhānesu. <bold>Tesū</bold>ti sacittakācittakesu. Ekaṃ samuṭṭhānaṃ uppattikāraṇaṃ etissāti <bold>ekasamuṭṭhānā,</bold> ekena vā samuṭṭhānaṃ etissāti <bold>ekasamuṭṭhānā</bold>. <bold>‘‘Dvisamuṭṭhānā’’</bold>tiādīsupi eseva nayo.</paragraph>
    <paragraph line="81"><bold>Samuṭṭhānavasenā</bold>ti samuṭṭhānasīsavasena. Paṭhamapārājikaṃ samuṭṭhānaṃ etissāti <bold>paṭhamapārājikasamuṭṭhānā</bold>. Tathā <bold>adinnādānasamuṭṭhānā’’</bold>tiādīsupi.</paragraph>
    <paragraph line="82">Sayaṃ pathavikhaṇane kāyena, pare āṇāpetvā khaṇāpane vācāya ca āpattisambhavato <bold>‘‘pathavikhaṇanādīsu viyā’’</bold>ti vuttaṃ. <bold>Ādi</bold>saddena adinnādānādīnaṃ pariggaho. Paṭhamakathināpatti kāyavācato kattabbaṃ adhiṭṭhānaṃ vā vikappanaṃ vā akarontassa hoti, no karontassāti āha <bold>‘‘paṭhamakathināpatti viyā’’</bold>ti. Aññātikāya bhikkhuniyā hatthato cīvarappaṭiggahaṇāpatti tassā hatthato cīvaraṃ paṭiggaṇhantassa, parivattakaṃ adentassa ca hotīti <bold>kiriyākiriyato samuṭṭhāti. ‘‘Siyā karontassā’’</bold>tiādīsu <bold>siyā</bold>ti ‘‘siyā kho pana te brāhmaṇa evamassā’’tiādīsu viya ‘‘kadācī’’ti iminā samānattho nipāto. Rūpiyappaṭiggahaṇāpatti siyā kiriyā gahaṇena āpajjanato, siyā akiriyā paṭikkhepassa akaraṇatoti āha <bold>‘‘rūpiyappaṭiggahaṇāpatti viyā’’</bold>ti. Kuṭikārāpatti vatthuṃ desāpetvā pamāṇātikkantakaraṇe karontassa siyā, adesāpetvā pana pamāṇātikkantakaraṇe pamāṇayuttaṃ vā karontassa ca akarontassa ca siyāti āha <bold>‘‘kuṭikārāpatti viyā’’</bold>ti.</paragraph>
    <paragraph line="83">Saññāya abhāvena vimokkho assāti <bold>saññāvimokkho</bold>ti majjhepadalopasamāso daṭṭhabboti āha <bold>‘‘yato vītikkamasaññāyā’’</bold>tiādi. <bold>Itarā</bold> nāma yato vītikkamasaññāya abhāvena na muccati, sā itarasaddassa vuttappaṭiyogivisayattā. <bold>Yā acittakena vā sacittakamissakena vā samuṭṭhātī</bold>ti yā āpatti kadāci acittakena vā kadāci sacittakamissakena vā samuṭṭhānena samuṭṭhāti. Ettha ca saññādukaṃ anāpattimukhena vuttaṃ, sacittakadukaṃ āpattimukhenāti daṭṭhabbaṃ.</paragraph>
    <paragraph line="84"><bold>Yassā</bold><pageBreak edition="M" number="0.0189" /><bold>sacittakapakkhe cittaṃ akusalameva hotī</bold>ti yassā sacittakāya āpattiyā cittaṃ akusalameva hoti, yassā ca sacittakācittakasaṅkhātāya surāpānādiacittakāya āpattiyā vatthuvijānanacittena <pageBreak edition="V" number="0.0178" /> sacittakapakkhe cittaṃ akusalameva hoti, <bold>ayaṃ lokavajjā</bold>. ‘‘Sacittakapakkhe’’ti hi idaṃ vacanaṃ sacittakācittakaṃ sandhāya vuttaṃ. Na hi ekaṃsato sacittakassa ‘‘sacittakapakkhe’’ti visesane payojanaṃ atthīti. Yaṃ panettha <bold>gaṇṭhipade</bold> ‘‘surāpānasmiñhi ‘surā’ti vā ‘na vaṭṭatī’ti vā jānitvā pivane akusalamevā’’ti vuttaṃ. Tattha ‘‘na vaṭṭatīti vā jānitvā’’ti vuttavacanaṃ na yujjati paṇṇattivajjassāpi lokavajjabhāvappasaṅgato. Yassā pana ‘‘sacittakapakkhe cittaṃ akusalamevā’’ti niyamo natthi, sā paṇṇattivajjāti imamatthaṃ dassento āha <bold>‘‘sesā paṇṇattivajjā’’</bold>ti. Tathā hi tassā vatthuvijānanacittena sacittakapakkhe cittaṃ siyā kusalaṃ, siyā akusalaṃ, siyā abyākatanti ‘‘akusalamevā’’ti niyamo natthi. <bold>Ubhayattha āpajjitabbā</bold>ti kāyadvāre, vacīdvāre cāti ubhayattha āpajjitabbā āpatti, tā pana adinnādānādayo. <bold>‘‘Manodvāre āpatti nāma natthī’’</bold>ti idaṃ yebhuyyavasena vuttaṃ upanikkhittasādiyanādīsu āpattisambhavatoti daṭṭhabbaṃ.</paragraph>
    <paragraph line="85"><bold>Akusalacitto vā āpajjatī</bold>ti pārājikasukkavisaṭṭhikāyasaṃsaggaduṭṭhullaattakāmapāricariyaduṭṭhadosasaṅghabhedappahāradānatalasattikādibhedaṃ āpattiṃ akusalacitto āpajjati. Anupasampannaṃ padasodhammaṃ vācento, mātugāmassa dhammaṃ desentoti evarūpaṃ āpattiṃ <bold>kusalacitto āpajjati</bold>. Asañciccasahaseyyādiṃ <bold>abyākatacitto āpajjati</bold>. Yaṃ arahā āpajjati, sabbaṃ abyākatacittova āpajjati. Tenāha <bold>‘‘kusalābyākatacitto vā’’</bold>ti.</paragraph>
    <paragraph line="86"><bold>Dukkhavedanāsamaṅgī vā</bold>ti duṭṭhadosādibhedaṃ āpattiṃ āpajjanto dukkhavedanāsamaṅgī āpajjati. Methunadhammādibhedaṃ pana <bold>sukhavedanāsamaṅgī āpajjati</bold>. Yaṃ sukhavedanāsamaṅgī āpajjati, taṃyeva majjhatto hutvā āpajjanto <bold>adukkhamasukhavedanāsamaṅgī āpajjati</bold>. Tenāha <bold>‘‘itaravedanādvayasamaṅgī vā’’</bold>ti. Idampi ca tikadvayaṃ yebhuyyavaseneva vuttaṃ. Nipajjitvā <pageBreak edition="M" number="0.0190" /> nirodhasamāpanno hi acittako avedano sahaseyyāpattiṃ āpajjatīti. Kiñcāpi evaṃ aniyamena vuttaṃ, viseso panettha atthīti dassetuṃ <bold>‘‘evaṃ santepī’’</bold>tiādi vuttaṃ. Evaṃ santepīti hi visesābhidhānanimittābhyūpagameva yujjati. <bold>Sabbesaṃ vasena tīṇi cittānī</bold>ti kusalākusalābyākatānaṃ vasena padasodhammādīsu tīṇi cittāni.</paragraph>
    <paragraph line="87">Idāni taṃ yathāvuttanidānādivedanāttikapariyosānaṃ sattarasappakāraṃ imasmiṃ sikkhāpade yojetuṃ <bold>‘‘idha panā’’</bold>tiādimāha. <bold>Idhā</bold>ti imasmiṃ paṭhamapārājikasikkhāpade. <bold>Vesāliya</bold>nti evaṃnāmake <pageBreak edition="V" number="0.0179" /> itthiliṅgavasena pavattavohāre nagare. Tañhi nagaraṃ tikkhattuṃ pākāraparikkhepavaḍḍhanena visālībhūtattā <bold>‘‘vesālī’’</bold>ti vuccati. Idampi ca nagaraṃ sabbaññutaṃ sampatteyeva sammāsambuddhe sabbākāravepullattaṃ pattanti veditabbaṃ. <bold>‘‘Sikkhaṃ apaccakkhāyā’’ti ca ‘‘antamaso tiracchānagatāyapī’’ti ca dve anupaññattiyo</bold>ti makkaṭivajjiputtakavatthūnaṃ vasena vuttā. ‘‘Antamaso tiracchānagatāyā’’ti ca ‘‘sikkhaṃ apaccakkhāyā’’ti ca imā dve anupaññattiyo. <bold>Āpattikarā ca hotī</bold>ti paṭhamapaññattito visuṃyevāpattikarā ca hoti. <bold>Aññavādakasikkhāpadādīsu viyā</bold>ti aññavādakasikkhāpadādīsu ‘‘vihesake’’tiādikā (pāci. 98) viyāti attho. <bold>Ādi</bold>saddena ujjhāpanakassa pariggaho. Ettha hi aññavādakādito visuṃyeva vihesakādīsupi pācittiyaṃ hoti. Yathāha ‘‘ropite vihesake saṅghamajjhe vatthusmiṃ vā āpattiyā vā anayuñjiyamāno taṃ nakathetukāmo taṃ naugghāṭetukāmo tuṇhībhūto saṅghaṃ viheseti, āpatti pācittiyassā’’tiādi (pārā. 100). Supinante vijjamānāpi mocanassādacetanā abbohārikattā anāpattikarāti āha <bold>‘‘aññatra supinantātiādikā viyā’’</bold>ti. Tathā hi thinamiddhena abhibhūtattā supine cittaṃ abbohārikaṃ, cittassa abbohārikattā opakkamanakiriyāpavattanikāpi cetanā abbohārikā. Vuttañhetaṃ ‘‘atthesā, bhikkhave, cetanā, sā ca kho abbohārikā’’ti (pārā. 235), tasmā ‘‘aññatra supinantā’’ti ayaṃ anupaññatti anāpattikarā jātā. <bold>Ādi</bold>saddena ‘‘aññatra adhimānā’’tiādikaṃ (pārā. 197) saṅgaṇhāti. <bold>Adinnādānādīsu viyā</bold>ti adinnādānādīsu <pageBreak edition="M" number="0.0191" /> ‘‘araññā vā’’tiādikā (pārā. 91) viyāti attho. Ettha pana <bold>ādi</bold>saddena paṭhamapārājikādīnaṃ saṅgaho. Ettha hi ‘‘tañca kho gāme, no araññe’’tiādinā (pārā. 90) nayena lesaṃ oḍḍentānaṃ lesapidahanatthaṃ <bold>‘‘araññā vā’’</bold>tiādikā anupaññatti vuttāti upatthambhakarāva hoti. Teneva hi ‘‘nanu, āvuso, tathevetaṃ hotī’’ti (pārā. 90) bhikkhūhi vuttaṃ.</paragraph>
    <paragraph line="88"><bold>Vuttappakāre magge</bold>ti ‘‘manussāmanussatiracchānagatavasenā’’tiādinā (kaṅkhā. aṭṭha. paṭhamapārājikavaṇṇanā) vuttappakāre tiṃsamagge. Imassa pana ‘‘chinne’’ti iminā sambandho. <bold>Tacādīni anavasesetvā</bold>ti nimittappadese bahi ṭhitāni chavicammāni anavasesetvā. <bold>Nimittasaṇṭhānamattaṃ paññāyatī</bold>ti nimittamaṃsassa pana abbhantare chavicammassa ca vijjamānattā vuttaṃ. <bold>Cammakhila</bold>nti cammakkhaṇḍaṃ. ‘‘Uṇṇigaṇḍo’’tipi (sārattha. ṭī. 2.55; vi. vi. ṭī. 1.55) vadanti. Tañhi nimitte jātattā nimittameva. Tenāha <bold>‘‘sevanacitte sati pārājika’’</bold>nti. <bold>Sevanacitte</bold>ti methunasevanacitte. Kāyasaṃsaggasevanacitte pana sati saṅghādisesova <pageBreak edition="V" number="0.0180" />. Naṭṭho kāyappasādo etthāti <bold>naṭṭhakāyappasādaṃ,</bold> sukkhapīḷakaṃ vā matacammaṃ vāti attho. Mate akkhāyite, yebhuyyena akkhāyite ca pārājikāpattivacanato (pārā. 61) pana naṭṭhakāyappasādepi itthinimitte pavesentassa pārājikāpattiyeva. <bold>Nimittasaṇṭhānamattampi anavasesetvā</bold>ti nimittākārena ṭhitaṃ yathāvuttanimittamaṃsādimpi anavasesetvā. <bold>Vaṇasaṅkhepavasenā</bold>ti vaṇasaṅgahavasena. Vaṇe thullaccayañca ‘‘amaggena amaggaṃ paveseti, āpatti thullaccayassā’’ti (pārā. 66) imassa suttassa vasena veditabbaṃ. Tasmiñhi sutte dvīsu sambhinnavaṇesu ekena vaṇena pavesetvā dutiyena nīharantassa thullaccayaṃ vuttaṃ. Vuttañhi <bold>samantapāsādikāyaṃ</bold> ‘‘imassa sattassa anulomavasena sabbattha vaṇasaṅkhepe thullaccayaṃ veditabba’’nti (pārā. aṭṭha. 1.66). Manussānaṃ pana akkhiādayopi vaṇasaṅgahaṃ gacchantīti vaṇena ekaparicchedaṃ katvā dassento <bold>‘‘tathā’’</bold>tiādimāha. Tesaṃ vaṇasaṅgaho ‘‘navadvāro mahāvaṇo’’ti (mi. pa. 2.6.1) evamādisuttānusārena veditabbo. Tattha <bold>manussāna</bold>nti itthipurisapaṇḍakaubhatobyañjanakavasena catubbidhānaṃ manussānaṃ. <bold>Vatthikosesū</bold>ti <pageBreak edition="M" number="0.0192" /> vatthipuṭesu purisānaṃ aṅgajātakosesu. <bold>Hatthiassādīnañca tiracchānāna</bold>nti hatthiassagoṇagadrabhaoṭṭhamahiṃsādīnaṃ tiracchānagatānaṃ. <bold>Tiracchānānaṃ panā</bold>ti sabbesampi tiracchānagatānaṃ. <bold>Sabbesa</bold>nti yathāvuttamanussādīnaṃ sabbesaṃ.</paragraph>
    <paragraph line="89">Evaṃ jīvamānakasarīre labbhamānaṃ āpattivisesaṃ dassetvā idāni matasarīre labbhamānaṃ āpattivisesaṃ dassetuṃ <bold>‘‘matasarīre’’</bold>tiādimāha. Vaccamaggapassāvamaggamukhamaggānaṃ catūsu koṭṭhāsesu dve koṭṭhāse ṭhapetvā yadā apare dve koṭṭhāsā khāditā, tadā <bold>upaḍḍhakkhāyitaṃ</bold> nāma hoti. <bold>Na kuthitaṃ hotī</bold>ti uddhumātakādibhāvena kuthitaṃ na hoti, allanti attho. Yadā pana sarīraṃ uddhumātakaṃ hoti kuthitaṃ nīlamakkhikasamākiṇṇaṃ kimikulasamākulaṃ navahi vaṇamukhehi paggaḷitapubbakuṇapabhāvena upagantumpi asakkuṇeyyaṃ (pārā. aṭṭha. 1.59-60), tadā pārājikavatthuñca thullaccayavatthuñca vijahati, dukkaṭavatthumeva hotīti āha <bold>‘‘kuthite dukkaṭa’’</bold>nti. <bold>Kuthite</bold>ti uddhumātakabhāvappatte. Īdise hi sarīre yattha katthaci upakkamato dukkaṭaṃ. <bold>Tathā vaṭṭakate mukhe acchupantaṃ aṅgajātaṃ pavesentassā</bold>ti (pārā. aṭṭha. 1.73) vivaṭṭe mukhe cattāri passāni, tālukañca apphusantaṃ aṅgajātaṃ pavesentassa dukkaṭanti attho. Sace pana heṭṭhā vā upari vā ubhayapassehi vā chupantaṃ paveseti, pārājikaṃ. Catūhi passehi acchupantaṃ pavesetvā abbhantare tālukaṃ chupati, pārājikameva. Bahi nikkhantajivhāya vā dantesu vā aṅgajātaṃ pavesentassa thullaccayanti sambandho. Jīvamānakasarīrepi bahi nikkhantajivhāya thullaccayameva. Yadi pana bahi jivhāya paliveṭhetvā antomukhaṃ paveseti, pārājikameva. Yadi pana dantā suphusitā, antomukhe okāso <pageBreak edition="V" number="0.0181" /> natthi, dantā ca bahi oṭṭhamaṃsena paṭicchannā, tattha vātena asamphuṭṭhaṃ allokāsaṃ tilaphalamattampi pavesentassa pārājikameva. Uppāṭite pana oṭṭhamaṃse dantesuyeva upakkamantassa thullaccayaṃ. Yopi danto bahi nikkhamanto tiṭṭhati, na sakkā oṭṭhehi pidahituṃ, tatthāpi eseva nayo.</paragraph>
    <paragraph line="90">Vedanāya aṭṭo pīḷito <bold>vedanāṭṭo. Ummattako</bold>ti cettha pittummattako adhippetoti āha <bold>‘‘yo pittavasenā’’</bold>tiādi. <bold>Pittavasenā</bold>ti <pageBreak edition="M" number="0.0193" /> baddhapittavasena. Tasmiñhi baddhapitte pittakosato calitvā bahi nikkhamante sattā ummattakā honti, vipallatthasaññā hirottappaṃ chaḍḍetvā asāruppacariyaṃ caranti, lahukagarukāni sikkhāpadāni maddantāpi na jānanti, bhesajjakiriyāyapi atekicchā honti, evarūpassa ummattakassa anāpatti. Abaddhapittaṃ pana lohitaṃ viya sabbaṅgagataṃ, tamhi kupite sattānaṃ kaṇḍukacchusarīrakampādīni honti, tāni bhesajjakiriyāya vūpasamanti. Tena vuttaṃ ‘‘baddhapittavasenā’’ti. <bold>Khittacitto</bold> nāma vissaṭṭhacitto yakkhummattako vuccatīti āha <bold>‘‘yakkhehi katacittavikkhepo khittacitto’’</bold>ti. Yakkhā kira bheravāni ārammaṇāni dassetvā mukhena hatthaṃ pavesetvā, hadayarūpaṃ vā maddantā satte vikkhittacitte vipallatthasaññe karonti, evarūpassa khittacittassa anāpatti. Tesaṃ pana ubhinnaṃ ayaṃ viseso – pittummattako niccameva ummattako hoti, pakatisaññaṃ na labhati. Yakkhummattako antarantarā pakatisaññaṃ paṭilabhati. Idha pana pittummattako vā hotu, yakkhummattako vā, yo sabbaso muṭṭhassati kiñci na jānāti, aggimpi suvaṇṇampi gūthampi candanampi ekasadisaṃ maddantova vicarati, evarūpassa anāpatti. Antarantarā pakatisaññaṃ paṭilabhitvā ñatvā karontassa pana āpattiyeva. Tenāha <bold>‘‘dvinnampi ca etesa’’</bold>ntiādi.</paragraph>
    <paragraph line="91"><bold>Adhimattavedanāyā</bold>ti adhikappamāṇāya dukkhavedanāya. Ādikamme niyutto <bold>ādikammiko,</bold> yo ca ādikamme niyutto, so tasmiṃ kamme ādibhūto hotīti āha <bold>‘‘yo’’</bold>tiādi. Idha pana sudinnatthero ādikammiko, tassa anāpatti. Avasesānaṃ makkaṭisamaṇavajjiputtakādīnaṃ āpattiyeva. <bold>Paṭipādanaṃ</bold> sampādanaṃ. Karontoyeva hi taṃ āpajjatīti <bold>kiriyaṃ</bold>. Idaṃ (sārattha. ṭī. 2.66) pana yebhuyyavasena vuttaṃ methunadhamme parūpakkame sati sādiyantassa akiriyasamuṭṭhānabhāvato. Methunappaṭisaṃyuttāya hi kāmasaññāya abhāvena muccanato <bold>saññāvimokkhaṃ</bold>. ‘‘Anāpatti ajānantassa, asādiyantassā’’ti (pārā. 66) hi vuttaṃ. Methunacitteneva naṃ āpajjati, na vinā cittenāti <bold>sacittakaṃ</bold>. Rāgavaseneva āpajjitabbato <bold>lokavajjaṃ</bold>. Kāyadvāreneva samuṭṭhānato <bold>kāyakammaṃ</bold>. Cittaṃ panettha aṅgamattaṃ hoti <pageBreak edition="V" number="0.0182" />, na tassa vasena kammabhāvo labbhati. Lobhacitteneva <pageBreak edition="M" number="0.0194" /> āpajjitabbato <bold>akusalacittaṃ</bold>. Sukhasamaṅgī vā upekkhāsamaṅgī vā āpajjatīti dvi<bold>vedanaṃ</bold>. Nanu samuṭṭhānādīni āpattiyā honti, na sikkhāpadassa, atha kasmā sikkhāpadassa samuṭṭhānādīni vuttānīti āha <bold>‘‘imāni ca samuṭṭhānādīni nāmā’’</bold>tiādi. <bold>Āpattiyā hontī</bold>ti ajjhācārassa honti.</paragraph>
    <paragraph line="92">Munanato anumunanato <bold>muti,</bold> ñāṇaṃ, taṃ etassa atthīti <bold>mutimā,</bold> ñāṇavāti attho.</paragraph>
    <centered line="93">Paṭhamapārājikavaṇṇanā niṭṭhitā.</centered>
    <subhead line="94">2. Dutiyapārājikavaṇṇanā</subhead>
    <paragraph line="95"><bold>Etthā</bold>ti etesu dvīsu. Ekakuṭikādibhedo sabbopi gāmoti veditabboti sambandho. Tattha <bold>ekakuṭikādibhedo</bold>ti yasmiṃ gāme ekā eva kuṭi ekaṃ gehaṃ seyyathāpi malayajanapade, ayaṃ <bold>ekakuṭiko</bold> gāmo nāma. <bold>Ādi</bold>saddena ‘‘dvikuṭikopi gāmo, tikuṭikopi gāmo, catukkuṭikopi gāmo’’ti (pārā. 92) vuttappabhedaṃ saṅgaṇhāti. Abhinavaniviṭṭho ekakuṭikādigāmo pana yāva manussā pavisitvā vāsaṃ na kappenti, tāva gāmasaṅkhaṃ na gacchati. Kiṃbhūtoti āha <bold>‘‘parikkhitto vā’’</bold>tiādi. Tattha <bold>parikkhitto</bold> nāma iṭṭhakapākāraṃ ādiṃ katvā antamaso kaṇṭakasākhāhipi parikkhitto. Tabbiparīto <bold>aparikkhitto</bold>. <bold>Amanusso</bold> nāma yo sabbaso vā manussānaṃ abhāvena yakkhapariggahabhūto, yato vā manussā kenaci karaṇīyena punapi āgantukāmā eva apakkantā, yato pana nirapekkhā hutvā pakkamanti, so gāmasaṅkhaṃ na gacchati. Na kevalaṃ ekakuṭikādibhedovāti āha <bold>‘‘antamaso’’</bold>tiādi. <bold>Yo koci satthopī</bold>ti jaṅghasatthasakaṭasatthādīsu yo koci satthopi. Imasmiṃ sikkhāpade nigamanagarāni viya gāmaggahaṇeneva gāmūpacāropi saṅgahitoti āha <bold>‘‘ṭhapetvā gāmañca gāmūpacārañcā’’</bold>ti. Aññathā pana mātikāya anavasesato avahāraṭṭhānapariggaho kato nāma na hoti, na ca buddhā sāvasesaṃ pārājikaṃ paññāpenti.</paragraph>
    <paragraph line="96"><bold>Tatthā</bold>ti tesu gāmagāmūpacāresu. <bold>Dvāre</bold>ti nibbakosassa udakapatanaṭṭhānato abbhantare. <bold>Antogehe</bold>ti pamukhassa abbhantare. <bold>Kataparikkhepo</bold>ti <pageBreak edition="M" number="0.0195" /> pākāravatiādīhi kataparikkhepo. Suppapatanādiparicchedo panettha aparikkhittagharaṃ sandhāya vutto. Na kevalaṃ gharassa purato, atha kho samantato tattakova paricchedo gharūpacāro nāmāti gahetabbaṃ. <bold>‘‘Purato’’</bold>tiādikaṃ pana lokiyehi <pageBreak edition="V" number="0.0183" /> tathākaraṇato vuttaṃ. <bold>Thāmamajjhimassā</bold>ti majjhimathāmassa, neva appathāmassa, na mahāthāmassāti vuttaṃ hoti. <bold>‘‘Yathā taruṇamanussā’’</bold>tiādinā yathā mātugāmo kāke uḍḍāpento ujukameva hatthaṃ ukkhipitvā leḍḍuṃ khipati, yathā ca udakukkhepe udakaṃ khipanti, evaṃ khittassa leḍḍussa patitaṭṭhānaṃ paṭikkhipati. <bold>Pavattitvā</bold>ti luṭhitvā, parivattitvāti vuttaṃ hoti. <bold>Tassa sace dve indakhīlā hontī</bold>ti (pārā. aṭṭha. 1.92) tassa parikkhittassa gāmassa sace anurādhapurasseva dve ummārā honti. Yassa pana eko, tassa gāmadvārabāhānaṃ vemajjhe ṭhitassa leḍḍupātabbhantaraṃ <bold>gāmūpacāro</bold> nāma. Yatra pana indakhīlo natthi, tatra gāmadvārabāhānaṃ vemajjhaṃ. Yatra dvārabāhāpi natthi, tattha ubhosu passesu vatiyā vā pākārassa vā koṭivemajjhaṃva indakhīlaṭṭhāniyattā indakhīloti gahetabbaṃ. Yo pana gāmo pubbe mahā hutvā pacchā kulesu naṭṭhesu appako hoti, so gharūpacārato leḍḍupāteneva paricchinditabbo. Purimaparicchedo panassa parikkhittassāpi aparikkhittassāpi appamāṇamevāti. Nanu cetaṃ aparikkhittassa upacāradassanaṃ padabhājanena viruddhamiva dissati. Tattha hi ‘‘gāmūpacāro nāma parikkhittassa gāmassa indakhīle ṭhitassa majjhimassa purisassa leḍḍupāto’’ti (pārā. 92) vatvā ‘‘aparikkhittassa gāmassa gharūpacāre ṭhitassa majjhimassa purisassa leḍḍupāto’’ti (pārā. 92) ettakameva vuttaṃ, na pana taṃ leḍḍupātaṃ gāmasaṅkhepaṃ katvā tato paraṃ gāmūpacāroti vuttoti āha <bold>‘‘padabhājanepi hi imināva nayena attho veditabbo’’</bold>ti.</paragraph>
    <paragraph line="97">Ayamettha adhippāyo – idha gāmo nāma duvidho hoti parikkhitto ca aparikkhitto ca (pārā. aṭṭha. 1.92). Tatra parikkhittassa parikkhepoyeva paricchedo. Tasmā tassa visuṃ paricchedaṃ avatvā ‘‘gāmūpacāro nāma parikkhittassa gāmassa indakhīle ṭhitassa majjhimassa purisassa leḍḍupāto’’ti pāḷiyaṃ vuttaṃ. Aparikkhittassa pana gāmassa gāmaparicchedo vattabbo. Tasmā tassa <pageBreak edition="M" number="0.0196" /> gāmassa gāmaparicchedadassanatthaṃ ‘‘aparikkhittassa gāmassa gharūpacāre ṭhitassa majjhimassa purisassa leḍḍupāto’’ti (pārā. 92) vuttaṃ. Gāmaparicchede ca dassite gāmūpacāralakkhaṇaṃ pubbe vuttanayeneva sakkā ñātunti puna ‘‘tattha ṭhitassa majjhimassa purisassa leḍḍupāto’’ti na vuttaṃ, attho pana tatthāpi ayameva yathāvuttoti. Yo pana gharūpacāre ṭhitassa leḍḍupātaṃyeva ‘‘gāmūpacāro’’ti vadati, tassa gharūpacāro ‘‘gāmo’’ti āpajjati. Tato gharaṃ gharūpacāro, gāmo gāmūpacāroti esa vibhāgo saṅkarīyati. Asaṃkarato cettha vinicchayo veditabbo. Tasmā pāḷiñca aṭṭhakathañca saṃsanditvā vuttanayenevettha gāmo, gāmūpacāro ca veditabboti.</paragraph>
    <paragraph line="98"><bold>Tatthā</bold>ti <pageBreak edition="V" number="0.0184" /> tesu dvīsu upacāresu. Yvāyaṃ upacāro dassitoti sambandho. <bold>Vikāle gāmappavesanādīsū</bold>ti ettha <bold>ādi</bold>saddena asaṃkaccikāgāmappavesanaṃ (pāci. 1225) saṅgaṇhāti. Yo pana parikkhittassa gāmassa upacāro vutto, so na katthaci vinayapiṭake upayogaṃ gato. Kevalaṃ aparikkhittassa parikkhepokāsato aparo eko leḍḍupāto gāmūpacāro nāmāti ñāpanatthaṃ vutto. Evaṃ vutte hi ñāyati ‘‘parikkhittassāpi ce gāmassa eko leḍḍupāto kappiyabhūmi samāno upacāroti vutto, pageva aparikkhittassa parikkhepokāsato eko’’ti. <bold>Imesaṃ paricchedadassanattha</bold>nti imesaṃ gāmāraññānaṃ paricchedadassanatthaṃ <bold>vuttā</bold> aṭṭhakathāyaṃ. <bold>Pārājikavatthu</bold>nti pādagghanakaṃ. <bold>Avaharantassā</bold>ti gaṇhantassa.</paragraph>
    <paragraph line="99"><bold>Adinna</bold>nti (pārā. aṭṭha. 92) dantaponasikkhāpade attano santakampi appaṭiggahitakaṃ kappiyaṃ ajjhoharaṇīyaṃ vuccati, idha pana yaṃ kiñci parapariggahitaṃ sasāmikaṃ bhaṇḍaṃ, tadetaṃ tehi sāmikehi kāyena vā vācāya vā na dinnanti adinnaṃ. Avahārappahonakameva pana dassetuṃ <bold>‘‘aññassa manussajātikassa santaka’’</bold>nti vuttaṃ. Saṅkhāsaddasseva ta-kārena vaḍḍhetvā vuttattā <bold>‘‘saṅkhā saṅkhātanti atthato eka’’</bold>nti vuttaṃ. Tattha <bold>atthato eka</bold>nti padatthato ekaṃ, anatthantaranti vuttaṃ hoti. <bold>Koṭṭhāsassetaṃ nāmaṃ</bold> bhāgato <pageBreak edition="M" number="0.0197" /> saṅkhāyati upaṭṭhātīti katvā. <bold>Papañcasaṅkhā</bold>ti sattānaṃ saṃsāre papañcenti cirāyantīti <bold>papañcā,</bold> taṇhāmānadiṭṭhiyo, yassa vā uppannā, taṃ ‘‘ratto’’ti vā ‘‘matto’’ti vā ‘‘micchādiṭṭhiniviṭṭho’’ti vā papañcenti byañjentīti <bold>papañcā, saṅkhā</bold> vuccati koṭṭhāso, papañcāva saṅkhā <bold>papañcasaṅkhā,</bold> papañcakoṭṭhāsāti attho, taṇhāmānadiṭṭhiyoti vuttaṃ hoti. <bold>Theyyacittasaṅkhāto</bold>ti ‘‘theyyacitto’’ti kathito. <bold>Eko cittakoṭṭhāso</bold>ti vissāsatāvakālikādiggāhavasappavattaatheyyacittakoṭṭhāsato añño cittakoṭṭhāso. <bold>Theyyasaṅkhātenā</bold>ti theyyabhūtacittakoṭṭhāsena. Yadi evaṃ atha kasmā etassa vibhaṅge ‘‘theyyacitto avaharaṇacitto’’ti (pārā. 92) vuttanti āha <bold>‘‘yo cā’’</bold>tiādi. <bold>Byañjanaṃ anādiyitvā</bold>ti byañjane ādaraṃ akatvāti attho, saddatthamanapekkhitvāti vuttaṃ hoti. <bold>Atthamevā</bold>ti bhāvatthameva.</paragraph>
    <paragraph line="100"><bold>Te pana avahārā</bold>ti te pañcavīsati avahārā. Saviññāṇakāviññāṇakavasena nānāvidho bhaṇḍo etassa pañcakassāti <bold>nānābhaṇḍaṃ,</bold> pañcannaṃ avahārānaṃ samūho <bold>pañcakaṃ,</bold> pañcaparimāṇamassāti vā <bold>pañcakaṃ,</bold> nānābhaṇḍameva pañcakaṃ <bold>nānābhaṇḍapañcakaṃ</bold>. Saviññāṇakavasena eko bhaṇḍo etassāti <bold>ekabhaṇḍaṃ</bold>. Sesaṃ vuttanayameva. Sāhatthikova pañcakaṃ <pageBreak edition="V" number="0.0185" /><bold>sāhatthikapañcakaṃ</bold>. Ādipadavasena cetaṃ nāmaṃ kusalādittikassa kusalattikavohāro viya. Tasmā sāhatthikādipañcakanti atthato daṭṭhabbaṃ. Esa nayo sesesu pañcakadvayesu. <bold>Etassevā</bold>ti ‘‘ādiyeyyā’’ti etasseva mātikāpadassa. <bold>Imesaṃ padānaṃ vasenā</bold>ti imesaṃ pañcannaṃ padānaṃ vasena. Ettha ca paṭhamapadaṃ abhiyogavasena vuttaṃ, dutiyapadaṃ aññesaṃ bhaṇḍaṃ harantassa gacchato vasena, tatiyapadaṃ upanikkhittabhaṇḍavasena, catutthaṃ saviññāṇakavasena, pañcamaṃ thale nikkhittādivasena vuttanti veditabbaṃ.</paragraph>
    <paragraph line="101">Idāni nesaṃ atthayojanaṃ dassetuṃ <bold>‘‘tatthā’’</bold>tiādimāha. Tattha <bold>tatthā</bold>ti tesu dvīsu pañcakesu. <bold>Itara</bold>nti ekabhaṇḍapañcakaṃ. <bold>Ārāma</bold>nti pupphārāmaphalārāmaṃ. <bold>Abhiyuñjatī</bold>ti (pārā. aṭṭha. 1.102) parasantakaṃ ‘‘mama santakova aya’’nti musā bhaṇitvā abhiyuñjati codeti, aṭṭaṃ karotīti attho. Sampajānamusāvādepi adinnādānassa pubbapayogattā dukkaṭanti āha <bold>‘‘āpatti</bold><pageBreak edition="M" number="0.0198" /><bold>dukkaṭassā’’</bold>ti, dukkaṭasaṅkhātā āpatti bhaveyyāti attho. Atha vā dukkaṭasaññitassa vītikkamassa āpajjananti attho. Esa nayo ‘‘āpatti thullaccayassā’’tiādīsu. <bold>Sāmikassa vimatiṃ uppādetī</bold>ti vinicchayakusalatāya, balavanissitādibhāvena vā ārāmasāmikassa saṃsayaṃ janeti. Kathaṃ? Tañhi tathā vinicchayappasutaṃ disvā sāmiko cinteti ‘‘sakkhissāmi nu kho ahaṃ imaṃ ārāmaṃ attano kātuṃ, na sakkhissāmi nu kho’’ti. Evaṃ tassa vimati uppajjamānā tena uppāditā hoti. <bold>Dhuraṃ nikkhipatī</bold>ti yadā pana sāmiko ‘‘ayaṃ thaddho kakkhaḷo jīvitabrahmacariyantarāyampi me kareyya, alaṃ dāni mayhaṃ iminā ārāmenā’’ti dhuraṃ nikkhipati, ussāhaṃ ṭhapeti, attano santakakaraṇe nirussāho hotīti attho. <bold>Āpatti pārājikassa</bold> sace sayampi katadhuranikkhepo cāti adhippāyo. Atha pana sāmikena dhure nikkhittepi abhiyuñjako dhuraṃ anikkhipitvāva ‘‘imaṃ suṭṭhu pīḷetvā mama āṇāpavattiṃ dassetvā kiṅkārappaṭissāvibhāve ṭhapetvā dassāmī’’ti dātabbabhāve saussāho, rakkhati tāva. Athāpi abhiyuñjako acchinditvā ‘‘na dāni imaṃ imassa dassāmī’’ti dhuraṃ nikkhipati, sāmiko pana dhuraṃ na nikkhipati, pakkhaṃ pariyesati, kālaṃ āgameti, ‘‘lajjiparisaṃ tāva labhāmi, pacchā jānissāmī’’ti gahaṇeyeva saussāho hoti, rakkhatiyeva. Yadā pana ‘‘sopi na dassāmī’’ti, ‘‘sāmikopi na lacchāmī’’ti evaṃ ubho dhuraṃ nikkhipanti, tadā abhiyuñjakassa pārājikaṃ.</paragraph>
    <paragraph line="102"><bold>Aññassa bhaṇḍaṃ haranto</bold>ti vetanena vā mittabhāvena vā aññassa bhaṇḍaṃ haranto. <bold>Sīse bhāra</bold>nti <pageBreak edition="V" number="0.0186" /> sīse ṭhitabhāraṃ. Sīsassa tāva purimagale galavāṭako, piṭṭhigale kesañci kesante āvaṭṭo hoti, galasseva ubhosu passesu kesañci kesā oruyha jāyanti, ye ‘‘kaṇṇacūḷikā’’ti vuccanti, tesaṃ adhobhāgo cāti ayaṃ heṭṭhimako paricchedo, tato upari <bold>sīsaṃ,</bold> etthantare ṭhitabhāranti vuttaṃ hoti. <bold>Khandhaṃ oropetī</bold>ti ubhosu passesu kaṇṇacūḷikāhi paṭṭhāya heṭṭhā, kapparehi paṭṭhāya upari, piṭṭhigalāvaṭṭato ca galavāṭakato ca paṭṭhāya heṭṭhā, piṭṭhivemajjhāvaṭṭato ca uraparicchedamajjhe, hadayāvāṭakato ca paṭṭhāya upari <bold>khandho,</bold> taṃ oropeti.</paragraph>
    <paragraph line="103">Ayaṃ <pageBreak edition="M" number="0.0199" /> panettha vinicchayo – yo bhikkhu ‘‘idaṃ gahetvā ettha yāhī’’ti (pārā. aṭṭha. 1.101) sāmikehi anāṇatto sayameva ‘‘mayhaṃ idaṃ nāma detha, ahaṃ vo bhaṇḍaṃ vahāmī’’ti tesaṃ bhaṇḍaṃ sīsena ādāya gacchanto theyyacittena taṃ bhaṇḍaṃ āmasati, dukkaṭaṃ. Yathāvuttasīsaparicchedaṃ anatikkamantova ito cito ca ghaṃsanto sāretipi paccāsāretipi, thullaccayaṃ. Khandhaṃ oropitamatte kiñcāpi sāmikānaṃ ‘‘vahatū’’ti cittaṃ atthi, tehi pana anāṇattattā pārājikaṃ. Khandhaṃ pana anoropetvāpi sīsato kesaggamattampi cāventassa pārājikaṃ. Yamakabhārassa pana eko bhāgo sīse patiṭṭhāti, eko piṭṭhiyaṃ, tattha dvinnaṃ ṭhānānaṃ vasena vinicchayo veditabbo. Ayaṃ pana suddhasīsabhārasseva vasena vutto. Yo cāyaṃ sīsabhāre vutto, khandhabhārādīsupi ayameva vinicchayo veditabbo.</paragraph>
    <paragraph line="104"><bold>Upanikkhittaṃ bhaṇḍa</bold>nti saṅgopanatthāya attano hatthe parehi ṭhapitabhaṇḍaṃ. Ahaṃ na gaṇhāmīti sambandho. Atītatthe cetaṃ vattamānavacanaṃ, nāhaṃ gahesinti attho. <bold>Dukkaṭaṃ</bold> (pārā. aṭṭha. 1.111) sampajānamusāvādepi adinnādānassa pubbapayogattā. ‘‘Kiṃ tumhe bhaṇatha, nevidaṃ mayhaṃ anurūpaṃ, na tumhāka’’ntiādīni vadantassāpi dukkaṭameva. <bold>Sāmikassa vimatiṃ uppādetī</bold>ti ‘‘raho mayā etassa hatthe ṭhapitaṃ, na añño koci jānāti, dassati nu kho me, no’’ti sāmikassa vimatiṃ uppādeti. <bold>Dhuraṃ nikkhipatī</bold>ti tassa pharusādibhāvaṃ disvā ussāhaṃ ṭhapeti. Tatra sacāyaṃ bhikkhu ‘‘kilametvā naṃ dassāmī’’ti dāne saussāho, rakkhati tāva. Sace so dāne nirussāho, bhaṇḍasāmiko pana gahaṇe saussāho, rakkhateva. Yadi pana so tasmiṃ dāne nirussāho, bhaṇḍasāmikopi ‘‘na mayhaṃ dassatī’’ti dhuraṃ nikkhipati, evaṃ ubhinnaṃ dhuranikkhepena bhikkhuno pārājikaṃ. Yadipi mukhena ‘‘dassāmī’’ti vadati, cittena pana adātukāmo, evampi sāmikassa dhuranikkhepena bhikkhuno pārājikaṃ.</paragraph>
    <paragraph line="105"><bold>Sahabhaṇḍahārakaṃ</bold><pageBreak edition="V" number="0.0187" /><bold>nessāmī</bold>ti ‘‘sahabhaṇḍahārakaṃ bhaṇḍaṃ nessāmī’’ti cintetvā. <bold>Paṭhamaṃ pādaṃ atikkāmetī</bold>ti bhaṇḍahārakaṃ tajjetvā tassa gamanapathaṃ vāretvā attanā rucitamaggaṃ ekapādaṃ atikkāmeti. <bold>Thalaṭṭha</bold>nti (pārā. aṭṭha. 1.95) thale nikkhittaṃ, bhūmitale vā pāsāṇapabbatatalādīsu vā yattha katthaci paṭicchanne vā appaṭicchanne vā ṭhapitanti attho. <bold>Phandāpeti, thullaccaya</bold>nti yo phandāpeti <pageBreak edition="M" number="0.0200" />, tassa payoge payoge thullaccayaṃ, āmasane dukkaṭaṃ, phandāpane thullaccayañca visuṃ visuṃ theyyacittena āmasanaphandāpanapayoge karontasseva hoti. ‘‘Ekapayogena gaṇhantassa pana uddhāre pārājikameva, na dukkaṭathullaccayānī’’ti vadanti. <bold>Ṭhānā</bold>ti ṭhitaṭṭhānato. Sace taṃ thalaṭṭhaṃ rāsikataṃ hoti, antokumbhiyaṃ bhājanagatakaraṇamuṭṭhicchedanavinicchayena vinicchinitabbaṃ. Sace ekābaddhaṃ silesaniyyāsādi, pakkamadhuphāṇitavinicchayena vinicchinitabbaṃ. Sace garukaṃ hoti bhārabaddhaṃ lohapiṇḍitelamadhughaṭādi vā, kumbhiyaṃ ṭhānācāvanavinicchayena vinicchinitabbaṃ. Saṅkhalikābaddhassa ca ṭhānabhedo sallakkhetabbo. Pattharitvā ṭhapitaṃ pana pāvārattharaṇakaṭasārakādiṃ ujukaṃ gahetvā ākaḍḍhati, pārimante orimantena phuṭṭhokāsaṃ atikkante pārājikaṃ. Tatheva gahetvā parato pellati, pārimante phuṭṭhokāsaṃ orimante atikkante pārājikaṃ. Vāmato vā dakkhiṇato vā apanāmentassa vāmantena vā dakkhiṇantena vā phuṭṭhokāsaṃ dakkhiṇante vā vāmante vā atikkante pārājikaṃ. Veṭhetvā uddharati, kesaggamattaṃ ākāsagataṃ karontassa pārājikaṃ.</paragraph>
    <paragraph line="106">Sako hattho <bold>sahattho,</bold> tena nibbatto, tassa vā sambandhīti <bold>sāhatthiko,</bold> avahāro. Āṇāpanaṃ <bold>āṇatti,</bold> tāya āṇattiyā nibbatto avahāro <bold>āṇattiko</bold>. Nissajjanaṃ <bold>nissaggo,</bold> suṅkaghātaṭṭhāne, parikappitokāse ca ṭhatvā bhaṇḍassa bahi nipātanaṃ, nissaggova <bold>nissaggiyo</bold>. Kiriyāsiddhito puretarameva pārājikāpattisaṅkhātaṃ atthaṃ sādhetīti <bold>atthasādhako</bold>. Dhurassa ālayasaṅkhātassa bhārassa nikkhipanaṃ pariccajanaṃ nirussāhabhāvāpajjanaṃ <bold>dhuranikkhepo</bold>. Idāni byañjane ādaraṃ akatvā tesaṃ atthamattameva dassento <bold>‘‘tattha sāhatthiko nāmā’’</bold>tiādimāha. <bold>Sahatthā</bold>ti sahatthena. Karaṇatthe hi idaṃ nissakkavacanaṃ. <bold>‘‘Asukassa bhaṇḍaṃ avaharā’’ti aññaṃ āṇāpetī</bold>ti etthāpi āṇattikkhaṇe eva āpatti daṭṭhabbā. Yadi evaṃ imassa, atthasādhakassa ca ko visesoti? Taṃ khaṇaṃ eva gahaṇe niyuñjanaṃ āṇattikapayogo, kālantarena gahaṇatthaṃ niyogo atthasādhakoti (sārattha. ṭī. 2.92; vi. vi. ṭī. 1.92) ayametesaṃ visesoti. Tenevāha <bold>‘‘asukassa bhaṇḍaṃ yadā sakkosi, tadā taṃ avaharāti āṇāpetī’’</bold>ti.</paragraph>
    <paragraph line="107"><bold>Suṅkaghātaparikappitokāsāna</bold>nti <pageBreak edition="M" number="0.0201" /> suṅkaghātañca parikappitokāso ca suṅkaghātaparikappitokāsā, <pageBreak edition="V" number="0.0188" /> tesaṃ. Tattha <bold>suṅkaghāta</bold>nti (pārā. aṭṭha. 1.113) rukkhapabbatādisaññāṇena niyamitassa suṅkaṭṭhānassetaṃ adhivacanaṃ. Tañhi yasmā tato rājadeyyabhāgaṃ suṅkaṃ adatvā nīharantā rañño suṅkaṃ hananti vināsenti, tasmā ‘‘suṅkaghāta’’nti vuttaṃ.</paragraph>
    <paragraph line="108">Koci parapariveṇādīni paviṭṭho kiñci lobhaneyyabhaṇḍaṃ disvā dvārappamukhādivasena yaṃ ṭhānaṃ ‘‘sace maṃ etthantare passissanti, daṭṭhukāmatāya gahetvā vicaranto viya dassāmi, no ce passissanti, harissāmī’’ti parikappeti, ayaṃ <bold>parikappitokāso. Āṇattikkhaṇeyeva pārājika</bold>nti (pārā. aṭṭha. 1.121) atthasādhakacetanākkhaṇeyeva pārājikaṃ. Sacepi avahārako saṭṭhivassātikkamenapi taṃ bhaṇḍaṃ avaharati, āṇāpako ca antarāyeva kālaṃ karoti, hīnāya vā āvattati, assamaṇova hutvā kālaṃ vā karissati, hīnāya vā āvattissati, avahārakassa pana avahārakkhaṇeyeva pārājikaṃ. <bold>Pādagghanakatela</bold>nti (pārā. aṭṭha. 1.94) ettha <bold>pādo</bold> nāma kahāpaṇassa catuttho bhāgo, taṃ agghatīti <bold>pādagghanakaṃ,</bold> pādagghanakañca taṃ telañcāti <bold>pādagghanakatelaṃ</bold>. Upāhanā ādi yesaṃ vatthūnaṃ tāni <bold>upāhanādīni. Ādi</bold>saddena dukūlasāṭakacammakkhaṇḍādīnaṃ gahaṇaṃ. <bold>Pakkhipatī</bold>ti theyyacittena pakkhipati. Tenāha <bold>‘‘hatthato muttamatteyeva pārājika’’</bold>nti sace pana attanopi kumbhiyaṃ añño sappiṃ vā telaṃ vā ākirati, tatra cāyaṃ theyyacittena telapivanakaṃ bhaṇḍaṃ pakkhipati, vuttanayeneva pārājikaṃ.</paragraph>
    <paragraph line="109">Kāyena vā vācāya vā payuñjanaṃ āṇāpanaṃ <bold>payogo,</bold> āṇattassa bhaṇḍaggahaṇato pubbattā <bold>pubbo,</bold> iti pubbo ca so payogo cāti <bold>pubbapayogo</bold>. Payogena saha vattamāno avahāro <bold>sahapayogo</bold>. Samaṃ ekī hutvā vidahitvā mantetvā avaharaṇaṃ <bold>saṃvidhāvahāro,</bold> aññamaññaṃ saññuppattiyā katāvahāroti vuttaṃ hoti. Pubbaṇhādikālaparicchedena sañjānanaṃ <bold>saṅketo,</bold> tassa kammaṃ <bold>saṅketakammaṃ</bold>. Nimittassa kammaṃ <bold>nimittakammaṃ,</bold> saññuppādanatthaṃ kassaci nimittassa karaṇanti attho. <bold>Tatthā</bold>ti yathāvuttesu pubbapayogādīsu pañcasu. <bold>Khilādīni saṅkāmetvā khettādiggahaṇavasenā</bold>ti khilaṃ, rajjuṃ, vatiṃ, mariyādaṃ vā pākāraṃ <pageBreak edition="M" number="0.0202" /> vā saṅkāmetvā khettaggahaṇavasena, khilaṃ, rajjuṃ, vatiṃ, mariyādaṃ vā pākāraṃ vā saṅkāmetvā vatthuggahaṇavasena. Sace pana dvīhi khilehi gahetabbaṃ hoti, paṭhame khile thullaccayaṃ, dutiye pārājikaṃ (pārā. aṭṭha. 1.104). Sace tīhi gahetabbaṃ hoti, paṭhame dukkaṭaṃ, dutiye thullaccayaṃ, tatiye pārājikaṃ. Evaṃ bahukesupi avasāne dve ṭhapetvā purimehi dukkaṭaṃ, avasāne dvinnaṃ ekena thullaccayaṃ <pageBreak edition="V" number="0.0189" />, itarena pārājikaṃ. Rajjupasāraṇādīsupi eseva nayo. Yaṃ pana <bold>samantapāsādikāyaṃ</bold> ‘‘tañca kho sāmikānaṃ dhuranikkhepenā’’ti (pārā. aṭṭha. 1.104) vuttaṃ, taṃ ‘‘khettaṃ abhiyuñjati, āpatti dukkaṭassā’’tiādi (pārā. 104) -adhikāre vuttattā abhiyogavasena gahaṇaṃ sandhāyāti daṭṭhabbaṃ. <bold>Saṃvidahitvā</bold>ti etasseva vevacanaṃ. <bold>Saṃmantayitvā</bold>ti ekacchandatāya ekajjhāsayatāya bhaṇitvāti attho. Imasmiṃ avahāre asammohatthaṃ <bold>‘‘evaṃ saṃvidahitvā gatesu hī’’</bold>tiādimāha. <bold>Sañjānanakamma</bold>nti pubbaṇhādikālaparicchedavasena saññāṇakaraṇaṃ. Tenāha <bold>‘‘sace hī’’</bold>tiādi.</paragraph>
    <paragraph line="110">Ettha ca ‘‘purebhattaṃ avaharā’’ti vutte (pārā. aṭṭha. 1.119) ajja vā purebhattaṃ avaharatu, sve vā, anāgate vā saṃvacchare, natthi visaṅketo, ubhinnampi pārājikaṃ. Sace pana ‘‘ajja purebhattaṃ avaharā’’ti vutte sve avaharati. ‘‘Ajjā’’ti niyamitaṃ saṅketaṃ atikkamma pacchā avahaṭaṃ hoti. Sace ‘‘sve purebhattaṃ avaharā’’ti vutte ajja purebhattaṃ avaharati, ‘‘sve’’ti niyamitaṃ taṃ saṅketaṃ apatvā pure avahaṭaṃ hoti, evaṃ avaharantassa avahārakasseva pārājikaṃ, mūlaṭṭhassa anāpatti. ‘‘Sveva purebhatta’’nti vutte tadaheva vā, sve pacchābhattaṃ vā avaharantopi taṃsaṅketato pure ca pacchā ca avaharati. Yo pana evaṃakatvā yathāparicchinnakālameva avaharati, ayaṃ <bold>saṅketato apure apacchā taṃ avaharatī</bold>ti veditabbo. Esa nayo pacchābhattarattindivesupi, purimayāmamajjhimayāmapacchimayāmakāḷajuṇhamāsautusaṃvaccharādivasenāpi ettha saṅketavisaṅketatā veditabbā. Parabhaṇḍāvahārasaññuppādassa hetuttā akkhinikhaṇādīneva nimittanti <bold>akkhinikhaṇādinimittaṃ,</bold> tassa karaṇaṃ <bold>akkhinikhaṇādinimittakaraṇaṃ</bold>. <bold>Ādi</bold>saddena bhamukukkhepasīsakampanahatthalaṅghanapāṇippahāraaṅguliphoṭanagīvunnāmanaukkāsanādianekappakāraṃ saṅgaṇhāti. Sesamettha saṅketakamme vuttanayameva.</paragraph>
    <paragraph line="111"><bold>Theno</bold><pageBreak edition="M" number="0.0203" /> vuccati coro, tassa bhāvo <bold>theyyaṃ,</bold> tena avaharaṇaṃ <bold>theyyāvahāro</bold>. Pasayha abhibhavitvā avaharaṇaṃ <bold>pasayhāvahāro</bold>. Vatthasuttādikaṃ paricchijja kappanaṃ <bold>parikappo,</bold> tena avaharaṇaṃ <bold>parikappāvahāro</bold>. Tiṇapaṇṇādīhi paṭicchannassa avahāro <bold>paṭicchannāvahāro</bold>. Kusena avahāro <bold>kusāvahāro</bold>. <bold>Kūṭamānakūṭakahāpaṇādīhī</bold>ti ettha <bold>kūṭamānaṃ</bold> (dī. ni. aṭṭha. 1.10; ma. ni. aṭṭha. 1.293; pu. pa. aṭṭha. 179) nāma hadayabhedasikhābhedarajjubhedavasena tividhaṃ mānakūṭaṃ. Tattha <bold>hadaya</bold>nti nāḷiādimānabhājanānaṃ abbhantaraṃ, tassa bhedo chiddakaraṇaṃ <bold>hadayabhedo,</bold> so sappitelādiminanakāle labbhati. Tāni hi gaṇhanto heṭṭhāchiddena mānena ‘‘saṇikaṃ <pageBreak edition="V" number="0.0190" /> āsiñcā’’ti vatvā antobhājane bahuṃ paggharāpetvā gaṇhāti, dadanto ca chiddaṃ pidhāya sīghaṃ pūretvā deti.</paragraph>
    <paragraph line="112"><bold>Sikhābhedo</bold> pana tilataṇḍulādiminanakāle labbhati. Tāni hi gaṇhanto saṇikaṃ sikhaṃ ussāpetvā gaṇhāti, dadanto vegena pūretvā sikhaṃ chindanto deti.</paragraph>
    <paragraph line="113"><bold>Rajjubhedo</bold> khettavatthuminanakāle labbhati. Khettādiṃ minantā hi amahantampi mahantaṃ katvā minanti, mahantampi amahantaṃ.</paragraph>
    <paragraph line="114">Tambakaṃsādimayo kūṭo kahāpaṇo <bold>kūṭakahāpaṇo. Ādi</bold>saddena tulākūṭakaṃsakūṭavañcanādiṃ saṅgaṇhāti. Tattha <bold>tulākūṭaṃ</bold> rūpakūṭaṃ, aṅgakūṭaṃ, gahaṇakūṭaṃ, paṭicchannakūṭanti catubbidhaṃ hoti. Tattha <bold>rūpakūṭaṃ</bold> nāma dve tulā samarūpā katvā gaṇhanto mahatiyā gaṇhāti, dadanto khuddikāya deti. <bold>Aṅgakūṭaṃ</bold> nāma gaṇhanto pacchābhāge hatthena tulaṃ akkamati, dadanto pubbabhāge akkamati. <bold>Gahaṇakūṭaṃ</bold> nāma gaṇhanto mūle rajjuṃ gaṇhāti, dadanto agge. <bold>Paṭicchannakūṭaṃ</bold> nāma tulaṃ susiraṃ katvā anto ayacuṇṇaṃ pakkhipitvā gaṇhanto taṃ pacchābhāge karoti, dadanto aggabhāge.</paragraph>
    <paragraph line="115"><bold>Kaṃso</bold> vuccati suvaṇṇapāti, tāya vañcanaṃ <bold>kaṃsakūṭaṃ</bold>. Kathaṃ? Ekaṃ suvaṇṇapātiṃ katvā aññā dve tisso lohapātiyo suvaṇṇavaṇṇā karonti. Tato janapadaṃ gantvā kiñcideva aḍḍhaṃ kulaṃ pavisitvā ‘‘suvaṇṇabhājanāni kiṇāthā’’ti vatvā agghe pucchite samagghataraṃ dātukāmā honti <pageBreak edition="M" number="0.0204" />. Tato tehi ‘‘kathaṃ imesaṃ suvaṇṇabhāvo jānitabbo’’ti vutte ‘‘vīmaṃsitvā gaṇhathā’’ti suvaṇṇapātiṃ pāsāṇe ghaṃsitvā sabbā pātiyo datvā gacchati.</paragraph>
    <paragraph line="116"><bold>Vañcanaṃ</bold> nāma tehi tehi upāyehi paresaṃ vañcanaṃ. Tatridamekaṃ vatthu – eko kira luddako migañca migapotakañca gahetvā āgacchati, tameko dhutto ‘‘kiṃ bho migo agghati, kiṃ migapotako’’ti āha. ‘‘Migo dve kahāpaṇe, migapotako eka’’nti vutte ekaṃ kahāpaṇaṃ datvā migapotakaṃ gahetvā thokaṃ gantvā nivattento ‘‘na me bho migapotakena attho, migaṃ me dehī’’ti āha. ‘‘Tena hi dve kahāpaṇe dehī’’ti āha. So āha ‘‘nanu bho mayā paṭhamaṃ eko kahāpaṇo dinno’’ti. Āma dinno, imaṃ migapotakaṃ gaṇha, evaṃ so ca kahāpaṇo <pageBreak edition="V" number="0.0191" />, ayañca kahāpaṇagghanako migapotakoti dve kahāpaṇā bhavissantīti. So ‘‘kāraṇaṃ vadatī’’ti sallakkhetvā migapotakaṃ gahetvā migaṃ adāsīti.</paragraph>
    <paragraph line="117"><bold>Pasayhā</bold>ti (pārā. aṭṭha. 1.138) pare abhibhuyya. Gāmaṃ ghātentīti <bold>gāmaghātakā,</bold> gāmaṃ paharantā corā, te ādi yesaṃ te <bold>gāmaghātakādayo</bold>. <bold>Ādi</bold>saddena cettha panthaghātakādīnaṃ gahaṇaṃ. <bold>Uddhāreyeva pārājika</bold>nti ‘‘sace sāṭako bhavissati, gaṇhissāmī’’ti parikappassa pavattattā, sāṭakassa ca tattha sabbhāvato. <bold>Padavārena kāretabbo</bold>ti bhūmiyaṃ anikkhipitvāva vīmaṃsitattā vuttaṃ. <bold>Bhaṇḍadeyya</bold>nti yaṃ parassa naṭṭhaṃ, tassa mūlaṃ vā tadeva vā bhaṇḍaṃ dātabbanti attho.</paragraph>
    <paragraph line="118"><bold>Tassā</bold>ti yo evaṃ parikappeti, tassa. Imassa ‘‘avahāro hotī’’ti iminā sambandho.</paragraph>
    <paragraph line="119"><bold>Paresa</bold>nti kīḷantānaṃ, pavisantānaṃ vā paresaṃ manussānaṃ. <bold>‘‘Pacchā gaṇhissāmī’’ti paṃsunā vā paṇṇena vā paṭicchādetī</bold>ti ‘‘sace idāneva onamitvā gaṇhissāmi, ‘kiṃ samaṇo gaṇhātī’ti maṃ jānitvā viheṭheyyuṃ pacchā gaṇhissāmī’’ti paṃsunā vā paṇṇena vā paṭicchādeti. <bold>Uddhāro natthī</bold>ti ṭhānācāvanaṃ natthīti attho. <bold>Sāmikā</bold>ti antāgāmaṃ pavisitukāmā bhaṇḍasāmikā manussā. <bold>Uddhāre</bold>ti uddharaṇe, ṭhānācāvaneti attho <pageBreak edition="M" number="0.0205" />. Ṭhānācāvanañcettha heṭṭhā vuttanayānusārena veditabbaṃ. <bold>Pavesetī</bold>ti ṭhānācāvanavasena paveseti, heṭṭhimantena phuṭṭhokāsaṃ kesaggamattampi uparimantena atikkāmento pavesetīti attho.</paragraph>
    <paragraph line="120"><bold>Samagghatara</bold>nti appagghataraṃ. <bold>Uddhaṭamatte avahāro</bold>ti sakabhāvappayogassa niṭṭhāpitattā, na atthasādhakavasena. <bold>Uddhāre rakkhati</bold> attano koṭṭhāse pātetukāmatāya uddhaṭattā. Eseva nayo <bold>pātanepi rakkhatī</bold>ti etthāpi. <bold>‘‘Uddhāreyeva rakkhatī’’</bold>ti imināva pātane na rakkhatīti atthe siddhepi atthasādhakavasena atthaṃ dassetuṃ <bold>‘‘taṃ uddharitvā’’</bold>tiādi vuttaṃ. Sace pana dvīsupi koṭṭhāsesu patitadaṇḍake adassanaṃ gameti (pārā. aṭṭha. 1.138), tato avasesabhikkhūsu gatesu itaro ‘‘mayhaṃ, bhante, daṇḍako na paññāyatī’’ti, ‘‘mayhampi, āvuso, na paññāyatī’’ti, ‘‘katamo pana, bhante, mayhaṃ bhāgo’’ti. ‘‘Ayaṃ tuyhaṃ bhāgo’’ti attano bhāgaṃ dasseti. Tasmiṃ vivaditvā vā avivaditvā vā taṃ gaṇhitvā gate itaro tassa bhāgaṃ uddharati, uddhāre <pageBreak edition="V" number="0.0192" /> pārājikaṃ. Sacepi tena ‘‘ahaṃ mama bhāgaṃ tuyhaṃ na demi, tvaṃ pana attano bhāgaṃ ñatvā gaṇhā’’ti vuttepi ‘‘nāyaṃ mamā’’ti jānantopi tasseva bhāgaṃ gaṇhāti, uddhāre pārājikaṃ. Sace pana itaro ‘‘ayaṃ tuyhaṃ bhāgo, ayaṃ mayhaṃ bhāgoti kiṃ iminā vivādenā’’ti cintetvā ‘‘mayhaṃ vā patto hotu, tumhākaṃ vā, yo varabhāgo, taṃ tumhe gaṇhathā’’ti vadati, dinnakaṃ nāma gahitaṃ hoti, natthettha avahāro. Sace so vivādabhīruko bhikkhu ‘‘yaṃ tuyhaṃ ruccati, taṃ gaṇhā’’ti vutto attano pattaṃ varabhāgaṃ ṭhapetvā lāmakaṃyeva gahetvā gacchati, tato itarassa vicinitāvasesaṃ gaṇhantassāpi avahāro nattheva. Evamimāni pañca pañcakāni samodhānetvā ime pañcavīsati avahārā veditabbā. Niṭṭhito ‘‘ādiyeyyā’’ti imassa padassa vinicchayo. Tenāha <bold>‘‘iti yaṃ vuttaṃ…pe… yassattho pakāsito hotī’’</bold>ti.</paragraph>
    <paragraph line="121"><bold>Rājāno</bold>ti kiñcāpi avisesena vuttaṃ, aparādhānurūpaṃ pana chejjabhejjānusāsako pamāṇabhūtova idhādhippetoti āha <bold>‘‘rājānoti idaṃ bimbisāraṃyeva sandhāya vutta’’</bold>nti. So hi dhammikarājattā yathāpaveṇiyāva karoti. Aññe pana kākaṇikamattassapi sīsaṃ chindeyyuṃ <pageBreak edition="M" number="0.0206" />, bahukassāpi na vā kiñci kareyyuṃ. Tenāha <bold>‘‘aññe panā’’</bold>tiādi. Hananaṃ nāma pothanañceva chedanañcāti āha <bold>‘‘hatthādīhi vā’’</bold>tiādi. <bold>Ādi</bold>saddena pādakasāvettaaḍḍhadaṇḍakānaṃ gahaṇaṃ. <bold>Rajjubandhanādīhī</bold>ti <bold>ādi</bold>saddena andubandhanasaṅkhalikābandhanagharabandhananagarabandhanapurisaguttīnaṃ gahaṇaṃ. <bold>Nīhareyyu</bold>nti raṭṭhato nikkhāmeyyuṃ. <bold>Corosi…pe… thenosī</bold>ti ettha ‘‘paribhāseyyu’’nti padaṃ ajjhāharitabbaṃ ūnattā padappayogassa. Tenāha <bold>‘‘imehi vacanehi paribhāseyyu’’</bold>nti. Yathārūpaṃ pana yasmā pādato paṭṭhāya hoti, tasmā <bold>‘‘pādassa vā pādārahassa vā’’</bold>ti āha. Porāṇakassa kahāpaṇassa catuttho bhāgo <bold>pādo,</bold> pādaṃ arahatīti <bold>pādāraho,</bold> tassa pādassa vā pādārahassa vā. Ettha ca pādena kahāpaṇassa catutthabhāgaṃ akappiyabhaṇḍameva dasseti, pādārahena pādagghanakaṃ kappiyabhaṇḍaṃ. Ettāvatā heṭṭhimantadassanena sabbākārena dutiyapārājikappahonakavatthu dassitaṃ hotīti daṭṭhabbaṃ. <bold>Porāṇakassā</bold>ti (sārattha. ṭī. 2.88; vi. vi. ṭī. 1.88) porāṇasatthānurūpaṃ uppāditassa lakkhaṇasampannassa nīlakahāpaṇasadisassa kahāpaṇassa. Etena rudradāmakādīni paṭikkhipati.</paragraph>
    <paragraph line="122">Evaṃ asādhāraṇavinicchayaṃ dassetvā idāni sādhāraṇavinicchayaṃ dassetuṃ <bold>‘‘rājagahe’’</bold>tiādimāha. <bold>Rañño</bold>ti bimbisārarañño. <bold>Māsako</bold> nāma porāṇakassa kahāpaṇassa vīsatimo bhāgo. Yo loke ‘‘mañjeṭṭhī’’tipi vuccati. Idāni imasmiṃ adinnādāne vinicchayaṃ dassetuṃ <bold>‘‘sabbatthā’’</bold>tiādi vuttaṃ. <bold>Sabbatthā</bold>ti ūnamāsakātirekamāsakapañcamāsakesu. <bold>Parihīnāparihīnavasenā</bold>ti agghassa parihīnāparihīnavasena. Ayamettha saṅkhepo <pageBreak edition="V" number="0.0193" />, vitthāro pana evaṃ veditabbo – idañhi adinnādānaṃ vinicchinantena otiṇṇe vatthusmiṃ sahasā avinicchinitvā pañca ṭhānāni oloketabbāni. Yāni sandhāya porāṇā āhu –</paragraph>
    <gatha1 line="123">‘‘Vatthuṃ kālañca desañca, agghaṃ paribhogapañcamaṃ;</gatha1>
    <gathalast line="124">Tulayitvā pañcaṭhānāni, dhāreyyatthaṃ vicakkhaṇo’’ti. (pārā. aṭṭha. 1.92);</gathalast>
    <paragraph line="125">Tattha ca <bold>vatthū</bold>ti bhaṇḍaṃ. Avahārakena hi ‘‘mayā idaṃ nāma avahaṭa’’nti vuttepi āpattiṃ anāropetvāva taṃ bhaṇḍaṃ sasāmikaṃ vā asāmikaṃ vāti <pageBreak edition="M" number="0.0207" /> upaparikkhitabbaṃ. Sasāmikepi sāmikānaṃ sālayabhāvo vā nirālayabhāvo vā upaparikkhitabbo. Sace tesaṃ sālayakāle avahaṭaṃ, bhaṇḍaṃ agghāpetvā āpatti kāretabbā. Sace nirālayakāle, na pārājikena kāretabbo. Bhaṇḍasāmikesu pana bhaṇḍaṃ āharāpentesu bhaṇḍaṃ dātabbaṃ. Ayamettha sāmīci. Evaṃ vatthu oloketabbaṃ.</paragraph>
    <paragraph line="126"><bold>Kālo</bold>ti avahārakālo. Tadeva hi bhaṇḍaṃ kadāci samagghaṃ hoti, kadāci mahagghaṃ. Tasmā taṃ bhaṇḍaṃ yasmiṃ kāle avahaṭaṃ, tasmiṃyeva kāle yo tassa aggho, tena agghena āpatti kāretabbā. Evaṃ kālo oloketabbo.</paragraph>
    <paragraph line="127"><bold>Deso</bold>ti avahāradeso. Tañhi bhaṇḍaṃ yasmiṃ dese avahaṭaṃ, tasmiṃyeva dese yo tassa aggho, tena agghena āpatti kāretabbā. Bhaṇḍuṭṭhānadese hi bhaṇḍaṃ samagghaṃ hoti, aññattha mahagghaṃ. Evaṃ deso oloketabbo.</paragraph>
    <paragraph line="128"><bold>Aggho</bold>ti (pārā. aṭṭha. 1.92) bhaṇḍaggho. Navabhaṇḍassa hi yo aggho, so pacchā parihāyati. Yathā navadhoto patto aṭṭha vā dasa vā agghati, so pacchā bhinno vā chiddo vā āṇigaṇṭhikāhato vā appaggho hoti, tasmā na sabbadā bhaṇḍaṃ pakatiaggheneva kātabbanti. Evaṃ aggho oloketabbo.</paragraph>
    <paragraph line="129"><bold>Paribhogo</bold>ti bhaṇḍassa paribhogo. Paribhogenāpi hi vāsiādibhaṇḍassa aggho parihāyati, tasmā evaṃ upaparikkhitabbaṃ – sace koci kassaci pādagghanakaṃ vāsiṃ harati, tatra <pageBreak edition="V" number="0.0194" /> vāsisāmiko pucchitabbo ‘‘tayā ayaṃ vāsi kittakena kītā’’ti. ‘‘Pādena, bhante’’ti. ‘‘Kiṃ pana te kiṇitvāva ṭhapitā, udāhu taṃ valañjesī’’ti? Sace vadati ‘‘ekadivasaṃ me dantakaṭṭhaṃ vā rajanachalli vā pattapacanadāru vā chinnaṃ, ghaṃsitvā vā nisitā’’ti. Athassa porāṇo aggho bhaṭṭhoti veditabbo. Yathā ca vāsiyā, evaṃ añjaniyā vā añjanisalākāya vā kuñcikāya vā palālena vā thusehi vā iṭṭhakacuṇṇena vā ekavāraṃ ghaṃsitvā dhovanamattenāpi aggho bhassati. Tipumaṇḍalassa makaradantacchedanenāpi parimaddanamattenāpi, udakasāṭikāya sakiṃ nivāsanapārupanenāpi, paribhogasīsena <pageBreak edition="M" number="0.0208" /> aṃse vā sīse vā ṭhapanamattenāpi, taṇḍulādīnaṃ papphoṭanenāpi tato ekaṃ vā dve vā apanayanenapi, antamaso ekaṃ pāsāṇasakkharaṃ uddharitvā chaḍḍitamattenāpi, sappitelādīnaṃ bhājanantaraparivattanenapi, antamaso tato makkhikaṃ vā kipillikaṃ vā uddharitvā chaḍḍitamattenapi, guḷapiṇḍakassa madhurabhāvajānanatthaṃ nakhena vijjhitvā aṇumattaṃ gahitamattenapi aggho bhassati. Tasmā yaṃ kiñci pādagghanakaṃ vuttanayeneva sāmikena paribhogena ūnaṃ kataṃ hoti, na taṃ avahārako bhikkhu pārājikena kāretabboti. Evaṃ paribhogo oloketabbo.</paragraph>
    <paragraph line="130">Evaṃ imāni <bold>tulayitvā pañca ṭhānāni dhāreyya atthaṃ vicakkhaṇo</bold> āpattiṃ vā anāpattiṃ vā garukaṃ vā lahukaṃ vā āpattiṃ yathāṭhāne ṭhapeyyāti.</paragraph>
    <paragraph line="131">Evaṃ tattha vinicchayaṃ dassetvā idāni anāpattiṃ dassento <bold>‘‘sakasaññissā’’</bold>tiādimāha. Tattha <bold>sakasaññissā</bold>ti ‘‘mayhaṃ santakaṃ idaṃ bhaṇḍa’’nti evaṃ sakasaññissa parabhaṇḍampi gaṇhato gahaṇe anāpatti, gahitaṃ pana puna dātabbaṃ. Sace sāmikehi ‘‘dehī’’ti vutto na deti, tesaṃ dhuranikkhepe pārājikaṃ. <bold>Vissāsaggāhe</bold>ti (pārā. aṭṭha. 1.131) vissāsaggahaṇepi anāpatti. Vissāsaggāhalakkhaṇaṃ pana iminā suttena jānitabbaṃ –</paragraph>
    <indent line="132">‘‘Anujānāmi, bhikkhave, pañcahaṅgehi samannāgatassa vissāsaṃ gahetuṃ, sandiṭṭho ca hoti, sambhatto ca ālapito ca jīvati ca jānāti ca ‘gahite me attamano’’’ti (mahāva. 356).</indent>
    <paragraph line="133">Tattha <bold>sandiṭṭho</bold>ti diṭṭhamattakamitto. <bold>Sambhatto</bold>ti daḷhamitto. <bold>Ālapito</bold>ti ‘‘mama santakaṃ yaṃ icchasi, taṃ gaṇheyyāsi, āpucchitvā gahaṇe kāraṇaṃ natthī’’ti vutto. <bold>Jīvatī</bold>ti anuṭṭhānaseyyāya <pageBreak edition="V" number="0.0195" /> sayitopi yāva jīvitindriyupacchedaṃ na pāpuṇāti. <bold>Gahite ca attamano</bold>ti gahite tuṭṭhacitto. Evarūpassa santakaṃ ‘‘gahite me attamano bhavissatī’’ti jānantena gahetuṃ vaṭṭati. Anavasesapariyādānavasena cetāni pañcaṅgāni vuttāni. Vissāsaggāho pana tīhi aṅgehi ruhati. Kathaṃ? Sandiṭṭho, jīvati, gahite attamano, sambhatto, jīvati, gahite attamano, ālapito, jīvati, gahite attamanoti evaṃ.</paragraph>
    <paragraph line="134">Yo <pageBreak edition="M" number="0.0209" /> pana jīvati, na ca gahite attamano hoti, tassa santakaṃ vissāsabhāvena gahitampi puna dātabbaṃ. Dadantena ca matakadhanaṃ tāva ye tassa dhane issarā gahaṭṭhā vā pabbajitā vā, tesaṃ dātabbaṃ. Anattamanassa santakaṃ tasseva dātabbaṃ. Yo pana paṭhamaṃyeva ‘‘suṭṭhu kataṃ tayā mama santakaṃ gaṇhantenā’’ti vacībhedena vā cittuppādamattena vā anumoditvā pacchā kenaci kāraṇena kupito, so paccāharāpetuṃ na labhati. Yo ca adātukāmo, cittena pana adhivāseti, na kiñci vadati, sopi puna paccāharāpetuṃ na labhati. Yo pana ‘‘mayā tumhākaṃ santakaṃ gahita’’nti vā ‘‘paribhutta’’nti vā vutto gahitaṃ vā hotu, paribhuttaṃ vā, ‘‘mayā pana taṃ kenacideva karaṇīyena ṭhapitaṃ, pākatikaṃ kātuṃ vaṭṭatī’’ti vadati, ayaṃ paccāharāpetuṃ labhati.</paragraph>
    <paragraph line="135"><bold>Tāvakālike</bold>ti ‘‘paṭidassāmi paṭikarissāmī’’ti evaṃ gaṇhantassa tāvakālikepi gahaṇe anāpatti. Gahitaṃ pana sace bhaṇḍasāmiko puggalo vā gaṇo vā ‘‘tuyhevetaṃ hotū’’ti anujānāti, iccetaṃ kusalaṃ. No ce anujānāti, āharāpente dātabbaṃ. Saṅghasantakaṃ pana paṭidātumeva vaṭṭati.</paragraph>
    <paragraph line="136"><bold>Petapariggahe</bold>ti ettha pana pettivisaye upapannāpi, kālaṃ katvā tasmiṃyeva attabhāve nibbattāpi, cātumahārājikādayo devāpi sabbe ‘‘petā’’tveva saṅkhyaṃ gatā, tesaṃ pariggahe anāpatti. Devatāya pana uddissa balikammaṃ karontehi rukkhādīsu laggitasāṭake vattabbameva natthi. Tañca kho ārakkhakehi apariggahite, pariggahitaṃ pana gahetuṃ na vaṭṭati (sārattha. ṭī. 2.131).</paragraph>
    <paragraph line="137"><bold>Tiracchānagatapariggahe</bold>ti nāgasupaṇṇādīnaṃ tiracchānagatānaṃ pariggahe. Sacepi hi devo vā nāgasupaṇṇo vā manussarūpena āpaṇaṃ pasāreti, tato cassa santakaṃ koci dibbacakkhuko bhikkhu taṃ ñatvā gahetvā gacchati, vaṭṭati.</paragraph>
    <paragraph line="138"><bold>Paṃsukūlasaññissā</bold>ti <pageBreak edition="V" number="0.0196" /> ‘‘asāmikaṃ idaṃ paṃsukūla’’nti evasaññissāpi gahaṇe anāpatti. Sace pana taṃ sasāmikaṃ hoti, āharāpente dātabbaṃ. <bold>Ummattakādīni</bold> pubbe vuttappakārāneva. <bold>Ādikammiko</bold> panettha dhaniyo <pageBreak edition="M" number="0.0210" />. Avasesānaṃ pana rajakabhaṇḍikādicorānaṃ chabbaggiyādīnaṃ āpattiyeva.</paragraph>
    <paragraph line="139">Sacittakehi tīhi samuṭṭhānehi idaṃ samuṭṭhātīti āha <bold>‘‘adinnādānasamuṭṭhāna’’</bold>nti. Tathā hi <bold>sāhatthikaṃ</bold> kāyacittato samuṭṭhāti. <bold>Āṇattikaṃ</bold> vācācittato samuṭṭhāti. <bold>Sāhattikāṇattikaṃ</bold> kāyavācācittato samuṭṭhāti, tañca kho ‘‘bhāriyamidaṃ, tvaṃ ekapassaṃ gaṇha, ahaṃ ekapassa’’nti saṃvidhāya ubhayesaṃ payogena ekassa vatthuno ṭhānācāvane labbhati. ‘‘Kāyavacīkamma’’nti avacanaṃ pana kāyavācānaṃ īdise ṭhāne aṅgamattattā. Yāya pana cetanāya samuṭṭhāpito payogo sāhatthiko vā āṇattiko vā padhānabhāvena ṭhānācāvanaṃ sādheti, tassā vasena āpatti kāretabbā. Aññathā sāhatthikaṃ vā āṇattikassa aṅgaṃ na hoti, āṇattikaṃ vā sāhatthikassāti idaṃ virujjhati. ‘‘Adinnaṃ ādiyāmī’’ti saññāya abhāvena muccanato <bold>saññāvimokkhaṃ</bold>. Kāyena kataṃ kammaṃ <bold>kāyakammaṃ,</bold> kāyadvārena katanti attho. <bold>Vacīkamma</bold>nti etthāpi eseva nayo. Tuṭṭho vā bhīto vā majjhatto vā naṃ āpajjatīti <bold>tivedanaṃ</bold>. Sesaṃ paṭhamasikkhāpade vuttanayeneva veditabbaṃ.</paragraph>
    <centered line="140">Dutiyapārājikavaṇṇanā niṭṭhitā.</centered>
    <subhead line="141">3. Tatiyapārājikavaṇṇanā</subhead>
    <paragraph line="142"><bold>Sa</bold>nti sahatthe upasaggo. Tena saddhiṃ ussukkavacanametaṃ ‘‘sañciccā’’ti āha <bold>‘‘sañcetetvā’’</bold>tiādi. <bold>Ussukkavacana</bold>nti ettha ussukkavacanaṃ (sārattha. ṭī. 2.172) nāma pubbakālakiriyāvacanaṃ. Ayañhi samānakattukesu pubbāparakālakiriyāvacanesu pubbakālakiriyāvacanassa niruttivohāro. Idāni ‘‘saddhiṃ cetetvā’’ti iminā saṅkhepena vuttamevatthaṃ pākaṭaṃ katvā dassetuṃ <bold>‘‘pāṇo’’</bold>tiādimāha. Tattha <bold>‘‘pāṇo’’ti saññāya saddhiṃyevā</bold>ti ‘‘pāṇo’’ti saññaṃ avijahitvā eva, ‘‘pāṇo’’ti saññuppattiyā anantaranti vuttaṃ hoti. Evañca katvā kathaṃ ekakkhaṇe ekassa cittassa ubhayārammaṇabhāvoti edisī codanā anavakāsāti daṭṭhabbaṃ. Keci pana ‘‘ñātapariññāya <pageBreak edition="M" number="0.0211" /> diṭṭhasabhāvesu dhammesu tīraṇapariññāya tilakkhaṇaṃ āropetvā (sārattha. ṭī. 2.172) ‘rūpaṃ anicca’ntiādinā sabhāvena <pageBreak edition="V" number="0.0197" /> saddhiṃ ekakkhaṇe aniccādilakkhaṇajānanaṃ viya ‘pāṇo’ti saññāya saddhiṃyeva ‘vadhāmi na’nti jānātī’’ti vadanti. Apare pana ācariyā tatthāpi evaṃ na kathenti. Ettha ca manussaviggaho’’ti avatvā ‘‘pāṇo’’ti vacanaṃ ‘‘manusso aya’’nti ajānitvā kevalaṃ sattasaññāya ghātentassāpi pārājikabhāvadassanatthaṃ vuttaṃ. <bold>Cetetvā</bold>ti cintetvā. <bold>Pakappetvā</bold>ti abhivicāretvā, sanniṭṭhānaṃ karitvāti attho.</paragraph>
    <paragraph line="143">Idāni manussaattabhāvaṃ ādito paṭṭhāya dassetuṃ <bold>‘‘manussaviggaha’’</bold>ntiādimāha. Tattha <bold>kalalato paṭṭhāyā</bold>ti paṭisandhiviññāṇena saddhiṃ uppannakalalarūpato paṭṭhāya. <bold>Kalalarūpaṃ</bold> nāma itthipurisānaṃ kāyavatthubhāvadasakavasena samatiṃsa rūpāni, napuṃsakānaṃ kāyavatthudasakavasena vīsati. Tattha itthipurisānaṃ kalalarūpaṃ jātiuṇṇāya ekena aṃsunā uddhaṭatelabindumattaṃ hoti acchaṃ vippasannaṃ. Vuttañhetaṃ aṭṭhakathāyaṃ –</paragraph>
    <gatha1 line="144">‘‘Tilatelassa yathā bindu, sappimaṇḍo anāvilo;</gatha1>
    <gathalast line="145">Evaṃvaṇṇappaṭibhāgaṃ, ‘kalala’nti pavuccatī’’ti. (saṃ. ni. aṭṭha. 1.1.235; vibha. aṭṭha. 26; pārā. aṭṭha. 2.172);</gathalast>
    <paragraph line="146">Evaṃ parittakaṃ vatthuṃ ādiṃ katvā yāva maraṇakālā etthantare anupubbena vuḍḍhippatto attabhāvo manussaviggaho nāmāti vuttaṃ hoti. Idañca yebhuyyavaseneva vuttaṃ. Opapātikasaṃsedajāpi hi manussā pārājikavatthuyeva. <bold>Kalalakālepī</bold>ti paṭhamasattāhepi. Tattha hi santativasena pavattamānaṃ kalalasaṅkhātaṃ attabhāvaṃ jīvitā voropetuṃ sakkā, na pana sabbapaṭhamaṃ kalalarūpaṃ. Paṭisandhicittena hi saddhiṃ tiṃsa kammajarūpāni nibbattanti. Tesu pana ṭhitesuyeva soḷasa bhavaṅgacittāni uppajjitvā nirujjhanti. Etasmiṃ antare gahitapaṭisandhikassa dārakassa vā mātuyā vā panassa antarāyo natthi. Ayañhi maraṇassa anokāso nāma. <bold>Bhesajjasampadānenā</bold>ti gabbhapātanabhesajjadānena. <bold>Tato vā uddhampī</bold>ti abbudapesikālādīsupi. <bold>Jīvitā viyojeyyā</bold>ti santativikopanavasena jīvitindriyato apaneyya.</paragraph>
    <paragraph line="147"><bold>Imassa</bold><pageBreak edition="M" number="0.0212" /><bold>panatthassā</bold>ti ‘‘sañcicca manussaviggahaṃ jīvitā voropeyyā’’ti (pārā. 171) imassa atthassa. <bold>Āvibhāvattha</bold>nti pakāsanatthaṃ. Pāṇassa atipāto <bold>pāṇātipāto,</bold> pāṇavadho pāṇaghātoti vuttaṃ hoti. <bold>Satto</bold>ti khandhasantāno. Tattha hi sattapaññatti. <bold>Jīvitindriya</bold>nti <pageBreak edition="V" number="0.0198" /> rūpārūpajīvitindriyaṃ. Rūpajīvitindriye hi vikopite itarampi taṃsambandhatāya vinassatīti. <bold>Yāya cetanāyā</bold>ti tasmiṃ pāṇe pāṇasaññino kāyavacīdvārānaṃ aññataradvārappavattāya yāya cetanāya. Manodvāre pana pavattāya vadhakacetanāya pāṇātipātabhāvo natthi. <bold>Sā cetanā</bold>ti sā jīvitindriyupacchedakaupakkamasamuṭṭhāpikā kāyavacīdvārānaṃ aññataradvārappavattā vadhakacetanā. Idaṃ vuttaṃ hoti – yāya cetanāya pavattamānassa jīvitindriyassa nissayabhūtesu mahābhūtesu upakkamakaraṇahetu taṃmahābhūtapaccayā uppajjanakamahābhūtā nuppajjissanti (sārattha. ṭī. 2.172), sā tādisapayogasamuṭṭhāpikā cetanā pāṇātipāto. Laddhūpakkamāni hi mahābhūtāni itarabhūtāni viya na visadānīti samānajātikānaṃ kāraṇaṃ na hontīti.</paragraph>
    <paragraph line="148">Pāṇātipāto assa atthīti <bold>pāṇātipātī</bold>. Saṃsagge ayamīkāro. Tenāha <bold>‘‘vuttacetanāya samaṅgipuggalo’’</bold>ti. Sako hattho <bold>sahattho,</bold> tena nibbatto payogo <bold>sāhatthiko</bold>. Nissajjanaṃ <bold>nissaggo,</bold> sova <bold>nissaggiyo</bold>. Evaṃ <bold>āṇattiko</bold>. <bold>Vijjāmayo</bold> mantaparijappanayogo. <bold>Iddhimayo</bold> kammavipākajiddhimayo.</paragraph>
    <paragraph line="149">Idāni yathāvutteyeva cha payoge vibhajitvā dassetuṃ <bold>‘‘tatthā’’</bold>tiādi vuttaṃ. Tattha <bold>tatthā</bold>ti tesu chasu payogesu. <bold>Sāhatthiko</bold>ti ettha hattho upalakkhaṇabhāvena gahitoti āha <bold>‘‘kāyena vā’’</bold>tiādi. Tattha <bold>kāyenā</bold>ti hatthena vā pādena vā muṭṭhinā vā jāṇunā vā yena kenaci aṅgapaccaṅgena. Kāyekadeso hettha hatthādikāyo avayave samudāyopacāro yathā <bold>‘‘gāmo daḍḍho’’</bold>ti. <bold>Kāyappaṭibaddhenā</bold>ti kāyato amocitena asiādinā paharaṇena. <bold>Paharaṇa</bold>nti kāyaviññattisahitāya vadhakacetanāya adhippetatthasādhanaṃ. Kāyena vā sattiādīnaṃ, kāyappaṭibaddhena vā usuyantapāsāṇādīnaṃ nissajjananti yathāsambhavaṃ yojetabbaṃ. <bold>Tatthā</bold>ti tesu sāhatthikanissaggiyesu <pageBreak edition="M" number="0.0213" />. <bold>Uddissānuddissabhedato</bold>ti uddisitvā ca anuddisitvā ca pavattibhedena. Uddisanaṃ <bold>uddiso,</bold> so etassa atthīti <bold>uddisako,</bold> payogo, tasmiṃ. Bajjhati etenāti <bold>baddho,</bold> kammameva baddho <bold>kammabaddho,</bold> pāṇātipātoti attho. Atha vā bandhanaṃ <bold>baddho,</bold> kammunā baddho <bold>kammabaddho,</bold> so assa hoti, pāṇātipātakammamassa siddhanti vuttaṃ hoti. <bold>Ubhayatthāpī</bold>ti uddisake, anuddisake cāti dvīsupi. Pacchā vā teneva rogena maratūti yojanā. <bold>Paharitakkhaṇeyevā</bold>ti maraṇāya pahonakappahārassa laddhakkhaṇeyeva kammabaddho. Yadi avassaṃ tena maratīti adhippāyo. Sace pana maraṇādhippāyena pahāraṃ datvā tena amatassa puna aññena cittena pahāre dinne pacchāpi paṭhamappahāreneva marati, tadāva kammabaddho. Atha dutiyapahārena marati <pageBreak edition="V" number="0.0199" />, natthi pāṇātipāto. Ubhayehi matepi paṭhamappahāreneva kammabaddho, ubhayehipi amate nevatti pāṇātipāto. Esa nayo bahūhipi ekassa pahāre dinne. Tatrāpi hi yassa pahārena marati, tasseva kammabaddhoti.<bold> Āṇāpanaṃ</bold> nāma vacīviññattisahitāya vadhakacetanāya adhippetatthasādhanaṃ.</paragraph>
    <paragraph line="150">Idāni imasmiṃ āṇattikapayoge saṅketavisaṅketabhāvajānanatthaṃ chabbidhaṃ niyamaṃ dassento <bold>‘‘tatthā’’</bold>tiādimāha. Tattha <bold>tatthā</bold>ti tasmiṃ āṇattikapayoge. <bold>Āṇattiniyāmakā</bold>ti āṇattikapayogasādhikā. Etesu hi avirajjhitesuyeva āṇattikapayogo hoti, na aññathāti.</paragraph>
    <paragraph line="151"><bold>Puggalo</bold>ti māretabbo puggalo. Tenāha <bold>‘‘yaṃ hī’’</bold>tiādi. <bold>Āṇāpakassa āpattī</bold>ti āṇāpakassa āṇattikkhaṇe āpatti, āṇattassa māraṇakkhaṇe. <bold>Āṇāpako muccatī</bold>ti āṇattasseva kammabaddho, vatthuvisesena panettha kammaviseso ca āpattiviseso ca hotīti. <bold>‘‘Purebhattaṃ mārehī’’ti āṇatto purebhattameva māretī</bold>ti ‘‘ajja sve’’ti aniyametvā ‘‘purebhattaṃ mārehī’’ti āṇatto yadā kadāci purebhattaṃ māreti. Yo pana ‘‘ajja pubbaṇhe’’ti vutto majjhanhe vā sāyanhe vā sve vā pubbaṇhe māreti, visaṅketo hoti, āṇāpakassa natthi kammabaddho. Pubbaṇhe māretuṃ vāyamantassa majjhanhe <pageBreak edition="M" number="0.0214" /> jātepi eseva nayo. Etena nayena sabbakālappabhedesu saṅketavisaṅketatā veditabbā.</paragraph>
    <paragraph line="152">Evaṃ vatthukālesu saṅketavisaṅketataṃ dassetvā idāni okāsādīsu saṅketavisaṅketataṃ atidisanto <bold>‘‘iminā nayenā’’</bold>tiādimāha. Tattha <bold>okāso</bold>ti (pārā. aṭṭha. 2.174) gāmo vā vanaṃ vā gehadvāraṃ vāti evamādiko. <bold>Āvudha</bold>nti asi vā usu vā satti vāti evamādi. <bold>Iriyāpatho</bold>ti māretabbassa gamanaṃ vā nisajjā vāti evamādi. <bold>Kiriyāviseso</bold>ti vijjhanaṃ vā chedanaṃ vā bhedanaṃ vā saṅkhamuṇḍakaṃ vāti evamādi. Imesu yathā yathā vadhako āṇatto, tathā tathā kate āṇāpakassa āpatti, aññathā kate visaṅketo hoti. Tenāha <bold>‘‘iminā nayenā’’</bold>tiādi. Tattha <bold>sabbatthā</bold>ti okāsādīsu catūsu. Hoti cettha –</paragraph>
    <gatha1 line="153">‘‘Yathāṇattivaseneva, āṇattena kate sati;</gatha1>
    <gathalast line="154">Āṇāpakassa āpatti, visaṅketoññathā kate’’ti.</gathalast>
    <unindented line="155">Āṇattiyaṃ <pageBreak edition="V" number="0.0200" /> pana ayaṃ viseso – <bold>adhiṭṭhāyā</bold>ti adhiṭṭhahitvā āṇāpeti ‘‘evaṃ vijjha, evaṃ pahara, evaṃ ghātehī’’ti (pārā. 174) vuttāya pāḷiyā labbhatīti ñātabbo.</unindented>
    <paragraph line="156">Opatanti etthāti <bold>opāto,</bold> āvāṭo, tassa khaṇanaṃ <bold>opātakkhaṇanaṃ. Apassenasaṃvidhāna</bold>nti (pārā. aṭṭha. 2.177) apassenassa saṃvidhānaṃ. Niccaparibhogo mañco vā pīṭhaṃ vā apassenaphalakaṃ vā divāṭṭhāne nisīdantassa apassenakatthambho vā tatthajātakarukkho vā caṅkame apassāya tiṭṭhantassa ālambanarukkho vā ālambanaphalakaṃ vā, sabbampetaṃ apassanīyaṭṭhena <bold>apassenaṃ</bold> nāma, tasmiṃ apassene yathā apassayantaṃ vijjhati vā chindati vā, tathā katvā vāsipharasusattiārakaṇṭakādīsu aññatarassa satthassa ṭhapananti attho.</paragraph>
    <paragraph line="157"><bold>Upanikkhipanaṃ</bold> nāma samīpe nikkhipanaṃ. Manāpassa vā amanāpassa vā rūpassa upaharaṇaṃ samīpe ṭhapanaṃ <bold>rūpūpahāro,</bold> attanā vā yakkhapetādivesaṃ gahetvā tiṭṭhanaṃ. <bold>Ādi</bold>saddena saddūpahārādīnaṃ gahaṇaṃ. <bold>Etthāpī</bold>ti thāvarapayogepi <pageBreak edition="M" number="0.0215" />. Uddissānuddissabhedo veditabbo, yato tatthapi pubbe vuttanayeneva kammabaddho hoti. Ayaṃ pana viseso – mūlaṭṭhena opātādīsu paresaṃ mūlena vā mudhā vā dinnesupi yadi tappaccayā koci marati, mūlaṭṭhasseva kammabaddho. Yadipi tena, aññena vā tatra opāte vināsetvā bhūmisame katepi paṃsuhārakā vā paṃsuṃ gaṇhantā, mūlakhaṇakā vā mūlāni khaṇantā āvāṭaṃ karonti, deve vā vassante kaddamo jāyati, tattha ca koci otaritvā vā laggitvā vā marati, mūlaṭṭhasseva kammabaddho. Yadi pana yena laddhaṃ, so vā añño vā vitthatataraṃ vā gambhīrataraṃ vā karoti, tappaccayā ca koci marati, ubhayesampi kammabaddho. Yathā tu mūlāni mūlehi saṃsandanti, tathā tattha thale kate muccati. Evaṃ apassenasaṃvidhānādīsupi yāva tesaṃ pavatti, tāva yathāsambhavaṃ kammabaddho veditabbo.</paragraph>
    <paragraph line="158"><bold>Vijjāparijappana</bold>nti āthabbaṇikehi, vijjādharehi ca mantaparijappanaṃ. <bold>Kammavipākajāya iddhiyā</bold>ti sātisayakammanibbattāya kammavipākena sahajātāya iddhiyā, kammassa vā vipākabhāvena jātāya iddhiyā. <bold>Payojana</bold>nti pavattanaṃ, karaṇanti attho, dāṭhāvudhādīnaṃ dāṭhākoṭanādīnamiva māraṇatthaṃ kammavipākajiddhivikārakaraṇanti vuttaṃ hoti.</paragraph>
    <paragraph line="159">Kammasādhano vāyaṃ hārakasaddo bahulaṃvidhānena tatthāpi <bold>ṇvu</bold>paccayassa sijjhanatoti āha <bold>‘‘atha vā’’</bold>tiādi. Jīvitaharaṇakaṃ, upanikkhipitabbaṃ vā satthameva hārakanti (sārattha. ṭī. 2.172) vikappadvayena <pageBreak edition="V" number="0.0201" /> vuttanti āha <bold>‘‘satthañca taṃ hārakañcāti satthahāraka’’</bold>nti. ‘‘Hārakasattha’’nti vattabbe visesanassa paranipātaṃ katvā evaṃ vuttanti daṭṭhabbaṃ. <bold>Pariyeseyyā</bold>ti gaveseyya. <bold>‘‘Yathā labhati, tathā kareyyā’’</bold>ti iminā pana adhippāyatthamāha, <bold>‘‘upanikkhipeyyā’’</bold>ti iminā sikhāpattamatthaṃ. Itarathā hi ‘‘pariyeseyyā’’ti imassa ‘‘upanikkhipeyyā’’ti ayamattho adhippeto na siyā. <bold>Pariyiṭṭhamatteyevā</bold>ti pariyesitamatteyeva. Yadi evaṃ atha kasmā pāḷiyaṃ ‘‘satthahārakaṃ vāssa pariyeseyyāti asiṃ vā sattiṃ vā bheṇḍiṃ vā laguḷaṃ vā pāsāṇaṃ vā satthaṃ vā visaṃ vā rajjuṃ vā’’ti (pārā. 172) vuttanti āha <bold>‘‘padabhājane panā’’</bold>tiādi. <bold>Assā</bold>ti ‘‘satthahārakaṃ vāssa pariyeseyyā’’ti imassa padassa. Byañjanānurūpato paripuṇṇaṃ katvā atthassa avuttattā <pageBreak edition="M" number="0.0216" /><bold>‘‘byañjanaṃ anādiyitvā’’</bold>ti vuttaṃ. Sasati hiṃsatīti <bold>satthaṃ,</bold> sasanti hiṃsanti etenāti vā <bold>satthaṃ</bold>. <bold>Ādi</bold>saddena ‘‘sattiṃ vā’’tiādipāḷisesaṃ saṅgaṇhāti. Tattha <bold>laguḷa</bold>nti muggaro. <bold>Sattha</bold>nti vuttāvasesaṃ yaṃ kiñci samukhaṃ veditabbaṃ.</paragraph>
    <paragraph line="160"><bold>Yo evaṃ maratī</bold>ti yo satthaṃ vā āharitvā, visaṃ vā khāditvā, rajjuyā vā ubbandhitvā, sobbhādīsu vā patitvā, aññehi vā aggipavesanaudakapavesanādīhi upāyehi marati. <bold>‘‘So dhanaṃ vā labhatī’’tiādinā nayenā</bold>ti so dhanaṃ vā labhati, yasaṃ vā labhati, saggaṃ vā gacchati, dhammo vāssa hotīti iminā nayena. Kimanena veditabbanti āha <bold>‘‘etenā’’</bold>tiādi. Tattha <bold>etenā</bold>ti ‘‘maraṇavaṇṇaṃ vā saṃvaṇṇeyyā’’ti etena vacanena. <bold>Nayidha eva</bold>nti idha manussaviggahapārājike na evaṃ, na pariyāyakathāya muccatīti attho. Tenāha <bold>‘‘saṃvaṇṇeyyā’’</bold>tiādi.</paragraph>
    <paragraph line="161"><bold>‘‘Satthaṃ vā āharā’’tiādinā</bold>ti ettha <bold>ādi</bold>saddena ‘‘visaṃ vā khāda, rajjuyā vā ubbandhitvā kālaṃ karohi, sobbhe vā narake vā papāte vā papatā’’tiādiṃ (pārā. 172) sabbaṃ maraṇūpāyaṃ saṅgaṇhāti. Ettha ca <bold>narako</bold> (pārā. aṭṭha. 2.172) nāma tattha tattha phalantiyā bhūmiyā sayameva nibbattā mahādarī, yattha hatthīpi patanti, corāpi nilīyitvā tiṭṭhanti. <bold>Papāto</bold>ti pabbatantare vā thalantare vā ekato chinno. <bold>Pāpakenā</bold>ti lāmakena. <bold>Dujjīvitenā</bold>ti dukkhabahulattā dukkhena jīvitena. <bold>Mataṃ te jīvitā seyyā</bold>ti tava maraṇaṃ jīvitā sundarataraṃ. Cittamassa atthīti <bold>citto</bold>. Tathā <bold>mano. Iti</bold>-saddo ‘‘sabbamatthīti kho, kaccāna, ayameko anto, sabbaṃ natthīti kho, kaccāna, ayaṃ dutiyo anto’’tiādīsu (saṃ. ni. 2.15; 3.90) viya <pageBreak edition="V" number="0.0202" /> nidassane daṭṭhabbo yathāvuttassa buddhiyaṃ viparivattamānassa maraṇassa nidassanato. Tenevāha ‘‘mataṃ te jīvitā seyyo’’tiādi.</paragraph>
    <paragraph line="162">Nanu cettha ‘‘mano’’ti idampi atthato cittameva, atha kasmā vuttanti āha ‘‘ettha cā’’tiādi. <bold>Cittassa atthadīpanatthaṃ vutta</bold>nti nāyaṃ cittasaddo ‘‘cittasaṅkappo’’tiādīsu (pārā. 171) viya vicittādiattho, atha kho viññāṇavacanoti tassa atthadīpanatthaṃ vuttaṃ. Iminā punaruttidosābhāvaṃ dasseti. Kathametaṃ viññāyatīti āha <bold>‘‘tenevassā’’</bold>tiādi. Citto <pageBreak edition="M" number="0.0217" /> nānāppakārako saṅkappo assāti <bold>cittasaṅkappo</bold>. Vicittattho hettha cittasaddo ‘‘nāhaṃ, bhikkhave, aññaṃ ekanikāyampi samanupassāmi evaṃ cittaṃ, yathayidaṃ, bhikkhave, tiracchānagatā’’tiādīsu (saṃ. ni. 3.100) viya. Tenāha <bold>‘‘vicittasaṅkappo’’</bold>ti. <bold>Etthāpi itisaddo āharitabbo</bold>ti ‘‘cittasaṅkappo’’ti imasmiṃ padepi adhikāravasena itisaddo āharitabbo. Idañhi ‘‘iti cittasaṅkappo’’ti evaṃ avuttampi adhikārato vuttameva hotīti. <bold>Saṅkappo</bold>ti cettha ‘‘takko vitakko saṅkappo’’tiādīsu (dha. sa. 7) viya na vitakkasseva nāmaṃ, atha kho tassa ca aññesañcāti dassetuṃ <bold>‘‘saṅkappoti cā’’</bold>tiādi āraddhaṃ. <bold>Saṃvidahanamattassā</bold>ti saññācetanāvitakkasaṅkhātassa sabbassa saṃvidahanassa. Sāmaññattho hettha mattasaddo ‘‘brāhmaṇamattaṃ bhojetī’’tiādīsu viya. Tenāha <bold>‘‘tañca saṃvidahana’’</bold>ntiādi. Iminā saṃvidahanaṃ nāmettha na vidhānanti dasseti. <bold>Adhippāyo</bold> nāma vitakko.</paragraph>
    <paragraph line="163"><bold>Uccāvacena kāraṇenā</bold>ti (pārā. aṭṭha. 2.172) mahantāmahantena upāyena. Tattha maraṇavaṇṇasaṃvaṇṇane tāva jīvite ādīnavadassanavasena avacākāratā, maraṇe vaṇṇabhaṇanavasena uccākāratā veditabbā. Samādapane pana muṭṭhijāṇunippothanādīhi maraṇasamādapanavasena uccākāratā, ekato bhuñjantassa nakhe visaṃ pakkhipitvā maraṇādisamādapanavasena avacākāratā veditabbā.</paragraph>
    <paragraph line="164">Evaṃ asādhāraṇavinicchayaṃ vatvā idāni sādhāraṇavinicchayaṃ dassetuṃ <bold>‘‘vesāliya’’</bold>ntiādimāha. <bold>Opātakkhaṇanādīsu dukkaṭa</bold>nti ettha sacepi jātapathaviṃ khaṇati, pāṇātipātassa pubbapayogattā payoge payoge dukkaṭaṃ. Manussaviggaho nāgasupaṇṇādisadiso tiracchānagato <bold>tiracchānagatamanussaviggaho,</bold> yakkho ca peto ca tiracchānagatamanussaviggaho ca <bold>yakkhapetatiracchānagatamanussaviggahā,</bold> tesaṃ. <bold>‘‘Tathā’’</bold>ti iminā thullaccayaṃ atidisati. Idāni <bold>‘‘iminā</bold><pageBreak edition="V" number="0.0203" /><bold>nayenā’’</bold>tiādinā apassenasaṃvidhānādīsupi yathāvuttaāpattibhedaṃ atidisati. <bold>Sabbatthā</bold>ti apassenasaṃvidhānādīsu sabbesu payogesu.</paragraph>
    <paragraph line="165">Idāni anāpattiṃ dassetuṃ <bold>‘‘asañciccā’’</bold>tiādimāha. Ettha ca <bold>‘‘asañciccā’’</bold>ti (sārattha. ṭī. 2.179) idaṃ maraṇasaṃvattanikaupakkamassa asallakkhaṇaṃ sandhāya vuttaṃ <pageBreak edition="M" number="0.0218" />, <bold>‘‘ajānantassā’’</bold>ti idaṃ pana maraṇasaṃvattanikaupakaraṇassa ajānanaṃ sandhāya, <bold>‘‘namaraṇādhippāyassā’’</bold>ti idaṃ upakkamaṃ jānantassāpi maraṇādhippāyassa abhāvaṃ. Tenāha <bold>‘‘asañciccā’’</bold>tiādi. <bold>Acetetvā</bold>ti asallakkhetvā, virajjhitvāti vuttaṃ hoti.</paragraph>
    <paragraph line="166"><bold>Musalussāpanavatthusmiṃ viyā</bold>ti ‘‘tena kho pana samayena aññataro bhikkhu bhattagge antaraghare āsanaṃ paññapento musale ussite ekaṃ musalaṃ aggahesi. Dutiyo musalo paripatitvā aññatarassa dārakassa matthake avatthāsi. So kālamakāsi. Tassa kukkuccaṃ ahosi…pe… kiṃcitto tvaṃ bhikkhūti. Asañcicca ahaṃ bhagavāti. Anāpatti bhikkhu asañciccā’’ti (pārā. 180) imasmiṃ vatthusmiṃ viya.</paragraph>
    <paragraph line="167"><bold>Visagatapiṇḍapātavatthusmiṃ viyā</bold>ti ‘‘tena kho pana samayena aññataro piṇḍacāriko bhikkhu visagataṃ piṇḍapātaṃ labhitvā paṭikkamanaṃ haritvā bhikkhūnaṃ aggakārikaṃ adāsi. Te bhikkhū kālamakaṃsu. Tassa kukkuccaṃ ahosi…pe… kiṃcitto tvaṃ bhikkhūti. Nāhaṃ bhagavā jānāmīti. Anāpatti bhikkhu ajānantassā’’ti (pārā. 181) imasmiṃ vatthusmiṃ viya.</paragraph>
    <paragraph line="168"><bold>Bhesajjavatthusmiṃ viyā</bold>ti ‘‘tena kho pana samayena aññatarā vañjhā itthī kulūpakaṃ bhikkhuṃ etadavoca ‘‘iṅghāyya bhesajjaṃ jānāhi, yenāhaṃ vijāyeyya’nti. ‘Suṭṭhu bhaginī’ti tassā bhesajjaṃ adāsi. Sā kālamakāsi. Tassa kukkuccaṃ ahosi…pe… anāpatti bhikkhu pārājikassa, āpatti dukkaṭassā’’ti (pārā. 187) imasmiṃ vatthusmiṃ viya. Idha <bold>ādikammikā</bold> aññamaññaṃ jīvitā voropitabhikkhū, tesaṃ anāpatti. Avasesānaṃ maraṇavaṇṇasaṃvaṇṇanakādīnaṃ āpattiyeva.</paragraph>
    <paragraph line="169">Atha kathaṃ dukkhavedananti, nanu rājāno coraṃ disvā hasamānāpi ‘‘gacchatha, naṃ ghātethā’’ti vadantīti? Saccaṃ hasamānā vadanti, so pana hāso tesaṃ aññavisayo, sanniṭṭhāpakacetanā <pageBreak edition="V" number="0.0204" /> dukkhasampayuttāva. Vuttañhetaṃ <bold>samantapāsādikāyaṃ</bold> ‘‘sacepi hi sirisayanaṃ āruḷho rajjasampattisukhamanubhavanto rājā ‘coro deva ānīto’ti vutte ‘gacchatha naṃ mārethā’ti hasamāno bhaṇati, domanassacitteneva bhaṇatīti <pageBreak edition="M" number="0.0219" /> veditabbo. Sukhavokiṇṇattā, pana anuppabandhābhāvā ca dujjānametaṃ puthujjanehī’’ti (pārā. aṭṭha. 2.179).</paragraph>
    <centered line="170">Tatiyapārājikavaṇṇanā niṭṭhitā.</centered>
    <subhead line="171">4. Catutthapārājikavaṇṇanā</subhead>
    <paragraph line="172"><bold>Anabhijāna</bold>nti na abhijānaṃ. Yena hi yo dhammo adhigato, so tassa pākaṭo hotīti āha <bold>‘‘sakasantāne’’</bold>tiādi. <bold>Uttarimanussāna</bold>nti pakatimanussehi uttaritarānaṃ manussānaṃ, ukkaṭṭhamanussānanti attho. <bold>Dhamma</bold>nti mahaggatalokuttarabhūtaṃ adhigatadhammaṃ. Atha vā uttarimanussadhammāti <bold>uttarimanussadhammo. Manussadhammo</bold> nāma vinā bhāvanāmanasikārena pakatiyā manussehi nibbattetabbo dasakusalakammapathadhammo. So hi manussānaṃ cittādhiṭṭhānamattena ijjhanato tesaṃ so bhāvitadhammo viya ṭhitoti tathā vutto, manussaggahaṇañcettha tesu bahulaṃ pavattanato. Jhānādikaṃ pana tabbidhuranti tatuttari, iti uttari manussadhammāti <bold>uttarimanussadhammo,</bold> taṃ uttarimanussadhammanti evampettha attho daṭṭhabbo. <bold>Samudācaranto</bold>ti ārocento.</paragraph>
    <paragraph line="173">Kiñcāpi lokiyalokuttarā sabbāva paññā ‘‘ñāṇa’’nti vuccati, idha pana mahaggatalokuttarāva veditabbāti āha <bold>‘‘mahaggatalokuttarapaññā jānanaṭṭhena ñāṇa’’</bold>nti. Kilesehi ārakattā parisuddhaṭṭhena ariyanti āha <bold>‘‘ariyaṃ visuddhaṃ uttama’’</bold>nti. Ariyasaddo cettha visuddhapariyāyo, na lokuttarapariyāyo. <bold>Jhānādibhede</bold>ti <bold>ādi</bold>saddena ‘‘vimokkho, samādhi, samāpatti, ñāṇadassanaṃ, maggabhāvanā, phalasacchikiriyā, kilesappahānaṃ, vinīvaraṇatā cittassa, suññāgāre abhiratī’’ti (pārā. 198) ime saṅgaṇhāti. <bold>Viññussa manussajātikassā</bold>ti ārocetabbapuggalanidassanaṃ. Etassa hi ārocite ārocitaṃ hoti, na devabrahmānaṃ, nāpi petayakkhatiracchānagatānanti. <bold>Āroceyyā</bold>ti vadeyya, viññāpeyyāti vuttaṃ hoti. <bold>Vinā aññāpadesenā</bold>ti ‘‘yo te vihāre vasati, so bhikkhu paṭhamassa jhānassa lābhī’’tiādinā (pārā. 220) nayena aññāpadesaṃ vināti <pageBreak edition="M" number="0.0220" /> attho. <bold>Idhevā</bold>ti ‘‘iti jānāmi, iti passāmī’’ti imasmiṃyeva pade. <bold>‘‘Tena vutta’’</bold>ntiādi nigamanaṃ.</paragraph>
    <paragraph line="174"><bold>Samanuggāhīyamāno</bold>ti <pageBreak edition="V" number="0.0205" /> codiyamāno, yaṃ vatthu ārocitaṃ hoti, tasmiṃ vatthusmiṃ ‘‘kiṃ te adhigataṃ, kinti te adhigataṃ, kadā te adhigataṃ, kattha te adhigataṃ, katame te kilesā pahīnā, katamesaṃ tvaṃ dhammānaṃ lābhī’ti kenaci vuccamāno’’ti vuttaṃ hoti. <bold>Asamanuggāhīyamāno</bold>ti na kenaci vuccamāno.</paragraph>
    <paragraph line="175"><bold>‘‘Bhikkhubhāve ṭhatvā abhabbo jhānādīni adhigantu’’</bold>nti sikkhāpadātikkamassa antarāyakarattā vuttaṃ. Bhikkhubhāvo hissa saggantarāyo ceva hoti maggantarāyo ca (pārā. aṭṭha. 2.198). Vuttañhetaṃ ‘‘sāmaññaṃ dupparāmaṭṭhaṃ, nirayāyupakaḍḍhatī’’ti (saṃ. ni. 1.89; dha. pa. 311). Aparampi vuttaṃ ‘‘sithilo hi paribbājo, bhiyyo ākirate raja’’nti (saṃ. ni. 1.89; dha. pa. 313). <bold>Bhikkhubhāvo</bold>ti pārājikaṃ āpajjitvā ‘‘samaṇo aha’’nti paṭijānanato vohāramattasiddho bhikkhubhāvo. <bold>Dānādīhī</bold>ti dānasaraṇasīlasaṃvarādīhi.</paragraph>
    <paragraph line="176"><bold>Ajānamevā</bold>ti ettha <bold>evā</bold>ti avadhāraṇatthe nipāto. <bold>‘‘Ajānameva’’</bold>ntipi paṭhanti. Tattha pana ‘‘evaṃ jānāmi, evaṃ passāmī’’ti avacanti yojetabbaṃ. <bold>Vacanatthavirahato</bold>ti ‘‘paṭhamaṃ jhānaṃ samāpajji’’nti ādivacanassa (pārā. 209) atthabhūtena jhānādinā vajjitattā tucchaṃ udakādisuññaṃ bhājanaṃ viya. <bold>Musā</bold>ti visaṃvādanapurekkhārassa paravisaṃvādako vacīpayogo, kāyapayogo vā. Tenāha <bold>‘‘vañcanādhippāyato musā’’</bold>ti. Musā ca vañcanādhippāyo ca pubbabhāgakkhaṇe, taṅkhaṇe ca. Vuttañhi ‘‘pubbe vāssa hoti ‘musā bhaṇissa’nti, bhaṇantassa hoti ‘musā bhaṇāmī’’’ti (pārā. 200). Etañhi dvayaṃ aṅgabhūtaṃ, itaraṃ pana hotu vā, mā vā, akāraṇametaṃ. <bold>Abhaṇi</bold>nti viññāpanaṃ akāsiṃ.</paragraph>
    <paragraph line="177"><bold>Aññatra adhimānā</bold>ti adhigato māno, adhiko vā māno <bold>adhimāno,</bold> thaddhamānoti attho, taṃ vināti attho. Kassa panāyaṃ adhimāno uppajjati, kassa nuppajjati? Ariyasāvakassa tāva nuppajjati (pārā. aṭṭha. 2.196). So hi maggaphalanibbānapahīnakilesāvasiṭṭhakilesapaccavekkhaṇena sañjātasomanasso <pageBreak edition="M" number="0.0221" /> ariyaguṇappaṭivedhe nikkaṅkho, tasmā sotāpannādīnaṃ ‘‘ahaṃ sakadāgāmī’’tiādivasena māno nuppajjati. Dussīlassa nuppajjati. So hi ariyaguṇādhigame nirāsova. Sīlavatopi pariccattakammaṭṭhānassa niddārāmatādimanuyuttassa nuppajjati, suparisuddhasīlassa pana kammaṭṭhāne appamattassa nāmarūpaṃ vavatthapetvā paccayapariggahena vitiṇṇakaṅkhassa tilakkhaṇaṃ āropetvā saṅkhāre <pageBreak edition="V" number="0.0206" /> sammasantassa āraddhavipassakassa uppajjati. Tenāha <bold>‘‘yvāya’’</bold>ntiādi. Tattha <bold>tilakkhaṇaṃ āropetvā</bold>ti (sārattha. ṭī. 2.196) kalāpasammasanavasena aniccādilakkhaṇattayaṃ āropetvā. <bold>Sammasantassā</bold>ti vipassantassa. <bold>Āraddhavipassakassā</bold>ti udayabbayānupassanāya āraddhavipassakassa. <bold>Apatte</bold>ti attano santāne uppattivasena apatte, anadhigateti vuttaṃ hoti. <bold>Pattasaññitāsaṅkhāto</bold>ti ‘‘patto mayā uttarimanussadhammo’’ti evaṃsaññitāsaṅkhāto adhimāno uppajjati. Uppanno ca suddhasamathalābhiṃ vā suddhavipassanālābhiṃ vā antarā ṭhapeti. So hi dasapi vīsampi tiṃsampi vassāni kilesasamudācāraṃ apassanto ‘‘ahaṃ sotāpanno’’ti vā ‘‘sakadāgāmī’’ti vā ‘‘anāgāmī’’ti vā maññati. Samathavipassanālābhiṃ pana arahatteyeva ṭhapeti. Tassa hi samādhibalena kilesā vikkhambhitā, vipassanābalena saṅkhārā supariggahitā, tasmā saṭṭhimpi vassāni, asītimpi vassāni, vassasatampi kilesā na samudācaranti, khīṇāsavasseva cittācāro hoti. So evaṃ dīgharattaṃ kilesasamudācāraṃ apassanto antarā aṭṭhatvāva ‘‘arahā aha’’nti maññatīti. <bold>‘‘Taṃ adhimānaṃ ṭhapetvā’’</bold>ti iminā ‘‘aññatrā’’ti padaṃ apekkhitvā ‘‘adhimānā’’ti upayogatthe nissakkavacananti dasseti.</paragraph>
    <paragraph line="178"><bold>Pāpicchatāyā</bold>ti pāpā icchā etassāti <bold>pāpiccho,</bold> tassa bhāvo <bold>pāpicchatā,</bold> tāya, pāpikāya icchāyāti attho. Yā sā ‘‘idhekacco dussīlova samāno ‘sīlavā’ti maṃ jano jānātū’’tiādinā (vibha. 851) nayena vuttā, tāya asantaguṇasambhāvanicchāyāti vuttaṃ hoti. Iminā pana mandattā momūhattā samudācarantassa anāpattīti dasseti. <bold>Ayampī</bold>ti <bold>pi</bold>-saddena na kevalaṃ purimā tayovāti dasseti.</paragraph>
    <paragraph line="179"><bold>Asanta</bold>nti <pageBreak edition="M" number="0.0222" /> abhūtaṃ. <bold>Jhānādidhamma</bold>nti jhānaṃ, vimokkho, samādhi, samāpatti, ñāṇadassanaṃ, maggabhāvanā, phalasacchikiriyā, kilesappahānaṃ, vinīvaraṇatā cittassa, suññāgāre abhiratī’’ti (pārā. 198) evaṃ vuttaṃ uttarimanussadhammaṃ. <bold>Yassa ārocetī</bold>ti (pārā. aṭṭha. 2.215) vācāya vā hatthavikārādīhi vā aṅgapaccaṅgacopanehi viññattipathe ṭhitassa yassa puggalassa āroceti. Viññattipathaṃ pana atikkamitvā ṭhito koci ce dibbena cakkhunā (sārattha. ṭī. 2.215), dibbāya ca sotadhātuyā disvā ca sutvā ca jānāti, na pārājikaṃ. Yopi ‘‘kiṃ ayaṃ bhaṇatī’’ti saṃsayaṃ vā āpajjati, ciraṃ vīmaṃsitvā vā pacchā jānāti, ‘‘avijānanto’’icceva saṅkhyaṃ gacchati. Yo pana jhānādīni attano adhigamavasena vā uggahaparipucchādivasena vā na jānāti, kevalaṃ ‘‘jhāna’’nti vā ‘‘vimokkho’’ti <pageBreak edition="V" number="0.0207" /> vā vacanamattameva sutaṃ hoti, sopi tena vutte ‘‘jhānaṃ kira samāpajjī’’ti esa vadatīti yadi ettakamattampi jānāti, ‘‘jānāti’’cceva saṅkhyaṃ gacchati, tassa vutte pārājikameva. Seso pana ekassa vā dvinnaṃ vā bahūnaṃ vā niyamitāniyamitavasena viseso sabbo sikkhāpaccakkhānakathāyaṃ vuttanayeneva veditabbo. Pariyāyabhāsane pana ‘‘aha’’nti avuttattā paṭivijānantassa vuttepi thullaccayaṃ. Visaṃvādanādhippāyena musāvādapayogassa katattā appaṭivijānantassāpi dukkaṭanti āha <bold>‘‘yo te vihāre vasati…pe… dukkaṭa’’</bold>nti. <bold>Anullapanādhippāyassā</bold>ti ullapanādhippāyavirahitassa, abhūtārocanādhippāyavirahitassāti attho. Ummattakādayo pubbe vuttanayā eva. Idha pana <bold>ādikammikā</bold> vaggumudātīriyabhikkhū, tesaṃ anāpatti.</paragraph>
    <centered line="180">Catutthapārājikavaṇṇanā niṭṭhitā.</centered>
    <subhead line="181">Pārājikanigamanavaṇṇanā</subhead>
    <paragraph line="182"><bold>Idhā</bold>ti imasmiṃ bhikkhupātimokkhe. <bold>Uddiṭṭhapārājikaparidīpanamevā</bold>ti uddiṭṭhānaṃ catunnaṃ pārājikānaṃ paridīpanavacanameva. Avadhāraṇaṃ pana na aññesampīti dassanatthaṃ. Tenāha <bold>‘‘samodhānetvā panā’’</bold>tiādi. Tattha <bold>samodhānetvā</bold>ti tattha tattha āgatāni ettheva samodahitvā, pakkhipitvā rāsiṃ katvāti attho. <bold>Pāḷiyaṃ āgatānī</bold>ti uddesapāḷiyaṃ āgatāni <pageBreak edition="M" number="0.0223" />. <bold>Bhikkhunīnaṃ asādhāraṇāni cattārī</bold>ti ubbhajāṇumaṇḍalikā, vajjappaṭicchādikā, ukkhittānuvattikā, aṭṭhavatthukāti imāni bhikkhunīnaṃ bhikkhūhi asādhāraṇāni cattāri. Paṇḍakādīnañhi ekādasannaṃ abhabbabhāvo pārājikāpattisadisattā pārājikoti āha <bold>‘‘ekādasanna’’</bold>ntiādi. <bold>Abhabbabhāvasaṅkhātehī</bold>ti vatthuvipannatādinā pabbajjūpasampadāya naarahabhāvasaṅkhātehi. Paṇḍakatiracchānagataubhatobyañjanakā (pārā. aṭṭha. 2.233) hi tayo vatthuvipannā ahetukappaṭisandhikā, tesaṃ saggo avārito, maggo pana vārito. Abhabbā hi te maggappaṭilābhāya vatthuvipannattā. Pabbajjāpi nesaṃ paṭikkhittā, tasmā tepi pārājikāva. Theyyasaṃvāsako, titthiyapakkantako, mātughātako, pitughātako, arahantaghātako, bhikkhunidūsako, lohituppādako, saṅghabhedakoti ime aṭṭha attano kiriyāya vipannattā abhabbaṭṭhānaṃ pattāti pārājikāva. Tesu theyyasaṃvāsako, titthiyapakkantako, bhikkhunidūsakoti imesaṃ tiṇṇaṃ saggo avārito, maggo pana vāritova. Itaresaṃ pañcannaṃ ubhayampi vāritaṃ. Te hi anantarāva narake nibbattanakasattā. Yadā bhikkhunī vibbhamitukāmā hutvā kāsāvameva <pageBreak edition="V" number="0.0208" /> vā gihivatthaṃ vā gihinivāsanākārena nivāseti, tadā pārājikamāpannā nāma hotīti āha <bold>‘‘gihibhāvaṃ patthayamānāyā’’</bold>tiādi. Sā hi ajjhācāravītikkamaṃ akatvāpi ettāvatā assamaṇī nāma hoti.</paragraph>
    <paragraph line="183">Dīghatāya lambamānaṃ aṅgajātametassāti <bold>lambī</bold> (sārattha. ṭī. 2.233). Na so ettāvatā pārājiko, atha kho yadā anabhiratiyā pīḷito attano aṅgajātaṃ mukhe vā vaccamagge vā paveseti, tadā pārājiko hoti. Mudukatā piṭṭhi etassāti <bold>mudupiṭṭhiko,</bold> kataparikammāya mudukāya piṭṭhiyā samannāgato. Sopi yadā anabhiratiyā pīḷito attano aṅgajātaṃ attano mukhamaggavaccamaggesu aññataraṃ paveseti, tadā pārājiko hoti. <bold>Parassa aṅgajātaṃ mukhena gaṇhātī</bold>ti yo anabhiratiyā pīḷito parassa suttassa vā pamattassa vā aṅgajātaṃ mukhena gaṇhāti. <bold>Parassa aṅgajāte abhinisīdatī</bold>ti yo anabhiratiyā pīḷito parassa aṅgajātaṃ kammaniyaṃ disvā attano vaccamaggena tassūpari nisīdati, taṃ attano vaccamaggaṃ pavesetīti attho. Etāni hi cattāri yasmā <pageBreak edition="M" number="0.0224" /> ubhinnaṃ rāgavasena sadisabhāvūpagatānaṃ dhammo ‘‘methunadhammo’’ti vuccati, tasmā ekena pariyāyena methunadhammaṃ appaṭisevitvāyeva kevalaṃ maggena maggappavesanavasena āpajjitabbattā methunadhammapārājikassa anulomentīti <bold>‘‘anulomapārājikānī’’</bold>ti vuccanti.</paragraph>
    <paragraph line="184">Etthāha – mātughātakapitughātakaarahantaghātakā tatiyapārājikaṃ āpannā, bhikkhunidūsako, lambiādayo cattāro ca paṭhamapārājikaṃ āpannā evāti katvā kuto catuvīsatīti (sārattha. ṭī. 2.233)? Vuccate – mātughātakādayo hi cattāro idha anupasampannā eva adhippetā, lambiādayo cattāro kiñcāpi paṭhamapārājikena saṅgahitā, yasmā pana ekena pariyāyena methunadhammaṃ appaṭisevino honti, tasmā visuṃ vuttāti. Dutiyavikappe <bold>kaccitthā</bold>ti ettha kacci atthāti padacchedo kātabbo.</paragraph>
    <centered line="185">Iti kaṅkhāvitaraṇiyā pātimokkhavaṇṇanāya</centered>
    <centered line="186">Vinayatthamañjūsāyaṃ līnatthappakāsaniyaṃ</centered>
    <centered line="187">Pārājikavaṇṇanā niṭṭhitā.</centered>
  </content>
</document>