<?xml version="1.0"?>
<document>
<metadata>
<normativeSource>http://tipitaka.org/romn/cscd/vin09t.nrf19.xml</normativeSource>
<archivePath>roman/tika/vinayapitaka (tika)/kankhavitaranipurana-tika/sekhiyakandam_.xml</archivePath>
<titlePath>Sekhiyakaṇḍaṃ - Kaṅkhāvitaraṇīpurāṇa-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">Sekhiyakaṇḍaṃ</chapter>
<subhead line="2">1. Parimaṇḍalasikkhāpadavaṇṇanā</subhead>
<paragraph line="3">‘‘Antaraghare’’ti <pageBreak edition="M" number="0.0436" /><pageBreak edition="V" number="0.0401" /> visesetvā na vuttattā <bold>‘‘ārāmepi antaragharepi sabbatthā’’</bold>ti vuttaṃ. <bold>Ārāmepī</bold>ti buddhūpaṭṭhānādikālaṃ sandhāya vuttaṃ. Yathā ‘‘tatrime cattāro pārājikā dhammā uddesaṃ āgacchantī’’tiādinā tattha tattha paricchedo kato, evametthāpi ‘‘tatrime pañcasattati sekhiyā dhammā uddesaṃ āgacchantī’’ti kasmā paricchedo na katoti āha <bold>‘‘ettha cā’’</bold>tiādi. <bold>Vattakkhandhake vuttavattānipī</bold>ti āgantukāvāsikagamikānumodanabhattaggapiṇḍacārikāraññasenāsanajantāgharavaccakuṭiupajjhācariyasaddhivihārikaantevāsikavattāni. Idañca nidassanamattaṃ aññesampi khandhakavattānaṃ ettheva saṅgahassa icchitabbattā. Ayañhettha adhippāyo – sekhiyaggahaṇena cettha <bold>vattakkhandhakā</bold>dīsu (cūḷava. 356 ādayo) āgatavattādīnampi gahaṇaṃ. Tepi hi sikkhitabbaṭṭhena <bold>‘‘sekhiyā’’</bold>ti icchitā. Tasmā mātikāyaṃ pārājikādīnaṃ viya sekhiyānaṃ paricchedo na katoti. Na kevalaṃ <bold>vattakkhandhakā</bold>dīsu (cūḷava. 356 ādayo) āgatavattādīnaṃ gahaṇatthamevāti āha <bold>‘‘cārittavinayadassanatthañcā’’</bold>ti. Etthāpi <bold>paricchedo na kato</bold>ti ānetvā yojetabbaṃ. Mātikāya ‘‘dukkaṭa’’nti avutte kathaṃ panettha dukkaṭanti veditabbanti āha <bold>‘‘yo panā’’</bold>tiādi.</paragraph>
<paragraph line="4"><bold>Aṭṭhaṅgulamatta</bold>nti pakataṅgulena aṭṭhaṅgulamattaṃ. Yo pana sukkhajaṅgho vā mahāpiṇḍikamaṃso vā hoti, tassa sāruppatthāya aṭṭhaṅgulādhikampi otāretvā nivāsetuṃ vaṭṭati.</paragraph>
<paragraph line="5"><bold>Pāsanta</bold>nti pāsassa antaṃ, dasāmūlanti attho.</paragraph>
<paragraph line="6"><bold>Aparimaṇḍalaṃ nivāsessāmī</bold>ti ‘‘purato vā pacchato vā olambetvā nivāsessāmī’’ti evaṃ <pageBreak edition="V" number="0.0402" /><bold>asañcicca</bold>. Kiñcāpi parimaṇḍalaṃ nivāsetuṃ ajānantassa anāpatti, tathāpi nivāsanavattaṃ sādhukaṃ uggahetabbameva. Sañcicca anuggahaṇañhi anādariyaṃ siyāti āha <bold>‘‘apica nivāsanavattaṃ uggahetabba’’</bold>nti.</paragraph>
<centered line="7">Parimaṇḍalasikkhāpadavaṇṇanā niṭṭhitā.</centered>
<subhead line="8">2. Dutiyaparimaṇḍalasikkhāpadavaṇṇanā</subhead>
<paragraph line="9"><bold>Paṭikkhittaṃ</bold><pageBreak edition="M" number="0.0437" /><bold>gihipāruta</bold>nti khuddakavatthukhandhake paṭikkhittaṃ gihipārutaṃ. Idāni ‘‘na, bhikkhave’’tiādinā (cūḷava. 280-281) saṅkhepena vuttamatthameva vitthāretvā dassetuṃ <bold>‘‘tatthā’’</bold>tiādimāha. Yaṃ kiñci aññathā pārutanti sambandho. <bold>Tasmā</bold>ti yasmā setapaṭapārutādi gihipārutaṃ nāma, tasmā. <bold>Setapaṭā</bold>ti etasseva vivaraṇaṃ. <bold>Aḍḍhapālakanigaṇṭhā</bold>ti aḍḍhaṃ pālentīti <bold>aḍḍhapālakā,</bold> aḍḍhapālakā ca te nigaṇṭhā cāti <bold>aḍḍhapālakanigaṇṭhā</bold>. Te hi upari ekameva setavatthaṃ upakacchake pavesetvā paridahanti, heṭṭhā naggāpi aḍḍhameva pālenti. <bold>Paribbājakā</bold>ti gihibandhanaṃ pahāya pabbajjūpagatā. <bold>Uraṃ vivaritvā</bold>ti hadayamajjhaṃ vivaritvā. <bold>Akkhitārakāmatta</bold>nti akkhimattaṃ. <bold>Ārāme vā</bold>ti buddhūpaṭṭhānādikālaṃ sandhāya vuttaṃ. <bold>Antaraghare vā</bold>ti antare gharāni ettha, etassāti vā <bold>‘‘antaraghara’’</bold>nti laddhanāme gāme.</paragraph>
<centered line="10">Dutiyaparimaṇḍalasikkhāpadavaṇṇanā niṭṭhitā.</centered>
<subhead line="11">3-4. Suppaṭicchannasikkhāpadavaṇṇanā</subhead>
<paragraph line="12"><bold>Suṭṭhu paṭicchanno</bold>ti jattumpi urampi avivaritvā paṭicchādetabbaṭṭhāne paṭicchādanena paṭicchanno, na sīsapāruto. Tenāha <bold>‘‘gaṇṭhikaṃ paṭimuñcitvā’’</bold>tiādi. Tattha <bold>gaṇṭhikaṃ paṭimuñcitvā</bold>ti gaṇṭhikaṃ pāsake paṭimuñcitvā. <bold>Antaraghare vā</bold>ti gocaragāme. Ekadivasampi vāsūpagatassa santikaṃ yathāsukhaṃ gantuṃ vaṭṭati, ko pana vādo catuppañcāhaṃ vāsamadhiṭṭhāya vasitabhikkhūnaṃ santikanti gaṇṭhipade likhitaṃ.</paragraph>
<paragraph line="13"><bold>Vāsūpagatassā</bold>ti <pageBreak edition="V" number="0.0403" /> rattivāsatthāya upagatassa rattibhāge vā divasabhāge vā kāyaṃ vivaritvā nisīdato anāpatti.</paragraph>
<centered line="14">Suppaṭicchannasikkhāpadavaṇṇanā niṭṭhitā.</centered>
<subhead line="15">5-6. Susaṃvutasikkhāpadavaṇṇanā</subhead>
<paragraph line="16"><bold>Susaṃvuto</bold>ti <pageBreak edition="M" number="0.0438" /> susaṃyato. Yathā panettha susaṃvuto nāma hoti, taṃ dassetuṃ <bold>‘‘hatthaṃ vā’’</bold>tiādi vuttaṃ.</paragraph>
<centered line="17">Susaṃvutasikkhāpadavaṇṇanā niṭṭhitā.</centered>
<subhead line="18">7-8. Okkhittacakkhusikkhāpadavaṇṇanā</subhead>
<paragraph line="19">Kittakena pana okkhittacakkhu hotīti āha <bold>‘‘yugamattaṃ bhūmibhāgaṃ pekkhamāno’’</bold>ti. Yugayuttako hi danto ājāneyyo yugamattaṃ pekkhati, purato catuhatthappamāṇaṃ bhūmibhāgaṃ, imināpi ettakaṃ pekkhantena gantabbaṃ. Yo anādariyaṃ paṭicca taṃ taṃ disābhāgaṃ pāsādaṃ kūṭāgāraṃ vīthiṃ olokento gacchati, āpatti dukkaṭassa. <bold>Hatthiassādiparissayābhāva</bold>nti parissayanaṭṭhena, abhibhavanaṭṭhena, viheṭhanaṭṭhena vā <bold>parissayo,</bold> hatthiassādiyeva parissayo <bold>hatthiassādiparissayo,</bold> tassābhāvaṃ, hatthiassādi upaddavābhāvanti attho. ‘‘Yathā ca ekasmiṃ ṭhāne ṭhatvā, evaṃ gacchantopi parissayābhāvaṃ oloketuṃ labhatiyeva, tathā gāme pūja’’nti (sārattha. ṭī. pācittiya 3.582) vadanti.</paragraph>
<centered line="20">Okkhittacakkhusikkhāpadavaṇṇanā niṭṭhitā.</centered>
<subhead line="21">9-10. Ukkhittakāyasikkhāpadavaṇṇanā</subhead>
<paragraph line="22"><bold>Antoindakhīlato paṭṭhāyā</bold>ti parikkhittassa gāmassa antoummārato paṭṭhāya, aparikkhittassa pana dutiyaleḍḍupātato paṭṭhāya na evaṃ gantabbaṃ.</paragraph>
<centered line="23">Ukkhittakāyasikkhāpadavaṇṇanā niṭṭhitā.</centered>
<subhead line="24">11-12. Ujjagghikasikkhāpadavaṇṇanā</subhead>
<paragraph line="25"><bold>Hasanīyasmiṃ</bold><pageBreak edition="V" number="0.0404" /><bold>vatthusmi</bold>nti nimittatthe bhummaṃ, hasitabbavatthukāraṇāti attho.</paragraph>
<centered line="26">Ujjagghikasikkhāpadavaṇṇanā niṭṭhitā.</centered>
<subhead line="27">13-14. Uccasaddasikkhāpadavaṇṇanā</subhead>
<paragraph line="28">Kittāvatā <pageBreak edition="M" number="0.0439" /> appasaddo hotīti āha <bold>‘‘ayaṃ panetthā’’</bold>tiādi. <bold>Saddameva suṇātī</bold>ti aparibyattakkharaṃ saddamattameva suṇāti. Tenāha <bold>‘‘kathaṃ na vavatthapetī’’</bold>ti.</paragraph>
<centered line="29">Uccasaddasikkhāpadavaṇṇanā niṭṭhitā.</centered>
<subhead line="30">15-20. Kāyappacālakādisikkhāpadavaṇṇanā</subhead>
<paragraph line="31">‘‘Kāyādīni paggahetvā’’ti etasseva vivaraṇaṃ <bold>‘‘niccalāni ujukāni ṭhapetvā’’</bold>ti <bold>gantabbañceva nisīditabbañcā</bold>ti samena iriyāpathena gantabbañceva nisīditabbañca. Kāyappacālakādiyuttaṃ chakkaṃ.</paragraph>
<centered line="32">Kāyappacālakādisikkhāpadavaṇṇanā niṭṭhitā.</centered>
<subhead line="33">26. Pallatthikasikkhāpadavaṇṇanā</subhead>
<paragraph line="34"><bold>Dussapallatthikāyā</bold>ti ettha āyogapallatthikāpi dussapallatthikāyeva.</paragraph>
<centered line="35">Pallatthikasikkhāpadavaṇṇanā niṭṭhitā.</centered>
<centered line="36">Chabbīsatisāruppasikkhāpadavaṇṇanā niṭṭhitā.</centered>
<subhead line="37">27. Sakkaccapaṭiggahaṇasikkhāpadavaṇṇanā</subhead>
<paragraph line="38"><bold>Satiṃ</bold><pageBreak edition="V" number="0.0405" /><bold>upaṭṭhāpetvā</bold>ti chaḍḍetukāmo viya ahutvā piṇḍapāte satiṃ upaṭṭhāpetvā, ‘‘piṇḍapātaṃ gaṇhissāmī’’ti satiṃ upaṭṭhāpetvā.</paragraph>
<centered line="39">Sakkaccapaṭiggahaṇasikkhāpadavaṇṇanā niṭṭhitā.</centered>
<subhead line="40">28. Pattasaññīpaṭiggahaṇasikkhāpadavaṇṇanā</subhead>
<paragraph line="41"><bold>Upanibaddhasaññī</bold><pageBreak edition="M" number="0.0440" /><bold>hutvā</bold>ti piṇḍapātaṃ dente anādariyaṃ paṭicca tahaṃ tahaṃ anoloketvā patte ābhogasaññī hutvā.</paragraph>
<centered line="42">Pattasaññīpaṭiggahaṇasikkhāpadavaṇṇanā niṭṭhitā.</centered>
<subhead line="43">29. Samasūpakapaṭiggahaṇasikkhāpadavaṇṇanā</subhead>
<paragraph line="44"><bold>Samasūpaka</bold>nti pamāṇayuttaṃ sūpavantaṃ katvā, bhāvanapuṃsakaniddeso cāyaṃ. Byañjanaṃ pana anādiyitvā atthamattameva dassetuṃ <bold>‘‘samasūpako nāmā’’</bold>tiādi vuttaṃ. <bold>Sabbāpi sūpeyyabyañjanavikatī</bold>ti oloṇisākasūpeyyamacchamaṃsarasādikā sabbāpi sūpeyyabyañjanavikati.</paragraph>
<centered line="45">Samasūpakapaṭiggahaṇasikkhāpadavaṇṇanā niṭṭhitā.</centered>
<subhead line="46">30-32. Samatittikādisikkhāpadavaṇṇanā</subhead>
<paragraph line="47"><bold>Samatittika</bold>nti bhāvanapuṃsakaniddeso, samatittikaṃ katvāti attho. Evamaññesupi īdisesu ṭhānesu attho daṭṭhabbo. <bold>Samapuṇṇa</bold>nti (sārattha. ṭī. pācittiya 3.605) pattassa antomukhavaṭṭilekhāsamapuṇṇaṃ. <bold>Samabharita</bold>nti etthāpi eseva nayo. Tañca kho adhiṭṭhānupagapattasseva, netarassa. Tenāha <bold>‘‘adhiṭṭhānupagapattassā’’</bold>tiādi. <bold>Racita</bold>nti kataṃ, pakkhittaṃ pūritanti attho. <bold>Yaṃ kiñci yāvakālika</bold>nti yāgubhattaphalāphalādiṃ yaṃ kiñci āmisajātikaṃ. <bold>Yattha katthacīti</bold> adhiṭṭhānupago vā hotu, anadhiṭṭhānupago vā yattha katthaci patte <pageBreak edition="V" number="0.0406" />. <bold>Thūpīkatānī</bold>ti thūpaṃ viya katāni, adhiṭṭhānupagassa pattassa antomukhavaṭṭilekhaṃ atikkamitvā katānīti attho. Idañca ‘‘yāmakālikādīnī’’ti imassa vasena vuttaṃ, ‘‘yāvakālika’’nti imassa pana vasena vacanabyattayaṃ katvā ‘‘thūpīkatampi vaṭṭatī’’ti yojetabbaṃ. <bold>Pi</bold>-saddena athūpīkatāni vaṭṭantīti ettha kathāva natthīti dasseti. <bold>Heṭṭhā orohatī</bold>ti samantā okāsasabbhāvato cāliyamānaṃ heṭṭhā bhassati <pageBreak edition="M" number="0.0441" />. <bold>Takkolavaṭaṃsakādayo</bold>ti ettha matthake ṭhapitatakkolameva vaṭaṃsakasadisattā takkolavaṭaṃsakaṃ. <bold>Ādi</bold>saddena pupphavaṭaṃsakakaṭukaphalādivaṭaṃsakānaṃ (pāci. aṭṭha. 605) gahaṇaṃ, na taṃ thūpīkataṃ nāma hoti pāṭekkaṃ bhājanattā paṇṇādīnaṃ.</paragraph>
<centered line="48">Samatittikādisikkhāpadavaṇṇanā niṭṭhitā.</centered>
<subhead line="49">33-34. Sapadānasikkhāpadavaṇṇanā</subhead>
<paragraph line="50"><bold>Sapadāna</bold>nti (sārattha. ṭī. pācittiya 3.608) ettha <bold>dānaṃ</bold> vuccati avakhaṇḍanaṃ, apetaṃ dānato <bold>apadānaṃ,</bold> anavakhaṇḍanti attho, saha apadānena <bold>sapadānaṃ,</bold> avakhaṇḍanavirahitaṃ, anupaṭipāṭiyāti vuttaṃ hoti. Tenāha <bold>‘‘tattha tattha odhiṃ akatvā anupaṭipāṭiyā’’</bold>ti.</paragraph>
<centered line="51">Sapadānasikkhāpadavaṇṇanā niṭṭhitā.</centered>
<subhead line="52">36. Odanappaṭicchādanasikkhāpadavaṇṇanā</subhead>
<paragraph line="53"><bold>Māghātasamayādīsū</bold>ti ettha yasmiṃ samaye ‘‘pāṇo na hantabbo’’ti rājāno bheriṃ carāpenti, ayaṃ <bold>māghātasamayo</bold> nāma. <bold>Byañjanaṃ paṭicchādetvā dentī</bold>ti byañjanaṃ channaṃ katvā denti.</paragraph>
<centered line="54">Odanappaṭicchādanasikkhāpadavaṇṇanā niṭṭhitā.</centered>
<subhead line="55">37. Sūpodanaviññattisikkhāpadavaṇṇanā</subhead>
<paragraph line="56"><bold>Ekādasame</bold>ti sūpodanaviññattiyaṃ. Ettha pana yassa mukhe pakkhipitvā vippaṭisāre uppanne <pageBreak edition="V" number="0.0407" /> puna uggiritukāmassāpi sace sahasā pavisati, ayaṃ <bold>asañcicca paribhuñjati</bold> nāma. Yo pana viññattampi aviññattampi ekasmiṃ ṭhāne ṭhitaṃ sahasā anupadhāretvā gahetvā bhuñjati, ayaṃ <bold>asatiyā bhuñjati</bold> nāma.</paragraph>
<centered line="57">Sūpodanaviññattisikkhāpadavaṇṇanā niṭṭhitā.</centered>
<subhead line="58">38. Ujjhānasaññīsikkhāpadavaṇṇanā</subhead>
<paragraph line="59">Ujjhāyati <pageBreak edition="M" number="0.0442" /> etenāti <bold>ujjhānaṃ,</bold> cittaṃ, tasmiṃ saññā <bold>ujjhānasaññā</bold>ti āha <bold>‘‘ujjhānasaññī’’</bold>tiādi. <bold>Olokentassā</bold>ti paresaṃ pattaṃ olokentassa.</paragraph>
<centered line="60">Ujjhānasaññīsikkhāpadavaṇṇanā niṭṭhitā.</centered>
<subhead line="61">39. Kabaḷasikkhāpadavaṇṇanā</subhead>
<paragraph line="62">‘‘Mayūraṇḍaṃ atimahanta’’nti vacanato mayūraṇḍappamāṇopi kabaḷo na vaṭṭati. Keci pana ‘‘mayūraṇḍato mahantova na vaṭṭati, na mayūraṇḍappamāṇo’’tipi vadanti, taṃ na gahetabbaṃ. <bold>Kukkuṭaṇḍaṃ atikhuddaka</bold>nti etthāpi eseva nayo, gilānassa pana atikhuddakaṃ kabaḷaṃ karotopi anāpatti.</paragraph>
<centered line="63">Kabaḷasikkhāpadavaṇṇanā niṭṭhitā.</centered>
<subhead line="64">41-42. Anāhaṭasikkhāpadavaṇṇanā</subhead>
<paragraph line="65"><bold>Sakalaṃ hattha</bold>nti sakalā aṅguliyo. <bold>Hattha</bold>saddo cettha tadekadesesu aṅgulīsu daṭṭhabbo ‘‘hatthamuddā’’tiādīsu viya. Evañca katvā sabbaggahaṇaṃ samatthitaṃ hoti. Aññathā sakalaṃ hatthaṃ mukhe pavesetumasakkuṇeyyattā sabbaggahaṇamasamatthitameva siyā. Samudāye pavattassa ca vohārassa avayavepi pavattanato ekaṅgulimpi tato ekadesampi mukhe pakkhipituṃ na vaṭṭati.</paragraph>
<centered line="66">Anāhaṭasikkhāpadavaṇṇanā niṭṭhitā.</centered>
<subhead line="67">43. Sakabaḷasikkhāpadavaṇṇanā</subhead>
<paragraph line="68"><bold>Tattake</bold><pageBreak edition="V" number="0.0408" /><bold>sati vaṭṭatī</bold>ti tattake mukhamhi sati kathetuṃ vaṭṭati.</paragraph>
<centered line="69">Sakabaḷasikkhāpadavaṇṇanā niṭṭhitā.</centered>
<subhead line="70">50-51. Capucapukārakasikkhāpadavaṇṇanā</subhead>
<paragraph line="71"><bold>‘‘Capu</bold><pageBreak edition="M" number="0.0443" /><bold>capū’’ti evaṃ saddaṃ katvā</bold>ti ‘‘capu capū’’ti evaṃ anukaraṇasaddaṃ katvā. <bold>‘‘Pañcavīsatimepi eseva nayo’’</bold>ti iminā <bold>‘‘surusurukāraka</bold>nti ‘surū surū’ti evaṃ saddaṃ katvā’’ti imamatthamatidisati.</paragraph>
<centered line="72">Capucapukārakasikkhāpadavaṇṇanā niṭṭhitā.</centered>
<centered line="73">Tiṃsabhojanappaṭisaṃyuttasikkhāpadavaṇṇanā niṭṭhitā.</centered>
<subhead line="74">57. Chattapāṇisikkhāpadavaṇṇanā</subhead>
<paragraph line="75"><bold>Yaṃ kiñci chatta</bold>nti setacchattakilañjacchattapaṇṇacchattesu yaṃ kiñci chattaṃ. Yampi tatthajātakadaṇḍakena kataṃ ekapaṇṇacchattaṃ hoti, tampi chattameva. <bold>Yattha katthaci sarīrāvayave</bold>ti aṃsaūruādike yattha katthaci sarīrāvayaveti.</paragraph>
<centered line="76">Chattapāṇisikkhāpadavaṇṇanā niṭṭhitā.</centered>
<subhead line="77">60. Āvudhapāṇisikkhāpadavaṇṇanā</subhead>
<paragraph line="78"><bold>Sabbāpi dhanuvikatī</bold>ti cāpakodaṇḍādibhedā sabbāpi dhanuvikati. <bold>Cāpo</bold>ti (sārattha. ṭī. pācittiya 3.637) majjhe vaṅkā kājadaṇḍasadisā dhanuvikati. <bold>Kodaṇḍo</bold>ti vaṭṭaladaṇḍā dhanuvikati. <bold>Paṭimukka</bold>nti pavesitaṃ laggitaṃ. <bold>Yāva na gaṇhātī</bold>ti yāva hatthena na gaṇhāti, ayameva vā pāṭho. <bold>Tāva vaṭṭatī</bold>ti tāva dhammaṃ desetuṃ vaṭṭati.</paragraph>
<centered line="79">Āvudhapāṇisikkhāpadavaṇṇanā niṭṭhitā.</centered>
<subhead line="80">61-62. Pādukasikkhāpadavaṇṇanā</subhead>
<paragraph line="81"><bold>Kevalaṃ</bold><pageBreak edition="V" number="0.0409" /><bold>akkantassā</bold>ti kevalaṃ pādukaṃ akkamitvā ṭhitassa. <bold>Paṭimukkassā</bold>ti paṭimuñcitvā ṭhitassa. Tenāha <bold>‘‘pavesetvā ṭhānavasenā’’</bold>ti.</paragraph>
<centered line="82">Pādukasikkhāpadavaṇṇanā niṭṭhitā.</centered>
<subhead line="83">63. Yānasikkhāpadavaṇṇanā</subhead>
<paragraph line="84"><bold>Yānagatassā</bold>ti <pageBreak edition="M" number="0.0444" /> ‘‘yānaṃ nāma vayhaṃ, ratho, sakaṭaṃ, sandhamānikā, sivikā, pāṭaṅkī’’ti (pāci. 640, 1187) vuttaṃ yānaṃ upādāya antamaso hatthasaṅghāṭamhi gatassa. Tenāha <bold>‘‘sacepi dvīhi janehī’’</bold>tiādi. <bold>Vayhādike</bold>ti ettha vayhanti upari maṇḍapasadisaṃ padaracchadanaṃ, sabbapāliguṇṭhimaṃ vā chādetvā kataṃ sakaṭavisesaṃ ‘‘vayha’’nti vadanti. <bold>Ādi</bold>saddena rathādīnaṃ gahaṇaṃ.</paragraph>
<centered line="85">Yānasikkhāpadavaṇṇanā niṭṭhitā.</centered>
<subhead line="86">75. Udakeuccārasikkhāpadavaṇṇanā</subhead>
<paragraph line="87"><bold>Pakiṇṇaka</bold>nti vomissakanayaṃ. <bold>Sacittaka</bold>nti (sārattha. ṭī. pācittiya 3.576) vatthuvijānanacittena, paṇṇattivijānanacittena ca sacittakaṃ. ‘‘Anādariyaṃ paṭiccā’’ti (pāci. 654) vuttattā yasmā anādariyavaseneva āpajjitabbato idaṃ sabbaṃ kevalaṃ akusalameva, tañca pakatiyā vajjaṃ, sañcicca vītikkamanañca domanassikasseva hoti, tasmā <bold>‘‘lokavajjaṃ akusalacittaṃ dukkhavedana’’</bold>nti vuttaṃ. Sesesupi eseva nayo.</paragraph>
<centered line="88">Ekūnavīsatidhammadesanāpaṭisaṃyuttasikkhāpadavaṇṇanā niṭṭhitā.</centered>
<centered line="89">Iti kaṅkhāvitaraṇiyā pātimokkhavaṇṇanāya</centered>
<centered line="90">Vinayatthamañjūsāyaṃ līnatthappakāsaniyaṃ</centered>
<centered line="91">Sekhiyavaṇṇanā niṭṭhitā.</centered>
<title line="92">Adhikaraṇasamathavaṇṇanā</title>
<paragraph line="93"><bold>Gaṇanaparicchedo</bold>ti <pageBreak edition="V" number="0.0410" /> saṅkhyāparicchedo. Adhikarīyanti etthāti <bold>adhikaraṇāni</bold>. Ke adhikarīyanti? Samathā. Kathaṃ adhikarīyanti? Samanavasena. Tasmā te tesaṃ samanavasena pavattantīti āha <bold>‘‘adhikaraṇāni samentī’’</bold>tiādi. <bold>Uppannānaṃ uppannāna</bold>nti uṭṭhitānaṃ uṭṭhitānaṃ. Kiñcāpi <pageBreak edition="M" number="0.0445" /> adhikaraṇaṭṭhena ekavidhaṃ, tathāpi vatthuvasena nānā hotīti ‘‘adhikaraṇāna’’nti bahuvacanaṃ kataṃ. Idāni tassa nānāttaṃ dassetvā vivarituṃ <bold>‘‘vivādādhikaraṇa’’</bold>ntiādimāha. Vivādoyeva adhikaraṇaṃ <bold>vivādādhikaraṇaṃ</bold>. Esa nayo sesesupi. <bold>Samathattha</bold>nti samanatthaṃ.</paragraph>
<paragraph line="94">Adhikaraṇassa sammukhā vinayanato <bold>sammukhāvinayo</bold>. Dabbamallaputtattherasadisassa sativepullappattassa khīṇāsavasseva dātabbo vinayo <bold>sativinayo</bold>. Sammūḷhassa gaggabhikkhusadisassa ummattakassa dātabbo vinayo <bold>amūḷhavinayo</bold>. Paṭiññātena karaṇabhūtena karaṇaṃ <bold>paṭiññātakaraṇaṃ</bold>. Atha vā paṭiññāte āpannabhāvādike karaṇaṃ kiriyā, ‘‘āyatiṃ saṃvareyyāsī’’ti parivāsadānādivasena ca pavattaṃ vacīkammaṃ paṭiññātakaraṇaṃ. Yassā kiriyāya dhammavādino bahutarā, esā <bold>yebhuyyasikā</bold> nāma. Yo pāpussannatāya <bold>pāpiyo,</bold> puggalo, tassa upavāḷabhikkhusadisassa kattabbato <bold>tassapāpiyasikā,</bold> aluttasamāsoyaṃ. Tiṇavatthārakasadisattā <bold>tiṇavatthārako</bold>. Yathā (cūḷava. aṭṭha. 212) hi gūthaṃ vā muttaṃ vā ghaṭṭiyamānaṃ duggandhatāya bādhati, tiṇehi avattharitvā suppaṭicchāditassa panassa gandho na bādhati, evameva yaṃ adhikaraṇaṃ mūlānumūlaṃ gantvā vūpasamiyamānaṃ kakkhaḷattāya vāḷattāya bhedāya saṃvattati, taṃ iminā kammena vūpasantaṃ gūthaṃ viya tiṇavatthārakena paṭicchannaṃ suvūpasantaṃ hoti. Tena vuttaṃ ‘‘tiṇavatthārakasadisattā tiṇavatthārako’’ti.</paragraph>
<paragraph line="95"><bold>Tatrā</bold>ti tesu sattasu adhikaraṇasamathesu. <bold>‘‘Aṭṭhārasahi vatthūhī’’</bold>ti lakkhaṇavacanametaṃ ‘‘yadi me byādhikā bhaveyyuṃ, dātabbamidamosadha’’ntiādinā (saṃ. ni. ṭī. 2.3.39-42) viya. Tasmā tesu aññatarena vivadantā aṭṭhārasahi vatthūhi vivadantīti vuccati. <bold>Vivādo</bold>ti vipaccanīkavādo. <bold>Upavadanā</bold>ti akkoso. <bold>Codanā</bold>ti anuyogo. <bold>Dve</bold>ti thullaccayadubbhāsitāpattiyo <pageBreak edition="V" number="0.0411" /> dve. <bold>Catunnaṃ kammānaṃ karaṇa</bold>nti catunnaṃ kammānaṃ antare yassa kassaci kammassa karaṇaṃ.</paragraph>
<paragraph line="96">Evaṃ adhikaraṇāni dassetvā idāni tesu idaṃ adhikaraṇaṃ ettakehi samathehi sammatīti dassetuṃ <bold>‘‘tatthā’’</bold>tiādi vuttaṃ. Yasmiṃ vihāre uppannaṃ <pageBreak edition="M" number="0.0446" />, tasmiṃyeva vā sammatīti sambandho. Evaṃ sesesupi. Tattha <bold>yasmiṃ vihāre uppanna</bold>nti ‘‘yasmiṃ vihāre mayhaṃ iminā patto gahito, cīvaraṃ gahita’’ntiādinā (pari. aṭṭha. 341) nayena pattacīvarādīnaṃ atthāya vivādādhikaraṇaṃ uppannaṃ hoti. <bold>Tasmiṃyeva vā sammatī</bold>ti tasmiṃ vihāreyeva āvāsikehi sannipatitvā ‘‘alaṃ, āvuso’’ti atthapaccatthike saññāpetvā pāḷimuttakavinicchayeneva vūpasamentehi sammati. Sace pana taṃ adhikaraṇaṃ nevāsikā vūpasametuṃ na sakkonti, athañño vinayadharo āgantvā ‘‘kiṃ, āvuso, imasmiṃ vihāre uposatho vā pavāraṇā vā ṭhitā’’ti pucchati, tehi ca tasmiṃ kāraṇe kathite taṃ adhikaraṇaṃ khandhakato ca parivārato ca suttena vinicchinitvā vūpasameti. Evampi etasmiṃyeva sammatīti daṭṭhabbaṃ.</paragraph>
<paragraph line="97"><bold>Aññattha vūpasametuṃ gacchantānaṃ antarāmagge vā sammatī</bold>ti ‘‘na mayaṃ etassa vinicchaye tiṭṭhāma, nāyaṃ vinaye kusalo, amukasmiṃ nāma gāme vinayadharā therā vasanti, tattha gantvā vinicchinissāmā’’ti gacchantānaṃ antarāmagge vā kāraṇaṃ sallakkhetvā aññamaññaṃ saññāpentehi, aññehi vā te bhikkhū nijjhāpentehi sammati. Na heva kho pana aññamaññasaññattiyā vā sabhāgabhikkhunijjhāpanena vā vūpasantaṃ hoti, apica kho paṭipathaṃ āgacchanto eko vinayadharo disvā ‘‘katthāvuso, gacchathā’’ti pucchitvā ‘‘amukaṃ nāma gāmaṃ iminā nāma karaṇenā’’ti vutte ‘‘alaṃ, āvuso, kiṃ tattha gatenā’’ti tattheva dhammena vinayena taṃ adhikaraṇaṃ vūpasameti. Evampi antarāmagge vūpasammati nāma.</paragraph>
<paragraph line="98"><bold>Yattha gantvā saṅghassa niyyātitaṃ, tattha saṅghena vā</bold>ti sace pana ‘‘alaṃ, āvuso, kiṃ tattha gatenā’’ti vuccamānāpi ‘‘mayaṃ tattheva gantvā vinicchayaṃ pāpessāmā’’ti (pari. aṭṭha. 341) vinayadharassa vacanaṃ anādiyitvā yattha gantvā sabhāgabhikkhusaṅghassa adhikaraṇaṃ niyyātitaṃ, tattha saṅghena ‘‘alaṃ, āvuso, saṅghasannipātaṃ nāma garuka’’nti tattheva nisīditvā vinicchitaṃ sammati. Na heva kho pana sabhāgabhikkhūnaṃ saññattiyā vūpasantaṃ hoti, apica kho saṅghaṃ sannipātetvā ārocitaṃ saṅghamajjhe vinayadharā vūpasamenti. Evampi tattha saṅghena vinicchitaṃ sammati nāma.</paragraph>
<paragraph line="99"><bold>Ubbāhikāya</bold><pageBreak edition="M" number="0.0447" /><pageBreak edition="V" number="0.0412" /><bold>sammatapuggalehi vā vinicchita</bold>nti apaloketvā vā khandhake vuttāya vā ñattidutiyakammavācāya sammatehi puggalehi visuṃ vā nisīditvā, tassāyeva vā parisāya ‘‘aññena na kiñci kathetabba’’nti (cūḷava. aṭṭha. 231) sāvetvā vinicchitaṃ. <bold>Aya</bold>nti ayaṃ yathāvuttā catubbidhā sammukhatā.</paragraph>
<paragraph line="100"><bold>Kārakasaṅghassā</bold>ti vūpasametuṃ sannipatitassa kārakasaṅghassa. <bold>Saṅghasāmaggivasena sammukhībhāvo</bold>ti ‘‘yāvatikā bhikkhū kammappattā, te āgatā honti, chandārahānaṃ chando āhaṭo hoti, sammukhībhūtā na paṭikkosantī’’ti (cūḷava. 228) evaṃ vuttasaṅghasāmaggivasena sammukhībhāvo, etena yathā tathā padhānakārakapuggalānaṃ sammukhatāmattaṃ saṅghasammukhatā nāma na hotīti dasseti. <bold>Bhūtatā</bold>ti tacchatā. Saccapariyāyo hi idha <bold>dhamma</bold>saddo ‘‘dhammavādī’’tiādīsu (dī. ni. 1.9, 194) viya. Vineti etenāti <bold>vinayo,</bold> tassa tassa adhikaraṇassa vūpasamanāya bhagavatā vuttavidhi, tassa vinayassa sammukhatā <bold>vinayasammukhatā</bold>. Tenāha <bold>‘‘yathā taṃ…pe… vinayasammukhatā’’</bold>ti. <bold>Yenā</bold>ti yena puggalena. <bold>Atthapaccatthikāna</bold>nti (sārattha. ṭī. cūḷavagga 3.228) vivādavatthusaṅkhāte atthe paccatthikānaṃ. <bold>Saṅghasammukhatā parihāyati</bold> sammatapuggaleheva vūpasamanato.</paragraph>
<paragraph line="101"><bold>Na</bold>nti vivādādhikaraṇaṃ. <bold>Pañcaṅgasamannāgata</bold>nti (cūḷava. 234) ‘‘na chandāgatiṃ gacchati, na dosāgatiṃ gacchati, na mohāgatiṃ gacchati, na bhayāgatiṃ gacchati, gahitāgahitaṃ jānātī’’ti vuttehi pañcahaṅgehi samannāgataṃ. <bold>Gūḷhakavivaṭakasakaṇṇajappakesu tīsu salākaggāhesū</bold>ti ‘‘anujānāmi, bhikkhave, tesaṃ bhikkhūnaṃ saññattiyā tayo salākaggāhake gūḷhakaṃ, vivaṭakaṃ, sakaṇṇajappaka’’nti (cūḷava. 235) <bold>samathakkhandhake</bold> vuttesu tīsu salākaggāhesu. <bold>Salākaṃ gāhetvā</bold>ti dhammavādīnañca adhammavādīnañca salākāyo nimittasaññaṃ āropetvā cīvarabhoge katvā samathakkhandhake vuttanayena gāhāpetvā. Evañhi tattha <bold>vuttaṃ</bold> –</paragraph>
<indent line="102">‘‘Kathañca, bhikkhave, gūḷhako salākaggāho hoti? Tena salākaggāhāpakena bhikkhunā salākāyo vaṇṇāvaṇṇāyo katvā ekameko bhikkhu upasaṅkamitvā evamassa vacanīyo <pageBreak edition="M" number="0.0448" /> ‘ayaṃ evaṃvādissa salākā, ayaṃ evaṃvādissa salākā, yaṃ icchasi, taṃ gaṇhāhī’ti. Gahite vattabbo ‘mā ca kassaci dassehī’ti. Sace jānāti ‘adhammavādī bahutarā’ti, ‘duggaho’ti paccukkaḍḍhitabbaṃ. Sace jānāti ‘dhammavādī bahutarā’ti <pageBreak edition="V" number="0.0413" />, ‘suggaho’ti sāvetabbaṃ. Evaṃ kho, bhikkhave, gūḷhako salākaggāho hoti.</indent>
<indent line="103">‘‘Kathañca, bhikkhave, vivaṭako salākaggāho hoti? Sace jānāti ‘dhammavādī bahutarā’ti, vissaṭṭheneva vivaṭena gāhetabbo. Evaṃ kho, bhikkhave, vivaṭako salākaggāho hoti.</indent>
<indent line="104">‘‘Kathañca, bhikkhave, sakaṇṇajappako salākaggāho hoti? Tena salākaggāhāpakena bhikkhunā ekamekassa bhikkhuno upakaṇṇake ārocetabbaṃ ‘ayaṃ evaṃvādissa salākā, ayaṃ evavādissa salākā, yaṃ icchasi, taṃ gaṇhāhī’ti. Gahite vattabbo ‘mā ca kassaci ārocehī’ti. Sace jānāti ‘adhammavādī bahutarā’ti, ‘duggaho’ti paccukkaḍḍhitabbaṃ. Sace jānāti ‘dhammavādī bahutarā’ti, ‘suggaho’ti sāvetabbaṃ. Evaṃ kho, bhikkhave, sakaṇṇajappako salākaggāho hotī’’ti.</indent>
<paragraph line="105">Ettha ca alajjussannāya (cūḷava. aṭṭha. 235) parisāya gūḷhako salākaggāho kātabbo, lajjussannāya vivaṭako, bālussannāya sakaṇṇajappakoti veditabbo. <bold>Dhammavādīnaṃ yebhuyyatāyā</bold>ti dhammavādīnaṃ ekenapi adhikatāya, ko pana vādo dvīhi tīhi.</paragraph>
<paragraph line="106"><bold>‘‘Catūhi samathehi sammatī’’</bold>ti idaṃ sabbasaṅgāhakavasena vuttaṃ, tattha pana dvīhi eva vūpasamanaṃ daṭṭhabbaṃ. <bold>Evaṃ vinicchita</bold>nti sace āpatti natthi, ubho khamāpetvā, atha atthi, āpattiṃ dassetvā ropanavasena vinicchitaṃ. Paṭikammaṃ pana āpattādhikaraṇasamathe parato āgamissatīti. Na samaṇasāruppaṃ <bold>assāmaṇakaṃ,</bold> samaṇehi akattabbaṃ, tasmiṃ. <bold>Ajjhācāre</bold> vītikkame sati.</paragraph>
<paragraph line="107"><bold>Pārājikasāmantena</bold><pageBreak edition="M" number="0.0449" /><bold>vā</bold>ti dukkaṭena vā thullaccayena vā. Methunadhamme hi pārājikasāmantā nāma dukkaṭaṃ hoti, adinnādānādīsu thullaccayaṃ. <bold>Paṭicarato</bold>ti paṭicchādentassa. <bold>Acchinnamūlo bhavissatī</bold>ti pārājikaṃ anāpanno bhavissati, sīlavā bhavissatīti vuttaṃ hoti. <bold>Sammā vattitvā</bold>ti vattaṃ pūretvā. <bold>Osāraṇaṃ labhissatī</bold>ti kammappaṭippassaddhiṃ labhissati.</paragraph>
<paragraph line="108"><bold>Tassā</bold>ti <pageBreak edition="V" number="0.0414" /> āpattādhikaraṇassa. <bold>Sammukhāvinayeneva vūpasamo natthi</bold> paṭiññāya, tathārūpāya khantiyā vā vinā avūpasamanato. Yā pana paṭiññāti sambandho.</paragraph>
<paragraph line="109"><bold>Etthā</bold>ti āpattidesanāyaṃ. <bold>Siyā</bold>ti avassaṃ. <bold>Kakkhaḷattāya vāḷattāyā</bold>ti kakkhaḷabhāvāya ceva vāḷabhāvāya ca. <bold>Thullavajja</bold>nti pārājikañceva saṅghādisesañca. <bold>Gihippaṭisaṃyutta</bold>nti gihīnaṃ hīnena khuṃsanavambhanadhammikappaṭissavesu āpannaṃ āpattiṃ.</paragraph>
<paragraph line="110"><bold>Yathānurūpa</bold>nti ‘‘dvīhi samathehi, tīhi, catūhi, ekenā’’ti evaṃ vuttanayeneva yathānurūpaṃ. <bold>Etthā</bold>ti imasmiṃ samathādhikāre. <bold>Vinicchayanayo</bold>ti vinicchayanayamattaṃ. Tenāha <bold>‘‘vitthāro panā’’</bold>tiādi. <bold>Assā</bold>ti vitthārassa. <bold>Samantapāsādikāyaṃ vutto</bold>ti samantapāsādikāya nāma vinayaṭṭhakathāyaṃ vutto. Tasmā tattha vuttanayeneva veditabboti adhippāyo.</paragraph>
<paragraph line="111"><bold>Ettaka</bold>nti etaṃparamaṃ, na ito bhiyyo.</paragraph>
<centered line="112">Adhikaraṇasamathavaṇṇanā niṭṭhitā.</centered>
<centered line="113">Iti kaṅkhāvitaraṇiyā pātimokkhavaṇṇanāya</centered>
<centered line="114">Vinayatthamañjūsāyaṃ līnatthappakāsaniyaṃ</centered>
<centered line="115">Bhikkhupātimokkhavaṇṇanā niṭṭhitā.</centered>
<centered line="116"> Namo tassa bhagavato arahato sammāsambuddhassa</centered>
</body>
</document>