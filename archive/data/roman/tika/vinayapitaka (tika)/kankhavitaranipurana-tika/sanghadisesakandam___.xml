<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin09t.nrf22.xml</normativeSource>
    <archivePath>roman/tika/vinayapitaka (tika)/kankhavitaranipurana-tika/sanghadisesakandam___.xml</archivePath>
    <baseFileName>sanghadisesakandam___</baseFileName>
    <titlePath>Saṅghādisesakaṇḍaṃ - Kaṅkhāvitaraṇīpurāṇa-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Saṅghādisesakaṇḍaṃ</chapter>
    <subhead line="2">1. Ussayavādikāsikkhāpadavaṇṇanā</subhead>
    <paragraph line="3"><bold>Mānussayavasena</bold><pageBreak edition="Myanmar" number="0.0455" /><pageBreak edition="Vipassana Research Institut" number="0.0420" /><bold>kodhūssayavasenā</bold>ti bāhullanayena vuttaṃ. Teneva vakkhati ‘‘ticittaṃ tivedana’’nti. <bold>Aḍḍakaraṇatthāyā</bold>ti ettha <bold>aḍḍo</bold>ti vohārikavinicchayo vuccati. Yaṃ pabbajitā ‘‘adhikaraṇa’’ntipi vadanti, tassa karaṇatthāya vohārikavinicchayatthāyāti vuttaṃ hoti. <bold>Vītikkamakkhaṇeyevā</bold>ti vatthujjhācārakkhaṇeyeva, na tatiyāya samanubhāsanāyāti adhippāyo. <bold>Bhikkhuniṃ saṅghato nissāretī</bold>ti āpannaṃ bhikkhuniṃ bhikkhunisaṅghamhā nissāreti. Hetumhi cāyaṃ kattuvohāro ‘‘nissāraṇahetubhūtadhammo ‘nissāraṇīyo’ti vutto’’ti katvā.</paragraph>
    <paragraph line="4"><bold>Yattha ṭhitāyā</bold>ti upassayabhikkhācāramaggādīsu yasmiṃ ṭhāne ṭhitāya. <bold>Tato paṭṭhāya gacchantiyā</bold>ti tato paṭṭhāya vohārikānaṃ santikaṃ gacchantiyā. <bold>Dutiye</bold>ti dutiyārocane. <bold>Tenā</bold>ti upāsakena. <bold>Evaṃ vuttāyā</bold>ti ‘‘mama ca tava ca kathaṃ tvaṃyeva ārocehī’’ti vuttāya. <bold>Aññena kathāpetī</bold>ti kappiyakārakena kathāpeti. <bold>Yathā vā tathā vā hi ārociyamāne</bold>ti kappiyakārako vā bhikkhuniyā kathaṃ paṭhamaṃ ārocetu, itaro vā attano kathaṃ (pāci. aṭṭha. 679). Kappiyakārako vā ubhinnampi kathaṃ, itaro vā ubhinnampi kathaṃ ārocetūti evaṃ yathā tathā ārociyamāne. <bold>Ubhinnampi pana kathaṃ sutvā</bold>ti yathā tathā vā ārocitaṃ pana ubhinnampi kathaṃ sutvā.</paragraph>
    <paragraph line="5"><bold>Ākaḍḍhiyamānā gacchatī</bold>ti vuccamānā vohārikānaṃ santikaṃ gacchati, imassa ‘‘tassā anāpattī’’ti iminā sambandho. Evaṃ sesesupi. <bold>Rakkhaṃ yācatī</bold>ti dhammikaṃ rakkhaṃ yācati. Idāni yathā yācitā rakkhā dhammikā hoti, taṃ dassetuṃ <bold>‘‘upassaye aññehi kataṃ anācāraṃ anodissa ācikkhantī’’</bold>ti vuttaṃ. Tattha atītaṃ ārabbha atthi odissa ācikkhanā (pāci. aṭṭha. 679), atthi <pageBreak edition="Vipassana Research Institut" number="0.0421" /> anodissa ācikkhanā, anāgataṃ ārabbhāpi atthi odissa ācikkhanā, atthi anodissa ācikkhanā.</paragraph>
    <paragraph line="6">Kathaṃ <pageBreak edition="Myanmar" number="0.0456" /><bold>atītaṃ ārabbha odissa ācikkhanā</bold> hoti? Bhikkhunupassaye gāmadārakā, dhuttādayo vā ye keci anācāraṃ vā ācaranti, rukkhaṃ vā chindanti, phalāphalaṃ vā haranti, parikkhāre vā acchindanti. Bhikkhunī vohārike upasaṅkamitvā ‘‘amhākaṃ upassaye idaṃ nāma kata’’nti vadati. ‘‘Kenā’’ti vutte ‘‘asukena ca asukena cā’’ti ācikkhati. Evaṃ atītaṃ ārabbha odissa ācikkhanā hoti, sā na vaṭṭati. Tañce sutvā te vohārikā tesaṃ daṇḍaṃ karonti, sabbaṃ bhikkhuniyā gīvā hoti. ‘‘Daṇḍaṃ gaṇhissantī’’ti adhippāyepi sati gīvāyeva hoti. Sace pana tassa ‘‘daṇḍaṃ gaṇhathā’’ti vadati, pañcamāsakamatte gahite pārājikaṃ hoti.</paragraph>
    <paragraph line="7">Tehi ‘‘kenā’’ti vutte pana ‘‘asukenā’ti vattuṃ amhākaṃ na vaṭṭati, tumheyeva jānissatha. Kevalañhi mayaṃ rakkhaṃ yācāma, taṃ no detha, avahaṭabhaṇḍampi āharāpethā’’ti vattabbaṃ. Evaṃ <bold>anodissa ācikkhanā</bold> hoti, sā vaṭṭati. Evaṃ vutte sacepi te vohārikā te kārake gavesitvā tesaṃ daṇḍaṃ karonti, sabbaṃ sāpateyyampi gahitaṃ, bhikkhuniyā neva gīvā, na āpatti.</paragraph>
    <paragraph line="8">Parikkhāraṃ harante disvā tesaṃ anatthakāmatāya ‘‘coro coro’’ti vattumpi na vaṭṭati. Evaṃ vuttepi hi yaṃ tesaṃ daṇḍaṃ karonti, sabbaṃ bhikkhuniyā gīvā hoti. Attano vacanakaraṃ pana ‘‘iminā me parikkhāro gahito, taṃ āharāpehi, mā cassa daṇḍaṃ karothā’’ti vattuṃ vaṭṭati. Dāsadāsivāpiādīnaṃ atthāya aḍḍaṃ karonti, ayaṃ akappiyaaḍḍo nāma, na vaṭṭati.</paragraph>
    <paragraph line="9">Kathaṃ <bold>anāgataṃ ārabbha odissa ācikkhanā</bold> hoti? Vuttanayeneva parehi anācārādīsu katesu bhikkhunī vohārike evaṃ vadati ‘‘amhākaṃ upassaye idañcidañca karonti, rakkhaṃ no detha āyatiṃ akaraṇatthāyā’’ti. ‘‘Kena evaṃ kata’’nti vutte ‘‘asukena ca asukena cā’’ti ācikkhati. Evaṃ anāgataṃ ārabbha odissa ācikkhanā hoti, sāpi na vaṭṭati. Tesañhi daṇḍe kate purimanayeneva sabbaṃ bhikkhuniyā gīvā. Sesaṃ purimasadisameva.</paragraph>
    <paragraph line="10">Sace <pageBreak edition="Myanmar" number="0.0457" /> pana vohārikā bhikkhunupassaye evarūpaṃ anācāraṃ karontānaṃ ‘‘imaṃ nāma daṇḍaṃ karomā’’ti <pageBreak edition="Vipassana Research Institut" number="0.0422" /> bheriṃ carāpetvā āṇāya atiṭṭhamāne pariyesitvā daṇḍaṃ karonti, bhikkhuniyā neva gīvā, na āpatti.</paragraph>
    <paragraph line="11">Yo cāyaṃ bhikkhunīnaṃ vutto, bhikkhūnampi eseva nayo. Bhikkhunopi hi odissa ācikkhanā na vaṭṭati, yaṃ tathā ācikkhite tesaṃ daṇḍaṃ karonti, taṃ sabbaṃ gīvā hoti. Vuttanayeneva daṇḍaṃ gaṇhāpentassa pārājikaṃ. Yo pana ‘‘daṇḍaṃ karissantī’’ti jānantopi anodissa katheti, te ca pariyesitvā daṇḍaṃ karontiyeva, na doso. Vihārasīmāya rukkhādīni chindantānaṃ vāsipharasuādīni gahetvā pāsāṇe koṭṭenti, na vaṭṭati. Sace dhārā bhijjati, kārāpetvā dātabbā. Upadhāvitvā tesaṃ parikkhāre gaṇhanti, tampi na kātabbaṃ. Lahuparivattañhi cittaṃ, theyyacetanāya uppannāya mūlacchejjampi gaccheyya.</paragraph>
    <centered line="12">Ussayavādikāsikkhāpadavaṇṇanā niṭṭhitā.</centered>
    <subhead line="13">2. Corivuṭṭhāpikāsikkhāpadavaṇṇanā</subhead>
    <paragraph line="14"><bold>Mallagaṇabhaṭiputtagaṇādika</bold>ntiādīsu (sārattha. ṭī. pācittiya 3.683) <bold>mallagaṇo</bold> nāma nārāyanabhattiko tattha tattha pānīyaṭṭhapanapokkharaṇikhaṇanādipuññakammakārako gaṇo. <bold>Bhaṭiputtagaṇo</bold> nāma kumārabhattikagaṇo. <bold>Dhammagaṇo</bold>ti sāsanabhattiko anekappakārapuññakammakārako gaṇo. <bold>Gandhikaseṇī</bold>ti anekappakārasugandhivikatikārako gaṇo. <bold>Dussikaseṇī</bold>ti dussavāṇijasamūho, pesakāragaṇoti attho.</paragraph>
    <paragraph line="15"><bold>Vuṭṭhāpentiyā</bold>ti upasampādentiyā. Kenaci karaṇīyena pakkantāsu bhikkhunīsu agantvā khaṇḍasīmaṃ yathānisinnaṭṭhāneyeva attano nissitakaparisāya saddhiṃ vuṭṭhāpentiyā vācācittato samuṭṭhāti (pāci. aṭṭha. 683), aññaṃ sīmaṃ vā nadiṃ vā gantvā vuṭṭhāpentiyā kāyavācācittato samuṭṭhātīti āha <bold>‘‘corivuṭṭhāpanasamuṭṭhāna’’</bold>nti. Anāpucchā vuṭṭhāpanavasena <bold>kiriyākiriyaṃ</bold>. Paññattiṃ ajānantā ariyāpi vuṭṭhāpentīti vā kammavācāpariyosāne āpattikkhaṇe vipākābyākatasamaṅgitāvasena vā <bold>ticittaṃ</bold>.</paragraph>
    <centered line="16">Corivuṭṭhāpikāsikkhāpadavaṇṇanā niṭṭhitā.</centered>
    <subhead line="17">3. Ekagāmantaragamanasikkhāpadavaṇṇanā</subhead>
    <paragraph line="18">Añño <pageBreak edition="Vipassana Research Institut" number="0.0423" /><pageBreak edition="Myanmar" number="0.0458" /> gāmo <bold>gāmantaraṃ. Nadipāra</bold>nti nadiyā pārimatīraṃ. ‘‘Gāmantaraṃ gaccheyyā’’ti (pāci. 687, 691) vuttattā aññasmiṃ gāmeyeva āpatti, na sakagāmeti āha <bold>‘‘sakagāmato tāvā’’</bold>tiādi. <bold>Parikkhepe vā upacāre vā atikkante</bold>ti parikkhittassa gāmassa parikkhepe vā aparikkhittassa gāmassa parikkhepārahaṭṭhāne vā atikkante. <bold>Dutiyena atikkantamatte</bold>ti dutiyena pādena itarassa gāmassa parikkhepe vā upacāre vā atikkantamatte. Yesu pana potthakesu ‘‘ekena pādena itarassa gāmassa parikkhepe vā atikkante, upacāre vā okkante thullaccayaṃ, dutiyena atikkantamatte, okkantamatte vā saṅghādiseso’’ti pāṭho dissati, tattha ‘‘okkante, okkantamatte vā’’ti etāni dve padāni pāḷiyā virujjhanti. ‘‘Aparikkhittassa gāmassa upacāraṃ atikkāmentiyā’’ti (pāci. 692) hi pāḷi. Tathā <bold>samantapāsādikāyapi</bold> virujjhanti. Tattha hi –</paragraph>
    <indent line="19">‘‘Parikkhepārahaṭṭhānaṃ ekena pādena atikkamati, thullaccayaṃ. Dutiyena atikkantamatte saṅghādiseso. Apicettha sakagāmato…pe… ekena pādena itarassa gāmassa parikkhepe vā upacārevā atikkantamatte thullaccayaṃ, dutiyena atikkantamatte saṅghādiseso’’ti –</indent>
    <unindented line="20">Vuttaṃ. ‘‘Paṭhamaṃ pādaṃ atikkāmentiyā’’tiādivacanato (pāci. 692) padasā gamanameva idhādhippetanti āha <bold>‘‘padasā pavisantiyā āpattī’’</bold>ti. Iminā sacepi hatthipiṭṭhiādīhi vā iddhiyā vā pavisati, vaṭṭatiyevāti dasseti. Ayamettha saṅkhepo, vitthāro pana <bold>samantapāsādikāya</bold> (pāci. aṭṭha. 692) vuttoti adhippāyo.</unindented>
    <paragraph line="21"><bold>Nadipāragamane vuttalakkhaṇāya nadiyā</bold>ti ‘‘nadī nāma timaṇḍalaṃ paṭicchādetvā yattha katthaci uttarantiyā antaravāsako temiyatī’’ti (pāci. 692) <bold>nadipāragamanavibhaṅge</bold> vuttalakkhaṇāya nadiyā. Nadipāragamanavibhaṅgo hi idha <bold>nadipāragamana</bold>saddena vutto. <bold>Puna orimatīrameva paccuttarantiyā vā</bold>ti paratīraṃ gantukāmatāya otiṇṇattā vuttaṃ. Itarissā pana ayaṃ pakkantaṭṭhāne ṭhitā hoti, tasmā paratīraṃ gacchantiyā anāpatti. Sace sajjhāyaṃ <pageBreak edition="Myanmar" number="0.0459" /> vā padhānaṃ vā aññaṃ vā kiñci kammaṃ kurumānā ‘‘pure aruṇeyeva dutiyikāya santikaṃ gamissāmī’’ti (pāci. aṭṭha. 692) ābhogaṃ karoti, ajānantiyā eva tassā aruṇo uggacchati <pageBreak edition="Vipassana Research Institut" number="0.0424" />, anāpattīti āha <bold>‘‘pure aruṇeyevā’’</bold>tiādi. Atha pana ‘‘yāva aruṇuggamanā idheva bhavissāmī’’ti vā anābhogena vā vihārassa ekadese acchati, dutiyikāya hatthapāsaṃ na otarati, aruṇuggamane saṅghādiseso. Hatthapāsoyeva hi idha pamāṇaṃ. Hatthapāsātikkame ekagabbhopi na rakkhati. Tenāha <bold>‘‘ekagabbhe…pe… āpattī’’</bold>ti.</paragraph>
    <paragraph line="22"><bold>Dassanūpacāraṃ vā savanūpacāraṃ vā</bold>ti ettha <bold>dassanūpacāro</bold> nāma yattha ṭhitaṃ dutiyikā passati. <bold>Savanūpacāro</bold> nāma yattha ṭhitā maggamūḷhasaddena viya, dhammassavanārocanasaddena viya ca ‘‘ayye’’ti saddāyantiyā saddaṃ suṇāti. <bold>Tasmā</bold>ti yasmā ohīyanaṃ nāma dassanūpacārasavanūpacārānamaññatarassa vijahanaṃ, tasmā. Antogāme pana ohīyanaṃ vaṭṭatīti āha <bold>‘‘indakhīlātikkamato paṭṭhāyā’’</bold>ti ādi. Tattha <bold>indakhīlātikkamato</bold>ti ummārātikkamato. <bold>Bahigāme</bold>ti gāmassa bahipadese. Maggamūḷhā uccāsaddaṃ karontīti āha <bold>‘‘maggamūḷhasaddena viyā’’</bold>ti. Maggamūḷhaṃ avhāyantassa saddena viyātipi vadanti. <bold>Saddāyantiyā</bold>ti saddaṃ karontiyā. <bold>‘‘Saddassavanātikkame āpattiyevā’’</bold>ti iminā dassanūpacāro evarūpe savanūpacāre vijahite na rakkhati, jahitamatteva āpatti saṅghādisesassāti dasseti.</paragraph>
    <paragraph line="23"><bold>Maggaṃ gacchantī</bold>ti ekamaggaṃ gacchanti. Sace purimāyo aññena maggena gacchanti, pakkantā nāma honti, anāpattiyeva. Dvinnaṃ gacchantīnaṃ ekā anubandhituṃ asakkontī ‘‘gacchatu aya’’nti ohīyati, itarāpi ‘‘ohīyatu aya’’nti gacchati, dvinnampi āpatti. Sace pana gacchantīsu purimāpi aññaṃ maggaṃ gaṇhāti, pacchimāpi aññaṃ, ekā ekissā pakkantaṭṭhāne tiṭṭhati, dvinnampi anāpatti.</paragraph>
    <paragraph line="24"><bold>‘‘Saṅghādisesā caturo’’</bold>ti (pari. aṭṭha. 479) ayaṃ pañho aruṇuggamane gāmantarapariyāpannaṃ nadipāraṃ okkantabhikkhuniṃ sandhāya vutto. Sā hi sakagāmato paccūsasamaye nikkhamitvā aruṇuggamanakāle vuttappakāraṃ nadipāraṃ okkantamattāva <pageBreak edition="Myanmar" number="0.0460" /> rattivippavāsagāmantaranadipāragamanagaṇamhāohīyanalakkhaṇe ekappahāreneva caturo saṅghādisese āpajjati.</paragraph>
    <paragraph line="25"><bold>Pakkhasaṅkantāya vā</bold>ti titthāyatanaṃ saṅkantāya. <bold>Anantarāyenā</bold>ti hatthimocanādiantarāyaṃ vinā.</paragraph>
    <centered line="26">Ekagāmantaragamanasikkhāpadavaṇṇanā niṭṭhitā.</centered>
    <subhead line="27">4. Ukkhittakaosāraṇasikkhāpadavaṇṇanā</subhead>
    <paragraph line="28"><bold>Tasseva</bold><pageBreak edition="Vipassana Research Institut" number="0.0425" /><bold>kārakasaṅghassā</bold>ti yo ukkhepanīyakammakārako gaṇo, tasseva kārakasaṅghassa. <bold>Vatte vā vattanti</bold>nti tecattālīsappabhede netthāravatte vattamānaṃ.</paragraph>
    <centered line="29">Ukkhittakaosāraṇasikkhāpadavaṇṇanā niṭṭhitā.</centered>
    <subhead line="30">5. Bhojanappaṭiggahaṇapaṭhamasikkhāpadavaṇṇanā</subhead>
    <paragraph line="31"><bold>Ekatoavassute</bold>ti puggalassa vā bhikkhuniyā vā avassute. <bold>Mahāpaccariyaṃ</bold> panettha ‘‘bhikkhuniyā avassutabhāveti daṭṭhabba’’nti (pāci. aṭṭha. 701) vuttaṃ. Taṃ ‘‘anavassutoti jānantī paṭiggaṇhātī’’ti (pāci. 703) imāya pāḷiyā na sameti. Yadi hi puggalassa avassutabhāvo nappamāṇaṃ, kiṃ ‘‘anavassutoti jānantī’’ti iminā vacanena, ‘‘anāpatti ubhatoanavassutā honti, anavassutā paṭiggaṇhātī’’ti ettakameva vattabbaṃ siyā. <bold>Ubhosu anavassutesū</bold>ti puggalo ceva bhikkhunī cāti ubhosu anavassutesu gaṇhantiyā sabbathāpi anāpatti. <bold>‘‘Anavassuto’’ti vā ñatvā gaṇhantiyā</bold>ti sayaṃ anavassutā samānā avassutepi ‘‘anavassuto aya’’nti saññāya tassa hatthato paṭiggaṇhantiyā. Atha sayaṃ anavassutāpi aññaṃ avassutaṃ vā anavassutaṃ vā ‘‘avassuto’’ti ñatvā paṭiggaṇhāti, dukkaṭameva. Vuttañhetaṃ <bold>anantarasikkhāpade</bold> ‘‘kissa tvaṃ, ayye, na paṭiggaṇhāsīti, avassutā, ayyeti, tvaṃ pana, ayye, avassutāti, nāhaṃ, ayye, avassutā’’ti.</paragraph>
    <centered line="32">Bhojanappaṭiggahaṇapaṭhamasikkhāpadavaṇṇanā niṭṭhitā.</centered>
    <subhead line="33">6. Bhojanappaṭiggahaṇadutiyasikkhāpadavaṇṇanā</subhead>
    <paragraph line="34">Dukkaṭādikā <pageBreak edition="Myanmar" number="0.0461" /> saṅghādisesapariyosānā āpattiyo iminā sikkhāpadena uyyojikāyeva, itarissā pana āpattibhedo paṭhamasikkhāpadenāti āha <bold>‘‘sā evaṃ uyyojanenā’’</bold>tiādi.</paragraph>
    <paragraph line="35"><bold>Kulānuddayatāyā</bold>ti kulānukampakatāya.</paragraph>
    <centered line="36">Bhojanappaṭiggahaṇadutiyasikkhāpadavaṇṇanā niṭṭhitā.</centered>
    <subhead line="37">7-13. Sañcarittādisikkhāpadavaṇṇanā</subhead>
    <paragraph line="38">Sattamādīni <pageBreak edition="Vipassana Research Institut" number="0.0426" /> uttānatthāneva.</paragraph>
    <centered line="39">Sañcarittādisikkhāpadavaṇṇanā niṭṭhitā.</centered>
    <subhead line="40">14-17. Saṅghabhedakādisikkhāpadavaṇṇanā</subhead>
    <paragraph line="41"><bold>Bhikkhunī saṅghaṃ na bhindatī</bold>ti kammaṃ, uddeso cāti dvīhi bhedo, so tāya saddhiṃ natthīti bhikkhunī saṅghaṃ na bhindati. Na kevalaṃ parivāsābhāvoyevāti āha <bold>‘‘chādanapaccayāpī’’</bold>tiādi. Ettha ca <bold>‘‘chādanapaccayāpi na dukkaṭaṃ āpajjatī’’</bold>ti pāṭho daṭṭhabbo, chādanapaccayāpi dukkaṭaṃ na āpajjatīti attho. Evañca katvā –</paragraph>
    <gatha1 line="42">‘‘Āpajjati garukaṃ sāvasesaṃ;</gatha1>
    <gatha2 line="43">Chādeti anādariyaṃ paṭicca;</gatha2>
    <gatha3 line="44">Na bhikkhunī no ca phuseyya vajjaṃ;</gatha3>
    <gathalast line="45">Pañhāmesā kusalehi cintitā’’ti. (pari. 481) –</gathalast>
    <unindented line="46">Ettha bhikkhuninisedho upapanno hoti. Yesu pana potthakesu ‘‘chādanapaccayā pana dukkaṭaṃ āpajjatī’’ti vinā <bold>na</bold>-kāraṃ pāṭho dissati, so pamādalekhoti daṭṭhabbaṃ. <bold>Tasmā</bold>ti yasmā parivāso nāma natthi, tasmā. <bold>Attano sīmaṃ sodhetvā vihārasīmāya vā</bold>ti vihāre baddhasīmameva <pageBreak edition="Myanmar" number="0.0462" /> sandhāya vuttaṃ. <bold>Sodhetuṃ asakkontīhī</bold>ti vihārasīmaṃ sodhetuṃ asakkontīhi.</unindented>
    <paragraph line="47"><bold>Mukhamattanidassana</bold>nti pavesopāyamattanidassanaṃ. Etthāha – atha kasmā yathā bhikkhumānattakathāya ‘‘parikkhittassa vihārassa parikkhepato, aparikkhittassa vihārassa parikkhepārahaṭṭhānato dve leḍḍupāte atikkammā’’ti (kaṅkhā. aṭṭha. nigamanavaṇṇanā) vuttaṃ, evamavatvā <bold>‘‘gāmūpacārato ca bhikkhūnaṃ vihārūpacārato ca dve leḍḍupāte atikkamitvā’’</bold>ti idha vuttanti? Tatra ceke vadanti ‘‘bhikkhūnaṃ vuttappakāraṃ padesaṃ atikkamitvā gāmepi taṃ kammaṃ kātuṃ vaṭṭati, bhikkhunīnaṃ pana gāme na vaṭṭati, tasmā evaṃ vutta’’nti. Apare pana bhaṇanti ‘‘bhikkhūnampi gāme na vaṭṭati, bhikkhuvihāro nāma pubbeyeva gāmūpacāraṃ atikkamitvā tiṭṭhati <pageBreak edition="Vipassana Research Institut" number="0.0427" />, tasmā gāmaṃ avatvā vihārūpacārameva heṭṭhā vuttaṃ. Bhikkhunīnaṃ pana vihāro gāmeyeva, na bahi, tasmā gāmūpacārañca vihārūpacārañca ubhayamevettha dassitaṃ. Tasmā ubhayatthāpi atthato nānātthaṃ natthī’’ti. Vīmaṃsitvā yañcettha yujjati, taṃ gahetabbaṃ.</paragraph>
    <paragraph line="48"><bold>Tato paṭṭhāyā</bold>ti ārocitakālato paṭṭhāya.</paragraph>
    <centered line="49">Saṅghabhedakādisikkhāpadavaṇṇanā niṭṭhitā.</centered>
    <centered line="50">Iti kaṅkhāvitaraṇiyā pātimokkhavaṇṇanāya</centered>
    <centered line="51">Vinayatthamañjūsāyaṃ līnatthappakāsaniyaṃ</centered>
    <centered line="52">Bhikkhunipātimokkhe saṅghādisesavaṇṇanā niṭṭhitā.</centered>
  </content>
</document>