<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin09t.nrf17.xml</normativeSource>
    <archivePath>roman/tika/vinayapitaka (tika)/kankhavitaranipurana-tika/pacittiyakandam__.xml</archivePath>
    <baseFileName>pacittiyakandam__</baseFileName>
    <titlePath>Pācittiyakaṇḍaṃ - Kaṅkhāvitaraṇīpurāṇa-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Pācittiyakaṇḍaṃ</chapter>
    <title line="2">1. Musāvādavaggo</title>
    <subhead line="3">1. Musāvādasikkhāpadavaṇṇanā</subhead>
    <paragraph line="4"><bold>Sampajānamusāvāde</bold>ti <pageBreak edition="M" number="0.0346" /><pageBreak edition="V" number="0.0317" /> ettha <bold>musā</bold>ti abhūtaṃ atacchaṃ vatthu, <bold>vādo</bold>ti tassa bhūtato tacchato viññāpanaṃ, sampajānassa musāvādo <bold>sampajānamusāvādo,</bold> tasmiṃ sampajānamusāvādeti attho. Tenāha <bold>‘‘pubbe’’</bold>tiādi. So ca pana musāvādo pubbabhāgakkhaṇe, taṅkhaṇe ca vijānantassa hoti ‘‘pubbevassa hoti ‘musā bhaṇissa’nti, bhaṇantassa hoti ‘musā bhaṇāmī’’’ti (pāci. 4) vuttattāti āha <bold>‘‘pubbepi jānitvā vacanakkhaṇepi jānantassā’’</bold>ti. Etañhi dvayaṃ aṅgabhūtaṃ, itaraṃ pana hotu vā, mā vā, akāraṇametaṃ. Nanu cetaṃ bhaṇanameva ñāyatīti āha <bold>‘‘bhaṇanañca nāmā’’</bold>tiādi. <bold>Abhūtassā</bold>ti atacchassa.</paragraph>
    <paragraph line="5"><bold>Hatthakaṃ sakyaputta</bold>nti ettha <bold>hatthako</bold>ti tassa therassa nāmaṃ. Sakyānaṃ puttoti <bold>sakyaputto</bold>. Buddhakāle kira sakyakulato asīti purisasahassāni pabbajiṃsu, tesaṃ so aññataro. <bold>Avajānitvā paṭijānanādivatthusmi</bold>nti ettha <bold>avajānitvā paṭijānanaṃ</bold> nāma titthiyehi saddhiṃ kathento attano vāde kañci dosaṃ sallakkhento ‘‘nāyaṃ mama vādo’’ti avajānitvā puna kathento kathento niddosataṃ sallakkhetvā ‘‘mameva ayaṃ vādo’’ti paṭijānāti. <bold>Ādi</bold>saddena paṭijānitvā avajānanaṃ, aññenaññaṃ paṭicaraṇaṃ, sampajānamusābhāsanaṃ, saṅketaṃ katvā visaṃvādakaraṇañca saṅgaṇhāti. Idāni āpattibhedadassanatthaṃ <bold>‘‘uttarimanussadhammārocanattha’’</bold>ntiādi vuttaṃ.</paragraph>
    <paragraph line="6"><bold>Anupadhāretvā sahasā bhaṇantassā</bold>ti avīmaṃsitvā vegena diṭṭhampi ‘‘adiṭṭhaṃ me’’tiādinā bhaṇantassa <pageBreak edition="V" number="0.0318" />. <bold>‘‘Aññaṃ bhaṇissāmī’’ti aññaṃ bhaṇantassā</bold>ti yo mandattā momūhattā pakkhalanto ‘‘cīvara’’nti vattabbe ‘‘cīra’’ntiādīni bhaṇati, ayaṃ ‘‘aññaṃ bhaṇissāmī’’ti aññaṃ bhaṇati nāma. Yo pana sāmaṇerena ‘‘api, bhante, mayhaṃ upajjhāyaṃ passitthā’’ti <pageBreak edition="M" number="0.0347" /> vutto keḷiṃ kurumāno ‘‘tava upajjhāyo dārusakaṭaṃ yojetvā gato bhavissatī’’ti vā siṅgālasaddaṃ sutvā ‘‘kassāyaṃ saddo’’ti vutto ‘‘mātuyā te yānena gacchantiyā kaddame laggacakkaṃ uddharantānaṃ ayaṃ saddo’’ti vā evaṃ neva davā, na ravā aññaṃ bhaṇati, so āpattiṃ āpajjatiyeva. Aññā pūraṇakathā nāma hoti – eko gāme thokaṃ telaṃ labhitvā vihāraṃ āgato sāmaṇeraṃ bhaṇati ‘‘tvaṃ ajja kuhiṃ gato, gāmo ekatelo ahosī’’ti vā, pacchikāya ṭhapitaṃ pūvakhaṇḍaṃ labhitvā ‘‘ajja gāme pacchikāhi pūve cāresu’’nti vā, ayaṃ musāvādova hoti. <bold>Visaṃvādanapurekkhāratā</bold>ti visaṃ vādenti etenāti <bold>visaṃvādanaṃ,</bold> vañcanādhippāyavasappavattaṃ cittaṃ, tassa purekkhāratā <bold>visaṃvādanapurekkhāratā,</bold> visaṃvādanacittassa purato karaṇanti attho.</paragraph>
    <centered line="7">Musāvādasikkhāpadavaṇṇanā niṭṭhitā.</centered>
    <subhead line="8">2. Omasavādasikkhāpadavaṇṇanā</subhead>
    <paragraph line="9"><bold>Omasavāde</bold>ti khuṃsanagarahaṇavacane. Yasmā pana taṃ neva kaṇṇasukhaṃ, na hadayasukhaṃ, tasmā tena kaṇṇañceva hadayañca vijjhatīti āha <bold>‘‘ovijjhanavacane’’</bold>ti, jātiādīhi ghaṭetvā vacaneti vuttaṃ hoti. Tenāha <bold>‘‘jātināmā’’</bold>tiādi. Tattha <bold>jāti</bold> nāma brāhmaṇādi ukkaṭṭhā ceva caṇḍālādi hīnā ca jāti. <bold>Nāmaṃ</bold> nāma avakaṇṇakādi hīnañceva buddharakkhitādi ukkaṭṭhañca nāmaṃ. <bold>Gottaṃ</bold> nāma kosiyādi hīnañceva gotamādi ukkaṭṭhañca gottaṃ. <bold>Kammaṃ</bold> nāma pupphachaḍḍakādi hīnañceva kasivaṇijjādi ukkaṭṭhañca kammaṃ. <bold>Sippaṃ</bold> nāma naḷakārādi hīnañceva muddāgaṇanādi ukkaṭṭhañca sippaṃ. <bold>Ābādho</bold> nāma sabbopi rogo hīnoyeva. Atha vā madhumeho ukkaṭṭho, seso hīnoti veditabbo. <bold>Liṅgaṃ</bold> nāma atidīghādi hīnañceva nātidīghādi ukkaṭṭhañca liṅgaṃ. <bold>Kileso</bold> nāma rāgādiko sabbopi kileso. <bold>Āpatti</bold> nāma sotāpattādikā ukkaṭṭhā ceva pārājikādi anukkaṭṭhā ca āpatti. <bold>Akkoso</bold> nāma ‘‘oṭṭhosī’’tiādiko hīno ceva ‘‘paṇḍitosī’’tiādiko (pāci. 15) ukkaṭṭho ca akkoso.</paragraph>
    <paragraph line="10"><bold>Yathā</bold><pageBreak edition="M" number="0.0348" /><pageBreak edition="V" number="0.0319" /><bold>tathā</bold>ti pāḷiāgatānāgatapadānaṃ yena kenaci ākārena. Imasmiṃ sikkhāpade ṭhapetvā bhikkhuṃ bhikkhuniādayo sabbe sattā anupasampannaṭṭhāne ṭhitāti āha <bold>‘‘idha cā’’</bold>tiādi. <bold>Davakamyatā</bold> nāma keḷihasādhippāyatā. <bold>Sabbatthā</bold>ti upasampannānupasampannesu ceva pāḷiāgatānāgatapadesu cāti sabbattha. <bold>Atthadhammaanusāsanipurekkhārāna</bold>nti ettha ‘‘caṇḍālosī’’tiādikāya pāḷiyā atthaṃ vaṇṇento <bold>atthapurekkhāro</bold> nāma. Pāḷiṃ vācento <bold>dhammapurekkhāro</bold> nāma. Anusiṭṭhiyaṃ ṭhatvā ‘‘idānipi caṇḍālosi, pāpaṃ mā akāsi. Mā tamotamaparāyaṇo ahosī’’tiādinā (pāci. aṭṭha. 35) nayena kathento <bold>anusāsanipurekkhāro</bold> nāmāti veditabbo.</paragraph>
    <centered line="11">Omasavādasikkhāpadavaṇṇanā niṭṭhitā.</centered>
    <subhead line="12">3. Pesuññasikkhāpadavaṇṇanā</subhead>
    <paragraph line="13"><bold>Bhikkhupesuññe</bold>ti pisatīti <bold>pisuṇā,</bold> yāya vācāya samagge satte avayavabhūte vagge bhinne karoti, sā vācā pisuṇā, pisuṇā eva <bold>pesuññaṃ,</bold> tāya vācāya samannāgato <bold>pisuṇo,</bold> tassa kammaṃ <bold>pesuññaṃ,</bold> bhikkhussa pesuññaṃ <bold>bhikkhupesuññaṃ,</bold> tasmiṃ bhikkhupesuññe, bhikkhuto sutvā bhikkhunā, bhikkhussa vā upasaṃhaṭapesuññeti attho. Tenāha <bold>‘‘jātiādīhī’’</bold>tiādi. Tañca kho dvīhi kāraṇehi upasaṃharatīti āha <bold>‘‘bhikkhuno piyakamyatāya vā’’</bold>tiādi. Tattha <bold>bhikkhuno piyakamyatāyā</bold>ti yassa taṃ bhāsati, tassa bhikkhuno ‘‘evamahaṃ etassa piyo bhavissāmī’’ti attano piyabhāvaṃ patthayamānatāya. <bold>Bhedādhippāyenā</bold>ti ‘‘evamayaṃ tena saddhiṃ bhijjissatī’’ti parassa parena bhedaṃ icchantena. Atha vā piyasuññakaraṇato <bold>pesuññaṃ</bold> (sārattha. ṭī. pācittiya 3.36) niruttinayena, yāya vācāya yassa taṃ bhāsati, tassa hadaye attano piyabhāvaṃ, parassa ca suññabhāvaṃ karoti, sā vācā, ‘‘bhikkhussa pesuññaṃ bhikkhupesuñña’’ntiādinā evampettha attho daṭṭhabbo. <bold>‘‘Vuttanayenevā</bold>ti ‘‘jātiādīhi akkosavatthūhī’’tiādinā vuttanayena.</paragraph>
    <paragraph line="14"><bold>Pāḷimuttakaakkosūpasaṃhāre</bold>ti <pageBreak edition="M" number="0.0349" /> ‘‘corosī’’tiādinā akkosassa upasaṃhāre. ‘‘Anakkosavatthubhūtaṃ pana pesuññakaraṃ tassa kiriyaṃ, vacanaṃ vā piyakamyatāya upasaṃharantassa kiñcāpi iminā sikkhāpadena āpatti na dissati, tathāpi dukkaṭena bhavitabba’’nti (sārattha. ṭī. pācittiya 3.36) vadanti. <bold>Pāpagarahitāya vadantassā</bold>ti ekaṃ akkosantaṃ, ekañca <pageBreak edition="V" number="0.0320" /> khamantaṃ disvā ‘‘aho nillajjo, īdisampi nāma bhavantaṃ puna vattabbaṃ maññissatī’’ti evaṃ kevalaṃ pāpagarahitāya bhaṇantassa.</paragraph>
    <centered line="15">Pesuññasikkhāpadavaṇṇanā niṭṭhitā.</centered>
    <subhead line="16">4. Padasodhammasikkhāpadavaṇṇanā</subhead>
    <paragraph line="17"><bold>Padaso dhammaṃ vāceyyā</bold>ti ekato padaṃ padaṃ dhammaṃ vāceyya, koṭṭhāsaṃ koṭṭhāsaṃ vāceyyāti attho. Yasmā na kevalaṃ tisso saṅgītiyo āruḷhadhammaṃyeva padaso vācentassa āpatti, tasmā <bold>‘‘saṅgītittayaṃ anāruḷhampī’’</bold>tiādi vuttaṃ. <bold>Ādi</bold>-saddena (pāci. aṭṭha. 45) sīlūpadesa dhutaṅgapañhaārammaṇakathā buddhikadaṇḍakaññāṇavatthuasubhakathādīnaṃ gahaṇaṃ. Meṇḍakamilindapañhesu therassa sakappaṭibhāne anāpatti. Yaṃ rañño saññāpanatthaṃ āharitvā vuttaṃ, tattha āpatti. Vaṇṇapiṭakaaṅgulimālapiṭakaraṭṭhapālagajjitaāḷavakagajjitagūḷhamaggagūḷhavessantaragūḷhavinayavedallapiṭakādīni pana abuddhavacanāniyeva.</paragraph>
    <paragraph line="18">Yasmā pana taṃ padaṃ catubbidhaṃ hoti, tasmā taṃ dassetuṃ <bold>‘‘padānupadaanvakkharānubyañjanesū’’</bold>ti vuttaṃ. Tattha <bold>pada</bold>nti eko gāthāpādo adhippeto. <bold>Anupada</bold>nti dutiyapādo. <bold>Anvakkhara</bold>nti ekekaṃ akkharaṃ. <bold>Anubyañjana</bold>nti purimabyañjanena sadisaṃ pacchābyañjanaṃ. Yaṃ kiñci vā ekaṃ akkharaṃ <bold>anvakkharaṃ</bold>. Akkharasamūho <bold>anubyañjanaṃ</bold>. Akkharānubyañjanasamūho <bold>padaṃ</bold>. Paṭhamaṃ padaṃ padameva, dutiyaṃ <bold>anupada</bold>nti evamettha nānākaraṇaṃ veditabbaṃ. Etesu padādīsu yaṃ kañci koṭṭhāsaṃ bhikkhuñca bhikkhuniñca ṭhapetvā avasesapuggalehi saddhiṃ ekato bhaṇantassa padādigaṇanāya pācittiyanti sambandho.</paragraph>
    <paragraph line="19">Ettha <pageBreak edition="M" number="0.0350" /> gāthābandhesu (pāci. aṭṭha. 45) tāva ‘‘manopubbaṅgamā dhammā’’ti (dha. pa. 1, 2) ekamekaṃ padaṃ sāmaṇerena saddhiṃ ekato ārabhitvā ekatoyeva niṭṭhāpentassa <bold>padagaṇanāya</bold> pācittiyaṃ. Therena ‘‘manopubbaṅgamā dhammā’’ti vutte taṃ padaṃ apāpuṇitvā ‘‘manoseṭṭhā manomayā’’ti vacanakāle pattena sāmaṇerena ekato bhaṇantassa <bold>anupadagaṇanāya</bold>. ‘‘Rūpaṃ anicca’’ntiādi (ma. ni. 1.353, 356) vacanakāle tena saddhiṃ ‘‘rū’’ kāramattameva vācentassa <bold>anvakkharagaṇanāya</bold>. Esa nayo gāthābandhepi. ‘‘Rūpaṃ, bhikkhave, aniccaṃ, vedanā aniccā’’ti (ma. ni. 1.353, 356) imaṃ suttaṃ vācayamāno therena ‘‘rūpaṃ <pageBreak edition="V" number="0.0321" /> anicca’’nti vuccamāne sāmaṇero sīghapaññatāya ‘‘vedanā aniccā’’ti imaṃ aniccapadaṃ therassa ‘‘rūpaṃ anicca’’nti etena aniccapadena saddhiṃ ekato bhaṇanto vācaṃ nicchāreti, evaṃ vācentassa <bold>anubyañjanagaṇanāya</bold> pācittiyanti veditabbaṃ.</paragraph>
    <paragraph line="20"><bold>Tikapācittiya</bold>nti anupasampanne anupasampannasaññivematikaupasampannasaññīnaṃ vasena tīṇi pācittiyāni. Anupasampannena saddhiṃ ekato uddesaggahaṇe ekato bhaṇantassa anāpattīti sambandho. Esa nayo <bold>‘‘sajjhāyakaraṇe, tassa santike uddesaggahaṇe’’</bold>ti etthāpi. Tatrāyaṃ vinicchayo – upasampanno ca anupasampanno ca nisīditvā uddisāpenti. Ācariyo ‘‘nisinnānaṃ bhaṇāmī’’ti tehi saddhiṃ ekato vadati, ācariyasseva āpatti. Anupasampannena saddhiṃ gaṇhantassa anāpatti. Dvepi ṭhitā gaṇhanti, eseva nayo. Daharabhikkhu nisinno, sāmaṇero ṭhito, ‘‘nisinnassa bhaṇāmī’’ti bhaṇato anāpatti. Sace daharo tiṭṭhati, itaro nisīdati, ‘‘ṭhitassa bhaṇāmī’’ti bhaṇatopi anāpatti. Sace bahūnaṃ bhikkhūnaṃ antare eko sāmaṇero nisinno hoti, tasmiṃ nisinne padaso dhammaṃ vācentassa acittakā āpatti. Sace sāmaṇero upacāraṃ muñcitvā ṭhito vā nisinno vā hoti, yesaṃ vāceti, tesu apariyāpannattā ekena disābhāgena palāyanakaganthaṃ nāma gaṇhātīti saṅkhaṃ gacchati, tasmā anāpatti.</paragraph>
    <paragraph line="21"><bold>Sajjhāyakaraṇe</bold>ti anupasampannena saddhiṃ ekato sajjhāyakaraṇe. <bold>Tassa santike uddesaggahaṇe</bold>ti anupasampannassa santike uddesaggahaṇe. <bold>Yebhuyyena paguṇaganthaṃ bhaṇantassā</bold>ti sace ekagāthāya eko <pageBreak edition="M" number="0.0351" /> pādo nāgacchati, avasesā āgacchanti, ayaṃ yebhuyyena paguṇagantho nāma. Etena nayena suttepi veditabbo, taṃ bhaṇantassa. <bold>Osārentassa cā</bold>ti parisāmajjhe suttaṃ uccārentassa ca.</paragraph>
    <centered line="22">Padasodhammasikkhāpadavaṇṇanā niṭṭhitā.</centered>
    <subhead line="23">5. Paṭhamasahaseyyasikkhāpadavaṇṇanā</subhead>
    <paragraph line="24">Idha ‘‘bhikkhuṃ ṭhapetvā avaseso anupasampanno nāmā’’ti (pāci. 52) vacanato tiracchānagatopi anupasampannoyeva, so ca kho na sabbo, methunadhammāpattiyā vatthubhūtovāti āha <bold>‘‘antamaso’’</bold>tiādi. Tassa ca paricchedo methunadhammāpattiyā vuttanayeneva veditabbo. <bold>Dirattatiratta</bold>nti <pageBreak edition="V" number="0.0322" /> ettha dirattavacanena na koci visesattho labbhati, kevalaṃ lokavohāravasena byañjanasiliṭṭhatāya, mukhāruḷhatāya evaṃ vuttanti veditabbaṃ. <bold>Dvinnaṃ vā tiṇṇaṃ vā rattīna</bold>nti pana vacanatthamattadassanatthaṃ vuttaṃ, nirantaratirattadassanatthaṃ vā dirattaggahaṇaṃ katanti daṭṭhabbaṃ. <bold>Sahaseyya</bold>nti ekato seyyaṃ. <bold>Seyyā</bold>ti ca kāyappasāraṇasaṅkhātaṃ sayanampi vuccati ‘‘sayanaṃ seyyā’’ti katvā, yasmiṃ senāsane sayanti, tampi ‘‘sayanti etthāti seyyā’’ti katvā. Tadubhayampi idha sāmaññena, ekasesanayena vā gahitanti āha <bold>‘‘sabbacchannaparicchanne’’</bold>tiādi.</paragraph>
    <paragraph line="25">Tattha yaṃ senāsanaṃ upari pañcahi chadanehi (pāci. aṭṭha. 51), aññena vā kenaci antamaso vatthenāpi sabbameva paricchannaṃ, bhūmito paṭṭhāya yāva chadanaṃ āhacca, anāhaccāpi vā sabbantimena pariyāyena diyaḍḍhahatthubbedhena pākārena vā aññena vā kenaci antamaso vatthenāpi parikkhittaṃ, idaṃ <bold>sabbacchannasabbaparicchannaṃ</bold> nāma. Yassa pana upari bahutaraṃ ṭhānaṃ channaṃ, appaṃ acchannaṃ, samantato ca bahutaraṃ parikkhittaṃ, appaṃ aparikkhittaṃ, idaṃ <bold>yebhuyyena channaṃ yebhuyyena paricchannaṃ</bold> nāma. Tasmiṃ sabbacchannaparicchanne, yebhuyyena channaparicchanne vā.</paragraph>
    <paragraph line="26"><bold>Vidaheyyā</bold>ti kareyya, tañca kho atthato sampādananti āha <bold>‘‘sampādeyyā’’</bold>ti. Ayañhettha saṅkhepattho ‘‘senāsanasaṅkhātaṃ seyyaṃ pavisitvā kāyappasāraṇasaṅkhātaṃ <pageBreak edition="M" number="0.0352" /> seyyaṃ kappeyya vidaheyya sampādeyyā’’ti. <bold>Diyaḍḍhahatthubbedho</bold> vaḍḍhakihatthena gahetabbo. <bold>Ekūpacāro</bold>ti valañjanadvārassa ekattaṃ sandhāya vuttaṃ. Satagabbhaṃ vā catusālaṃ ekūpacāraṃ hotīti sambandho. <bold>Tattha vā</bold>ti purimapurimadivase yattha vuṭṭhaṃ, tasmiṃyeva senāsane vā. <bold>Aññattha vā tādise</bold>ti yathāvuttalakkhaṇena samannāgate aññasmiṃ pubbe avuṭṭhasenāsane vā. <bold>Tena vā</bold>ti yena saha purimapurimadivase vuṭṭhaṃ, tena vā. <bold>Aññena vā</bold>ti yena saha purimapurimasmiṃ divase vuṭṭhaṃ, tato aññena vā. <bold>Saṅkhepo</bold>ti saṅkhepavaṇṇanā. Yadi evaṃ vitthāro kathaṃ veditabboti āha <bold>‘‘vitthāro panā’’</bold>tiādi.</paragraph>
    <paragraph line="27"><bold>Upaḍḍhacchannaparicchannādīsū</bold>ti <bold>ādi</bold>saddena ‘‘sabbacchanne cūḷakaparicchanne dukkaṭaṃ, yebhuyyena channe cūḷakaparicchanne dukkaṭaṃ, sabbaparicchanne cūḷakacchanne dukkaṭaṃ, yebhuyyena paricchanne cūḷakacchanne dukkaṭa’’nti (pāci. aṭṭha. 53) aṭṭhakathāyaṃ vuttānaṃ gahaṇaṃ. <bold>Tatiyāya rattiyā purāruṇā nikkhamitvā puna vasantassā</bold>ti tatiyāya rattiyā aruṇato puretarameva nikkhamitvā aruṇaṃ bahi uṭṭhāpetvā catutthadivase atthaṅgate sūriye puna vasantassa. <bold>Sabbacchannasabbāparicchannādīsū</bold>ti <pageBreak edition="V" number="0.0323" /> ettha pana <bold>ādi</bold>saddena ‘‘sabbaparicchanne sabbaacchanne, yebhuyyena acchanne yebhuyyena aparicchanne’’ti (pāci. 54) pāḷiyaṃ āgatānaṃ, ‘‘upaḍḍhacchanne cūḷakaparicchanne anāpatti, upaḍḍhaparicchanne cūḷakacchanne anāpatti, cūḷakacchanne cūḷakaparicchanne anāpattī’’ti (pāci. aṭṭha. 53) aṭṭhakathāyaṃ āgatānañca gahaṇaṃ.</paragraph>
    <centered line="28">Paṭhamasahaseyyasikkhāpadavaṇṇanā niṭṭhitā.</centered>
    <subhead line="29">6. Dutiyasahaseyyasikkhāpadavaṇṇanā</subhead>
    <paragraph line="30"><bold>Manussitthiyā</bold>ti jīvamānakamanussitthiyā. ‘‘Matitthī pana kiñcāpi pārājikavatthubhūtā, anupādinnapakkhe pana ṭhitattā sahaseyyāpattiṃ na karotī’’ti (vajira. ṭī. pācittiya 55) vadanti. Adissamānarūpāhi pana yakkhipetīhi, methunassa avatthubhūtāya <pageBreak edition="M" number="0.0353" /> ca tiracchānagatitthiyā anāpatti. <bold>Paṭhamadivasepī</bold>ti paṭhamasmiṃ viya sikkhāpade na catuttheyeva divase, atha kho idha paṭhamadivasepīti attho. Iminā idha divasaparicchedo natthīti dasseti. Aṅgesu pana pācittiyavatthukasenāsanaṃ, tattha mātugāmena saha nipajjanaṃ, sūriyatthaṅgamananti tīṇi aṅgānīti ayampi viseso daṭṭhabbo.</paragraph>
    <centered line="31">Dutiyasahaseyyasikkhāpadavaṇṇanā niṭṭhitā.</centered>
    <subhead line="32">7. Dhammadesanāsikkhāpadavaṇṇanā</subhead>
    <paragraph line="33"><bold>Chappañcavācāhī</bold>ti chahi pañcahi vācāhi. Vācāparicchedo panettha kathaṃ veditabboti āha <bold>‘‘uttari chappañcavācāhī’’</bold>tiādi. <bold>Sabbatthā</bold>ti sutte, aṭṭhakathāyañca. Sace aṭṭhakathaṃ, dhammapadaṃ, jātakādivatthuṃ vā kathetukāmo hoti, chappadamattameva kathetuṃ vaṭṭati. Pāḷiyā saddhiṃ kathentena ekaṃ padaṃ pāḷito, pañca aṭṭhakathātoti evaṃ cha padāni anatikkamitvāva kathetabbo. <bold>Purisenā</bold>ti manussapurisena. Tenāha <bold>‘‘manussaviggahaṃ gahetvā panā’’</bold>tiādi.</paragraph>
    <paragraph line="34"><bold>Tikapācittiya</bold>nti mātugāme mātugāmasaññivematikaamātugāmasaññīnaṃ vasena tīṇi pācittiyāni. <bold>Aññassa vā mātugāmassā</bold>ti ekassa mātugāmassa desetvā nisinne puna āgatassa aññassa mātugāmassa, evaṃ pana ekāsane nisinnena mātugāmasatassāpi desetuṃ vaṭṭati <pageBreak edition="V" number="0.0324" />. ‘‘Viññumanussitthiyā’’ti vacanato aviññitthiyāpi desayato anāpatti. <bold>Iriyāpathaparivattābhāvo</bold>ti attano vā mātugāmassa vā iriyāpathaparivattābhāvo. <bold>Kappiyakārakassābhāvo</bold>ti viññussa kappiyakārakassābhāvo, dutiyāniyate vuttalakkhaṇassa manussassa abhāvoti vuttaṃ hoti. <bold>Kiriyākiriya</bold>nti ettha uttari chappañcavācāhi dhammadesanā <bold>kiriyā,</bold> kappiyakārakassa aggahaṇaṃ <bold>akiriyā</bold>ti daṭṭhabbaṃ.</paragraph>
    <centered line="35">Dhammadesanāsikkhāpadavaṇṇanā niṭṭhitā.</centered>
    <subhead line="36">8. Bhūtārocanasikkhāpadavaṇṇanā</subhead>
    <paragraph line="37"><bold>Nippariyāyenā</bold>ti <pageBreak edition="M" number="0.0354" /> ‘‘paṭhamaṃ jhānaṃ samāpajji’’ntiādinā (pāci. 71) ujukameva. <bold>Pariyāyena ārocita</bold>nti ‘‘yo te vihāre vasi, so bhikkhu paṭhamaṃ jhānaṃ samāpajji, samāpajjati, samāpanno’’tiādinā (pāci. 75) aññāpadesena bhaṇitaṃ. Parinibbānakāle (pāci. aṭṭha. 77), pana antarā vā atikaḍḍhiyamānena upasampannassa bhūtaṃ ārocetuṃ vaṭṭati. Anatikaḍḍhiyamānenāpi (sārattha. ṭī. pācittiya 3.77) tathārūpe kāraṇe sati ārocetuṃ vaṭṭatiyeva. Teneva aññatarena daharabhikkhunā upavadito aññataro thero ‘‘āvuso, uparimaggatthāya vāyāmaṃ mā akāsi, khīṇāsavo tayā upavadito’’ti āha. Therena ca ‘‘atthi te, āvuso, imasmiṃ sāsane patiṭṭhā’’ti puṭṭho daharabhikkhu ‘‘āma, bhante, sotāpanno āha’’nti avoca. ‘‘Kārako aya’’nti ñatvāpi paṭipattiyā amoghabhāvadassanena samuttejanāya, sampahaṃsanāya ca ariyā attānaṃ pakāsentiyeva. Tenāha <bold>‘‘tathārūpe kāraṇe sati upasampannassa ārocayato’’</bold>ti. Sutapariyattisīlaguṇaṃ pana anupasampannassapi ārocetuṃ vaṭṭati. Kasmā na idha ummattakādayo gahitāti āha <bold>‘‘yasmā panā’’</bold>tiādi. <bold>Ādi</bold>saddena khittacittavedanāṭṭānaṃ gahaṇaṃ. <bold>Tasmiṃ satī</bold>ti ummattakādibhāve sati. <bold>Idha na gahitā</bold>ti imasmiṃ sikkhāpade padabhājaniyaṃ na gahitā. <bold>Acittaka</bold>nti paṇṇattijānanacittābhāvena acittakaṃ. <bold>Kusalābyākatacittehi dvicitta’’</bold>nti idaṃ ukkaṭṭhaparicchedena ariyapuggaleyeva sandhāya vuttaṃ. Na hi paṇṇattiṃ ajānantā jhānalābhino puthujjanā vatthumhi lobhavasena akusalacittenāpi na ārocentīti. Dukkhavedanāya vā abhāvato <bold>‘‘dvivedana’’</bold>nti imassa anurūpaṃ katvā evaṃ vuttanti daṭṭhabbaṃ.</paragraph>
    <centered line="38">Bhūtārocanasikkhāpadavaṇṇanā niṭṭhitā.</centered>
    <subhead line="39">9. Duṭṭhullārocanasikkhāpadavaṇṇanā</subhead>
    <paragraph line="40"><bold>Dvinnaṃ</bold><pageBreak edition="V" number="0.0325" /><bold>‘āpattikkhandhāna</bold>nti pārājikasaṅghādisesasaṅkhātānaṃ dvinnaṃ āpattikkhandhānaṃ. <bold>Āyatiṃ saṃvaratthāyā</bold>ti ‘‘evamesa paresu hirottappenāpi āyatiṃ <pageBreak edition="M" number="0.0355" /> saṃvaraṃ āpajjissatī’’ti āyatiṃ saṃvaratthāya. <bold>Āpattīnañca kulānañca pariyantaṃ katvā vā akatvā vā</bold>ti ‘‘ettakā āpattiyo ārocetabbā, ettakesu kulesu ārocetabbā’’ti evaṃ āpattīnañca kulānañca pariyantaṃ katvā vā akatvā vā.</paragraph>
    <paragraph line="41"><bold>Aduṭṭhullāyā</bold>ti pārājikasaṅghādisesaṃ ṭhapetvā avasesapañcāpattikkhandhasaṅkhātāya aduṭṭhullāya āpattiyā. <bold>Avasese cha āpattikkhandhe</bold>ti saṅghādisesavajjite sese cha āpattikkhandhe. <bold>Purimapañcasikkhāpadavītikkamasaṅkhātaṃ duṭṭhulla</bold>nti pāṇātipātaveramaṇiādikassa ādito pañcasikkhāpadassa vītikkamasaṅkhātaṃ duṭṭhullaṃ. <bold>Itaraṃ aduṭṭhullaṃ vā ajjhācāra</bold>nti tato aññaṃ vikālabhojanādikapañcakaṃ, sukkavisaṭṭhikāyasaṃsaggaduṭṭhullaattakāmañceti aduṭṭhullaṃ vā ajjhācāraṃ. <bold>Vatthumatta</bold>nti ‘‘ayaṃ sukkavissaṭṭhiṃ āpanno, duṭṭhullaṃ, attakāmaṃ, kāyasaṃsaggaṃ āpanno’’ti evaṃ vatthumattaṃ vā ārocentassa. <bold>Āpattimatta</bold>nti ‘‘ayaṃ pārājikaṃ āpanno, saṅghādisesaṃ, thullaccayaṃ, pācittiyaṃ, pāṭidesanīyaṃ, dukkaṭaṃ, dubbhāsitaṃ āpanno’’ti evaṃ āpattimattaṃ vā ārocentassa. <bold>Vuttalakkhaṇassā</bold>ti ‘‘pārājikaṃ anajjhāpannassā’’ti kaṅkhā. aṭṭha. duṭṭhullārocanasikkhāpadavaṇṇanā) evaṃ vuttalakkhaṇassa. <bold>Savatthuko</bold>ti vatthunā saha ghaṭito.</paragraph>
    <centered line="42">Duṭṭhullārocanasikkhāpadavaṇṇanā niṭṭhitā.</centered>
    <subhead line="43">10. Pathavīkhaṇanasikkhāpadavaṇṇanā</subhead>
    <paragraph line="44"><bold>Pāsāṇasakkharakathalamarumbavālukādīsū</bold>ti ettha muṭṭhippamāṇato upari <bold>pāsāṇā</bold>ti veditabbā. Muṭṭhippamāṇā <bold>sakkharā. Kathalā</bold>ti kapālakhaṇḍāni. <bold>Marumbā</bold>ti kaṭasakkharā. <bold>Vālukā</bold> vālikāyeva. <bold>Aññatarassa tatiyabhāgo hotī</bold>ti tatiyo bhāgo hoti. Idaṃ vuttaṃ hoti – yato paṃsuṃ vā mattikaṃ vā āharāpetvā visuṃ visuṃ kate dve koṭṭhāsā paṃsu vā mattikā vā eko pāsāṇādīsu aññataro hoti, ayaṃ <bold>missakapathavī</bold> nāmāti. <bold>Ovaṭṭho</bold> nāma devena ovaṭṭho (pāci. 86). <bold>Vutta</bold>nti padabhājaniyaṃ, sīhaḷaṭṭhakathāyameva vā vuttaṃ <pageBreak edition="M" number="0.0356" />. <bold>Adhikatarapāsāṇādimissāti</bold><pageBreak edition="V" number="0.0326" /> adhikatarapāsāṇādīhi missā, adaḍḍhāpi vuttappamāṇato adhikatarapāsāṇādimissāti adhippāyo. <bold>Vā</bold>-saddo avuttavikappattho, tena ūnakacatumāsovaṭṭhapathaviṃ saṅgaṇhāti. <bold>Suddhapāsāṇādibhedāyā</bold>ti suddhā pāsāṇā etthāti <bold>suddhapāsāṇā,</bold> sā ādi yassa bhedassa so <bold>suddhapāsāṇādi. Ādi</bold>-saddena suddhasakkharādīnaṃ gahaṇaṃ. Suddhapāsāṇādibhedo yassā sā <bold>suddhapāsāṇādibhedā,</bold> tāya suddhapāsāṇādibhedāya, suddhapāsāṇādippakārāyāti attho.</paragraph>
    <paragraph line="45"><bold>Sayaṃ khaṇatī</bold>ti ettha yo antamaso pādaṅguṭṭhakenapi khaṇati, udakampi chaḍḍento bhindati, pādaṅguṭṭhakenapi vilikhati, pattampi pacanto dahati, so sabbo khaṇatiyevāti veditabbo. Tenāha <bold>‘‘khaṇanabhedanavilekhanapacanādīhi vikopetī</bold>ti. Pattaṃ pacantena (pāci. aṭṭha. 87) hi pubbe pakkaṭṭhāneyeva pacitabbo. Adaḍḍhāya pathaviyā aggiṃ ṭhapetuṃ na vaṭṭati. Pattapacanakapālassa pana upari aggiṃ ṭhapetuṃ vaṭṭati. Dārūnaṃ upari ṭhapeti, so aggi tāni dahanto gantvā pathaviṃ dahati, na vaṭṭati. <bold>Iṭṭhakapāsāṇā</bold>dīsupi eseva nayo. Tatrāpi hi iṭṭhakādīnaṃyeva upari ṭhapetuṃ vaṭṭati. Kasmā? Tesaṃ anupādānattā. Na hi tāni aggissa upādānasaṅkhaṃ gacchanti. Sukkhakhāṇurukkhādīsupi aggiṃ dātuṃ na vaṭṭati. Sace pana ‘‘pathaviṃ apattameva nibbāpetvā gamissāmī’’ti deti, vaṭṭati. Pacchā nibbāpetuṃ na sakkoti, avisayattā anāpatti. <bold>Vuttanayenevā</bold>ti ‘‘khaṇanabhedanavilikhanapacanādīhī’’ti vutteneva nayena. <bold>Niyametvā</bold>ti sanniṭṭhānaṃ katvā. <bold>Itaro</bold>ti āṇāpako.</paragraph>
    <paragraph line="46">‘‘Pokkharaṇiṃ khaṇā’’ti (pāci. aṭṭha. 86) vadati, vaṭṭati. Khatāyeva pokkharaṇī nāma hoti, tasmā ayaṃ kappiyavohāro. Esa nayo ‘‘vāpiṃ, taḷākaṃ, āvāṭaṃ khaṇā’’tiādīsupi. ‘‘Imaṃ okāsaṃ khaṇa, imasmiṃ okāse pokkharaṇiṃ khaṇā’’ti pana vattuṃ na vaṭṭati. ‘‘Kandaṃ khaṇa mūlaṃ khaṇā’’ti aniyametvā vattuṃ vaṭṭati. ‘‘Imaṃ valliṃ khaṇa, imasmiṃ okāse kandaṃ vā mūlaṃ vā khaṇā’’ti vattuṃ na vaṭṭati. Tenāha <bold>‘‘okāsaṃ aniyametvā…pe… bhaṇantassā’’</bold>ti. Ātapena sukkhakaddamo ca phalati, tatra yo heṭṭhā pathaviyā asambaddho, tameva apanetuṃ vaṭṭati. Esa nayo gokaṇṭakepi <pageBreak edition="M" number="0.0357" />. Tenāha <bold>‘‘ātapena…pe… asambaddha’’</bold>nti. Tattha <bold>gokaṇṭako</bold> (pāci. aṭṭha. 86) nāma gāvīnaṃ khuracchinnakaddamo vuccati. Sace pana heṭṭhimatalena bhūmisambandho, vikopetuṃ na vaṭṭati. <bold>Bhijjitvā patitanaditaṭa</bold>nti bhijjitvā nadisāmantā patitaṃ omakacātumāsaṃ ovaṭṭhaṃ naditaṭaṃ. Sace pana bhijjitvā udakeyeva pakati, deve atirekacātumāsaṃ ovaṭṭhepi udakeyeva udakassa patitattā <pageBreak edition="V" number="0.0327" /> vaṭṭati. <bold>Mahantampi naṅgalacchinnamattikāpiṇḍa</bold>nti mahantampi kasitaṭṭhāne heṭṭhā pathaviyā asambaddhaṃ naṅgalacchinnamattikāpiṇḍaṃ. <bold>Evamādi</bold>saddena kūṭāsiñcanayoggatanukakaddamādīnaṃ gahaṇaṃ. <bold>Asañcicca rukkhādipavaṭṭanena bhindantassā</bold>ti pāsāṇarukkhādīni vā pavaṭṭentassa, kattaradaṇḍena vā āhacca āhacca gacchantassa pathavī bhijjati, sā ‘‘tena bhindissāmī’’ti evaṃ sañcicca abhinnattā <bold>asañcicca bhinnā</bold> nāma hoti, iti asañcicca rukkhādippavaṭṭanena bhindantassa anāpatti. <bold>Asatiyā pādaṅguṭṭhakādīhi vilikhantassā</bold>ti yo aññavihito kenaci saddhiṃ kiñci kathento pādaṅguṭṭhakena vā kattarayaṭṭhiyā vā pathaviṃ vilikhanto tiṭṭhati, tassa evaṃ asatiyā pādaṅguṭṭhakādīhi vilikhantassa anāpatti.</paragraph>
    <centered line="47">Pathavīkhaṇanasikkhāpadavaṇṇanā niṭṭhitā.</centered>
    <centered line="48">Musāvādavaggo paṭhamo.</centered>
    <title line="49">2. Bhūtagāmavaggo</title>
    <subhead line="50">1. Bhūtagāmasikkhāpadavaṇṇanā</subhead>
    <paragraph line="51"><bold>‘‘Bhavantī’’</bold>ti (sārattha. ṭī. pācittiya 3.90) iminā viruḷhamūle nīlabhāvaṃ āpajjitvā vaḍḍhamānake taruṇagacche dasseti. <bold>‘‘Ahesu’’</bold>nti iminā pana vaḍḍhitvā ṭhite mahante rukkhagacchādike dasseti. Tenāha <bold>‘‘jāyantī’’</bold>tiādi. Ettha ca ‘‘bhavantī’’ti imassa vivaraṇaṃ <bold>‘‘jāyanti vaḍḍhantī’’</bold>ti, ‘‘ahesu’’nti imassa <bold>‘‘jātā vaḍḍhitā’’</bold>ti. <bold>Gāmo</bold>ti samūho. <bold>Patiṭṭhitaharitatiṇarukkhādīna</bold>nti bhūmiyaṃ patiṭṭhitassa haritatiṇassa ceva haritarukkhādīnañca. <bold>Ādi</bold>saddena osadhigacchalatādayo veditabbā. Nimittatthe ca bhummaṃ. Yo attho sampajjati, tamāha <bold>‘‘bhūtagāmapātabyatāyā’’</bold>tiādinā.</paragraph>
    <paragraph line="52">Nanu <pageBreak edition="M" number="0.0358" /> ca rukkhādayo cittarahitatāya na jīvā, cittarahitatā ca pariphandābhāvato, chinnepi viruhanato, visadisajātikabhāvato, catuyoniyaṃ apariyāpannato ca veditabbā, vuḍḍhi pana pavāḷasilālavaṇānampi vijjatīti na tesaṃ jīvabhāve kāraṇaṃ, visayaggahaṇañca nesaṃ parikappanāmattaṃ <pageBreak edition="V" number="0.0328" /> supanaṃ viya ciñcādīnaṃ, tathā dohaḷādayo, atha kasmā bhūtagāmassa pātabyatāya pācittiyaṃ icchitanti? Samaṇaasāruppato, tannissitasattānurakkhaṇato ca. Tenevāha ‘‘jīvasaññino hi moghapurisā manussā rukkhasmi’’ntiādi (pāci. 89). <bold>Sāsapabījakasevālampī</bold>ti sāsapabījakasaṅkhātaṃ sevālampi, sāsapasevālaṃ, bījakasevālampīti attho. Tattha <bold>sāsapasevālo</bold> nāma sāsapamatto khuddakasevālo. <bold>Bījakasevālo</bold> nāma upari khuddakapatto heṭṭhā khuddakamūlo sevālo.</paragraph>
    <paragraph line="53"><bold>Mūlabījakhandhabījaphaḷubījaaggabījabījabījāna</bold>nti ettha mūlameva bījaṃ <bold>mūlabījaṃ</bold>. Evaṃ sesesupi. Tattha <bold>mūlabījaṃ</bold> haliddiādikaṃ. <bold>Khandhabījaṃ</bold> assatthādikaṃ. <bold>Phaḷubījaṃ</bold> ucchuādikaṃ. <bold>Aggabījaṃ</bold> hiriverādikaṃ. <bold>Bījaṃbījaṃ</bold> pubbaṇṇādikaṃ. <bold>Bhājanagata</bold>nti sarāvādibhājanagataṃ. Nikkhantaṃ mūlamattaṃ etasmāti <bold>nikkhantamūlamattaṃ. Matta</bold> saddena cettha paṇṇassa nikkhamanaṃ paṭikkhipati. Esa nayo <bold>nikkhantaaṅkuramatta</bold>nti etthāpi. Sace pana mūlañca paṇṇañca niggataṃ, bhūtagāmasaṅkhaṃ gacchati. <bold>Vidatthimattā pattavaṭṭi niggacchatī</bold>ti vidatthimattā anīlavaṇṇā pattavaṭṭi nikkhamati. Tenāha <bold>‘‘nikkhante’’</bold>tiādi. <bold>Harito na hotī</bold>ti nīlavaṇṇo na hoti. Muggādīnaṃ pana paṇṇesu uṭṭhitesu, vīhiādīnaṃ vā aṅkure harite bhūtagāmasaṅgahaṃ gacchanti. Esa nayo ambaṭṭhiādīsu.</paragraph>
    <paragraph line="54"><bold>Bhūtagāmabījagāme</bold>ti ettha bhūtagāmato viyojitaṃ viruhanasamatthameva mūlabījādikaṃ bījagāmo nāmāti veditabbaṃ. <bold>Ubhayatthā</bold>ti bhūtagāmabījagāmesu. <bold>Atathāsaññissā</bold>ti abhūtagāmābījagāmasaññissa. Ko pana vādo abhūtagāmābījagāmesu abhūtagāmābījagāmasaññissa. <bold>Asañciccā</bold>ti pāsāṇarukkhādīni vā pavaṭṭentassa, sākhaṃ vā kaḍḍhantassa, kattaradaṇḍena vā bhūmiṃ paharitvā gacchantassa tiṇāni kuppanti. Tāni tena ‘‘vikopessāmī’’ti evaṃ sañcicca avikopitattā <bold>asañcicca vikopitāni</bold> nāma honti. Iti asañcicca vikopentassa anāpatti.</paragraph>
    <paragraph line="55"><bold>Asatiyā</bold>ti <pageBreak edition="M" number="0.0359" /> aññavihito kenaci saddhiṃ kiñci kathento pādaṅguṭṭhakena vā hatthena vā tiṇaṃ vā lataṃ vā vikopento tiṭṭhati, evaṃ asatiyā vikopentassa anāpatti.</paragraph>
    <paragraph line="56"><bold>Ajānitvā</bold>ti ettha abbhantare ‘‘bījagāmo’’ti vā ‘‘bhūtagāmo’’ti vā na jānāti, ‘‘vikopemī’’ti pana jānāti. Evaṃ tiṇe vā palālapuñje vā khaṇittiṃ vā kudālaṃ vā saṅgopanatthāya <pageBreak edition="V" number="0.0329" /> ṭhapeti, ḍayhamānahattho vā aggiṃ pāteti. Tatra ce tiṇāni chijjanti vā ḍayhanti vā, evaṃ ajānitvā vikopentassa anāpatti.</paragraph>
    <paragraph line="57"><bold>Yena kenaci agginā</bold>ti kaṭṭhaggigomayaggiādīsu yena kenaci agginā, antamaso lohakhaṇḍenapi ādittena. <bold>‘‘Kappiya’’nti vatvāvā</bold>ti yāya kāyaci bhāsāya ‘‘kappiya’’nti vatvāva. <bold>Eva</bold>-saddena paṭhamaṃ agginā phusitvā pacchā ‘‘kappiya’’nti vattuṃ na vaṭṭatī’’ti dasseti. ‘‘Paṭhamaṃ aggiṃ nikkhipitvā taṃ anuddharitvāva ‘kappiya’nti vutte pana vaṭṭatī’’ti (sārattha. ṭī. pācittiya 3.93) vadanti. Esa nayo sesesupi. <bold>Tathevā</bold>ti ‘kappiya’nti vatvāva. Assamahiṃsasūkaramigagorūpānaṃ pana khurā atikhiṇā, tasmā tehi na kātabbaṃ, katampi akataṃ hotīti āha <bold>‘‘ṭhapetvā gomahiṃsādīnaṃ khure’’</bold>ti. Hatthinakhā pana khurā na honti, tasmā tehi vaṭṭati. <bold>Tiracchānāna</bold>nti sīhabyagghadīpimakkaṭānaṃ, sakuntānañca. Tesañhi nakhā tikhiṇā honti, tasmā tehi kātabbaṃ. <bold>‘‘Antamaso chinditvā āhaṭenapī’’</bold>ti iminā yehi kātuṃ vaṭṭati, tehi tatthajātakehi kātabbanti ettha vattabbameva natthīti dasseti. <bold>‘‘Satthe vuttanayenevā’’</bold>ti iminā chedaṃ vā vedhaṃ vā dassentena ‘‘kappiyanti vatvāvā’’ti vuttamatidisati. Ettha ca kiñcāpi ‘‘kappiyanti vatvāva kātabba’’ntiādinā kappiyaṃ karontena kattabbākārameva dassitaṃ, tathāpi bhikkhunā ‘‘kappiyaṃ karohī’’ti vutteyeva anupasampannena ‘‘kappiya’’nti vatvā aggiparijitādi kātabbanti gahetabbaṃ. Avacanaṃ pana ‘‘punapi kappiyaṃ karohīti kāretvāva paribhuñjitabba’’nti paṭhamameva vuttattā.</paragraph>
    <paragraph line="58"><bold>Ekasmiṃ…pe… kappiye kate sabbaṃ kataṃ hotī</bold>ti ekaṃyeva ‘‘kappiyaṃ karomī’’ti adhippāyenapi kappiye kate ekābaddhattā sabbaṃ kataṃ <pageBreak edition="M" number="0.0360" /> hoti. <bold>Dārukaṃ vijjhatī</bold>ti jānitvā vā ajānitvā vā vijjhati vā vijjhāpeti vā, vaṭṭatiyeva. <bold>Bhattasitthe vijjhatī</bold>ti etthāpi eseva nayo. <bold>Taṃ vijjhati, na vaṭṭatī</bold>ti valliādīnaṃ bhājanagatikattāti adhippāyo. <bold>Bhindāpetvā kappiyaṃ kāretabba</bold>nti bījato muttassa kaṭāhassa bhājanagatikattā vuttaṃ. <bold>Abīja</bold>nti aṅkurajananasamatthabījarahitataruṇambaphalādi. Tenāha <bold>‘‘yaṃ pana phalaṃ taruṇaṃ hoti, abīja’’</bold>nti. Nibbattabījaṃ nāma bījaṃ nibbattetvā visuṃ katvā paribhuñjituṃ sakkuṇeyyaṃ ambapanasādiphalaṃ. Tenāha <bold>‘‘bījaṃ apanetvā paribhuñjitabba’’</bold>nti. Tattha kappiyakaraṇakiccaṃ natthi, sayameva kappiyānīti adhippāyo.</paragraph>
    <centered line="59">Bhūtagāmasikkhāpadavaṇṇanā niṭṭhitā.</centered>
    <subhead line="60">2. Aññavādakasikkhāpadavaṇṇanā</subhead>
    <paragraph line="61"><bold>Yamattha</bold>nti <pageBreak edition="V" number="0.0330" /> ‘‘tvaṃ kira dukkaṭāpattiṃ āpanno’’tiādikaṃ yaṃ kiñci atthaṃ. <bold>Tato añña</bold>nti pucchitatthato aññamatthaṃ. <bold>Aññenaññaṃ paṭicaraṇassā</bold>ti vinayadharena yaṃ vacanaṃ dosapucchanatthaṃ vuttaṃ, tato aññena vacanena paṭicchādanassa. Paṭicchādanatthopi hi carasaddo hoti anekatthattā dhātūnaṃ. <bold>Vutta</bold>nti pāḷiyaṃ vuttaṃ.</paragraph>
    <paragraph line="62"><bold>Sāvasesaṃ āpattiṃ āpanno</bold>ti ettha ṭhapetvā pārājikaṃ sesā sāvasesāpatti nāma, taṃ āpanno. <bold>Anuyuñjiyamāno</bold>ti ‘‘kiṃ, āvuso, itthannāmaṃ āpattiṃ āpannosī’’ti pucchiyamāno. <bold>Aññena vacanenā</bold>ti ‘‘ko āpanno? Kiṃ āpanno? Kismiṃ āpanno? Kathaṃ āpanno? Kaṃ bhaṇatha? Kiṃ bhaṇathā’’ti aññena vacanena. <bold>Añña</bold>nti ‘‘kiṃ tvaṃ itthannāmaṃ āpattiṃ āpannosī’’tiādikaṃ anuyuñjakavacanaṃ. <bold>Tathā tathā vikkhipatī</bold>ti tena tena pakārena vikkhipati. Kiṃ vuttaṃ hoti? So (pāci. aṭṭha. 94) kiñci vītikkamaṃ disvā ‘‘āvuso, āpattiṃ āpannosī’’ti saṅghamajjhe āpattiyā anuyuñjiyamāno ‘‘ko āpanno’’ti vadati. Tato ‘‘tva’’nti vutte ‘‘ahaṃ kiṃ āpanno’’ti vadati. Atha ‘‘pācittiyaṃ vā dukkaṭaṃ vā’’ti vutte ‘‘ahaṃ kismiṃ āpanno’’ti <pageBreak edition="M" number="0.0361" /> vadati. Tato ‘‘amukasmiṃ nāma vatthusmi’’nti vutte ‘‘ahaṃ kathaṃ āpanno, kiṃ karonto āpannomhī’’ti pucchati. Atha ‘‘idaṃ nāma karonto āpanno’’ti vutte ‘‘kaṃ bhaṇathā’’ti vadati. Tato ‘‘taṃ bhaṇāmā’’ti vutte ‘‘kiṃ bhaṇathā’’ti evamanekehi pakārehi vikkhipatīti vuttaṃ hoti.</paragraph>
    <paragraph line="63">Yo pana bhikkhu sāvasesaṃ āpattiṃ āpanno, taṃ na kathetukāmo tuṇhībhāvena vihesetīti sambandho. <bold>Vihesetī</bold>ti ciranisajjācirabhāsanehi piṭṭhiāgilāyanatālusosādivasena saṅghaṃ viheseti, parissamaṃ tesaṃ karotīti attho. <bold>Parissamo</bold> hi vihesā nāma. <bold>Aññavādakakamma</bold>nti aññavādakassa bhikkhuno aññavādakāropanatthaṃ kātabbaṃ ñattidutiyakammaṃ. <bold>Vihesakakamma</bold>nti etthāpi eseva nayo. <bold>Tasmiṃ saṅghena kate</bold>ti tasmiṃ aññavādakakamme ca vihesakakamme ca saṅghena ñattidutiyakammavācāya kate. <bold>Tathā karontāna</bold>nti taṃ pakāraṃ karontānaṃ, aññavādakañca vihesakañca karontānanti attho.</paragraph>
    <paragraph line="64">‘‘Vihesaketi ayamettha anupaññattī’’ti avacanañcettha ‘‘āpattikarā ca hoti aññavādakasikkhāpadādīsu viyā’’ti (kaṅkhā. aṭṭha. paṭhamapārājikavaṇṇanā) vuttattāyeva paññāyatīti <pageBreak edition="V" number="0.0331" /> katvā. Esa nayo upari sikkhāpadesu. <bold>Dhammakamme tikapācittiya</bold>nti dhammakamme dhammakammasaññivematikaadhammakammasaññīnaṃ vasena tīṇi pācittiyāni. <bold>Adhammakamme tikadukkaṭa</bold>nti etthāpi eseva nayo. <bold>Anāropite</bold>ti kammavācāya anāropite, appatiṭṭhāpiteti attho. <bold>Gelaññenā</bold>ti yena kathetuṃ na sakkoti, mukhe tādisena byādhinā. <bold>Saṅghassa bhaṇḍanādīni bhavissantī</bold>ti saṅghamajjhe kathite tappaccayā saṅghassa bhaṇḍanaṃ vā kalaho vā viggaho vā vivādo vā saṅghabhedo vā saṅgharāji vā bhavissantīti iminā vā adhippāyena na kathentassa. Ettha ca <bold>adhammenā</bold>ti abhūtena vatthunā.</paragraph>
    <paragraph line="65"><bold>‘‘Samuṭṭhānādīni adinnādānasadisānī’’</bold>ti avisesaṃ atidisitvā visesaṃ dassetuṃ <bold>‘‘idaṃ panā’’</bold>tiādi vuttaṃ. <bold>Siyā kiriyaṃ</bold> aññenaññaṃ paṭicarantassa. <bold>Siyā akiriyaṃ</bold> tuṇhībhāvena vihesentassa.</paragraph>
    <centered line="66">Aññavādakasikkhāpadavaṇṇanā niṭṭhitā.</centered>
    <subhead line="67">3. Ujjhāpanakasikkhāpadavaṇṇanā</subhead>
    <paragraph line="68"><bold>Yena</bold><pageBreak edition="M" number="0.0362" /><bold>vacanenā</bold>ti ‘‘chandāya itthannāmo idaṃ nāma karotī’’tiādikena yena vacanena. Tenāha <bold>‘‘chandāyā’’</bold>tiādi. Tattha <bold>chandāyā</bold>ti chandena pakkhapātena. ‘‘Akkharāya vācetī’’tiādīsu (pāci. 46) viya liṅgavipallāso esa. <bold>Idaṃ nāma karotī</bold>ti attano sandiṭṭhasambhattānaṃ paṇītaṃ senāsanaṃ vā paññapeti, bhattādikaṃ vāti adhippāyo. <bold>Senāsanapaññāpakādibheda</bold>nti ettha <bold>ādi</bold>saddena bhattuddesakayāgubhājakaphalabhājakādīnaṃ gahaṇaṃ. Anekatthattā dhātūnaṃ <bold>jhe</bold>-saddo olokanatthopi hotīti āha <bold>‘‘avaññāya olokāpentī’’</bold>ti. Cintanatthoyeva vā gahetabboti āha <bold>‘‘lāmakato vā cintāpentī’’</bold>ti. <bold>Tatheva vadantā</bold>ti ‘‘chandāya itthannāmo idaṃ nāma karotī’’tiādīni vadantā. <bold>Vutta</bold>nti pāḷiyaṃ vuttaṃ. <bold>‘‘Khiyyanake’’</bold>ti (pāci. aṭṭha. 105) ayamettha anupaññatti.</paragraph>
    <paragraph line="69"><bold>Asammatassā</bold>ti saṅghena kammavācāya asammatassa. Kevalaṃ ‘‘taveso bhāro’’ti saṅghena āropitabhārassa, bhikkhūnaṃ vā phāsuvihāratthāya sayameva bhāraṃ vahantassa, yatra vā dve tayo bhikkhū viharanti, tatra tādisaṃ kammaṃ karontassāti adhippāyo. <bold>Yassa kassacī</bold>ti upasampannassa vā anupasampannassa vā yassa kassaci. <bold>Anupasampannassa pana sammatassa vā asammatassa</bold><pageBreak edition="V" number="0.0332" /><bold>vā</bold>ti ettha pana (pāci. aṭṭha. 106) kiñcāpi anupasampannassa terasa sammatiyo dātuṃ na vaṭṭanti, tathāpi yo upasampannakāle laddhasammutiko pacchā anupasampannabhāve ṭhito, taṃ sandhāya ‘‘sammatassa vā’’ti vuttaṃ. Yassa pana byattassa sāmaṇerassa kevalaṃ saṅghena vā sammatena vā bhikkhunā ‘‘tvaṃ idaṃ kammaṃ karohī’’ti bhāro kato, taṃ sandhāya ‘‘asammatassa vā’’ti vuttaṃ. Yasmā ujjhāpanañca khiyyanañca musāvādavasena pavattaṃ, tasmā ādikammikassa imināva anāpatti, musāvādena pana āpattiyevāti gahetabbaṃ.</paragraph>
    <centered line="70">Ujjhāpanakasikkhāpadavaṇṇanā niṭṭhitā.</centered>
    <subhead line="71">4. Paṭhamasenāsanasikkhāpadavaṇṇanā</subhead>
    <paragraph line="72"><bold>Mañcaṃ</bold><pageBreak edition="M" number="0.0363" /><bold>vā</bold>ti masārako, bundikābaddho, kuḷīrapādako, āhaccapādakoti imesu catūsu yaṃ kañci mañcaṃ vā. <bold>Pīṭhaṃ vā</bold>ti etthāpi eseva nayo. <bold>Bhisiṃ vā</bold>ti uṇṇabhisi, coḷabhisi, vākabhisi, tiṇabhisi, paṇṇabhisīti imāsu pañcasu bhisīsu yaṃ kañci bhisiṃ vā. Tenāha <bold>‘‘mañcādīsū’’</bold>tiādi. Tattha <bold>‘‘mañcasaṅkhepenā’’</bold>ti iminā pīṭhasaṅkhepaṃ paṭikkhipati. <bold>Kappiyacammenā</bold>ti migājeḷakacammena. Ettha pana migacamme eṇimigo, vātamigo, pasadamigo, kuruṅgamigo, migamātuko, rohitamigoti etesaṃyeva cammāni vaṭṭanti, aññesaṃ pana –</paragraph>
    <gatha1 line="73">Makkaṭo kāḷasīho ca, sarabho kadalīmigo;</gatha1>
    <gathalast line="74">Ye ca vāḷamigā keci, tesaṃ cammaṃ na vaṭṭatīti. (mahāva. aṭṭha. 259);</gathalast>
    <paragraph line="75">Tattha <bold>vāḷamigā</bold>ti sīhabyagghaacchataracchā. Na kevalañca eteyeva, yesaṃ pana cammaṃ vaṭṭatīti vuttaṃ, te ṭhapetvā avasesā antamaso gomahiṃsasasabiḷārādayopi sabbe imasmiṃ atthe ‘‘vāḷamigā’’tveva veditabbā. Etesañhi sabbesaṃ cammaṃ na vaṭṭati. <bold>Tālīsapatta</bold>nti suddhaṃ tamālapattaṃ, aññena missaṃ pana vaṭṭati. Tiṇavākacoḷesu akappiyaṃ nāma natthi. Kiṃ panettha bibbohane viya nisīdituñca nipajjituñca na vaṭṭatīti āha <bold>‘‘tatthā’’</bold>tiādi. Na kevalañcedamevāti āha <bold>‘‘pamāṇaparicchedopi cettha natthī’’</bold>ti, ‘‘ettakameva kātabba’’nti bhisiyā <pageBreak edition="V" number="0.0333" /> pamāṇaniyamopi natthīti attho. Mañcabhisipīṭhabhisibhūmattharaṇabhisicaṅkamanabhisipādapuñchanabhisīti etāsaṃ pana anurūpato sallakkhetvā attano rucivasena pamāṇaṃ kātabbaṃ. <bold>Anto saṃvellitvā baddha</bold>nti yathā vemajjhaṃ saṃkhittaṃ hoti, evaṃ majjhe suṭṭhu veṭhetvā baddhaṃ.</paragraph>
    <paragraph line="76">Ye aṭṭha māsāti sambandho. ‘‘Avassikasaṅketā’’ti etasseva vivaraṇaṃ <bold>‘‘vassānamāsāti evaṃ apaññātā’’</bold>ti, appatitā appasiddhāti attho. <bold>‘‘Asaññitā’’</bold>tipi pāṭho, tattha aviññātāti attho. <bold>Aṭṭha māsā</bold>ti cattāro hemantikā, cattāro gimhikā māsāti aṭṭha māsā. <bold>Ovassakamaṇḍape</bold>ti sākhāmaṇḍapapadaramaṇḍapānaṃ yattha katthaci ovassake maṇḍape. <bold>Yatthā</bold>ti yesu janapadesu. <bold>Sabbatthā</bold>ti sabbesu janapadesu <pageBreak edition="M" number="0.0364" />. <bold>Kākādīnaṃ nibaddhavāsarukkhamūle</bold>ti yattha dhuvanivāsena kākā vā kulālā vā aññe vā sakuntā kulāvake katvā vasanti, tādisassa kākādīnaṃ nibaddhavāsassa yassa kassaci rukkhassa heṭṭhā. Yattha pana gocarappasutā sakuntā vissamitvā gacchanti, tassa rukkhassa mūle nikkhipituṃ vaṭṭati. <bold>‘‘Kadācipī’’</bold>ti iminā na kevalaṃ vassikasaṅketeyevāti dasseti. <bold>Yatthā</bold>ti yasmiṃ padese. <bold>Yadā</bold>ti yasmiṃ kāle.</paragraph>
    <paragraph line="77"><bold>So</bold>ti yassatthāya santhato, so. <bold>Pakatisanthate</bold>ti pakatiyāva santhate, yaṃ nevattanā santhataṃ, na parena santharāpitaṃ, tasminti vuttaṃ hoti. <bold>Lajjī hotī</bold>ti lajjanasīlo hoti, parikkhāravināsane bhītoti attho. Tenāha <bold>‘‘attano palibodhaṃ viya maññatī’’</bold>ti, iminā alajjiṃ āpucchitvā gantuṃ na vaṭṭatīti dasseti. <bold>Nirapekkho</bold>ti ‘‘āgantvā uddharissāmī’’ti apekkhārahito, iminā sāpekkho ce gacchati, anāpattīti dasseti. Teneva hi anāpattivāre ‘‘otāpento gacchatī’’ti (pāci. 113) vuttaṃ. <bold>Aññattha gacchanto</bold>ti taṃ maggaṃ atikkamitvā aññattha gacchanto. Leḍḍupātūpacārato bahi ṭhitattā <bold>‘‘pāduddhārena kāretabbo’’</bold>ti vuttaṃ, aññattha gacchantassa paṭhamapāduddhāre dukkaṭaṃ, dutiyapāduddhāre pācittiyanti attho.</paragraph>
    <paragraph line="78"><bold>Tikapācittiyaṃ</bold> saṅghike saṅghikasaññivematikapuggalikasaññīnaṃ vasena. Imināva nayena <bold>tikadukkaṭa</bold>mpi veditabbaṃ. <bold>Cimilikā</bold>dīnaṃ attho dutiyasikkhāpade dassitova. <bold>Pādapuñchanī</bold> (pāci. aṭṭha. 112) nāma rajjukehi vā pilotikāhi vā pādapuñchanatthaṃ katā. <bold>Phalakapīṭhaṃ</bold> nāma phalakamayaṃ pīṭhaṃ. Na kevalaṃ cimilikādīniyeva ajjhokāse ṭhapetvā gacchantassa dukkaṭanti āha <bold>‘‘yaṃ vā panā’’</bold>tiādi. Yaṃ kiñci dārubhaṇḍaṃ, yaṃ kiñci mattikābhaṇḍanti <pageBreak edition="V" number="0.0334" /> sambandho. <bold>‘‘Antamaso pattādhārakampī’’</bold>ti iminā tālavaṇṭabījanipattapānīyauḷauṅkapānīyasaṅkhādīsu vattabbameva natthīti dasseti.</paragraph>
    <paragraph line="79">Araññe (pāci. aṭṭha. 110) paṇṇakuṭīsu vasantānaṃ sīlasampadāya pasannacittā manussā mañcapīṭhādīni denti ‘‘saṅghikaparibhogena paribhuñjathā’’ti, tattha kiṃ kātabbanti āha <bold>‘‘āraññakena panā’’</bold>tiādi. Tattha <bold>asati anovassake</bold>ti pabbhārādianovassakaṭṭhāne asati. Idañca lakkhaṇavacanaṃ ‘‘sabhāgānaṃ <pageBreak edition="M" number="0.0365" /> abhāve’’ti ca icchitabbattā. Āraññakena hi bhikkhunā tattha vasitvā aññattha gacchantena sāmantavihāre bhikkhūnaṃ pesetvā gantabbaṃ. Sabhāgānaṃ abhāve anovassake nikkhipitvā gantabbaṃ. Anovassake asati rukkhe laggetvā gantabbaṃ.</paragraph>
    <paragraph line="80">Na kevalaṃ idaṃyeva katvā gantuṃ vaṭṭatīti āha <bold>‘‘yathā vā’’</bold>tiādi. <bold>Yathā vā upacikāhi na khajjatī</bold>ti yathā ṭhapite upacikāhi senāsanaṃ na khajjati, evaṃ tathā pāsāṇānaṃ upari ṭhapanaṃ katvāti attho. Idaṃ vuttaṃ hoti – catūsu (pāci. aṭṭha. 116) pāsāṇesu mañcaṃ ṭhapetvā mañce avasesamañcapīṭhāni āropetvā upari bhisiādikaṃ rāsiṃ katvā dārubhaṇḍaṃ mattikābhaṇḍaṃ paṭisāmetvā gamikavattaṃ pūretvā gantabbanti.</paragraph>
    <paragraph line="81">Abbhokāsikenāpi ‘‘ahaṃ ukkaṭṭhaabbhokāsiko’’ti cīvarakuṭimpi akatvā asamaye ajjhokāse paññapetvā nisīdituṃ vā nipajjituṃ vā na vaṭṭatīti dassento āha <bold>‘‘abbhokāsikenā’’</bold>tiādi. Sace pana catugguṇenapi cīvarena katakuṭi atementaṃ rakkhituṃ neva sakkoti, sattāhavaddalikādīni bhavanti, bhikkhuno kāyānugatikattā vaṭṭati. Rukkhamūlikassāpi eseva nayo.</paragraph>
    <paragraph line="82">Yasmiṃ vissāsaggāho ruhati, tassa santakaṃ attano puggalikamiva hotīti āha <bold>‘‘vissāsikapuggalike’’</bold>ti. Yasmiṃ pana vissāso na ruhati, tassa santake dukkaṭameva. <bold>Amanusso</bold>ti yakkho vā peto vā. <bold>Palibuddhaṃ hotī</bold>ti upaddutaṃ hoti.</paragraph>
    <centered line="83">Paṭhamasenāsanasikkhāpadavaṇṇanā niṭṭhitā.</centered>
    <subhead line="84">5. Dutiyasenāsanasikkhāpadavaṇṇanā</subhead>
    <paragraph line="85"><bold>Yaṃ</bold><pageBreak edition="V" number="0.0335" /><bold>kiñci camma</bold>nti kappiyākappiyaṃ yaṃ kiñci cammaṃ. Nanu ‘‘na, bhikkhave, mahācammāni dhāretabbāni sīhacammaṃ byagghacammaṃ dīpicammaṃ, yo dhāreyya, āpatti dukkaṭassā’’ti (mahāva. 255) khandhake sīhacammādīnaṃ paṭikkhepo katoti āha <bold>‘‘sīhacammādīnañhī’’</bold>tiādi. <bold>Pariharaṇeyeva paṭikkhepo</bold>ti attano santakaṃ <pageBreak edition="M" number="0.0366" /> katvā taṃ taṃ vihāraṃ haritvā mañcapīṭhādīsu attharitvā paribhogeyeva paṭikkhepo, senāsanasantakaṃ katvā bhūmattharaṇavasena pana paribhoge nevatthi doso. Tenāha <bold>‘‘senāsanaparibhoge pana akappiyacammaṃ nāma natthī’’</bold>ti. Pāvārenti sañchādenti sarīraṃ etenāti <bold>pāvāro</bold>. <bold>Kojavo</bold>ti uddalomiekantalomiādikojavattharaṇaṃ. <bold>Sesa</bold>nti bhisi nisīdanaṃ tiṇasanthāro paṇṇasanthāroti avasiṭṭhaṃ senāsanaṃ. Tattha <bold>bhisī</bold>ti mañcakabhisi vā pīṭhakabhisi vā. <bold>Nisīdana</bold>nti sadasaṃ veditabbaṃ. <bold>Tiṇasanthāro</bold>ti yesaṃ kesañci tiṇānaṃ santhāro. Esa nayo <bold>paṇṇasanthāre</bold>. Ettha ca <bold>bhisi</bold> heṭṭhā vuttattā pākaṭā. <bold>Nisīdanaṃ</bold> nisīdanasikkhāpadeneva (pāci. 531 ādayo) pākaṭaṃ. <bold>Tiṇasanthārapaṇṇasanthārāni</bold> pana lokapasiddhāniyeva. Tenevāha <bold>‘‘pākaṭamevā’’</bold>ti.</paragraph>
    <paragraph line="86"><bold>Neva uddhareyya, na uddharāpeyyā</bold>ti attanā vā uddharitvā patirūpe ṭhāne na ṭhapeyya, parena vā tathā na kāreyya. Tenāha <bold>‘‘yathā ṭhapita’’</bold>ntiādi. Taṃ ṭhapentena ca ‘‘catūsu pāsāṇesū’’tiādinā (pāci. aṭṭha. 116) pubbe vuttanayeneva antogehe anovassake nikkhipitabbaṃ. Sace pana senāsanaṃ ovassati, chadanatthañca tiṇaṃ vā iṭṭhakā vā ānītā honti. Sace ussahati, chādetabbaṃ. No ce sakkoti, yo okāso anovassako, tattha nikkhipitabbaṃ. Sace sabbampi ovassati, ussahantena antogāme upāsakānaṃ ghare ṭhapetabbaṃ. Sace tepi ‘‘saṅghikaṃ nāma, bhante, bhāriyaṃ, aggidāhādīnaṃ bhāyāmā’’ti na sampaṭicchanti, ajjhokāse pāsāṇānaṃ upari mañcaṃ ṭhapetvā sesaṃ pubbe vuttanayeneva nikkhipitvā tiṇehi ca paṇṇehi ca paṭicchādetabbaṃ. Yañhi tattha aṅgamattampi avasissati, taṃ aññesaṃ tattha āgatānaṃ bhikkhūnaṃ upakāraṃ bhavissatīti. <bold>Upacāra</bold>nti sabbapacchimasenāsanato dve leḍḍupātā.</paragraph>
    <paragraph line="87">Ayamettha āpucchitabbānāpucchitabbavinicchayo – (pāci. aṭṭha. 118) yā tāva bhūmiyaṃ dīghasālā vā paṇṇasālā vā hoti, yaṃ vā rukkhatthambhesu katagehaṃ upacikānaṃ uṭṭhānaṭṭhānaṃ hoti, tato pakkamantena āpucchitvāva pakkamitabbaṃ. Tasmiñhi katipayāni divasāni ajaggiyamāne vammikāva santiṭṭhanti. Yaṃ pana pāsāṇapiṭṭhiyaṃ vā pāsāṇatthambhesu vā <pageBreak edition="V" number="0.0336" /> katasenāsanaṃ siluccayaleṇaṃ vā sudhālittasenāsanaṃ vā, yattha upacikāsaṅkā natthi, tato <pageBreak edition="M" number="0.0367" /> pakkamantassa āpucchitvāpi anāpucchitvāpi gantuṃ vaṭṭati. Tenāha <bold>‘‘yattha panā’’</bold>tiādi. Sace tādisepi senāsane ekena passena upacikā ārohanti, āpucchitvāva gantabbaṃ. <bold>Āpucchanaṃ pana vatta</bold>nti āpucchanaṃ gamikavattaṃ. Idañca itikattabbatādassanatthaṃ vuttaṃ, na pana vattabhedadukkaṭanti (sārattha. ṭī. pācittiya 3.118) dassanatthaṃ. Keci pana ‘‘dukkaṭanti dassanattha’’nti vadanti, taṃ na yujjati <bold>vattakkhandhakaṭṭhakathāya</bold> ‘‘yaṃ pāsāṇapiṭṭhiyaṃ vā pāsāṇatthambhesu vā katasenāsanaṃ, yattha upacikānārohanti, taṃ anāpucchantassāpi anāpattī’’ti (cūḷava. aṭṭha. 360) vuttattā. Āpucchantena pana bhikkhumhi (pāci. aṭṭha. 116) sati bhikkhu āpucchitabbo, tasmiṃ asati sāmaṇero, tasmiṃ asati ārāmiko, tasmimpi asati yena vihāro kārāpito, so vihārasāmiko, tassa vā kule yo koci āpucchitabbo.</paragraph>
    <paragraph line="88"><bold>‘‘Upacāre’’</bold>ti etasseva vivaraṇaṃ <bold>‘‘bahi āsanne’’</bold>ti, vihārassa bahi āsannaṭṭhāneti attho. <bold>Upaṭṭhānasālāya vā</bold>ti bhojanasālāyaṃ vā. <bold>Dukkaṭamevā</bold>ti vuttappakārañhi dasavidhaṃ seyyaṃ antogabbhādimhi guttaṭṭhāne paññapetvā gacchantassa yasmā seyyāpi senāsanampi upacikāhi palujjati, vammikarāsiyeva hoti, tasmā pācittiyaṃ vuttaṃ. Bahi pana upaṭṭhānasālādīsu paññapetvā gacchantassa seyyāmattameva nasseyya ṭhānassa aguttatāya, na senāsanaṃ, tasmā ettha dukkaṭaṃ vuttaṃ. Mañcapīṭhaṃ pana yasmā na sakkā sahasā upacikāhi khāyituṃ, tasmā taṃ vihārepi santharitvā gacchantassa dukkaṭaṃ vuttaṃ. Vihārūpacāre pana taṃ vihāracārikaṃ āhiṇḍantā disvāva paṭisāmenti.</paragraph>
    <paragraph line="89"><bold>Uddharaṇāni katvā</bold>ti ettha uddharitvā gacchantena mañcapīṭhakavānaṃ sabbaṃ apanetvā (pāci. aṭṭha. 118) saṃharitvā cīvaravaṃse laggetvā gantabbaṃ. Pacchā āgantvā vasanakabhikkhunāpi puna mañcapīṭhaṃ vā paññapetvā sayitvā gacchantena tatheva kātabbaṃ. Antokuṭṭato seyyaṃ bahikuṭṭe paññapetvā vasantena gamanakāle puna gahitaṭṭhāneyeva paṭisāmetabbaṃ. Uparipāsādato oropetvā heṭṭhāpāsāde vasantassāpi eseva nayo. Rattiṭṭhānadivāṭṭhānesu mañcapīṭhaṃ paññapetvāpi gamanakāle puna gahitaṭṭhāneyeva ṭhapetabbaṃ. Uddharāpetvā gamanepi eseva nayo. Āpucchitvā gacchantena pana <pageBreak edition="M" number="0.0368" /> ‘‘bhikkhumhi sati bhikkhu āpucchitabbo’’tiādinā (pāci. aṭṭha. 116) heṭṭhā vuttanayeneva āpucchitvā gantabbaṃ.</paragraph>
    <centered line="90">Dutiyasenāsanasikkhāpadavaṇṇanā niṭṭhitā.</centered>
    <subhead line="91">6. Anupakhajjasikkhāpadavaṇṇanā</subhead>
    <paragraph line="92">‘‘Jāna’’nti <pageBreak edition="V" number="0.0337" /> vutte ‘‘anuṭṭhāpanīyo ‘aya’nti jānanto’’ti ayaṃ viseso kuto labbhatīti āha <bold>‘‘tenevassā’’</bold>tiādi. Nanu padabhājanepi vuḍḍhabhāvādijānanameva vuttaṃ, na tu anuṭṭhāpanīyabhāvanti anuyogaṃ sandhāyāha <bold>‘‘vuḍḍho hī’’</bold>tiādi. <bold>Bahūpakārata</bold>nti ‘‘bhaṇḍāgārikattādibahuupakārabhāvaṃ’’. Na kevalaṃ idamevāti āha <bold>‘‘guṇavisiṭṭhatañcā’’</bold>tiādi, tena bahūpakārattepi guṇavisiṭṭhattābhāve, guṇavisiṭṭhattepi bahūpakārattābhāve dātuṃ na vaṭṭatīti dasseti. ‘‘Bhaṇḍāgārikassa bahūpakārataṃ, dhammakathikādīnaṃ guṇavisiṭṭhatañca sallakkhetvā’’ti (sārattha. ṭī. pācittiya 3.119-121) keci. <bold>Dhuvavāsatthāyā</bold>ti niccavāsatthāya. <bold>Sammannitvā</bold>ti apalokanena kammena sammannitvā. Kāmañcettha gilānassāpi saṅghoyeva anucchavikaṃ senāsanaṃ deti, gilāno pana apaloketvā saṅghena adinnasenāsanopi na pīḷetabbo anukampitabboti dassetuṃ visuṃ vutto.</paragraph>
    <paragraph line="93"><bold>Samantā diyaḍḍho hattho</bold>ti majjhe paññattaṃ mañcapīṭhaṃ sandhāya vuttaṃ. Ekapassena ce pahonakadisā dissati, tato gahetabbaṃ. <bold>Pādadhovanapāsāṇato</bold>ti dvāre nikkhittapādadhovanapāsāṇato. <bold>Nisīdantassa vā nipajjantassa vā pācittiya</bold>nti ettha nisīdanamattena, nipajjanamatteneva vā pācittiyaṃ. <bold>Punappunaṃ karontassā</bold>ti uṭṭhāyuṭṭhāya nisīdato vā nipajjato vā.</paragraph>
    <paragraph line="94">Saṅghike saṅghikasaññivematikapuggalikasaññīnaṃ vasena <bold>tikapācittiyaṃ</bold> veditabbaṃ. <bold>Tikadukkaṭaṃ</bold> pana puggalike saṅghikasaññivematikaaññapuggalikasaññīnaṃ vasena. <bold>Vihārassa upacāre</bold>ti tassa bahi āsannappadese.</paragraph>
    <centered line="95">Anupakhajjasikkhāpadavaṇṇanā niṭṭhitā.</centered>
    <subhead line="96">7. Nikkaḍḍhanasikkhāpadavaṇṇanā</subhead>
    <paragraph line="97"><bold>Anekakoṭṭhakānī</bold>ti <pageBreak edition="M" number="0.0369" /> anekadvārakoṭṭhakāni. ‘‘Nikkhamāti vacanaṃ sutvā attano ruciyā ce nikkhamati, anāpattī’’ti (sārattha. ṭī. pācittiya 126) vadanti.</paragraph>
    <paragraph line="98"><bold>Tassa</bold><pageBreak edition="V" number="0.0338" /><bold>parikkhāranikkaḍḍhane</bold>ti tassa santakaṃ yaṃ kiñci pattacīvaraparissāvanadhammakaraṇamañcapīṭhabhisibibbohanādibhedaṃ antamaso rajanachallipi atthi, tassa parikkhārassa nikkaḍḍhane. <bold>Tañcā</bold>ti dukkaṭaṃ parāmasati. <bold>Nikkaḍḍhāpane</bold>pi eseva nayo. Gāḷhaṃ bandhitvā ṭhapitesu pana ekāva āpatti.</paragraph>
    <paragraph line="99">Bhaṇḍanakārakakalahakārakameva sakalasaṅghārāmato nikkaḍḍhituṃ labhati. So hi pakkhaṃ labhitvā saṅghampi bhindeyya. Alajjiādayo pana attano vasanaṭṭhānatoyeva nikkaḍḍhitabbā. Sakalasaṅghārāmato nikkaḍḍhituṃ na vaṭṭati. Tenāha <bold>‘‘sakalasaṅghārāmatopī’’</bold>tiādi.</paragraph>
    <centered line="100">Nikkaḍḍhanasikkhāpadavaṇṇanā niṭṭhitā.</centered>
    <subhead line="101">8. Vehāsakuṭisikkhāpadavaṇṇanā</subhead>
    <paragraph line="102"><bold>Uparivehāsakuṭiyā</bold>ti uparimatale asanthatapadarāya kuṭiyā. Tenāha <bold>‘‘upari acchannatalāyā’’</bold>tiādi. Yā hi kāci upari acchannatalā dvibhūmikakuṭikā vā tibhūmikādikuṭikā vā, sā ‘‘vehāsakuṭī’’ti vuccati. Idañhi vehāsakuṭilakkhaṇaṃ. Yadi evaṃ kasmā padabhājane ‘‘majjhimassa purisassa asīsaghaṭṭā’’ti (pāci. 131) vuttanti āha <bold>‘‘padabhājane panā’’</bold>tiādi. <bold>Idha adhippetaṃ kuṭiṃ dassetu</bold>nti imasmiṃ sikkhāpade adhippetaṃ vehāsakuṭiṃ dassetuṃ. <bold>Majjhimassa purisassā</bold>ti pamāṇamajjhimassa purisassa. Sabbaheṭṭhimāhi tulāhi sīsaṃ na ghaṭṭetīti <bold>asīsaghaṭṭā. Aṅge vijjhitvā</bold>ti aṭaniyo vijjhitvā. <bold>Pavesitapādaka</bold>nti pavesitapādasikhaṃ. <bold>Tasmā</bold>ti ‘‘bhūmatthe vā’’tiādinā vuttamevatthaṃ kāraṇabhāvena paccāmasati. Yasmā āhaccapādakādīsu yathāvutto attho hoti, tasmāti vuttaṃ hoti.</paragraph>
    <paragraph line="103"><bold>Sahasā</bold>ti abhibhavitvā ajjhottharitvā. <bold>Avehāsakuṭikāyā</bold>ti bhūmiyaṃ katapaṇṇasālādīsu, tattha anāpatti. Na hi sakkā tattha parassa pīḷā <pageBreak edition="M" number="0.0370" /> kātuṃ. <bold>Sīsaghaṭṭāyā</bold>ti yā sīsaṃ ghaṭṭā hoti, tatthāpi anāpatti. Na hi sakkā tattha heṭṭhāpāsāde anoṇatena vicarituṃ, tasmā asañcaraṇaṭṭhānattā parapīḷā na bhavissati. <bold>Uparitalaṃ vā padarasañcita</bold>nti uparimatalaṃ dāruphalakehi ghanasanthataṃ. <bold>Kiñci gaṇhāti vā</bold>ti upari nāgadantakādīsu laggitaṃ cīvarādiṃ yaṃ kiñci gaṇhāti vā. <bold>Laggati vā</bold>ti etthāpi eseva <pageBreak edition="V" number="0.0339" /> nayo. Paṭipakkhabhūtā āṇi <bold>paṭāṇi</bold>. Yassā dinnāya nisīdantepi pādā na nipatanti, evaṃbhūtā āṇi mañcapīṭhānaṃ pādasikhāsu dinnā hotīti attho. Tenāha <bold>‘‘pādasīsāna’’</bold>ntiādi.</paragraph>
    <centered line="104">Vehāsakuṭisikkhāpadavaṇṇanā niṭṭhitā.</centered>
    <subhead line="105">9. Mahallakavihārasikkhāpadavaṇṇanā</subhead>
    <paragraph line="106"><bold>Piṭṭhasaṅghāṭassā</bold>ti dvārabandhassa. <bold>Sāmantā aḍḍhateyyahattho padeso</bold>ti yassa (pāci. aṭṭha. 135) vemajjhe dvāraṃ hoti, uparibhāge ca uccā bhitti, tassa tīsu disāsu sāmantā aḍḍhateyyahattho padeso. Khuddakassa pana vihārassa dvīsu disāsu. Tatrāpi yaṃ bhittiṃ vivariyamānaṃ kavāṭaṃ āhanati, sā aparipuṇṇūpacārāpi hoti. Sace pana dvārassa adhobhāgepi lepokāso atthi, tampi limpituṃ vaṭṭati. <bold>Aggaḷaṭṭhapanāyā</bold>ti ettha <bold>aggaḷa</bold>saddena taṃsambandhato dvāraphalakasahitaṃ dvārabandhanaṃ adhippetaṃ. Tenāha <bold>‘‘sakavāṭakassā’’</bold>tiādi. <bold>‘‘Niccalabhāvatthāyā’’</bold>ti iminā tañca kho ṭhapanaṃ idha niccalabhāvenāti dasseti. Ko panettha adhippāyoti āha <bold>‘‘kavāṭañhī’’</bold>tiādi. <bold>Kampatī</bold>ti calati. <bold>Yāva dvārakosā aggaḷaṭṭhapanāya punappunaṃ limpitabbo vā lepāpetabbo vā</bold>ti aggaḷaṭṭhapanatthāya yāva dvārakosā punappunaṃ attanā limpitabbo vā, parehi lepāpetabbo vāti attho.</paragraph>
    <paragraph line="107">Nanu cāyamattho neva mātikāyaṃ, na padabhājane vutto, atha kuto daṭṭhabboti āha <bold>‘‘tatthā’’</bold>tiādi. <bold>Kiñcāpī</bold>ti yadipi. <bold>Aṭṭhuppattiya</bold>nti sikkhāpadassa nidāne. <bold>Adhikārato</bold>ti anuvattanato. Ālokaṃ sandheti pidhetīti <bold>ālokasandhi</bold>. Tenāha <bold>‘‘ālokasandhīti vātapānakavāṭakā vuccantī’’</bold>ti. Tattha <bold>vātapānakavāṭakā</bold>ti vātapānaphalakā. Anuññātappadesato <pageBreak edition="M" number="0.0371" /> pana aññattha punappunaṃ vilimpituṃ vā vilimpāpetuṃ vā na vaṭṭati. ‘‘Mattikāya kattabbakiccaṃ niṭṭhāpetvā puna catutthalepe dinne pācittiya’’nti (sārattha. ṭī. pācittiya 3.135) keci. ‘‘Punappunaṃ lepadānassa vuttappamāṇato aññattha paṭikkhittamattaṃ ṭhapetvā pācittiyassa avuttattā dukkaṭa’’nti apare.</paragraph>
    <paragraph line="108"><bold>Adhiṭṭhātabba</bold>nti saṃvidhātabbaṃ. <bold>Appaharite</bold>ti ettha <bold>appa</bold>saddo ‘‘appiccho’’tiādīsu (ma. ni. 1.252, 336; saṃ. ni. 2.148) viya abhāvatthoti āha <bold>‘‘aharite’’</bold>ti. Sālivīhiādi <pageBreak edition="V" number="0.0340" /> (sārattha. ṭī. 2.30) <bold>pubbaṇṇaṃ</bold> ‘‘purakkhataṃ sassaphala’’nti katvā, tabbipariyāyato muggamāsādi <bold>aparaṇṇaṃ. Vutta</bold>nti vapitaṃ. <bold>‘‘Tasmiṃ ṭhatvā adhiṭṭhahanto dukkaṭaṃ āpajjatī’’</bold>ti iminā yasmiṃ padese samantā vuttappamāṇe paricchede pubbaṇṇādīni na santi, tattha vihāro kāretabbo. Yattha pana santi, tattha kārāpetuṃ na vaṭṭatīti dasseti. <bold>Tathevāti</bold> mukhavaṭṭiantena. <bold>Tasmiṃ ṭhātabbaṃ</bold> patantassa vihārassa apatanokāsattā, tassa bhikkhuno upari na pateyyāti adhippāyo. Yathāparicchinnassa pana okāsassa abbhantaraṃ vihārassa patantassa okāso hotīti appaharitepi tasmiṃ ṭhatvā adhiṭṭhātuṃ na labhati. Tenāha <bold>‘‘tassa anto aharitepi ṭhātuṃ na labhatī’’</bold>ti.</paragraph>
    <paragraph line="109"><bold>Tato ce uttarī</bold>ti tiṇṇaṃ maggānaṃ vā pariyāyānaṃ vā upari catutthe magge vā pariyāye vāti attho. Tenāha <bold>‘‘maggena chādiyamāne’’</bold>tiādi. Tattha <bold>maggena chādiyamāne</bold>ti aparikkhipitvā ujukameva chādiyamāne. <bold>Pariyāyenā</bold>ti parikkhepena. Tattha maggena chādanaṃ iṭṭhakasilāsudhāhi labbhati, pariyāyena chādanaṃ tiṇapaṇṇehīti āha <bold>‘‘iṭṭhakasilāsudhāhī’’</bold>tiādi. Tasmā yathā icchati, tathā dve magge vā dve pariyāye vā adhiṭṭhahitvā tatiyaṃ maggaṃ vā pariyāyaṃ vā ‘‘evaṃ chādehī’’ti āṇāpetvā pakkamitabbaṃ. Sace na pakkamati, tuṇhībhāvena ṭhātabbaṃ. Sabbampi cetaṃ chadanaṃ chadanūpari veditabbaṃ. Uparūparichanno hi vihāro ciraṃ anovassako hotīti maññamānā evaṃ chādenti. <bold>Tiṇamuṭṭhigaṇanāyā</bold>ti tiṇakaraḷagaṇanāya.</paragraph>
    <paragraph line="110"><bold>Tikapācittiya</bold>nti atirekadvattipariyāye atirekasaññivematikaūnakasaññīnaṃ vasena tīṇi pācittiyāni. <bold>Setavaṇṇādikaraṇe</bold>ti setavaṇṇakāḷavaṇṇagerukaparikammamālākammalatākammamakaradantakapañcapaṭikānaṃ <pageBreak edition="M" number="0.0372" /> karaṇe. <bold>Leṇaguhātiṇakuṭikādīsū</bold>ti ettha <bold>leṇa</bold>nti dvārabaddhaṃ. <bold>Guhā</bold>ti kevalā pabbataguhā. <bold>Tiṇakuṭikā</bold> pākaṭā eva.</paragraph>
    <centered line="111">Mahallakavihārasikkhāpadavaṇṇanā niṭṭhitā.</centered>
    <subhead line="112">10. Sappāṇakasikkhāpadavaṇṇanā</subhead>
    <paragraph line="113"><bold>Ekasmiṃ ghaṭe ekāva āpattī</bold>ti ekasmiṃ udakaghaṭe ekāva āpatti. Esa nayo sabbabhājanesu <pageBreak edition="V" number="0.0341" />. <bold>Vicchindantassā</bold>ti dhāraṃ vicchindantassa. <bold>Ekekaṃ pakkhipantassā</bold>ti ekekaṃ tiṇaṃ vā paṇṇaṃ vā mattikaṃ vā aññaṃ vā kaṭṭhagomayādiṃ pakkhipantassa. <bold>Pariyādāna</bold>nti khayaṃ.</paragraph>
    <paragraph line="114">‘‘Padīpe (sārattha. ṭī. pācittiya 3.140) patitvā paṭaṅgādipāṇakā marissantī’’ti jānantassāpi kusalacittena padīpujjalanaṃ viya ‘‘siñcanena pāṇakā marissantī’’ti pubbabhāge jānantassāpi ‘‘idaṃ jalaṃ siñcāmī’’ti siñcantassa vadhakacittaṃ na hotīti āha <bold>‘‘vinā vadhakacetanāyā’’</bold>tiādi. Evañca katvā <bold>‘‘paṇṇattivajja’’</bold>nti idampi samatthitaṃ hoti. <bold>Ticitta</bold>nti kusalākusalābyākatavasena ticittaṃ. Tathā hi paṇṇattiṃ madditvā siñcantassa vā siñcāpentassa vā akusalacittena hoti, ‘‘āsanaṃ dhovissāmī’’ti cittena dhovanatthaṃ siñcantassa vā siñcāpentassa vā kusalacittena hoti, paṇṇattiṃ ajānatā arahatā siñcanādikaraṇe abyākatacittena hotīti kusalākusalābyākatacittavasena ticittaṃ hoti.</paragraph>
    <centered line="115">Sappāṇakasikkhāpadavaṇṇanā niṭṭhitā.</centered>
    <centered line="116">Bhūtagāmavaggo dutiyo.</centered>
    <title line="117">3. Ovādavaggo</title>
    <subhead line="118">1. Ovādasikkhāpadavaṇṇanā</subhead>
    <paragraph line="119"><bold>Aṭṭhaṅgasamannāgatassā</bold>ti ‘‘sīlavā hotī’’tiādīhi (pāci. 147) aṭṭhahi aṅgehi samannāgatassa. <bold>Anuññātā</bold>ti imassa sikkhāpadassa nidāne anuññātā <pageBreak edition="M" number="0.0373" />. <bold>‘‘Vassasatūpasampannāyā’’</bold>tiādi vakkhamānaaṭṭhagarudhammadassanaṃ. Tattha <bold>sāmīcikamma</bold>nti maggasampadānabījanapānīyāpucchanādikaṃ anucchavikaṃ vattaṃ. <bold>Ādi</bold>saddena –</paragraph>
    <indent line="120">‘‘Na bhikkhuniyā abhikkhuke āvāse vassaṃ vasitabbaṃ, anvaddhamāsaṃ bhikkhuniyā bhikkhusaṅghato dve dhammā paccāsīsitabbā uposathapucchakañca ovādūpasaṅkamanañca, vassaṃvuṭṭhāya bhikkhuniyā ubhatosaṅghe tīhi ṭhānehi pavāretabbaṃ diṭṭhena <pageBreak edition="V" number="0.0342" /> vā sutena vā parisaṅkāya vā, garudhammaṃ ajjhāpannāya bhikkhuniyā ubhatosaṅghe pakkhamānattaṃ caritabbaṃ, dve vassāni chasu dhammesu sikkhitasikkhāya sikkhamānāya ubhatosaṅghe upasampadā pariyesitabbā, na bhikkhuniyā kenaci pariyāyena bhikkhu akkositabbo paribhāsitabbo, ajjatagge ovaṭo bhikkhunīnaṃ bhikkhūsu vacanapatho, anovaṭo bhikkhūnaṃ bhikkhunīsu vacanapatho’’ti (cūḷava. 403; a. ni. 8.51) –</indent>
    <unindented line="121">Ime satta dhamme saṅgaṇhāti. <bold>Garudhamme</bold>ti garuke dhamme. Te hi gāravaṃ katvā bhikkhunīhi sampaṭicchitabbattā ‘‘garudhammā’’ti vuccanti.</unindented>
    <paragraph line="122"><bold>Aññena vā dhammenā</bold>ti ṭhapetvā aṭṭha garudhamme aññena yena kenaci dhammena. <bold>Bhikkhunīsu upasampannamattaṃ vā ovadato</bold>ti bhikkhunīsu upasampannamattaṃ garudhammena ovadato vā. Bhikkhūnaṃ santike upasampannāya yathāvatthukameva. <bold>‘‘Adhammakamme’’</bold>tiādīsu bhikkhunovādasammutikammaṃ ‘‘kamma’’nti veditabbanti āha <bold>‘‘sammatassāpī’’</bold>tiādi. <bold>Vagge bhikkhunisaṅghe ovadato tikapācittiya</bold>nti vagge bhikkhunisaṅghe ovadato vaggasaññivematikasamaggasaññīnaṃ vasena tīṇi pācittiyāni. <bold>Tathā vematikassa cā</bold>ti adhammakamme vematikassa ca vagge bhikkhunisaṅghe ovadato tikapācittiyanti attho. Esa nayo <bold>dhammakammasaññino cā</bold>ti etthāpi. Yathā ca vagge bhikkhunisaṅghe ovadato nava pācittiyāni, evaṃ adhammakamme adhammakammasaññino samagge bhikkhunisaṅghe ovadato tasmiṃ saṅghe vaggasaññivematikasamaggasaññīnaṃ vasena tikapācittiyaṃ, tathā vematikassa ca dhammakammasaññino cāti nava pācittiyāni. Tenāha <bold>‘‘samaggepi bhikkhunisaṅghe navā’’</bold>tiādi. Dhammakamme pana adhammakammasaññino vaggaṃ bhikkhunisaṅghaṃ ovadato <pageBreak edition="M" number="0.0374" /> tikadukkaṭaṃ, tathā vematikassa, dhammakammasaññino cāti nava dukkaṭāni. Samaggaṃ pana bhikkhunisaṅghaṃ ovadato aṭṭhāti sattarasa dukkaṭāni. Tenāha <bold>‘‘sace panā’’</bold>tiādi. <bold>Aññaṃ dhamma</bold>nti aññaṃ suttantaṃ vā abhidhammaṃ vā. ‘‘Samaggāmhāyyā’’ti vacanena hi ovādaṃ paccāsīsanti. Tasmā ṭhapetvā ovādaṃ aññaṃ dhammaṃ bhaṇantassa dukkaṭaṃ. <bold>Ovādañca aniyyātetvā</bold>ti ‘‘eso bhagini ovādo’’ti avatvā. <bold>Paripucchaṃ detī</bold>ti tassāyeva paguṇāya garudhammapāḷiyā atthaṃ bhaṇati. <bold>Osārehī</bold>ti uccārehi, kathehīti attho. <bold>Osāretī</bold>ti aṭṭhagarudhammapāḷiṃ vadati. <bold>Pañhaṃ puṭṭho</bold>ti garudhammanissitaṃ vā khandhādinissitaṃ vā pañhaṃ bhikkhuniyā puṭṭho.</paragraph>
    <centered line="123">Ovādasikkhāpadavaṇṇanā niṭṭhitā.</centered>
    <subhead line="124">2. Atthaṅgatasikkhāpadavaṇṇanā</subhead>
    <paragraph line="125"><bold>Ekatoupasampanna</bold>nti <pageBreak edition="V" number="0.0343" /> bhikkhunisaṅghe upasampannamattaṃ. Ito parampi ca yattha yattha ‘‘ekatoupasampanna’’nti vuccati, sabbattha ayameva attho daṭṭhabbo.</paragraph>
    <centered line="126">Atthaṅgatasikkhāpadavaṇṇanā niṭṭhitā.</centered>
    <subhead line="127">3. Bhikkhunupassayasikkhāpadavaṇṇanā</subhead>
    <paragraph line="128"><bold>Saṃvāsāyā</bold>ti uposathādiatthaṃ. <bold>Itara</bold>nti ubhatosaṅghe upasampannaṃ.</paragraph>
    <centered line="129">Bhikkhunupassayasikkhāpadavaṇṇanā niṭṭhitā.</centered>
    <subhead line="130">4. Āmisasikkhāpadavaṇṇanā</subhead>
    <paragraph line="131">Taṇhādiṭṭhīhi āmasitabbato <bold>āmisaṃ,</bold> cīvarādi, āmisameva hetu <bold>āmisahetu</bold>. Tenāha <bold>‘‘cīvarādīnaṃ aññatarahetū’’</bold>ti. <bold>Ādi</bold>saddena piṇḍapātasenāsanagilānapaccayasakkāragarukāramānanavandanapūjanānaṃ gahaṇaṃ. <bold>Avaṇṇakāmatāyā</bold>ti ayasakāmatāyeva.</paragraph>
    <paragraph line="132"><bold>Dhammakamme</bold>tiādīsu <pageBreak edition="M" number="0.0375" /> bhikkhunovādasammutikammaṃ ‘‘kamma’’nti veditabbaṃ. Tattha <bold>tikapācittiya</bold>nti dhammakamme dhammakammasaññivematikaadhammakammasaññīnaṃ vasena tīṇi pācittiyāni. Tatheva <bold>adhammakamme tikadukkaṭaṃ</bold> veditabbaṃ. <bold>Asammata</bold>nti sammatena vā saṅghena vā bhāraṃ katvā ṭhapitaṃ upasampannaṃ. Nanu ovādasammuti upasampannasseva dīyati, na sāmaṇerassāti āha <bold>‘‘tatthā’’</bold>tiādi. Sammatena vā saṅghena vā ṭhapito pana bahussuto sāmaṇero ‘‘asammato’’ti veditabbo. <bold>Pakatiyā cīvarādihetu ovadantaṃ pana evaṃ bhaṇantassā</bold>ti pakatiyā cīvarādihetu ovadantaṃ ‘‘esa cīvarādihetu ovadatī’’ti saññāya evaṃ bhaṇantassa. ‘‘Na cīvarādihetu ovadatī’’ti saññāya pana evaṃ bhaṇantassa dukkaṭaṃ. <bold>Anāmisantaratā</bold>ti āmisacittābhāvo, ‘‘āmisahetu ovadissāmī’’ti evaṃ pavattaajjhāsayābhāvoti attho. Cittapariyāyo hettha <bold>antara</bold>saddo ‘‘yassantarato na santi kopā’’tiādīsu (udā. 20) viya.</paragraph>
    <centered line="133">Āmisasikkhāpadavaṇṇanā niṭṭhitā.</centered>
    <subhead line="134">5. Cīvaradānasikkhāpadavaṇṇanā</subhead>
    <paragraph line="135">Pañcamasikkhāpadaṃ <pageBreak edition="V" number="0.0344" /> uttānatthameva.</paragraph>
    <centered line="136">Cīvaradānasikkhāpadavaṇṇanā niṭṭhitā.</centered>
    <subhead line="137">6. Cīvarasibbanasikkhāpadavaṇṇanā</subhead>
    <paragraph line="138"><bold>Sūciṃ pavesetvā pavesetvā nīharaṇe</bold>ti ārāpathe ārāpathe pācittiyaṃ. ‘‘Sibbissāmī’’ti pana vicārentassa, chindantassāpi dukkaṭaṃ. <bold>Satakkhattumpi vijjhitvā sakiṃ nīharantassā</bold>ti sakalasūciṃ anīharanto dīghasuttappavesanatthaṃ satakkhattumpi vijjhitvā sakiṃ nīharantassa. <bold>‘‘Sibbā’’ti vutto</bold>ti sakiṃ ‘‘cīvaraṃ sibbā’’ti vutto. <bold>Niṭṭhāpetī</bold>ti sabbaṃ sūcikammaṃ pariyosāpeti. <bold>Tassa ārāpathe ārāpathe pācittiya</bold>nti āṇattassa sūciṃ pavesetvā pavesetvā nīharaṇe ekamekaṃ pācittiyaṃ.</paragraph>
    <paragraph line="139"><bold>Udāyitthera</bold>nti <pageBreak edition="M" number="0.0376" /> lāḷudāyittheraṃ. <bold>Vuttalakkhaṇaṃ sibbanaṃ vā sibbāpanaṃ vā</bold>ti ‘‘sūciṃ pavesetvā’’tiādinā vuttalakkhaṇaṃ sibbanaṃ vā sibbāpanaṃ vā.</paragraph>
    <centered line="140">Cīvarasibbanasikkhāpadavaṇṇanā niṭṭhitā.</centered>
    <subhead line="141">7. Saṃvidhānasikkhāpadavaṇṇanā</subhead>
    <paragraph line="142"><bold>Saṃvidahitvā</bold>ti ‘‘ehi, asukagāmaṃ gacchāmā’’ti vā ‘‘sve ahaṃ gacchāmi, tvampi āgaccheyyāsī’’ti vā vatvā. Tañca kho saṃvidahanaṃ atthato saṅketakammanti āha <bold>‘‘gamanakāle saṅketaṃ katvāti attho’’</bold>ti. <bold>Akappiyabhūmiyaṃ saṃvidahantassā</bold>ti antogāme, bhikkhuniupassayadvāre, rathikāya, aññesu vā catukkasiṅghāṭakahatthisālādīsu ṭhatvā saṃvidahantassa. Tenāha <bold>‘‘tattha ṭhapetvā’’</bold>tiādi. <bold>Āsannassāpī</bold>ti accāsannassāpi, ratanamattantarassāpīti adhippāyo. <bold>Aññassa gāmassā</bold>ti yato nikkhamati, tato aññassa gāmassa. <bold>Taṃ okkamantassā</bold>ti taṃ antaragāmassa upacāraṃ okkamantassa. Sace dūraṃ gantukāmo hoti, gāmūpacāragaṇanāya okkamante okkamante purimanayeneva āpatti. Tenāha <bold>‘‘iti gāmūpacārokkamanagaṇanāya pācittiyānī’’</bold>ti. Tassa tassa pana gāmassa atikkamane anāpatti. <bold>Gāme asatī</bold>ti addhayojanabbhantare gāme asati. Tasmiṃ pana gāme sati gāmantaragaṇanāyeva <pageBreak edition="V" number="0.0345" /> pācittiyāni. <bold>Addhayojanagaṇanāya pācittiya</bold>nti addhayojane addhayojane pācittiyaṃ, ekamekaṃ addhayojanaṃ atikkamantassa ‘‘idāni atikkamissāmī’’ti paṭhamapāde dukkaṭaṃ, dutiyapāde pācittiyanti attho. Imasmiñhi naye atikkamane āpatti, okkamane anāpatti.</paragraph>
    <paragraph line="143"><bold>Visaṅketenā</bold>ti (pāci. aṭṭha. 185) ettha ‘‘purebhattaṃ gamissāmā’’ti vatvā pacchābhattaṃ gacchanti, ‘‘ajja vā gamissāmā’’ti sve gacchanti, evaṃ kālavisaṅketeyeva anāpatti. Dvāravisaṅkete, pana maggavisaṅkete, vā satipi āpattiyeva. <bold>Āpadāsū</bold>ti raṭṭhabhede cakkasamāruḷhā jānapadā pariyāyanti, evarūpāsu āpadāsu anāpatti. <bold>Cakkasamāruḷhā</bold>ti ca iriyāpathacakkaṃ vā sakaṭacakkaṃ vā <pageBreak edition="M" number="0.0377" /> samāruḷhāti attho. <bold>Mātugāmasikkhāpadenā</bold>ti (pāci. 413 ādayo) sappāṇakavagge sattamasikkhāpadena.</paragraph>
    <centered line="144">Saṃvidhānasikkhāpadavaṇṇanā niṭṭhitā.</centered>
    <subhead line="145">8. Nāvābhiruhanasikkhāpadavaṇṇanā</subhead>
    <paragraph line="146"><bold>Kīḷāpurekkhāro</bold>ti lokassādamittasanthavavasena kīḷāpurekkhāro. <bold>Tathevā</bold>ti kīḷāvaseneva. <bold>Agāmakatīrapassenā</bold>ti addhayojanabbhantare gāmānaṃ abhāvato agāmakatīrapassena. Pāḷiyaṃ ‘‘uddhaṃgāminiṃ vā adhogāminiṃ vā’’ti (pāci. 186) vacanato pana vāpisamuddādīsu kīḷāpurekkhāratāyapi gacchantassa anāpatti. Tenāha <bold>‘‘samudde pana yathāsukhaṃ gantuṃ vaṭṭatī’’</bold>ti. <bold>Visaṅketenā</bold>ti idhāpi kālavisaṅketeneva anāpatti, titthavisaṅketena, pana nāvāvisaṅketena vā gacchantassa āpattiyeva.</paragraph>
    <paragraph line="147"><bold>Sesa</bold>nti saddhiṃ samuṭṭhānādīhi avasesaṃ, keci pana ‘‘kīḷāpurekkhāro ‘saṃvidahitvā’ti (sārattha. ṭī. pācittiya 3.188) vacanato imaṃ sikkhāpadaṃ akusalacittaṃ lokavajjaṃ, tasmā sesaṃ nāma ṭhapetvā ‘paṇṇattivajjaṃ ticitta’nti idaṃ dvayaṃ avasesa’’nti vadanti, taṃ na gahetabbaṃ. Kīḷāpurekkhāratāya hi abhiruhitvāpi gāmantarokkamane, addhayojanātikkame vā saṃvegaṃ paṭilabhitvā arahattaṃ vā sacchikareyya, niddaṃ vā okkameyya, kammaṭṭhānaṃ vā manasi karonto gaccheyya, kuto cassa akusalacittasamaṅgitā, yenidaṃ sikkhāpadaṃ akusalacittaṃ, lokavajjañca siyāti.</paragraph>
    <centered line="148">Nāvābhiruhanasikkhāpadavaṇṇanā niṭṭhitā.</centered>
    <subhead line="149">9. Paripācitasikkhāpadavaṇṇanā</subhead>
    <paragraph line="150"><bold>Paripācita</bold>nti <pageBreak edition="V" number="0.0346" /> paripākamāpāditaṃ, yathā labhati, tathā katvā ṭhapitanti vuttaṃ hoti. Tenāha <bold>‘‘neva tassā’’</bold>tiādi <bold>tassā</bold>ti yo paribhuñjeyya, tassa bhikkhuno. <bold>Bhikkhussa guṇaṃ pakāsetvā</bold>ti ‘‘ayyo bhāṇako, ayyo bahussuto’’tiādinā (pāci. 195) guṇaṃ pakāsetvā <pageBreak edition="M" number="0.0378" />. <bold>Piṇḍapāta</bold>nti pañcannaṃ bhojanānaṃ aññataraṃ. Kammasādhanoyaṃ <bold>samārambha</bold>saddoti āha <bold>‘‘samāraddha’’</bold>nti. <bold>Paṭiyāditassā</bold>ti sampāditassa. Yasmā ñātakappavāritehi bhikkhussa atthāya asamāraddhopi piṇḍapāto atthato samāraddhova hoti yathāsukhaṃ harāpetabbato, tasmā <bold>‘‘ñātakappavāritānaṃ vā santaka’’</bold>nti vuttaṃ.</paragraph>
    <paragraph line="151"><bold>Ubhayatthā</bold>ti paripācitāparipācitesu. <bold>Avasese</bold>ti bhikkhuniparipācitepi yāgukhajjakaphalāphalādike sabbattha. Nimittobhāsaparikathāviññattivasena pana avasesepi dukkaṭato na muccati.</paragraph>
    <centered line="152">Paripācitasikkhāpadavaṇṇanā niṭṭhitā.</centered>
    <subhead line="153">10. Rahonisajjasikkhāpadavaṇṇanā</subhead>
    <paragraph line="154"><bold>Uparī</bold>ti acelakavagge. <bold>Upanandassa catutthasikkhāpadenā</bold>ti appaṭicchanne mātugāmena saddhiṃ rahonisajjasikkhāpadena (pāci. 284 ādayo). Tañhi upanandattheraṃ ārabbha paññattesu catutthabhāvato ‘‘upanandassa catutthasikkhāpada’’nti vuttaṃ. Yadi ekaparicchedaṃ, atha kasmā visuṃ paññattanti āha <bold>‘‘aṭṭhuppattivasena pana visuṃ paññatta’’</bold>nti. Tattha <bold>aṭṭhuppattivasenā</bold>ti atthassa uppattivasena, bhikkhuniyā eva rahonisajjāya uppattivasenāti attho. Ayaṃ hetthādhippāyo – catutthasikkhāpadavatthuto imassa sikkhāpadassa vatthuno paṭhamaṃ uppannattā ekaparicchedepi idaṃ paṭhamaṃ visuṃ paññattanti.</paragraph>
    <centered line="155">Rahonisajjasikkhāpadavaṇṇanā niṭṭhitā.</centered>
    <centered line="156">Ovādavaggo tatiyo.</centered>
    <title line="157">4. Bhojanavaggo</title>
    <subhead line="158">1. Āvasathasikkhāpadavaṇṇanā</subhead>
    <paragraph line="159">‘‘Agilāno’’ti <pageBreak edition="V" number="0.0347" /> ettha antamaso dvigāvutaṃ gantuṃ samattho adhippetoti āha <bold>‘‘addhayojanampi gantuṃ samatthenā’’</bold>ti. <bold>Āvasathapiṇḍo</bold>ti <pageBreak edition="M" number="0.0379" /> āvasathe piṇḍo, sālādīsu anodissa yāvadatthaṃ paññattaṃ pañcannaṃ bhojanānaṃ aññataraṃ bhojananti attho. Tenāha <bold>‘‘imesaṃ vā’’</bold>tiādi. Tattha <bold>imesaṃ vā</bold>ti imesaṃ pāsaṇḍānaṃ vā. <bold>Ettakānaṃ vā</bold>ti imasmiṃ pāsaṇḍe ettakānaṃ pāsaṇḍānaṃ vā. <bold>Pāsaṇḍa</bold>nti channavutividhaṃ samaṇaparibbājakādiṃ. Te hi taṇhāpāsañceva diṭṭhipāsañca ḍenti oḍḍentīti <bold>pāsaṇḍā</bold>ti vuccanti. <bold>Anodissā</bold>ti anuddisitvā, aparicchinditvāti attho. <bold>Sālādīsu yattha katthacī</bold>ti sālārukkhamūlaabbhokāsādīsu yattha katthaci ṭhānesu. <bold>Ekadivasameva bhuñjitabbo</bold>ti ekadivasaṃ sakiṃyeva bhuñjitabbo, ekasmiṃ divase punappunaṃ bhuñjituṃ na vaṭṭati. <bold>Dutiyadivasato paṭṭhāyā</bold>ti bhuttadivasassa dutiyadivasato paṭṭhāya. <bold>Ajjhohāre ajjhohāre pācittiya</bold>nti ālope ālope kabaḷe kabaḷe pācittiyaṃ. Nānākulehi (pāci. aṭṭha. 206) pana nānāṭṭhānesu paññattaṃ, ekasmiṃ ṭhāne ekadivasaṃ bhuñjitvā dutiyadivase aññattha bhuñjituṃ vaṭṭati, paṭipāṭiṃ pana khepetvā puna ādito paṭṭhāya bhuñjituṃ na vaṭṭati. Ekapūganānāpūgaekagāmanānāgāmesupi eseva nayo. Yopi ekakulassa vā nānākulānaṃ vā ekato paññatto taṇḍulādīnaṃ abhāvena antarantarā chijjati, sopi na bhuñjitabbo. Sace pana ‘‘na sakkoma dātu’’nti upacchinditvā puna kalyāṇacitte uppanne dātuṃ ārabhanti, etaṃ puna ekadivasaṃ bhuñjituṃ vaṭṭati.</paragraph>
    <paragraph line="160"><bold>Tikapācittiya</bold>nti agilāne agilānasaññivematikagilānasaññīnaṃ vasena tīṇi pācittiyāni. <bold>Gilānassa gilānasaññino</bold>ti gilānassa pana ‘‘gilāno aha’’nti saññino anuvasitvā bhuñjantassa anāpatti. <bold>Sakiṃ bhuñjatī</bold>ti ekadivasaṃ bhuñjati. <bold>‘‘Gacchanto vā’’</bold>ti idaṃ addhayojanavasena gahetabbaṃ, tathā <bold>‘‘paccāgacchanto’’</bold>ti (sārattha. ṭī. pācittiya 3.208) idampīti vadanti. <bold>Kenaci upaddavenā</bold>ti nadipūracorabhayādinā kenaci upaddavena. <bold>Añña</bold>nti yāgukhajjakaphalāphalādibhedaṃ yaṃ kiñci aññaṃ. <bold>Anuvasitvā</bold>ti puna vasitvā.</paragraph>
    <centered line="161">Āvasathasikkhāpadavaṇṇanā niṭṭhitā.</centered>
    <subhead line="162">2. Gaṇabhojanasikkhāpadavaṇṇanā</subhead>
    <paragraph line="163"><bold>Gaṇabhojane</bold>ti <pageBreak edition="M" number="0.0380" /><pageBreak edition="V" number="0.0348" /> gaṇena laddhattā gaṇassa santake bhojane. Tenāha <bold>‘‘gaṇassa bhojane’’</bold>ti. Nanu cettha ‘‘gaṇassa bhojane’’ti vuccati, so ca kho gaṇo ‘‘katthaci dvīhi, katthaci tīhī’’tiādinā anekadhā adhippeto, idha katihīti āha <bold>‘‘idha cā’’</bold>tiādi. Taṃ panetaṃ gaṇabhojanaṃ dvīhi pakārehi pasavati nimantanato vā viññattito vāti āha <bold>‘‘tesaṃ nimantanato vā’’</bold>tiādi. Tattha <bold>nimantanato vā</bold>ti akappiyanimantanato vā. <bold>Odanādīnaṃ pañcanna</bold>nti odanasattukummāsamacchamaṃsānaṃ pañcannaṃ.</paragraph>
    <paragraph line="164">‘‘Odanena nimantemi, odanaṃ me gaṇhathā’’tiādinā nayena yena kenaci vevacanena vā bhāsantarena vā pañcannaṃ bhojanānaṃ nāmaṃ gahetvā nimantetīti sambandho. <bold>Cattāro</bold>ti ekaṭṭhāne vā nānāṭṭhānesu vā ṭhite cattāro bhikkhū. Lakkhaṇavacanañcetaṃ, tasmā cattāro vā tato vā adhike bhikkhūti attho. <bold>Vevacanena vā</bold>ti bhattaannādipariyāyasaddena vā. <bold>Bhāsantarena vā</bold>ti andhadamiḷādibhāsantarena vā. <bold>Pañcannaṃ bhojanānaṃ nāmaṃ gahetvā</bold>ti pañcannaṃ bhojanānaṃ aññatarassa nāmaṃ gahetvā. <bold>Odanena nimantemī</bold>ti tumhe bhante odanena nimantemi. <bold>Ādi</bold>saddena ‘‘ākaṅkhatha oloketha adhivāsetha paṭimānetha, sattunā nimantemi, sattuṃ me gaṇhatha ākaṅkhatha oloketha adhivāsetha paṭimānethā’’tiādīnaṃ (pāci. aṭṭha. 217-218) gahaṇaṃ. <bold>Ekato vā</bold>ti ekattha ṭhite vā nisinne vā bhikkhū disvā ‘‘tumhe, bhante, odanena nimantemī’’tiādinā evaṃ ekato nimantitā. <bold>Nānāto vā nimantitā</bold>ti cattāri pariveṇāni vā vihāre vā gantvā nānāto vā nimantitā. Ekaṭṭhāne ṭhitesuyeva vā eko puttena, eko pitarāti evampi nimantitā nānātoyeva nimantitā nāma honti. <bold>Ekato gaṇhanti</bold>ti aññamaññassa dvādasahatthūpacāre ṭhitā gaṇhanti.</paragraph>
    <paragraph line="165">Kasmā pana nānāto bhuttepi gaṇabhojanaṃ hotīti āha <bold>‘‘paṭiggahaṇameva hettha pamāṇa’’</bold>nti. Yadi evaṃ atha kasmā pāḷiyaṃ ‘‘gaṇabhojanaṃ nāma yattha cattāro bhikkhū pañcannaṃ bhojanānaṃ aññatarena bhojanena nimantitā bhuñjanti, etaṃ gaṇabhojanaṃ nāmā’’ti (pāci. 218) vuttaṃ? Taṃ paṭiggahaṇaniyamanatthameva <pageBreak edition="M" number="0.0381" />. Na hi appaṭiggahitakaṃ bhikkhū bhuñjantīti ‘‘bhuñjantī’’ti padaṃ paṭiggahaṇaniyamavacanaṃ hoti. <bold>Ekato vā nānāto vā viññāpetvā</bold>ti cattāro bhikkhū ekato ṭhitā vā nisinnā vā upāsakaṃ disvā ‘‘amhākaṃ catunnampi bhattaṃ dehī’’ti vā pāṭekkaṃ pavisitvā ‘‘mayhaṃ bhattaṃ dehi, mayhaṃ bhattaṃ dehī’’ti vā ekato vā nānāto <pageBreak edition="V" number="0.0349" /> vā viññāpetvā. <bold>Tassa duvidhassāpī</bold>ti yañca nimantanato laddhaṃ gaṇabhojanaṃ, yañca viññattito laddhaṃ, tassa duvidhassāpi gaṇabhojanassa. <bold>Evaṃ paṭiggahaṇe</bold>ti ekato paṭiggahaṇe.</paragraph>
    <paragraph line="166"><bold>Pādānampi phalitattā</bold>ti (pāci. aṭṭha. 217-218) antamaso pādānampi yathā mahācammassa parato maṃsaṃ dissati, evaṃ phalitattā. <bold>Na sakkā piṇḍāya caritu</bold>nti vālikāya vā sakkharāya vā phuṭṭhamatte dukkhuppattito antogāme piṇḍāya carituṃ na sakkoti. <bold>Cīvare kariyamāne</bold>ti sāṭakañca suttañca labhitvā cīvare kariyamāne. <bold>Yaṃ kiñci cīvare kattabbakamma</bold>nti cīvaravicāraṇachindanamoghasuttāropanādi yaṃ kiñci cīvare kattabbaṃ kammaṃ, antamaso sūcivedhanampīti adhippāyo. <bold>‘‘Addhayojanampī’’</bold>tiādi avakaṃsato vuttaṃ. Yo pana dūraṃ gantukāmo, tattha vattabbameva natthi, gacchanto addhayojanabbhantare gāvutepi bhuñjituṃ labhati, gato pana ekadivasaṃ. Yadā nāvaṃ abhiruhitukāmo vā hoti āruḷho vā oruḷho vā, ayaṃ nāvābhiruhanasamayo nāmāti āha <bold>‘‘nāvābhiruhanasamayepi eseva nayo’’</bold>ti. Ayaṃ pana viseso – abhiruḷhena icchitaṭṭhānaṃ gantvāpi yāva na orohati, tāva bhuñjitabbaṃ. <bold>Cattāro bhikkhū</bold>ti antimaparicchedo. Yattha pana sataṃ vā sahassaṃ vā sannipatitaṃ, tattha vattabbameva natthi. Tasmā tādise kāle ‘‘mahāsamayo’’ti adhiṭṭhahitvā bhuñjitabbaṃ. <bold>Yo koci pabbajito</bold>ti sahadhammikesu vā titthiyesu vā aññataro.</paragraph>
    <paragraph line="167"><bold>Ye ca dve tayo ekato gaṇhantī</bold>ti yepi akappiyanimantanaṃ sādiyitvā dve vā tayo vā ekato gaṇhanti, tesampi anāpatti. Paṇītabhojanasūpodanaviññattīhi pana āpattiyevāti vadanti, upaparikkhitabbaṃ. <bold>Niccabhattādīsū</bold>ti niccabhatte salākabhatte pakkhike uposathike pāṭipadike. Tattha <bold>niccabhatta</bold>nti dhuvabhattaṃ vuccati. ‘‘Niccabhattaṃ gaṇhathā’’ti vadanti <pageBreak edition="M" number="0.0382" />, bahūnampi ekato gaṇhituṃ vaṭṭati. <bold>Salākabhattā</bold>dīsupi eseva nayo.</paragraph>
    <centered line="168">Gaṇabhojanasikkhāpadavaṇṇanā niṭṭhitā.</centered>
    <subhead line="169">3. Paramparabhojanasikkhāpadavaṇṇanā</subhead>
    <paragraph line="170"><bold>Gaṇabhojane vuttanayenevā</bold>ti bhikkhuṃ upasaṅkamitvā ‘‘tumhe, bhante, odanena nimantemi, odanaṃ me gaṇhathā’’tiādinā (pāci. aṭṭha. 217-218) nayena yena kenaci vevacanena vā bhāsantarena vā pañcannaṃ bhojanānaṃ aññatarassa nāmaṃ gahetvā nimantetīti vutteneva nayena <pageBreak edition="V" number="0.0350" />. <bold>Nimantitassā</bold>ti akappiyanimantanena nimantitassa. <bold>Avikappetvā</bold>ti sammukhāsammukhavasena avikappetvā, apariccajitvāti attho. Ayañhi bhattavikappanā nāma sammukhāparammukhāpi vaṭṭati. Tenāha <bold>‘‘yo bhikkhu pañcasu sahadhammikesū’’</bold>tiādi.</paragraph>
    <paragraph line="171"><bold>Aññatra nimantanabhojanavatthusmi</bold>nti aññatra paṭhamaṃ nimantitā hutvā aññasmiṃ nimantane bhuñjanavatthusmiṃ. Yadi tividhā anupaññatti, atha kasmā parivāre ‘‘catasso anupaññattiyo’’ti vuttanti āha <bold>‘‘parivāre panā’’</bold>tiādi. <bold>Vikappanampi gahetvā</bold>ti vikappanānujānanampi anupaññattisamānanti anupaññattibhāvena gahetvā. <bold>Ekasaṃsaṭṭhānī</bold>ti ekasmiṃ missitāni. Idaṃ vuttaṃ hoti (pāci. aṭṭha. 229) – dve tīṇi kulāni nimantetvā ekasmiṃ ṭhāne nisīdāpetvā ito cito ca āharitvā bhattaṃ ākiranti, sūpabyañjanaṃ ākiranti, ekamissakaṃ hoti, ettha anāpattīti. Sace pana mūlanimantanaṃ heṭṭhā hoti, pacchimaṃ pacchimaṃ upari, taṃ uparito paṭṭhāya bhuñjantassa āpatti. Hatthaṃ pana anto pavesetvā paṭhamanimantanato ekampi kabaḷaṃ uddharitvā bhuttakālato paṭṭhāya yathā tathā vā bhuñjantassa anāpatti. <bold>Dve tīṇi nimantanāni ekato vā katvā bhuñjatī</bold>ti dve tīṇi nimantanāni ekato pakkhipitvā missetvā ekaṃ katvā bhuñjatīti attho. <bold>‘‘Sakalena gāmena vā’’</bold>tiādīsu sakalena gāmena ekato hutvā nimantitasseva yattha katthaci bhuñjato anāpatti. <bold>Pūge</bold>pi eseva nayo. <bold>Nimantiyamāno vā ‘‘bhikkhaṃ gahessāmī’’ti vadatī</bold>ti ‘‘bhattaṃ gaṇhā’’ti nimantiyamāno <pageBreak edition="M" number="0.0383" /> ‘‘na mayhaṃ tava bhattena attho, bhikkhaṃ gahessāmī’’ti bhaṇati. <bold>Kiriyākiriya</bold>nti ettha bhojanaṃ kiriyaṃ, avikappanaṃ akiriyaṃ.</paragraph>
    <centered line="172">Paramparabhojanasikkhāpadavaṇṇanā niṭṭhitā.</centered>
    <subhead line="173">4. Kāṇamātāsikkhāpadavaṇṇanā</subhead>
    <paragraph line="174"><bold>Paheṇakatthāyā</bold>ti paṇṇākāratthāya. <bold>Pātheyyatthāyā</bold>ti maggaṃ gacchantānaṃ antarāmaggatthāya. <bold>Sattū</bold>ti baddhasattu, abaddhasattu ca. <bold>Dvattipattapūre paṭiggahetvā</bold>ti mukhavaṭṭiyā heṭṭhimalekhāya samaṃ pūre dvattipattapūre gahetvāti attho. Imassa catthassa heṭṭhā vuttanayeneva pākaṭattā tattha kattabbappakārameva dassetuṃ <bold>‘‘etthā’’</bold>tiādimāha. <bold>Sesa</bold>nti tato ekapattato aññaṃ pattaṃ. Sace tayo pattapūrā gahitā dve, sace dve gahitā, ekanti vuttaṃ hoti.</paragraph>
    <paragraph line="175"><bold>Gamane</bold><pageBreak edition="V" number="0.0351" /><bold>vā paṭippassaddhe</bold>ti antarāmagge upaddavaṃ disvā, anatthikatāya vā ‘‘mayaṃ idāni na pesissāma na gamissāmā’’ti evaṃ gamane upacchinne dentānanti attho.</paragraph>
    <centered line="176">Kāṇamātāsikkhāpadavaṇṇanā niṭṭhitā.</centered>
    <subhead line="177">5. Paṭhamapavāraṇāsikkhāpadavaṇṇanā</subhead>
    <paragraph line="178"><bold>Bhuttavā</bold>ti katabhattakicco. <bold>Sāsapamattampi ajjhoharita</bold>nti evaṃ parittampi bhojanaṃ saṅkhāditvā vā asaṅkhāditvā vā gilitaṃ. <bold>Pavārito</bold>ti paṭikkhepito. Yo hi bhuñjanto parivesakena upanītaṃ bhojanaṃ anicchanto paṭikkhipati, so tena pavārito paṭikkhipito nāma hoti. Byañjanaṃ pana anādiyitvā atthamattameva dassetuṃ <bold>‘‘katappavāraṇo katappaṭikkhepoti attho’’</bold>ti vuttaṃ. Sopi ca paṭikkhepo yasmā na paṭikkhepamattena, atha kho pañcaṅgavasena. Tenassa padabhājane ‘‘asanaṃ paññāyatī’’tiādi (pāci. 239) vuttaṃ.</paragraph>
    <paragraph line="179"><bold>Bhojanaṃ</bold><pageBreak edition="M" number="0.0384" /><bold>paññāyatī</bold>ti pañcannaṃ bhojanānaṃ aññataraṃ pattādīsu dissati. Tenāha <bold>‘‘pavāraṇappahonakaṃ ce bhojana’’</bold>ntiādi. <bold>Sālī</bold>ti (pāci. aṭṭha. 238-239) antamaso nīvāraṃ upādāya sabbāpi sālijāti. <bold>Vīhī</bold>ti sabbāpi vīhijāti. <bold>Yavagodhumesu</bold> bhedo natthi. <bold>Kaṅgū</bold>ti setarattakāḷabhedā sabbāpi kaṅgujāti. <bold>Varako</bold>ti antamaso varakacorakaṃ upādāya sabbāpi setavaṇṇā varakajāti. <bold>Kudrūsako</bold>ti kāḷakodravo ceva sāmākādibhedā ca sabbāpi tiṇadhaññajāti.</paragraph>
    <paragraph line="180">Nīvāravarakacorakā cettha ‘‘dhaññānulomā’’ti vadanti. <bold>Yāgu</bold>nti ambilayāgukhīrayāguādibhedaṃ yaṃ kiñci yāguṃ. Imināva pāyāsassāpi gahitattā ‘‘ambilapāyāsādīsu aññataraṃ pacāmāti vā’’ti na vuttaṃ. <bold>Pavāraṇaṃ janetī</bold>ti anatirittabhojanāpattinibandhanaṃ paṭikkhepaṃ sādheti. Sace pana odhi na paññāyati, yāgusaṅgahaṃ gacchati, pavāraṇaṃ na janeti. <bold>Puna pavāraṇaṃ janeti</bold> ghanabhāvagamanato paṭṭhāya bhojanasaṅgahitattāti adhippāyo.</paragraph>
    <paragraph line="181"><bold>Udakakañjikakhīrādīni ākiritvā</bold>ti udakañceva kañjikañca khīrādīni ca ākiritvā tehi saddhiṃ amadditvā bhattamissake katvā. Tenāha <bold>‘‘yāguṃ gaṇhathā’’</bold>tiādi. Sace pana bhatte udakakañjikakhīrādīni ākiritvā madditvā ‘‘yāguṃ gaṇhathā’’ti denti, pavāraṇā <pageBreak edition="V" number="0.0352" /> na hoti. <bold>Yāguyāpī</bold>ti evaṃ yāgusaṅgahaṃ gatāya vā aññāya vā yāguyāpi. Suddharasako, pana rasakayāgu vā na janeti.</paragraph>
    <paragraph line="182">Pañcannaṃ bhojanānaṃ aññataravasena vippakatabhojanabhāvassa upacchinnattā <bold>‘‘dvepi khāditāni honti…pe… na pavāretī’’</bold>ti vuttaṃ. Akappiyamaṃsaṃ (pāci. aṭṭha. 238-239), akappiyabhojanañca buddhapaṭikuṭṭhaṃ paṭikkhipato pavāraṇāya avatthutāya na pavāraṇā hotīti āha <bold>‘‘yo panā’’</bold>tiādi. Yañhi bhikkhuno khādituṃ vaṭṭati, taṃ eva paṭikkhipato pavāraṇā hoti. Idaṃ pana jānanto akappiyattā paṭikkhipati. Ajānantopi paṭikkhipitabbaṭṭhāne ṭhitameva paṭikkhipati nāma, tasmā na pavāreti. Sace pana akappiyamaṃsaṃ khādanto kappiyamaṃsaṃ vā bhojanaṃ vā paṭikkhipati, pavāreti. Kasmā? Vatthutāya. Yañhi tena paṭikkhittaṃ, taṃ pavāraṇāya vatthu. Yaṃ pana khādati, taṃ <pageBreak edition="M" number="0.0385" /> kiñcāpi paṭikkhipitabbaṭṭhāne ṭhitaṃ, khādiyamānaṃ pana maṃsabhāvaṃ na jahati, tasmā pavāreti. Ko pana vādo kappiyamaṃsaṃ khādato kappiyamaṃsabhojanappaṭikkhepe. Esa nayo akappiyabhojanaṃ khādato kappiyabhojanappaṭikkhepe.</paragraph>
    <paragraph line="183"><bold>Bhojane satī</bold>ti pañcasu bhojanesu ekasmimpi bhojane sati. <bold>Aññaṃ vuttalakkhaṇaṃ bhojana</bold>nti pattādigatato aññaṃ vuttalakkhaṇaṃ pañcasu bhojanesu ekampi bhojanaṃ. ‘‘Nirapekkho hotī’’ti etasseva vivaraṇaṃ <bold>‘‘yaṃ pattādīsū’’</bold>tiādi. Na kevalaṃ nirapekkho vāti āha <bold>‘‘aññatra vā’’</bold>tiādi. <bold>So paṭikkhipantopi na pavāretī</bold>ti tasmiṃ ce antare aññaṃ bhojanaṃ abhihaṭaṃ, taṃ so paṭikkhipantopi na pavāreti. Kasmā? Vippakatabhojanabhāvassa upacchinnattā.</paragraph>
    <paragraph line="184"><bold>‘‘Upanāmetī’’</bold>ti (pāci. aṭṭha. 238-239) iminā kāyābhihāraṃ dasseti. <bold>Hatthe vā ādhārake vā</bold>ti ettha <bold>vā</bold>-saddo avuttavikappattho, tena ‘‘ūrūsu vā’’ti vikappeti. Dūre nisinnassa daharabhikkhussa pattaṃ pesetvā ‘‘ito odanaṃ gaṇhāhī’’ti vadati, gaṇhitvā pana gato tuṇhī tiṭṭhati, tampi paṭikkhipato eseva nayo. Kasmā? Bhikkhussa dūrabhāvato, dūtassa ca anabhiharaṇato. Sace pana gahetvā āgato bhikkhu ‘‘imaṃ bhattaṃ gaṇhā’’ti vadati, taṃ paṭikkhipato pavāraṇā hoti. <bold>Evaṃ vuttepī</bold>ti ‘‘bhattaṃ gaṇhā’’ti vuttepi.</paragraph>
    <paragraph line="185"><bold>Bhattapacchiṃ gahetvā parivisantassā</bold>ti ekena hatthena bhattapacchiṃ gahetvā ekena hatthena kaṭacchuṃ <pageBreak edition="V" number="0.0353" /> gahetvā parivisantassa. <bold>Añño ‘‘ahaṃ dhāressāmī’’ti gahitamattakameva karotī</bold>ti añño āgantvā ‘‘ahaṃ pacchiṃ dhāressāmi, tvaṃ odanaṃ dehī’’ti vatvā gahitamattakameva karoti. <bold>Abhihaṭāva hotī</bold>ti parivesakeneva abhihaṭāva hoti. Idāni asati tassa dātukāmābhihāre gahaṇasamayepi paṭikkhipato na hotīti dassetuṃ <bold>‘‘sace panā’’</bold>tiādi vuttaṃ. <bold>Uddhaṭe</bold>ti uddhaṭe bhatte. Kaṭacchuabhihāroyeva hi tassa abhihāroti adhippāyo. <bold>Anantarassa diyyamāne</bold>ti anantarassa bhikkhuno bhatte diyyamāne. <bold>Kāyavikārenā</bold>ti ‘‘aṅguliṃ vā hatthaṃ vā macchikabījaniṃ vā cīvarakaṇṇaṃ vā <pageBreak edition="M" number="0.0386" /> cāleti, bhamukāya vā ākāraṃ karoti, kuddho vā oloketī’’ti (pāci. aṭṭha. 238-239) evaṃ vuttena aṅgulicalanādinā kāyavikārena. <bold>‘‘Alaṃ mā dehī’’tiādinā vacīvikārenā</bold>ti ‘‘ala’’nti vā ‘‘na gaṇhāmī’’ti vā ‘‘mā ākirā’’ti vā ‘‘apagacchā’’ti vā evaṃ yena kenaci vacīvikārena.</paragraph>
    <paragraph line="186">Abhihaṭe pana bhatte pavāraṇāya bhīto hatthe apanetvā punappunaṃ patte odanaṃ ākirantaṃ ‘‘ākira ākira, koṭṭetvā pūrehī’’ti vadato pavāraṇā na hoti. Esa nayo bhattaṃ abhiharantaṃ bhikkhuṃ sallakkhetvā ‘‘kiṃ, āvuso, itopi kiñci gaṇhissasi, dammi te kiñcī’’ti vadatopi.</paragraph>
    <paragraph line="187"><bold>‘‘Rasaṃ paṭiggaṇhathā’’</bold>ti appavāraṇājanakassa nāmaṃ gahetvā vuttattā <bold>‘‘taṃ sutvā paṭikkhipato pavāraṇā natthī’’</bold>ti vuttaṃ. <bold>Maṃsarasa</bold>nti ettha pana na kevalaṃ maṃsassa rasaṃ ‘‘maṃsarasa’’micceva viññāyati, atha kho maṃsañca rasañca maṃsarasanti evaṃ pavāraṇājanakanāmavasenāpi. Tasmā taṃ paṭikkhipato pavāraṇāva hotīti āha <bold>‘‘maṃsarasanti vutte pana paṭikkhipato pavāraṇā hotī’’</bold>ti. Parato <bold>macchamaṃsaṃ byañjana</bold>nti etthāpi eseva nayo. <bold>Yasmiṃ iriyāpathe pavāreti, taṃ avikopenteneva bhuñjitabba</bold>nti yo gacchanto (pāci. aṭṭha. 238-239) pavāreti, tena gacchanteneva bhuñjitabbaṃ. Kaddamaṃ vā udakaṃ vā patvā ṭhitena atirittaṃ kāretabbaṃ. Sace antarā nadī pūrā hoti, naditīre gumbaṃ anupariyāyantena bhuñjitabbaṃ. Atha nāvā vā setu vā atthi, taṃ abhiruhitvāpi caṅkamanteneva bhuñjitabbaṃ, gamanaṃ na upacchinditabbaṃ. Esa nayo itarairiyāpathesupi. Taṃ taṃ iriyāpathaṃ kopentena atirittaṃ kāretabbaṃ. Yo ukkuṭikova nisīditvā pavāreti, tena ukkuṭikeneva bhuñjitabbaṃ. Tassa pana heṭṭhā palālapīṭhaṃ vā kiñci vā nisīdanaṃ dātabbaṃ. Pīṭhake nisīditvā pavāritena pana āsanaṃ acāletvāva catasso disā parivattantena bhuñjituṃ labbhati. Mañce nisīditvā pavāritena ito vā etto vā saṃsarituṃ na labbhati. Sace pana saha <pageBreak edition="V" number="0.0354" /> mañcena ukkhipitvā aññatra nenti, vaṭṭati. Nipajjitvā pavāritenāpi nipanneneva bhuñjitabbaṃ. Parivattantena yena passena nipanno, tassa ṭhānaṃ nātikkametabbaṃ.</paragraph>
    <paragraph line="188"><bold>Alametaṃ sabba</bold>nti etaṃ sabbaṃ alaṃ pariyattaṃ, idampi te adhikaṃ, ito aññaṃ na lacchasīti adhippāyo. <bold>Yo atirittaṃ karotī</bold>ti yo ‘‘alametaṃ <pageBreak edition="M" number="0.0387" /> sabba’’nti atirittaṃ karoti. <bold>Paṭipakkhanayenā</bold>ti ‘‘kappiyakataṃ, paṭiggahitakataṃ, uccāritakataṃ, hatthapāse kataṃ, bhuttāvinā kataṃ, bhuttāvinā pavāritena āsanā avuṭṭhitena kataṃ ‘alametaṃ sabba’nti vutta’’nti (pāci. 239) imehi sattahi vinayakammākārehi yaṃ atirittaṃ kappiyaṃ kataṃ, yañca gilānātirittaṃ, tadubhayampi atirittanti evaṃ tasseva paṭipakkhanayena. Ettha ca ‘‘alametaṃ sabba’’nti tikkhattuṃ vattabbaṃ, ayaṃ kira āciṇṇo. Vinayadharā pana ‘‘sakiṃ eva vattabba’’nti vadanti.</paragraph>
    <paragraph line="189">Kasmā taṃ so puna kātuṃ na labhatīti āha <bold>‘‘yañhī’’</bold>tiādi. Tattha <bold>yañhi akata</bold>nti yena paṭhamaṃ kappiyaṃ kataṃ, tena yaṃ akataṃ, taṃ kātabbaṃ. Paṭhamabhājane pana kātuṃ na labbhati. <bold>Yena ca akata</bold>nti aññena bhikkhunā yena paṭhamaṃ na kataṃ, tena ca kātabbanti attho. <bold>Vutta</bold>nti sīhaḷaṭṭhakathāsu vuttaṃ. <bold>Aññasmiṃ pana bhājane</bold>ti yasmiṃ pana bhājane paṭhamaṃ kataṃ, tato aññasmiṃ patte vā kuṇḍe vā pacchiyaṃ vā yattha katthaci purato ṭhapetvā onāmitabhājane.</paragraph>
    <paragraph line="190"><bold>Aññatra bhuñjanavatthusmi</bold>nti bhuttāvinā pavāritena hutvā aññatra bhuñjanavatthusmiṃ. <bold>Tikapācittiya</bold>nti anatiritte anatirittasaññivematikaatirittasaññīnaṃ vasena tīṇi pācittiyāni. <bold>Ajjhoharato ca dukkaṭa</bold>nti ajjhoharato ajjhohāre ajjhohāre dukkaṭaṃ. Sace pana āmisasaṃsaṭṭhāni honti, āhāratthāyapi anāhāratthāyapi paṭiggahetvā ajjhoharantassa pācittiyameva. <bold>Tesaṃ anuññātaparibhogavasenā</bold>ti yāmakālikādīnaṃ anuññātaparibhogavasena, yāmakālikaṃ pipāsāya sati pipāsacchedanatthaṃ, sattāhakālikaṃ yāvajīvikañca tena tena upasametabbake ābādhe sati tassa upasamanatthanti vuttaṃ hoti. Idampi ajjhoharaṇato <bold>kāyakammaṃ,</bold> vācāya ‘‘atirittaṃ karotha bhante’’ti akārāpanena <bold>vacīkamma</bold>nti āha <bold>‘‘samuṭṭhānādīni paṭhamakathinasadisānevā’’</bold>ti. <bold>Kiriyākiriya</bold>nti ettha paṭikkhipitvā bhuñjanaṃ <bold>kiriyaṃ</bold>. Atirittassa akaraṇaṃ <bold>akiriya</bold>nti veditabbaṃ.</paragraph>
    <centered line="191">Paṭhamapavāraṇāsikkhāpadavaṇṇanā niṭṭhitā.</centered>
    <subhead line="192">6. Dutiyapavāraṇāsikkhāpadavaṇṇanā</subhead>
    <paragraph line="193"><bold>Sutvā</bold><pageBreak edition="M" number="0.0388" /><pageBreak edition="V" number="0.0355" /><bold>vā</bold>ti aññena vā teneva vā ārocitaṃ sutvā. ‘‘Bhuttasmiṃ pācittiya’’nti (pāci. 243) vuttattā <bold>bhojanapariyosāne pācittiya’’</bold>nti vuttaṃ.</paragraph>
    <centered line="194">Dutiyapavāraṇāsikkhāpadavaṇṇanā niṭṭhitā.</centered>
    <subhead line="195">7. Vikālabhojanasikkhāpadavaṇṇanā</subhead>
    <paragraph line="196"><bold>Vikāle</bold>ti ettha aruṇuggamanato paṭṭhāya yāva majjhanhiko, ayaṃ buddhādīnaṃ ariyānaṃ āciṇṇasamāciṇṇo bhojanassa <bold>kālo</bold> nāma. Tadañño <bold>vikālo</bold> ‘‘vigato kālo’’ti katvā. Tenāha <bold>‘‘vigate kāle’’</bold>tiādi. Ṭhitamajjhanhikopi (pāci. aṭṭha. 248-249) kālasaṅgahaṃ gacchati. Tato paṭṭhāya pana khādituṃ vā bhuñjituṃ vā na sakkā. Sahasā pivituṃ sakkā bhaveyya, kukkuccakena pana na kātabbaṃ. Kālaparicchedajānanatthañca kālatthambho yojetabbo. Kālabbhantareva bhattakiccaṃ kātabbaṃ. <bold>‘‘Yaṃ kiñci…pe… khādanīyaṃ vā’’</bold>ti iminā yaṃ tāva sakkhalimodakādi pubbaṇṇāparaṇṇamayaṃ, tattha vattabbameva natthīti dasseti. <bold>Bhojanīyaṃ</bold> nāma pañca bhojanāni.</paragraph>
    <paragraph line="197"><bold>Sati paccaye</bold>ti pipāsādikāraṇe vijjamāne. <bold>Romaṭṭhakassā</bold>ti romaṭṭhakassa bhikkhuno ajjhoharitvā uggiritvā mukheva ṭhapito bahi mukhadvārā viniggato bhojanassa maggā bahi niggato ‘‘romaṭṭho’’ti pavuccati. Idha pana ajjhoharitvā uggiritvā mukheva ṭhapitoti adhippeto. Tenāha <bold>‘‘na ca, bhikkhave’’</bold>tiādi. Ṭhapetvā romaṭṭhakaṃ sesānaṃ āgataṃ uggāraṃ mukhe sandhāretvā gilantānaṃ āpatti. Sace pana asandhārentameva paragalaṃ gacchati, vaṭṭati.</paragraph>
    <centered line="198">Vikālabhojanasikkhāpadavaṇṇanā niṭṭhitā.</centered>
    <subhead line="199">8. Sannidhikārakasikkhāpadavaṇṇanā</subhead>
    <paragraph line="200"><bold>‘‘Kāro karaṇaṃ kiriyāti atthato eka’’</bold>nti etena <bold>kāra</bold>saddassa bhāvatthataṃ dasseti. Sammā nidhānaṃ ṭhapanaṃ <bold>sannidhi</bold>. <bold>‘‘Paṭiggahetvā ekarattaṃ vītināmitassetaṃ</bold><pageBreak edition="M" number="0.0389" /><bold>nāma’’</bold>nti iminā paṭiggahetvā <pageBreak edition="V" number="0.0356" /> ekarattaṃ vītināmite imassa duddhotabhāvaṃ dasseti. Kiñcāpi yāmakālikaṃ khādanīyaṃ, bhojanīyaṃ vā na hoti, ‘‘anāpatti yāmakālikaṃ yāme nidahitvā bhuñjatī’’tiādi vacanato pana tatthāpi yāmātikkame sannidhipaccayā pācittiyena bhavitabbanti <bold>‘‘yaṃ kiñci yāvakālikaṃ vā yāmakālikaṃ vā’’</bold>ti vuttaṃ. Idāni duddhotabhāvameva vibhāvetuṃ <bold>‘‘yaṃ aṅguliyā’’</bold>tiādi vuttaṃ. Tattha <bold>yaṃ aṅguliyā ghaṃsantassa lekhā paññāyatī</bold>ti yaṃ pattaṃ dhotaṃ aṅguliyā ghaṃsantassa patte aṅgulilekhā paññāyati, so <bold>patto duddhoto</bold> hotīti attho. Telavaṇṇapatte pana aṅgulilekhā paññāyati, sā abbohārikā. <bold>Sneho</bold>ti telaṃ. <bold>Sandissatī</bold>ti yāguyā upari sandissati. <bold>Tādise pattepī</bold>ti paṭiggahaṇaṃ avissajjitvā sayaṃ vā aññena vā bhojanaṃ nīharitvā na sammā dhote pattepi. <bold>Punadivase bhuñjantassa pācittiya</bold>nti patte laggaṃ avijahitappaṭiggahaṇaṃ hotīti dutiyadivase bhuñjantassa pācittiyaṃ. Pariccatte pana patte punadivase bhuñjantassa anāpatti.</paragraph>
    <paragraph line="201"><bold>Yaṃ panā</bold>ti yaṃ bhojanaṃ pana. <bold>Apariccattameva hī</bold>ti anapekkhavissajjanena vā anupasampannassa nirapekkhadānena vā apariccattameva. <bold>Kappiya bhojana</bold>nti antamaso ekasitthamattampi kappiyabhojanaṃ. <bold>Akappiyesū</bold>ti akappiyamaṃsesu. <bold>Sesesū</bold>ti manussamaṃsato avasesesu hatthiassasunakhaahisīhabyagghadīpiacchataracchamaṃsesu ceva appaṭivekkhite uddissakatamaṃse ca. Pāḷiyaṃ ‘‘sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassā’’tiādinā (pāci. 255) sannihitesu sattāhakālikayāvajīvikesu purebhattampi āhāratthāya ajjhoharaṇepi dukkaṭassa vuttattā yāmakālikepi āhāratthāya ajjhoharaṇepi visuṃ dukkaṭenāpi bhavitabbanti āha <bold>‘‘āhāratthāya ajjhoharato dukkaṭena saddhiṃ pācittiya’’</bold>nti. <bold>Sabbavikappesū</bold>ti ‘‘kappiyabhojanaṃ bhuñjantassā’’tiādinā vuttesu sabbesu vikappesu aparampi pācittiyaṃ vaḍḍhati. Idaṃ vuttaṃ hoti (pāci. aṭṭha. 253) – kappiyabhojane dve pācittiyāni, manussamaṃse thullaccayena saddhiṃ dve pācittiyāni, avasesesu pana akappiyamaṃsesu dukkaṭena saddhiṃ dve pācittiyāni. Yāmakālikaṃ sati paccaye sāmisena mukhena <pageBreak edition="M" number="0.0390" /> ajjhoharato dve pācittiyāni, nirāmisena ekameva. Āhāratthāya ajjhoharato vikappadvayepi dukkaṭena saddhinti.</paragraph>
    <paragraph line="202"><bold>Avasesesū</bold>ti yāmakālikādito avasesesu. <bold>Pācittiyaṃ vaḍḍhatiyevā</bold>ti aparampi pācittiyaṃ vaḍḍhatiyeva. Idaṃ vuttaṃ hoti – sace vikāle ajjhoharati, pakatibhojane sannidhipaccayā <pageBreak edition="V" number="0.0357" /> ca vikālabhojanapaccayā ca dve pācittiyāni, akappiyamaṃsesu manussamaṃse thullaccayena saddhiṃ dve pācittiyāni, avasesesu dukkaṭena saddhiṃ dveti.</paragraph>
    <paragraph line="203"><bold>Belaṭṭhasīso</bold> nāma jaṭilasahassassa abbhantare eko mahāthero. <bold>Tikapācittiya</bold>nti sannidhikārake sannidhikārakasaññivematikaasannidhikārakasaññīnaṃ vasena tīṇi pācittiyāni. <bold>Saṃsaṭṭhānī</bold>ti saṃsaṭṭharasāni. Sambhinnarasaṃ sandhāyeva hi ‘‘tadahupaṭiggahitaṃ kāle kappatī’’tiādi vuttaṃ. Tenāha <bold>‘‘tasmā’’</bold>tiādi. Ettha ca <bold>asambhinnarasa</bold>nti amissitarasaṃ. Idañca sītalapāyāsādinā saha laddhaṃ sappipiṇḍādikaṃ sandhāya vuttaṃ. <bold>‘‘Sudhotaṃ vā’’</bold>ti idaṃ pana piṇḍapātena saddhiṃ laddhaṃ takkolajātiphalādiṃ, yāguādīsu pakkhipitvā dinnasiṅgīverādikañca sandhāya vuttaṃ.</paragraph>
    <paragraph line="204"><bold>Tenā</bold>ti sattāhakālikena. Tadahu paṭiggahitaṃ assāti <bold>tadahupaṭiggahitaṃ,</bold> tena tadahupaṭiggahitena. Esa nayo <bold>‘‘dvīhapaṭiggahitenā’’</bold>tiādīsupi. <bold>Tasmā</bold>ti yasmā purebhattaṃ paṭiggahitampi vaṭṭati, tasmā. <bold>Paṭiggahitaṃ sattāhaṃ kappatīti vutta</bold>nti ‘‘sattāhakālikena, bhikkhave, yāvajīvikaṃ paṭiggahitaṃ sattāhaṃ kappati, sattāhātikkante na kappatī’’ti (mahāva. 305) <bold>bhesajjakkhandhake</bold> vuttaṃ. Kiñcāpi mukhe ekarattaṃ na vuttaṃ, tathāpi mukhe pakkhittameva yasmā sannidhi nāma hoti, tasmā <bold>‘‘mukhasannidhī’’</bold>ti vuttaṃ.</paragraph>
    <paragraph line="205"><bold>Catasso kappiyabhūmiyo</bold>ti ussāvanantikā, gonisādikā, gahapati, sammutīti catasso kappiyakuṭiyo. Tattha <bold>ussāvanantikā</bold> (mahāva. aṭṭha. 295) nāma gehe kariyamāne samparivāretvā ṭhitehi ‘‘kappiyakuṭiṃ karoma, kappiyakuṭiṃ karomā’’ti vā ‘‘kappiyakuṭi kappiyakuṭī’’ti vā vadantehi ṭhapitapaṭhamiṭṭhakathambhādikā saṅghassa vā ekassa bhikkhuno vā kuṭi. Yo pana ārāmo yebhuyyena vā aparikkhitto hoti, sakalopi vā <pageBreak edition="M" number="0.0391" />, so <bold>‘‘gonisādī’’</bold>ti vuccati. <bold>Gahapatī</bold>ti yā ṭhapetvā bhikkhuṃ sesehi ‘‘kappiyakuṭiṃ demā’’ti dinnā, tesaṃ vā santakā. <bold>Sammuti</bold> nāma kammavācāya sāvetvā katā. Kathaṃ panetāsaṃ vinicchayo jānitabboti āha <bold>‘‘tāsaṃ vinicchayo samantapāsādikāyaṃ vutto’’</bold>ti.</paragraph>
    <centered line="206">Sannidhikārakasikkhāpadavaṇṇanā niṭṭhitā.</centered>
    <subhead line="207">9. Paṇītabhojanasikkhāpadavaṇṇanā</subhead>
    <paragraph line="208"><bold>‘‘Paṇītabhojanānī’’</bold>ti <pageBreak edition="V" number="0.0358" /> idaṃ majjhe padalopaṃ katvā niddiṭṭhanti āha <bold>‘‘paṇītasaṃsaṭṭhānī’’</bold>tiādi. <bold>Sabbopi ‘‘odako’’ti vuttalakkhaṇo maccho</bold>ti ‘‘maccho nāma odako vuccatī’’ti (pāci. 260) evaṃ vibhaṅge vuttalakkhaṇo, sabbopi maccho eva. Yo koci udake jāto maccho nāmāti vuttaṃ hoti. <bold>Mahānāmasikkhāpadenā</bold>ti –</paragraph>
    <indent line="209">‘‘Agilānena bhikkhunā catumāsapaccayapavāraṇā sāditabbā aññatra punapavāraṇāya aññatra niccapavāraṇāya. Tato ce uttari sādiyeyya, pācittiya’’nti –</indent>
    <unindented line="210">Iminā sikkhāpadena (pāci. 306). Ettha hi saṅghavasena gilānapaccayapavāraṇāya pavāritaṭṭhāne sace tattha rattīhi vā bhesajjehi vā paricchedo kato hoti ‘‘ettikāyeva rattiyo, ettakāni vā bhesajjāni viññāpetabbānī’’ti, tato rattipariyantato vā bhesajjapariyantato vā uttari nabhesajjakaraṇīyena vā bhesajjaṃ, aññabhesajjakaraṇīyena vā aññaṃ bhesajjaṃ viññāpentassa pācittiyaṃ vuttaṃ. Tasmā agilāno gilānasaññīpi hutvā pañca bhesajjāni viññāpento nabhesajjakaraṇīyena bhesajjaṃ viññāpento nāma hotīti ‘‘mahānāmasikkhāpadena kāretabbo’’ti vuttaṃ.</unindented>
    <paragraph line="211">Yo pana nabhesajjatthāya viññāpeti, atha kho kevalaṃ attano bhuñjanatthāya, so sūpodanaviññattiyāyeva kāretabbo. Vuttañhetaṃ <bold>samantapāsādikāyaṃ</bold> ‘‘suddhāni sappiādīni viññāpetvā bhuñjanto pācittiyaṃ nāpajjati <pageBreak edition="M" number="0.0392" />, sekhiyesu sūpodanaviññattidukkaṭaṃ āpajjatī’’ti (pāci. aṭṭha. 259). <bold>Sūpodanaviññattiyā kāretabbo</bold>ti ‘‘na sūpaṃ vā odanaṃ vā agilāno’’tiādinā (pāci. 613) sikkhāpadena kāretabbo, dukkaṭena kāretabboti vuttaṃ hoti. <bold>Iminā</bold>ti iminā paṇītabhojanasikkhāpadena.</paragraph>
    <paragraph line="212">‘‘Sappibhattaṃ dehī’’ti vutte kiṃ hotīti āha <bold>‘‘sappibhattaṃ ‘dehī’ti vutte panā’’</bold>tiādi. Sūpodanaviññattiyā dukkaṭameva hotīti sambandho. Kasmāti āha <bold>‘‘yasmā’’</bold>tiādi. Atha yathā ‘‘paṇītabhojanānī’’ti, evaṃ ‘‘sappibhatta’’nti idampi kasmā na viññāyatīti ce? Anekantikattā. Tathā hi ‘‘paṇītabhojanānī’’ti vutte ‘‘paṇītasaṃsaṭṭhāni bhojanāni <pageBreak edition="V" number="0.0359" /> paṇītabhojanānī’’ti ayamattho ekantato paññāyati, ‘‘sappibhatta’’nti vutte pana ‘‘sappimayaṃ bhattaṃ sappibhatta’’ntipi viññāyamānattā ‘sappisaṃsaṭṭhaṃ bhattaṃ sappibhatta’’nti ayamattho na ekantato paññāyati. Esa nayo ‘‘navanītabhattaṃ dehī’’tiādīsupi.</paragraph>
    <paragraph line="213"><bold>Purimanayenevā</bold>ti ‘‘bhattaṃ datvā sappiṃ katvā bhuñjā’’ti purimeneva nayena. Sace pana ‘‘sappinā’’ti vutte kevalaṃ sesesu navanītādīsu aññatarena deti, visaṅketameva hoti. <bold>Anāpattī</bold>ti visaṅketattā sabbāhiyeva āpattīhi anāpatti. ‘‘Kiñcāpi anāpatti, attano pana payogena nibbattattā na bhuñjitabba’’nti vadanti. <bold>Kappiyasappinā</bold>ti kappiyamaṃsasappinā. Esa nayo <bold>akappiyasappinā</bold>ti etthāpi. Kappiyākappiyatā hi maṃsānaṃyeva, na sappiādīnaṃ. Ṭhapetvā ekaṃ manussavasātelaṃ sabbesaṃ khīradadhisappinavanītavasātelesu akappiyaṃ nāma natthi.</paragraph>
    <paragraph line="214"><bold>Paribhogepi dukkaṭameva</bold> idha anadhippetattāti adhippāyo. Sace asati akappiyasappimhi purimanayeneva akappiyanavanītādīni deti ‘‘sappiṃ katvā bhuñjā’’ti, akappiyasappināva dinnaṃ hoti. Yathā ca ‘‘kappiyasappinā dehī’’ti vutte akappiyasappinā deti, visaṅketaṃ, evaṃ ‘‘‘akappiyasappinā’ti vutte kappiyasappinā detī’’ti etthāpi paṭipāṭiyā ekamekaṃ vitthāretvā vuccamānepi ayamevattho vattabbo siyā, so ca saṅkhepenapi sakkā viññātunti vitthāranayaṃ hitvā imināva <pageBreak edition="M" number="0.0393" /> nayena sabbapadesu vinicchayo veditabboti vuttaṃ. Ayañhettha saṅkhepattho – yena yena viññatti hoti, tasmiṃ vā tassa mūle vā laddhe taṃ taṃ laddhameva hoti. Sace pana aññaṃ pāḷiyā āgataṃ vā anāgataṃ vā deti, visaṅketanti. <bold>Nānāṭṭhāne vā</bold>ti tasmiṃyeva ghare sappiṃ, itarasmiṃ navanītantiādinā nānāṭṭhāne vā.</paragraph>
    <centered line="215">Paṇītabhojanasikkhāpadavaṇṇanā niṭṭhitā.</centered>
    <subhead line="216">10. Dantaponasikkhāpadavaṇṇanā</subhead>
    <paragraph line="217"><bold>Kāyenā</bold>ti hatthādīsu yena kenaci sarīrāvayavena, antamaso pādaṅguliyāpi gaṇhanto kāyena gaṇhāti nāmāti veditabbo. Dānepi eseva nayo. <bold>Kāyappaṭibaddhenā</bold>ti pattādīsu yena kenaci sarīrasambaddhena upakaraṇena. Dānepi eseva nayo. Kaṭacchuādīsu yena kenaci upakaraṇena dinnaṃ kāyappaṭibaddhena dinnaṃyeva hoti. <bold>Aññatarenā</bold>ti kāyena vā kāyappaṭibaddhena vā nissaggiyena vāti attho. Tattha <bold>nissaggiyenā</bold>ti (pāci. aṭṭha. 265) kāyato ca kāyappaṭibaddhato <pageBreak edition="V" number="0.0360" /> ca mocetvā hatthapāse ṭhitassa kāye vā kāyappaṭibaddhe vā pātiyamānañhi nissaggiyena payogena dinnaṃ nāma hoti. <bold>Tassā</bold>ti paṭiggahitakassa. <bold>Vuttavipallāsavasenā</bold>ti vuttassa paṭipakkhavasena. Idaṃ vuttaṃ hoti – yaṃ kāyakāyappaṭibaddhanissaggiyānaṃ aññatarena diyyamāne kāyena vā kāyappaṭibaddhena vā gaṇhāti, etaṃ paṭiggahitaṃ nāmāti.</paragraph>
    <paragraph line="218"><bold>Saṃhārimenā</bold>ti thāmamajjhimena purisena saṃhārimena, iminā asaṃhārime phalake vā pāsāṇe vā paṭiggahaṇaṃ na ruhatīti dasseti. <bold>Dhāretuṃ samatthenā</bold>ti sandhāretuṃ yoggena, iminā sukhumesu tintiṇikādipaṇṇesu paṭiggahaṇaṃ na ruhatīti dasseti. <bold>Atatthajātakarukkhapaṇṇenā</bold>ti jātaṭṭhānato cutena paduminipaṇṇādinā, iminā pana mahantepi tatthajātake paduminipaṇṇe vā kiṃsukapaṇṇādimhi vā paṭiggahetuṃ na vaṭṭati. Na hi taṃ kāyappaṭibaddhasaṅkhaṃ gacchatīti dasseti. Yathā ca <pageBreak edition="M" number="0.0394" /> tatthajātake, evaṃ khāṇuke bandhitvā ṭhapitamañcādimhipi. Nanu paṭibaddhappaṭibaddhenāpi pattādhārādinā paṭiggaṇhantassa paṭiggahaṇaṃ ruhati, atha kasmā kāyakāyappaṭibaddhehiyeva paṭiggahaṇaṃ idha vuttaṃ, na paṭibaddhappaṭibaddhenāpīti āha <bold>‘‘paṭibaddhappaṭibaddhaṃ nāma idha natthī’’</bold>ti. Keci pana ‘‘ādhārakena paṭiggahaṇaṃ kāyappaṭibaddhappaṭibaddhena paṭiggahaṇaṃ nāma hoti, tasmā na vaṭṭatī’’ti vadanti, taṃ vacanamattameva. Atthato pana sabbampi taṃ kāyappaṭibaddhameva hotīti dasseti.</paragraph>
    <paragraph line="219"><bold>Akallako</bold>ti gilāno. <bold>Mukhena paṭiggaṇhātī</bold>ti sahatthena gahetvā paribhuñjituṃ asakkonto mukhena paṭiggaṇhāti. <bold>Abhihaṭabhājanato patitarajampi vaṭṭati</bold> abhihaṭattāti adhippāho.</paragraph>
    <paragraph line="220"><bold>Tasmiṃ ṭhatvā</bold>ti tādise hatthapāse ṭhatvā. <bold>Ya</bold>nti yaṃ bhāraṃ. <bold>Majjhimo puriso</bold>ti thāmamajjhimapuriso. Vinaye paññattaṃ dukkaṭaṃ <bold>vinayadukkaṭaṃ. Taṃ anupasampannassa datvā</bold>ti piṇḍāya caritvā vihāraṃ vā āsanasālaṃ vā gantvā taṃ bhikkhaṃ anupasampannassa datvā, idañca pubbābhogassa anurūpavasena vuttaṃ. Yasmā pana taṃ ‘‘anupasampannassa dassāmī’’ti cittuppādamattena taṃsantakaṃ nāma na hoti, tasmā vināpi tassa dānādiṃ paṭiggahetvā paribhuñjituṃ vaṭṭati.</paragraph>
    <paragraph line="221"><bold>Assukheḷasiṅghāṇikādīsū</bold>ti ettha <bold>assu</bold> nāma akkhijalaṃ. <bold>Kheḷo</bold> nāma lālā. <bold>Siṅghāṇikā</bold>ti antosīsato pūtisemhabhāvaṃ āpannaṃ matthaluṅgaṃ galitvā tālumatthakavivarena otaritvā <pageBreak edition="V" number="0.0361" /> nāsāpuṭe pūretvā ṭhitaṃ vuccati, <bold>ādi</bold>saddena muttakarīsasemhadantamalaakkhigūthakaṇṇagūthakānaṃ, sarīre uṭṭhitaloṇassa ca gahaṇaṃ. <bold>Ṭhānato</bold>ti akkhikūpādito. Antarā ce gaṇhāti, kiṃ hotīti āha <bold>‘‘uggahitakaṃ nāma hotī’’</bold>ti, duṭṭhu gahitakaṃ nāma hotīti attho. <bold>Phalini</bold>nti phalavantaṃ. <bold>Tatthajātakaphalinisākhāya vā</bold>ti tasmiṃ rukkhe jātāya <bold>phalinisākhāya vā. Durupaciṇṇadukkaṭa</bold>nti ‘‘na kattabba’’nti vāritassa katattā duṭṭhu āciṇṇaṃ caritanti <bold>durupaciṇṇaṃ,</bold> tasmiṃ dukkaṭaṃ durupaciṇṇadukkaṭañca āpajjatīti attho.</paragraph>
    <paragraph line="222">Āharīyatīti <bold>āhāro,</bold> ajjhoharitabbaṃ yaṃ kiñci, idha pana cattāri kālikāni adhippetānīti āha <bold>‘‘yaṃ kiñcī’’</bold>tiādi. Tattha aruṇuggamanato <pageBreak edition="M" number="0.0395" /> yāva ṭhitamajjhanhikā bhuñjitabbato yāva kālo assāti <bold>yāvakālikaṃ</bold>. Aruṇuggamanato yāva yāmāvasānā pipāsāya sati pipāsacchedanatthaṃ pātabbato yāmo kālo assāti <bold>yāmakālikaṃ</bold>. Yāva sattāhaṃ nidahitvā paribhuñjitabbato sattāhaṃ kālo assāti <bold>sattāhakālikaṃ</bold>. Yāvajīvampi pariharitvā paribhuñjitabbato yāva jīvaṃ etassāti <bold>yāvajīvikaṃ</bold>. Tenāha <bold>‘‘tatthā’’</bold>tiādi.</paragraph>
    <paragraph line="223"><bold>Vanamūlapattapupphaphalādī</bold>ti ettha tāva <bold>mūlaṃ</bold> nāma mūlakakhārakacaccutambakādīnaṃ tesu tesu janapadesu pakatiāhāravasena manussānaṃ khādanīyatthañceva bhojanīyatthañca pharaṇakaṃ sūpeyyapaṇṇamūlaṃ. <bold>Pattaṃ</bold> nāma mūlakakhārakacaccutambakādīnaṃ tādisaṃyeva pattaṃ. <bold>Pupphaṃ</bold> nāma mūlakakhārakādīnaṃ tādisaṃyeva pupphaṃ. <bold>Phalaṃ</bold> nāma panasalabujādīnaṃ tesu tesu janapadesu pakatiāhāravasena manussānaṃ khādanīyatthañceva bhojanīyatthañca pharaṇakaṃ phalaṃ. <bold>Ādi</bold>saddena kandamūlādīnaṃ gahaṇaṃ.</paragraph>
    <paragraph line="224"><bold>Ambapāna</bold>nti (mahāva. aṭṭha. 300) āmehi vā pakkehi vā ambehi katapānaṃ. Tattha āmehi karontena ambataruṇādīni bhinditvā udake pakkhipitvā ātape ādiccapākena pacitvā parissāvetvā tadahupaṭiggahitehi madhusakkarakappūrādīhi yojetvā kātabbaṃ. Evaṃ kataṃ purebhattameva kappati. Anupasampannena kataṃ labhitvā pana purebhattaṃ paṭiggahitaṃ purebhattaṃ sāmisaparibhogenāpi vaṭṭati, pacchābhattaṃ nirāmisaparibhogena yāva aruṇuggamanā vaṭṭati. Esa nayo sabbapānesu.</paragraph>
    <paragraph line="225">Tesu pana <bold>jambupāna</bold>nti jambuphalehi katapānaṃ. <bold>Cocapāna</bold>nti aṭṭhikehi kadaliphalehi katapānaṃ. <bold>Mocapāna</bold>nti anaṭṭhikehi kadaliphalehi katapānaṃ. <bold>Madhukapāna</bold>nti madhukānaṃ jātirasena katapānaṃ. Taṃ pana udakasambhinnaṃ vaṭṭati, suddhaṃ na vaṭṭati. <bold>Muddikāpāna</bold>nti muddikā udake madditvā ambapānaṃ viya katapānaṃ <pageBreak edition="V" number="0.0362" />. <bold>Sālūkapāna</bold>nti rattuppalanīluppalādīnaṃ sālūke madditvā katapānaṃ. <bold>Phārusakapāna</bold>nti phārusakehi ambapānaṃ viya katapānaṃ. Imināva nayena vettapānādīni veditabbāni. Etāni ca pana sabbāni pānāni aggipākāni na vaṭṭanti. Tenāha <bold>‘‘sītodakenā’’</bold>tiādi. <bold>Avasesesupi</bold><pageBreak edition="M" number="0.0396" /><bold>anuññātaphalapattapuppharasesū</bold>ti dhaññaphalapakkasākamadhukapuppharasato avasesesu ‘‘anujānāmi, bhikkhave, sabbaṃ phalarasaṃ ṭhapetvā dhaññaphalarasa’’ntiādinā (mahāva. 300) anuññātakesu phalapattapuppharasesupi.</paragraph>
    <paragraph line="226"><bold>Khādanīyattha</bold>nti khādanīyena kattabbakiccaṃ. <bold>Neva pharatī</bold>ti na nipphādeti. <bold>Anāhārepi udake āhārasaññāyā</bold>ti ‘‘āhāraṃ āhareyyā’’ti padassa padabhājane (pāci. 265) vuttamatthaṃ sammā asallakkhetvā ‘‘āharīyatīti āhāro’’ti anāhārepi udake āhārasaññāya <bold>kukkuccāyantānaṃ</bold>. <bold>Dantapone ca ‘‘mukhadvāraṃ āhaṭaṃ ida’’nti saññāyā</bold>ti mukhadvāraṃ anāhaṭampi dantaponaṃ ‘‘mukhadvāraṃ āhaṭaṃ idaṃ dantapona’’nti vipallatthasaññāya <bold>kukkuccāyantānaṃ. Yathāsukhaṃ pātu</bold>nti paṭiggahetvā vā appaṭiggahetvā vā yathākāmaṃ pātuṃ. <bold>Dantaponaparibhogenā</bold>ti dantakaṭṭhaparibhogena, dantadhovanādināti attho, iminā tassa pana rasaṃ gilituṃ na vaṭṭatīti dasseti.</paragraph>
    <paragraph line="227"><bold>Cattāri mahāvikaṭānī</bold>ti gūthaṃ, muttaṃ, chārikā, mattikā (mahāva. 268) ca ‘‘āsayādivasena virūpāni jātānī’’ti katvā <bold>vikaṭānī</bold>ti vā apakatibhojanattā <bold>vikaṭāni</bold> ‘‘virūpāni jātānī’’ti vā attho. <bold>Sati paccaye</bold>ti kāraṇe sati, sappadaṭṭheti attho. <bold>Dhūmādiabbohārikābhāvo</bold>ti dhūmapupphagandhadantakhayādiabbohārikābhāvo.</paragraph>
    <centered line="228">Dantaponasikkhāpadavaṇṇanā niṭṭhitā.</centered>
    <centered line="229">Bhojanavaggo catuttho.</centered>
    <title line="230">5. Acelakavaggo</title>
    <subhead line="231">1. Acelakasikkhāpadavaṇṇanā</subhead>
    <paragraph line="232"><bold>Acelakassā</bold>ti <pageBreak edition="V" number="0.0363" /> yassa kassaci pabbajjāsamāpannassa naggassa. <bold>Paribbājakassā</bold>ti ṭhapetvā bhikkhuñca sāmaṇerañca avasesassa yassa kassaci pabbajjāsamāpannassa. <bold>Paribbājikāyā</bold>ti ṭhapetvā bhikkhuniṃ, sikkhamānaṃ, sāmaṇeriñca avasesāya yāya kāyaci pabbajjāsamāpannāya. Ete ca sabbe aññatitthiyā veditabbā. Tenāha <bold>‘‘etesaṃ acelakādīnaṃ aññatitthiyāna’’</bold>nti.</paragraph>
    <paragraph line="233"><bold>Tesa</bold>nti <pageBreak edition="M" number="0.0397" /> aññatitthiyānaṃ. <bold>Bhājanaṃ nikkhipitvā</bold>ti āmisabharitaṃ bhājanaṃ nikkhipitvā. <bold>Bāhirālepa</bold>nti telādiṃ.</paragraph>
    <gatha1 line="234">Acelakādayo yasmā, titthiyāva matā idha;</gatha1>
    <gathalast line="235">Tasmā titthiyanāmena, tikacchedo kato tayo.</gathalast>
    <gatha1 line="236">Atitthiyassa naggassa, tathā titthiyaliṅgino;</gatha1>
    <gathalast line="237">Gahaṭṭhassāpi bhikkhussa, kappatīti vinicchayo.</gathalast>
    <gatha1 line="238">Atitthiyassa cittena, titthiyassa ca liṅgino;</gatha1>
    <gathalast line="239">Sotāpannādino dātuṃ, kappatītīdha no mati.</gathalast>
    <centered line="240">Acelakasikkhāpadavaṇṇanā niṭṭhitā.</centered>
    <subhead line="241">2. Uyyojanasikkhāpadavaṇṇanā</subhead>
    <paragraph line="242"><bold>Gāmaṃ vā nigamaṃ vā</bold>ti ettha nagarampi gāmaggahaṇeneva gahitanti daṭṭhabbaṃ. <bold>Pavisissāmā</bold>ti ettha gahetvā ‘‘gantvā’’ti pāṭhaseso, asamannāhāro vā tassā itthiyā tasmiṃ gāme sannihitabhāvaṃ ajānanto vā ‘‘ehāvuso, gāmaṃ vā nigamaṃ vā piṇḍāya pavisissāmā’’ti bhikkhuṃ <pageBreak edition="V" number="0.0364" /> gahetvā gantvāti attho. <bold>Yaṃ kiñci āmisa</bold>nti yāguādikaṃ yaṃ kiñci āmisaṃ. <bold>Uyyojeyyā</bold>ti attano kīḷānurūpaṃ itthiṃ disvā uyyojeyya pahiṇeyya. Tenāha <bold>‘‘mātugāmena saddhi’’</bold>ntiādi. <bold>Ādi</bold>saddena vuttāvasesaṃ kāyavacīdvāravītikkamaṃ saṅgaṇhāti. <bold>‘‘Gacchā’’tiādīni vatvā</bold>ti ‘‘gacchāvuso, na me tayā saddhiṃ kathā vā nisajjā vā phāsu hoti, ekakassa me kathā vā nisajjā vā phāsu hotī’’ti (pāci. 275) vatvā. <bold>Etaṃ anācāramevā</bold>ti etaṃ yathāvuttaṃ hasanādianācārameva. <bold>Na aññaṃ patirūpaṃ kāraṇa</bold>nti ṭhapetvā vuttappakāraṃ anācāraṃ ubhinnaṃ ekato na yāpanādiṃ aññaṃ patirūpakāraṇaṃ paccayaṃ karitvā na hotīti attho. <bold>Assā</bold>ti uyyojakassa. <bold>So</bold>ti yo uyyojito, so.</paragraph>
    <paragraph line="243"><bold>Anupasampanne</bold>ti sāmaṇere. Sova idha anupasampannoti adhippetoti vadanti. <bold>Ubhinnampī</bold>ti upasampannassa vā anupasampannassa vāti dvinnampi. <bold>Kalisāsanāropane</bold>ti (pāci. aṭṭha. 277) <bold>kalī</bold>ti kodho, tassa sāsanaṃ āṇaṃ <bold>kalisāsanaṃ</bold><pageBreak edition="M" number="0.0398" />, tassāropaneti attho, ‘‘appeva nāma imināpi ubbāḷho pakkameyyā’’ti kodhavasena ṭhānanisajjādīsu dosaṃ dassetvā ‘‘passatha bho imassa ṭhānaṃ nisajjaṃ ālokitaṃ vilokitaṃ, khāṇu viya tiṭṭhati, sunakho viya nisīdati, makkaṭo viya ito cito ca viloketī’’ti evaṃ amanāpavacanassa bhaṇaneti vuttaṃ hoti. Suddhacittena panevaṃ bhaṇane doso natthi. <bold>Evamādīhī</bold>ti ettha <bold>ādi</bold>saddena ‘‘mahagghaṃ bhaṇḍaṃ passitvā lobhadhammaṃ uppādessatī’’ti uyyojeti, ‘‘mātugāmaṃ passitvā anabhiratiṃ uppādessatī’’ti uyyojeti, ‘‘gilānassa vā ohiyyakassa vā vihārapālassa vā yāguṃ vā bhattaṃ vā khādanīyaṃ vā nīharā’’ti uyyojeti, ‘‘na anācāraṃ ācaritukāmo sati karaṇīye uyyojetī’’ti (pāci. 278) etesaṃ gahaṇaṃ.</paragraph>
    <centered line="244">Uyyojanasikkhāpadavaṇṇanā niṭṭhitā.</centered>
    <subhead line="245">3. Sabhojanasikkhāpadavaṇṇanā</subhead>
    <paragraph line="246"><bold>‘‘Sabhojane’’</bold>ti bāhiratthasamāsoyaṃ, ubhasadde ukārassa ca lopoti āha <bold>‘‘saha ubhohi janehī’’</bold>tiādi. Tattha <bold>ubhohi janehī</bold>ti jāyā ca pati cāti ubhohi janehi. Bhuñjitabbanti vā <bold>bhojanaṃ,</bold> itthī ca puriso ca, tena saha vattatīti <bold>sabhojana</bold>nti āha <bold>‘‘atha vā’’</bold>tiādi. <bold>Rāgapariyuṭṭhitassā</bold>ti methunādhippāyassa. <bold>Sayanighara</bold>nti sayanīyagharaṃ, vāsagehanti attho. <bold>Mahallakassā</bold>ti mahallakassa sayanigharassa. <bold>Piṭṭhasaṅghāṭato</bold>ti dvārabāhato <bold>khuddakassa</bold><pageBreak edition="V" number="0.0365" /><bold>vā</bold>ti yathā tathā vā katassa khuddakassa sayanigharassa. <bold>Vemajjhaṃ atikkamitvā nisīdeyyā</bold>ti piṭṭhivaṃsaṃ atikkamitvā nisīdeyya. Khuddakaṃ (sārattha. ṭī. pācittiya 3.280) nāma sayanigharaṃ vitthārato pañcahatthappamāṇaṃ hoti, tassa ca majjhimaṭṭhānaṃ piṭṭhasaṅghāṭato aḍḍhateyyahatthappamāṇameva hoti, tasmā tādise sayanighare piṭṭhasaṅghāṭato hatthapāsaṃ vijahitvā nisinno piṭṭhivaṃsaṃ atikkamitvā nisinno nāma hoti. Evaṃ nisinno ca vemajjhaṃ atikkamitvā nisinno nāma hoti. Tena vuttaṃ pāḷiyaṃ ‘‘piṭṭhivaṃsaṃ atikkamitvā nisīdatī’’ti (pāci. 281). <bold>Sacittaka</bold>ñcettha anupavisitvā nisīdanacittena daṭṭhabbaṃ.</paragraph>
    <centered line="247">Sabhojanasikkhāpadavaṇṇanā niṭṭhitā.</centered>
    <subhead line="248">4-5. Rahopaṭicchannarahonisajjasikkhāpadavaṇṇanā</subhead>
    <paragraph line="249">Catutthapañcamasikkhāpade <pageBreak edition="M" number="0.0399" /> yaṃ vattabbaṃ siyā, taṃ sabbaṃ aniyatadvaye vuttamevāti āha <bold>‘‘seso kathānayo aniyatadvaye vuttanayeneva veditabbo’’</bold>ti.</paragraph>
    <centered line="250">Rahopaṭicchannarahonisajjasikkhāpadavaṇṇanā niṭṭhitā.</centered>
    <subhead line="251">6. Cārittasikkhāpadavaṇṇanā</subhead>
    <paragraph line="252"><bold>Antoupacārasīmāya dassanūpacāre bhikkhuṃ disvā</bold>ti yattha ṭhitassa kulāni payirupāsanacittaṃ uppannaṃ, tato paṭṭhāya gacchanto antoupacārasīmāya dassanūpacāre bhikkhuṃ passe vā abhimukhe vā disvā. <bold>Pakativacanenā</bold>ti yaṃ dvādasahatthabbhantare ṭhitena sotuṃ sakkā, tādisena vacanena, ito cito ca pariyesitvā ārocanakiccaṃ pana natthi. Yo hi evaṃ pariyesitabbo, so asantoyeva. Tenāha <bold>‘‘tādisa’’</bold>ntiādi. <bold>Anāpucchitvā</bold>ti anārocetvā.</paragraph>
    <paragraph line="253"><bold>Antarārāmabhikkhunupassayatitthiyaseyyapaṭikkamanabhattiyagharānī</bold>ti ettha <bold>antarārāma</bold>nti antogāme vihāro. <bold>Paṭikkamana</bold>nti āsanasālā. <bold>Bhattiyaghara</bold>nti nimantitagharaṃ vā salākabhattādidāyakānaṃ vā gharaṃ. <bold>Āpadāsū</bold>ti jīvitabrahmacariyantarāyesu. <bold>Kiriyākiriya</bold>nti ettha kulesu cārittāpajjanaṃ <bold>kiriyaṃ,</bold> anāpucchanaṃ <bold>akiriya</bold>nti veditabbaṃ.</paragraph>
    <centered line="254">Cārittasikkhāpadavaṇṇanā niṭṭhitā.</centered>
    <subhead line="255">7. Mahānāmasikkhāpadavaṇṇanā</subhead>
    <paragraph line="256"><bold>Sabbañcetaṃ</bold><pageBreak edition="V" number="0.0366" /><bold>vatthuvasena vutta</bold>nti ‘‘agilānena bhikkhunā catumāsapaccayapavāraṇā sāditabbā aññatra punapavāraṇāya aññatra niccapavāraṇāyā’’ti (pāci. 306) etaṃ sabbaṃ sikkhāpadanidānasaṅkhātassa vatthuno vasena vuttaṃ. Tattha hi mahānāmena sakkena ‘‘icchāmahaṃ, bhante, saṅghaṃ catumāsaṃ bhesajjena pavāretu’’ntiādinā (pāci. 303) ussannussannena ca bhesajjena catumāsaṃ <pageBreak edition="M" number="0.0400" /> puna niccaṃ pavāraṇā katā, tasmā bhagavatā tassa vasena evaṃ vuttanti vuttaṃ hoti. <bold>Aññatra punapavāraṇāyā</bold>ti yadi punapavāraṇā atthi, taṃ ṭhapetvā. <bold>Aññatra niccapavāraṇāyā</bold>ti etthāpi eseva nayo. Yadi pana tāpi atthi, sāditabbāvāti adhippāyo. Tenāha <bold>‘‘ayaṃ panettha attho’’</bold>tiādi. <bold>Tatthā</bold>ti tissaṃ pavāraṇāyaṃ. <bold>Bhesajjehi vā paricchedo kato hotī</bold>ti ‘‘sappi tela’’nti evamādinā nāmavasena vā ‘‘patthena nāḷiyā āḷhakenā’’tiādinā parimāṇavasena vā ‘‘ettakāni vā bhesajjāni viññāpetabbānī’’ti bhesajjehi paricchedo kato hoti. <bold>Nabhesajjakaraṇīye</bold>ti missakabhattenāpi ce yāpetuṃ sakkoti, nabhesajjakaraṇīyaṃ nāma hoti. <bold>Aññaṃ bhesajja</bold>nti sappinā pavārito telaṃ, āḷhakena pavārito doṇaṃ.</paragraph>
    <paragraph line="257"><bold>Yathābhūtaṃ ācikkhitvā</bold>ti ‘‘imehi tayā bhesajjehi pavāritamhā, amhākañca iminā ca iminā ca bhesajjena attho, yāsu tayā rattīsu pavāritamhā, tā rattiyo vītivattā, amhākañca bhesajjena attho’’ti yathābhūtaṃ ārocetvā. Evañca viññāpetuṃ gilānova labhati, na itaro.</paragraph>
    <centered line="258">Mahānāmasikkhāpadavaṇṇanā niṭṭhitā.</centered>
    <subhead line="259">8. Uyyuttasenāsikkhāpadavaṇṇanā</subhead>
    <paragraph line="260"><bold>Caturaṅgini</bold>nti hatthiassarathapattīti cattāri aṅgāni etissāti <bold>caturaṅginī,</bold> taṃ caturaṅginiṃ. ‘‘Dvādasapuriso hatthī, tipuriso asso, catupuriso ratho, cattāro purisā sarahatthā pattī’’ti (pāci. 314) ayaṃ pacchimakoṭiyā caturaṅgasamannāgatā <bold>senā</bold> nāma, īdisaṃ senanti attho. <bold>Taṃ pana vijahitvā</bold>ti kenaci antaritā vā ninnaṃ oruḷhā vā na dissati, idha ṭhatvāna sakkā daṭṭhunti taṃ dassanūpacāraṃ vijahitvā aññaṃ ṭhānaṃ gantvā.</paragraph>
    <paragraph line="261"><bold>Senādassanavatthusmi</bold>nti <pageBreak edition="V" number="0.0367" /> senaṃ dassanāya gamanavatthusmiṃ. Ayameva vā pāṭho. <bold>Hatthiādīsu ekameka</bold>nti hatthiādīsu catūsu aṅgesu ekamekaṃ, antamaso <pageBreak edition="M" number="0.0401" /> ekapurisāruḷhahatthimpi ekampi sarahatthaṃ purisanti attho. <bold>Anuyyuttā</bold> nāma rājā uyyānaṃ vā nadiṃ vā gacchati, evaṃ anuyyuttā hoti. <bold>Tathārūpappaccaye</bold>ti ‘‘mātulo senāya gilāno hotī’’tiādike (pāci. 312) anurūpakāraṇe sati. <bold>Āpadāsū</bold>ti jīvitabrahmacariyantarāyesu ‘‘ettha gato muccissāmī’’ti gacchato anāpatti.</paragraph>
    <centered line="262">Uyyuttasenāsikkhāpadavaṇṇanā niṭṭhitā.</centered>
    <subhead line="263">9. Senāvāsasikkhāpadavaṇṇanā</subhead>
    <paragraph line="264"><bold>Paṭisenāruddhāyā</bold>ti yathā sañcāro chijjati, evaṃ paṭisenāya ruddhāya senāya. <bold>Kenaci palibuddhassā</bold>ti verikena vā issarena vā kenaci ruddhassa.</paragraph>
    <centered line="265">Senāvāsasikkhāpadavaṇṇanā niṭṭhitā.</centered>
    <subhead line="266">10. Uyyodhikasikkhāpadavaṇṇanā</subhead>
    <paragraph line="267"><bold>Sampahāraṭṭhānassā</bold>ti yuddhabhūmiyā. <bold>Balassa aggaṃ jānantī</bold>ti ‘‘ettakā hatthī, ettakā assā, ettakā rathā, ettakā pattī’’ti (pāci. 324) balassa koṭṭhāsaṃ jānanti. ‘‘Anujānāmi, bhikkhave, vihāraggenā’’tiādīsu (cūḷava. 318) viya koṭṭhāsattho hettha <bold>agga</bold>saddo. Tenāha <bold>‘‘balagaṇanaṭṭhānanti attho’’</bold>ti. <bold>Senāya viyūha</bold>nti ‘‘ito hatthī hontu, ito assā hontu, ito rathā hontu, ito pattī hontū’’ti (pāci. 324) senāya ṭhapanaṃ, rāsiṃ katvā ṭhapananti attho. Tenāha <bold>‘‘senāsannivesassetaṃ nāma’’</bold>nti. <bold>Dvādasapuriso hatthī</bold>ti cattāro ārohakā, ekekapādarakkhakā dve dveti evaṃ dvādasapuriso hatthī. <bold>Tipuriso asso</bold>ti eko ārohako, dve pādarakkhakāti evaṃ tipuriso asso. <bold>Catupuriso ratho</bold>ti eko sārathi, eko yodho, dve āṇirakkhakāti evaṃ catupuriso rathoti.</paragraph>
    <centered line="268">Uyyodhikasikkhāpadavaṇṇanā niṭṭhitā.</centered>
    <centered line="269">Acelakavaggo pañcamo.</centered>
    <title line="270">6. Surāpānavaggo</title>
    <subhead line="271">1. Surāpānasikkhāpadavaṇṇanā</subhead>
    <paragraph line="272"><bold>Piṭṭhādīhi</bold><pageBreak edition="M" number="0.0402" /><pageBreak edition="V" number="0.0368" /><bold>kataṃ majjaṃ surā</bold>ti piṭṭhapūvaodanakiṇṇasambhārehi kataṃ majjaṃ surāti attho. Idaṃ vuttaṃ hoti – piṭṭhasurā, pūvasurā, odanasurā, kiṇṇapakkhittā, sambhārasaṃyuttāti (pāci. 328) imāni pañca surā nāmāti. Tattha piṭṭhaṃ bhājane pakkhipitvā tajjaṃ udakaṃ datvā madditvā katā <bold>piṭṭhasurā</bold> (sārattha. ṭī. pācittiya 3.326-328). Evaṃ sesāsupi. <bold>Kiṇṇā</bold>ti pana tassā surāya bījaṃ vuccati. Ye ‘‘surāmodakā’’tipi vuccanti, te pakkhipitvā katā <bold>kiṇṇapakkhittā</bold>. Harītakisāsapādinānāsambhārehi saṃyojitā <bold>sambhārasaṃyuttā</bold>.</paragraph>
    <paragraph line="273"><bold>Pupphādīhi kato āsavo meraya</bold>nti pupphaphalamadhuguḷasambhārehi kato ciraparivāsito merayanti attho. Idaṃ vuttaṃ hoti – pupphāsavo, phalāsavo, madhvāsavo, guḷāsavo, sambhārasaṃyuttoti pañcamerayaṃ nāmāti. Tattha madhukatālanāḷikerādi puppharaso ciraparivāsito <bold>pupphāsavo</bold>. Panasādiphalaraso <bold>phalāsavo</bold>. Muddikāraso <bold>madhvāsavo. Samantapāsādikāyaṃ pana</bold> ‘‘phalāsavo nāma muddikāphalādīni madditvā tesaṃ rasena kato. Madhvāsavo nāma muddikānaṃ jātirasena kato, makkhikāmadhunāpi karīyatīti vadantī’’ti (pāci. aṭṭha. 328) vuttaṃ. Ucchuraso <bold>guḷāsavo</bold>. Harītakāmalakakaṭukabhaṇḍādinānāsambhārānaṃ raso ciraparivāsito <bold>sambhārasaṃyutto</bold>. Ettha ca surāya, merayassa ca samānepi sambhārasaṃyoge madditvā katā <bold>surā,</bold> ciraparivāsitamattena <bold>meraya</bold>nti evamimesaṃ nānākaraṇaṃ daṭṭhabbaṃ. <bold>Bījato paṭṭhāyā</bold>ti sambhāre paṭiyādetvā cāṭiyaṃ pakkhittakālato ceva tālanāḷikerādīnaṃ puppharasassa abhinavakālato ca paṭṭhāya.</paragraph>
    <paragraph line="274"><bold>Loṇasovīrakaṃ vā suttaṃ vā</bold>ti ime dve anekehi bhesajjehi abhisaṅkhatā āsavavisesā. <bold>Vāsaggāhāpanattha</bold>nti sugandhabhāvagāhāpanatthaṃ. Vatthuṃ ajānanatāya cettha <bold>acittaka</bold>tā veditabbā. Akusaleneva pātabbatāya <bold>lokavajjaṃ</bold>. Yaṃ panettha vattabbaṃ siyā, taṃ sabbaṃ paṭhamapārājikavaṇṇanāya vuttanayameva.</paragraph>
    <centered line="275">Surāpānasikkhāpadavaṇṇanā niṭṭhitā.</centered>
    <subhead line="276">2. Aṅgulipatodakasikkhāpadavaṇṇanā</subhead>
    <paragraph line="277"><bold>Hasādhippāyassā</bold>ti <pageBreak edition="M" number="0.0403" /><pageBreak edition="V" number="0.0369" /> khiḍḍādhippāyassa, iminā kāyasaṃsaggādhippāyaṃ paṭikkhipati.</paragraph>
    <paragraph line="278">Ettha ca bhikkhunimpi hasādhippāyena phusato bhikkhussa dukkaṭaṃ. Tathā bhikkhumpi phusantiyā bhikkhuniyāti āha <bold>‘‘idha pana bhikkhunī</bold>pi <bold>bhikkhussa, bhikkhu ca bhikkhuniyā anupasampanno evā’’</bold>ti. <bold>Kāyappaṭibaddhādīsu sabbatthā</bold>ti ‘‘kāyena kāyappaṭibaddhe, kāyappaṭibaddhena kāye, kāyappaṭibaddhena kāyappaṭibaddhe, nissaggiyena kāye, nissaggiyena kāyappaṭibaddhe, nissaggiyena nissaggiye’’ti (pāci. 332) sabbattha. <bold>Sati karaṇīye āmasato</bold>ti sati karaṇīye purisaṃ āmasato anāpatti. Itthī pana sati karaṇīyepi āmasituṃ na vaṭṭati.</paragraph>
    <centered line="279">Aṅgulipatodakasikkhāpadavaṇṇanā niṭṭhitā.</centered>
    <subhead line="280">3. Hasadhammasikkhāpadavaṇṇanā</subhead>
    <paragraph line="281"><bold>Uparigopphake</bold>ti gopphakānaṃ uparibhāgappamāṇe. <bold>Hasādhippāyo</bold>ti kīḷādhippāyo. <bold>Yena yena aṅgenā</bold>ti hatthapādādīsu yena yena aṅgena. <bold>Tathā nāvāya kīḷato</bold>ti phiyārittādīhi nāvaṃ pājentassa vā tīre ussārentassa vā dukkaṭanti attho.</paragraph>
    <centered line="282">Hasadhammasikkhāpadavaṇṇanā niṭṭhitā.</centered>
    <subhead line="283">4. Anādariyasikkhāpadavaṇṇanā</subhead>
    <paragraph line="284">Duvidhañhettha anādariyaṃ puggalānādariyañca dhammānādariyañcāti āha <bold>‘‘puggalassa vā’’</bold>tiādi. Tattha yo bhikkhu upasampannena paññattena vuccamāno ‘‘ayaṃ ukkhittako vā vambhito vā garahito vā, imassa vacanaṃ akataṃ bhavissatī’’ti (pāci. 342) anādariyaṃ karoti, ayaṃ puggale anādariyaṃ karoti nāma. Yo pana paññattena vuccamāno ‘‘kathāyaṃ nasseyya vā vinasseyya <pageBreak edition="M" number="0.0404" /> vā antaradhāyeyya vā’’ti, taṃ vā nasikkhitukāmo anādariyaṃ karoti, ayaṃ dhamme anādariyaṃ karoti nāma. Tenāha <bold>‘‘tasmā’’</bold>tiādi.</paragraph>
    <paragraph line="285"><bold>Idaṃ</bold><pageBreak edition="V" number="0.0370" /><bold>na sallekhāya saṃvattatī</bold>ti sammā kilese likhatīti <bold>sallekho,</bold> appicchatā, tadatthaṃ nayidaṃ saṃvattati. <bold>Ādi</bold>saddena ‘‘idaṃ na dhutatthāya saṃvattati, na pāsādikatāya, na apacayāya, na vīriyārambhāya saṃvattatī’’ti (pāci. 343) idaṃ saṅgaṇhāti. <bold>Apaññattenā</bold>ti sutte vā abhidhamme vā āgatena. <bold>Paveṇiāgata</bold>nti saṅgītikālato paṭṭhāya mahākassapādiācariyaparamparāya āgataṃ. Sace pana yasmā ucchuraso sattāhakāliko, tassa kasaṭo yāvajīviko, dvinnaṃyeva samavāyo ucchuyaṭṭhi, tasmā vikāle ucchuyaṭṭhiṃ khādituṃ vaṭṭati guḷaharītakaṃ viyāti evamādikaṃ gārayhācariyuggahaṃ gahetvā ‘‘evaṃ amhākaṃ ācariyānaṃ uggaho paripucchā’’ti bhaṇati, āpattiyeva.</paragraph>
    <centered line="286">Anādariyasikkhāpadavaṇṇanā niṭṭhitā.</centered>
    <subhead line="287">5. Bhiṃsāpanasikkhāpadavaṇṇanā</subhead>
    <paragraph line="288"><bold>Rūpādīnī</bold>ti bhayānakāni rūpasaddagandharasaphoṭṭhabbāni. <bold>Bhayānakakatha</bold>nti corakantāravāḷakantārapisācakantārappaṭisaṃyuttakathaṃ.</paragraph>
    <centered line="289">Bhiṃsāpanasikkhāpadavaṇṇanā niṭṭhitā.</centered>
    <subhead line="290">6. Jotisikkhāpadavaṇṇanā</subhead>
    <paragraph line="291"><bold>Agilāno</bold>ti yassa vinā agginā phāsu hoti, so idha agilāno nāma. <bold>Joti</bold>nti aggiṃ.</paragraph>
    <paragraph line="292"><bold>Bhaggesū</bold>ti evaṃnāmake janapade. <bold>Bhaggā</bold>nāma jānapadino rājakumārā, tesaṃ nivāso ekopi janapado ruḷhisaddena <bold>‘‘bhaggā’’</bold>ti vuccati. Tena vuttaṃ ‘‘bhaggesūti evaṃnāmake janapade’’ti. <bold>Tathā patilātaṃ ukkhipantassā</bold>ti ḍayhamānaṃ alātaṃ patitaṃ ukkhipantassa tathā dukkaṭanti attho. <bold>Tañcā</bold>ti <pageBreak edition="M" number="0.0405" /> dukkaṭaṃ parāmasati. <bold>Avijjhāta</bold>nti anibbutālātaṃ. <bold>Padīpajotikajantāghare</bold>ti padīpujjalanapattapacanasedakammādīsu jotikaraṇe aggisālāyañca samādahantassa anāpattīti attho. <bold>Tathārūpappaccaye</bold>ti ṭhapetvā padīpādīni aññasmimpi tathārūpapaccaye. <bold>Āpadāsū</bold>ti duṭṭhavāḷamigaamanussehi upaddavesu.</paragraph>
    <centered line="293">Jotisikkhāpadavaṇṇanā niṭṭhitā.</centered>
    <subhead line="294">7. Nahānasikkhāpadavaṇṇanā</subhead>
    <paragraph line="295"><bold>‘‘Diyaḍḍho</bold><pageBreak edition="V" number="0.0371" /><bold>māso seso gimhāna’’nti ‘‘vassānassa paṭhamo māso’’iccete aḍḍhateyyamāsā uṇhasamayo, pariḷāhasamayo</bold>ti gimhānaṃ seso diyaḍḍho māso uṇhasamayo, vassānassa paṭhamo māso pariḷāhasamayoti evaṃ ete aḍḍhateyyamāsā kamena uṇhasamayo, pariḷāhasamayo nāma hotīti attho teneva <bold>padabhājaniyaṃ</bold> ‘‘uṇhasamayo nāma diyaḍḍho māso seso gimhāna’’nti, ‘‘pariḷāhasamayo nāma vassānassa paṭhamo māso’’ti vuttaṃ. Yadā vinā nahānena na phāsu hoti, ayaṃ <bold>gilānasamayo</bold>. <bold>Padabhājaniyaṃ</bold> (pāci. 364) pana gilāne nicchite gilānakālo nicchitova hotīti ‘‘yassa vinā nahānena na phāsu hoti, ‘gilānasamayo’ti nahāyitabba’’nti vuttaṃ. <bold>Pariveṇasammajjanamattampī</bold>ti antamaso pariveṇasammajjanamattampi.</paragraph>
    <paragraph line="296"><bold>Vālukaṃ ukkiritvā</bold>ti sukkhāya nadiyā vālikaṃ uttiritvā. <bold>Āvāṭesupī</bold>ti <bold>pi</bold>-saddena nadiyaṃ vattabbameva natthīti dasseti. <bold>Āpadāsū</bold>ti bhamarādīhi anubandhesu.</paragraph>
    <centered line="297">Nahānasikkhāpadavaṇṇanā niṭṭhitā.</centered>
    <subhead line="298">8. Dubbaṇṇakaraṇasikkhāpadavaṇṇanā</subhead>
    <paragraph line="299"><bold>Lābha</bold>saddoyaṃ kammasādhano ‘‘ko bhavatā lābho laddho’’tiādīsu viya, so cettha atītakālikoti āha <bold>‘‘alabbhīti labho’’</bold>ti <pageBreak edition="M" number="0.0406" />, laddhanti attho. <bold>‘‘Labho eva lābho’’</bold>ti iminā sakatthe ṇapaccayoti dasseti. <bold>Kiṃ alabbhī</bold>ti kiṃ laddhaṃ. <bold>Nava</bold>nti abhinavaṃ. Ettāvatā ca navañca taṃ cīvarañcāti <bold>navacīvaraṃ,</bold> navacīvaraṃ lābho etenāti <bold>navacīvaralābho</bold>ti evamettha samāso daṭṭhabboti. Yadi evaṃ kathaṃ ‘‘navaṃ cīvaralābhenā’’ti vuttanti āha <bold>‘‘iti navacīvaralābhenā’’</bold>tiādi. Ettha ca ‘‘vikappanupagaṃ pacchima’’nti na vuttattā <bold>cīvara</bold>nti yaṃ nivāsetuṃ vā pārupituṃ vā sakkā hoti, tadeva veditabbanti āha <bold>‘‘nivāsanapārupanupagaṃ cīvara’’</bold>nti. <bold>‘‘Dubbaṇṇakaraṇaṃ ādātabba’’</bold>nti etaṃ kappabinduṃ sandhāya vuttaṃ, na nīlādīhi sakalacīvaraṃ dubbaṇṇakaraṇaṃ, tañca pana kappaṃ ādiyantena cīvaraṃ rajitvā catūsu vā koṇesu, tīsu vā dvīsu vā ekasmiṃ vā koṇe morassa akkhimaṇḍalamattaṃ vā maṅgulapiṭṭhimattaṃ vā ādātabbanti āha <bold>‘‘tassā’’</bold>tiādi. <bold>Kaṃsanīlenā</bold>ti cammakāranīlena. <bold>Mahāpaccariyaṃ pana</bold> ‘‘ayomalaṃ lohamalaṃ, etaṃ kaṃsanīlaṃ nāmā’’ti (pāci. aṭṭha. 368) vuttaṃ <pageBreak edition="V" number="0.0372" />. <bold>Pattanīlenā</bold>ti yena kenaci nīlavaṇṇena paṇṇarasena. <bold>Kappabinduṃ ādiyitvā</bold>ti vaṭṭaṃ ekaṃ kappabinduṃ ādiyitvā.</paragraph>
    <paragraph line="300">Pāḷikappakaṇṇikakappādayo pana sabbaṭṭhakathāsu paṭisiddhā. Aggaḷādīni kappakatacīvare pana pacchā āropetvā kappakaraṇakiccaṃ natthīti āha <bold>‘‘pacchā āropitesū’’</bold>tiādi. <bold>Aggaḷaanuvātaparibhaṇḍesū</bold>ti uddharitvā alliyāpanakakhaṇḍapiṭṭhianuvātakucchianuvātesu. <bold>Kiriyākiriya</bold>nti nivāsanapārupanato, kappassa anādānato kiriyākiriyaṃ.</paragraph>
    <centered line="301">Dubbaṇṇakaraṇasikkhāpadavaṇṇanā niṭṭhitā.</centered>
    <subhead line="302">9. Vikappanasikkhāpadavaṇṇanā</subhead>
    <paragraph line="303">Sammukhena vikappanā <bold>sammukhavikappanā</bold>. Parammukhena vikappanā <bold>parammukhavikappanā. Sannihitāsannihitabhāva</bold>nti āsannadūrabhāvaṃ. Āsannadūrabhāvo ca adhiṭṭhāne vuttanayeneva veditabbo.</paragraph>
    <paragraph line="304"><bold>Mitto</bold>ti daḷhamitto. <bold>Sandiṭṭho</bold>ti diṭṭhamatto nātidaḷhamitto. <bold>Akatapaccuddhāra</bold>nti ‘‘mayhaṃ santakaṃ paribhuñja vā vissajjehi vā’’tiādinā akatapaccuddhāraṃ. <bold>Yena vinayakammaṃ kata</bold>nti yena saddhiṃ vinayakammaṃ kataṃ.</paragraph>
    <paragraph line="305">Paribhogena <pageBreak edition="M" number="0.0407" /><bold>kāyakammaṃ,</bold> apaccuddhārāpanena <bold>vacīkamma</bold>nti āha <bold>‘‘samuṭṭhānādīni paṭhamakathinasadisānevā’’</bold>ti. <bold>Kiriyākiriya</bold>nti ettha paribhuñjanaṃ <bold>kiriyaṃ</bold>. Apaccuddhārāpanaṃ <bold>akiriyaṃ</bold>.</paragraph>
    <centered line="306">Vikappanasikkhāpadavaṇṇanā niṭṭhitā.</centered>
    <subhead line="307">10. Apanidhānasikkhāpadavaṇṇanā</subhead>
    <paragraph line="308"><bold>Adhiṭṭhānupaga</bold>nti adhiṭṭhānayoggaṃ ayopattañceva mattikāpattañca. <bold>Sūkarantakaṃ</bold> nāma kuñcikākoso viya anto susiraṃ katvā koṭṭitaṃ.</paragraph>
    <paragraph line="309"><bold>Aññaṃ</bold><pageBreak edition="V" number="0.0373" /><bold>parikkhāra</bold>nti pāḷiyā anāgatapattatthavikādiṃ. <bold>Dhammakathaṃ katvā</bold>ti ‘‘samaṇena nāma anihitaparikkhārena bhavituṃ na vaṭṭatī’’ti evaṃ ‘‘dhammakathaṃ kathetvā dassāmī’’ti nikkhipato anāpatti.</paragraph>
    <centered line="310">Apanidhānasikkhāpadavaṇṇanā niṭṭhitā.</centered>
    <centered line="311">Surāpānavaggo chaṭṭho.</centered>
    <title line="312">7. Sappāṇakavaggo</title>
    <subhead line="313">1. Sañciccasikkhāpadavaṇṇanā</subhead>
    <paragraph line="314"><bold>Pācittiya</bold>nti <pageBreak edition="V" number="0.0374" /> antamaso mañcapīṭhaṃ sodhento maṅgulabījakepi pāṇasaññī nikkāruṇikatāya taṃ bhindanto apaneti (pāci. aṭṭha. 382), pācittiyaṃ. Tenāha <bold>‘‘taṃ khuddakampī’’</bold>tiādi. <bold>Upakkamamahantatāya akusalaṃ mahantaṃ hotī</bold>ti bahukkhattuṃ pavattajavanehi laddhāsevanāya sanniṭṭhāpakacetanāya vasena payogassa mahantattā akusalaṃ mahantaṃ hoti, mahāsāvajjaṃ hotīti adhippāyo.</paragraph>
    <centered line="315">Sañciccasikkhāpadavaṇṇanā niṭṭhitā.</centered>
    <subhead line="316">2. Sappāṇakasikkhāpadavaṇṇanā</subhead>
    <paragraph line="317">Ettha <pageBreak edition="M" number="0.0408" /> ca paṭaṅgapāṇakānaṃ patanaṃ ñatvāpi suddhacittatāya padīpujjalane viya sappāṇakabhāvaṃ ñatvāpi udakasaññāya paribhuñjitabbato <bold>paṇṇattivajja</bold>tā veditabbā.</paragraph>
    <centered line="318">Sappāṇakasikkhāpadavaṇṇanā niṭṭhitā.</centered>
    <subhead line="319">3. Ukkoṭanasikkhāpadavaṇṇanā</subhead>
    <paragraph line="320"><bold>Tassa tassa bhikkhuno</bold>ti yena yena vūpasamitaṃ, tassa tassa bhikkhuno. <bold>‘‘Akataṃ kamma’’ntiādīni vadanto</bold>ti ‘‘akataṃ kammaṃ, dukkaṭaṃ kammaṃ, puna kātabbaṃ kammaṃ, anihataṃ dunnihataṃ puna nihanitabba’’nti (pāci. 394) vadanto. <bold>Yathāṭhitabhāvena patiṭṭhātuṃ na dadeyyā</bold>ti tesaṃ pavatti ākāradassanatthaṃ vuttaṃ. Tenāha <bold>‘‘yaṃ pana dhammena adhikaraṇaṃ nihataṃ, taṃ sunihatamevā’’</bold>ti.</paragraph>
    <centered line="321">Ukkoṭanasikkhāpadavaṇṇanā niṭṭhitā.</centered>
    <subhead line="322">4. Duṭṭhullasikkhāpadavaṇṇanā</subhead>
    <paragraph line="323">Cattāri <pageBreak edition="V" number="0.0375" /> pārājikāni atthuddhāravasena padabhājaniyaṃ dassitānīti āha <bold>‘‘duṭṭhullanti saṅghādisesaṃ adhippeta’’</bold>nti. <bold>Yena kenaci upāyenā</bold>ti ‘‘sāmaṃ vā jānāti, aññe vā tassa ārocenti, so vā ārocetī’’ti (pāci. 399) vuttesu yena kenaci upāyena. <bold>Pācittiyaṃ</bold> dhuraṃ nikkhittamatteyevāti adhippāyo. Sace pacchāpi āroceti, dhuranikkhepane āpattito na muccati. Tenāha <bold>‘‘sacepī’’</bold>tiādi. <bold>Samaṇasatampi āpajjatiyevā</bold>ti samaṇasatampi sutvā yadi chādeti, pācittiyaṃ āpajjatiyevāti attho. <bold>Yenassa ārocita</bold>nti yena dutiyena assa tatiyassa ārocitaṃ. <bold>Tassevā</bold>ti tassa dutiyasseva. <bold>Ārocetī</bold>ti paṭicchādanatthameva ‘‘mā kassaci ārocesī’’ti vadati. <bold>Koṭichinnā hotī</bold>ti (sārattha. ṭī. pācittiya 3.399) yasmā paṭicchādanapaccayā āpattiṃ āpajjitvāva dutiyena <pageBreak edition="M" number="0.0409" /> tatiyassa ārocitaṃ, tasmā tappaccayā puna tena āpajjitabbāpattiyā abhāvato āpattiyā koṭi chinnā nāma hoti.</paragraph>
    <paragraph line="324"><bold>Ādipade</bold>ti duṭṭhullāpattisaññī, vematiko, aduṭṭhullāpattisaññīti imesu tīsu ‘‘duṭṭhullāpattisaññī paṭicchādetī’’ti (pāci. 400) imasmiṃ paṭhamapade. <bold>Itaresu dvīsū</bold>ti ‘‘vematiko paṭicchādeti, aduṭṭhullāpattisaññī paṭicchādetī’’ti imesu padesu. <bold>Aduṭṭhullāyā</bold>ti avasesapañcāpattikkhandhe. <bold>Anupasampannassa duṭṭhulle vā aduṭṭhulle vā ajjhācāre</bold>ti anupasampannassa purimapañcasikkhāpadavītikkamasaṅkhāte duṭṭhulle vā itarasmiṃ aduṭṭhulle vā ajjhācāre. Yaṃ pana <bold>samantapāsādikāyaṃ</bold> ‘‘anupasampannassa sukkavisaṭṭhi ca kāyasaṃsaggo cāti ayaṃ duṭṭhullaajjhācāro nāmā’’ti (pāci. aṭṭha. 400) vuttaṃ, taṃ duṭṭhullārocanasikkhāpadaṭṭhakathāya (pāci. aṭṭha. 78 ādayo) na sameti, na cāpi evaṃ vattuṃ yujjati ‘‘ārocane anupasampannassa duṭṭhullaṃ aññathā adhippetaṃ, paṭicchādane aññathā’’ti (sārattha. ṭī. pācittiya 400) visesakāraṇassānupalabbhanato, tasmā taṃ upaparikkhitabbaṃ.</paragraph>
    <centered line="325">Duṭṭhullasikkhāpadavaṇṇanā niṭṭhitā.</centered>
    <subhead line="326">5. Ūnavīsativassasikkhāpadavaṇṇanā</subhead>
    <paragraph line="327">Gabbhavīsopi <pageBreak edition="V" number="0.0376" /> hi ‘‘paripuṇṇavīso’’ tveva saṅkhaṃ gacchatīti āha <bold>‘‘paṭisandhiggahaṇato paṭṭhāyā’’</bold>tiādi. Tattha <bold>paṭisandhiggahaṇato paṭṭhāyā</bold>ti yaṃ mātukucchismiṃ paṭhamaṃ cittaṃ uppannaṃ paṭhamaṃ viññāṇaṃ pātubhūtaṃ, taṃ ādiṃ katvā. <bold>So</bold>ti yo puggalo ūnavīsativasso upasampādito, so puggalo. <bold>Aññaṃ upasampādetī</bold>ti upajjhāyo vā kammavācācariyo vā hutvā aññaṃ puggalaṃ upasampādeti. <bold>Ta</bold>nti ūnavīsativassaṃ puggalaṃ. <bold>Sīmaṃ vā sammannatī</bold>ti navaṃ sīmaṃ bandhati.</paragraph>
    <centered line="328">Ūnavīsativassasikkhāpadavaṇṇanā niṭṭhitā.</centered>
    <subhead line="329">6. Theyyasatthasikkhāpadavaṇṇanā</subhead>
    <paragraph line="330"><bold>Rājānaṃ vā vañcetvā</bold>ti rājānaṃ thenetvā rañño santakaṃ kiñci gahetvā, ‘‘idāni tassa na dassāmā’’ti <bold>maggappaṭipannā akatakammā ceva katakammā</bold><pageBreak edition="M" number="0.0410" /><bold>ca corā</bold>ti vuttaṃ hoti. Esa nayo <bold>suṅkaṃ pariharitukāmā</bold>ti etthāpi.</paragraph>
    <paragraph line="331"><bold>Kālavisaṅketenā</bold>ti kālassa visaṅketena, divasavisaṅketenāti vuttaṃ hoti. Maggavisaṅketena, pana aṭavivisaṅketena vā gacchato āpattiyeva.</paragraph>
    <centered line="332">Theyyasatthasikkhāpadavaṇṇanā niṭṭhitā.</centered>
    <subhead line="333">7. Saṃvidhānasikkhāpadavaṇṇanā</subhead>
    <paragraph line="334"><bold>Mātugāmenā</bold>ti itthiyā. Ekatoupasampannā, pana sikkhamānā, sāmaṇerī cāti imā tissopi idha saṅgahaṃ gacchanti. Imāsaṃ pana tissannaṃ samayo rakkhati. Ayametāsaṃ, mātugāmassa ca visesoti veditabbaṃ.</paragraph>
    <centered line="335">Saṃvidhānasikkhāpadavaṇṇanā niṭṭhitā.</centered>
    <subhead line="336">8. Ariṭṭhasikkhāpadavaṇṇanā</subhead>
    <paragraph line="337">Taṃtaṃsampattiyā <pageBreak edition="V" number="0.0377" /> (sārattha. ṭī. pācittiya 3.417) vibandhanavasena sattasantānassa antare vemajjhe eti āgacchatīti <bold>antarāyo,</bold> diṭṭhadhammikādianattho, anatikkamanatthena tasmiṃ antarāye niyuttā, antarāyaṃ vā phalaṃ arahanti, antarāyassa vā karaṇasīlāti <bold>antarāyikā</bold>. Tenāha <bold>‘‘saggamokkhānaṃ antarāyaṃ karontīti antarāyikā’’</bold>ti (ma. ni. aṭṭha. 1.234). <bold>Te kammakilesavipākaupavādapaññattivītikkamavasena pañcavidhā</bold>ti ettha ca pañcānantariyakammaṃ <bold>kammantarāyikaṃ</bold> nāma, tathā bhikkhunidūsakakammaṃ. Taṃ pana mokkhasseva antarāyaṃ karoti, na saggassa. Niyatamicchādiṭṭhidhammā <bold>kilesantarāyikā</bold> nāma. Paṇḍakatiracchānagataubhatobyañjanakānaṃ paṭisandhidhammā <bold>vipākantarāyikā</bold> nāma. Ariyūpavādā <bold>upavādantarāyikā</bold> nāma. Te pana yāva ariye na khamāpenti, tāvadeva, na tato paraṃ. Sañcicca āpannā āpattiyo <bold>paññattivītikkamantarāyikā</bold> nāma. Tāpi yāva bhikkhubhāvaṃ vā paṭijānāti, na vuṭṭhāti vā na deseti vā, tāvadeva, na tato paraṃ.</paragraph>
    <paragraph line="338">Tatrāyaṃ <pageBreak edition="M" number="0.0411" /> (ma. ni. aṭṭha. 1.234; pāci. aṭṭha. 417) ariṭṭho bhikkhu bahussuto dhammakathiko sesantarāyike jānāti, vinaye pana akovidattā paṇṇattivītikkamantarāyike na jānāti, tasmā rahogato evaṃ cintesi ‘‘ime āgārikā pañca kāmaguṇe paribhuñjantā sotāpannāpi sakadāgāminopi anāgāminopi honti, bhikkhūpi manāpikāni cakkhuviññeyyāni rūpāni passanti…pe… kāyaviññeyye phoṭṭhabbe phusanti, mudukāni attharaṇapāvuraṇādīni paribhuñjanti, etaṃ sabbaṃ vaṭṭati. Kasmā? Itthirūpā…pe… itthiphoṭṭhabbā eva na vaṭṭanti, etepi vaṭṭantī’’ti evaṃ rasena rasaṃ saṃsanditvā sacchandarāgaparibhogañca nicchandarāgaparibhogañca ekaṃ katvā thūlavākehi saddhiṃ atisukhumasuttaṃ ghaṭento viya, sāsapena saddhiṃ sineruṃ upasaṃharanto viya ca pāpakaṃ diṭṭhigataṃ uppādetvā ‘‘kiṃ bhagavatā mahāsamuddaṃ bandhantena viya mahatā ussāhena paṭhamapārājikaṃ paññattaṃ, natthi ettha doso’’ti sabbaññutaññāṇena saddhiṃ paṭivirujjhanto bhabbapuggalānaṃ āsaṃ chindanto jinassa āṇācakke pahāramadāsi. Tenāha <bold>‘‘tesū’’</bold>tiādi.</paragraph>
    <paragraph line="339">Tattha <bold>tesū</bold>ti yathāvuttesu antarāyesu. <bold>Aṭṭhikaṅkalūpamā kāmā</bold>ti ettha <bold>aṭṭhikaṅkalaṃ</bold> (sārattha. ṭī. pācittiya 3.417) nāma uraṭṭhi vā piṭṭhikaṇṭakaṃ vā sīsaṭṭhi vā. Tañhi nimmaṃsattā ‘‘kaṅkala’’nti vuccati. Vigatamaṃsāya hi aṭṭhisaṅkhalikāya ekaṭṭhimhi vā <bold>kaṅkala</bold>saddo niruḷho <pageBreak edition="V" number="0.0378" />, taṃsadisā kāmā appassādaṭṭhenāti attho. <bold>Ādi</bold>saddena ‘‘maṃsapesūpamā kāmā, tiṇukkūpamā kāmā, aṅgārakāsūpamā kāmā, supinakūpamā kāmā, yācitakūpamā kāmā, rukkhaphalūpamā kāmā, asisūnūpamā kāmā, sattisūlūpamā kāmā, sappasirūpamā kāmā’’ti (ma. ni. 1.234, 236; 2.43-48; pāci. 417; cūḷava. 65) etesaṃ gahaṇaṃ.</paragraph>
    <paragraph line="340">Tattha <bold>maṃsapesūpamā kāmā</bold> (pāci. aṭṭha. 417) bahusādhāraṇaṭṭhena. <bold>Tiṇukkūpamā kāmā</bold> anudahanaṭṭhena. <bold>Aṅgārakāsūpamā kāmā</bold> mahābhitāpanaṭṭhena. <bold>Supinakūpamā kāmā</bold> ittarapaccupaṭṭhānaṭṭhena. <bold>Yācitakūpamā kāmā</bold> tāvakālikaṭṭhena. <bold>Rukkhaphalūpamā kāmā</bold> sabbaṅgapaccaṅgapalibhañjanaṭṭhena. <bold>Asisūnūpamā</bold> adhikuṭṭanaṭṭhena. <bold>Sattisūlūpamā</bold> vinivijjhanaṭṭhena. <bold>Sappasirūpamā</bold> sāsaṅkasappaṭibhayaṭṭhena.</paragraph>
    <paragraph line="341"><bold>Tathevā</bold>ti <pageBreak edition="M" number="0.0412" /> ‘‘mā āyasmā’’tiādīhi. <bold>Itaresa</bold>nti so saṅghamajjhaṃ ākaḍḍhitvā yehi ‘‘mā āyasmā’’tiādinā vutto, tattha tehi aññesaṃ sutānaṃ bhikkhūnaṃ. <bold>Ñatticatutthena kammenā</bold>ti ‘‘suṇātu me, bhante, saṅgho, itthannāmassa bhikkhuno evarūpaṃ pāpakaṃ diṭṭhigataṃ uppanna’’ntiādinā (pāci. 420) padabhājaniyaṃ vuttena ñatticatutthena kammena.</paragraph>
    <centered line="342">Ariṭṭhasikkhāpadavaṇṇanā niṭṭhitā.</centered>
    <subhead line="343">9. Ukkhittasambhogasikkhāpadavaṇṇanā</subhead>
    <paragraph line="344"><bold>Akatānudhammenā</bold>ti ukkhipitvā anosāritena. Tenāha <bold>‘‘anudhammo vuccatī’’</bold>tiādi. Ettha anudhammoti osāraṇā vuccatīti sambandho. Ukkhepanīyakammassānurūpo, pacchā kattabbo vā dhammoti <bold>anudhammo. Anulomavattaṃ disvā</bold>ti ‘‘na upasampādetabbaṃ, na nissayo dātabbo’’tiādikaṃ (cūḷava. 70) aṭṭhārasavidhaṃ vattaṃ disvā, etesu aṭṭhārasasu anulomavattesu vattantaṃ disvāti adhippāyo. <bold>Āmisasambhogaṃ vā dhammasambhogaṃ vā</bold>ti ettha yaṃ kiñci āmisassa dānaṃ, paṭiggahaṇañca <bold>āmisasambhogo</bold>. Dhammassa uddisanaṃ, uddisāpanañca <bold>dhammasambhogo</bold>. <bold>Saṃvaseyyā</bold>ti ‘‘uposathaṃ vā pavāraṇaṃ vā saṅghakammaṃ vā’’ti (pāci. 425) evaṃ padabhājaniyaṃ vuttaṃ tividhaṃ saṃvāsaṃ kareyya. Yasmā panettha uposathapavāraṇāpi saṅghehiyeva kātabbattā <bold>saṅghakammāni</bold>yeva honti, tasmā <bold>‘‘uposathādikaṃ saṅghakammaṃ kareyyā’’</bold>ti vuttaṃ. <bold>Payoge payoge</bold>ti dāne dāne, gahaṇe gahaṇe cāti attho.</paragraph>
    <paragraph line="345">Paṇṇattiṃ <pageBreak edition="V" number="0.0379" /> ajānantena arahatāpi kiriyābyākatacittena āpajjitabbattā <bold>‘‘ticitta’’</bold>nti vuttaṃ.</paragraph>
    <centered line="346">Ukkhittasambhogasikkhāpadavaṇṇanā niṭṭhitā.</centered>
    <subhead line="347">10. Kaṇṭakasikkhāpadavaṇṇanā</subhead>
    <paragraph line="348"><bold>Pire</bold>ti (sārattha. ṭī. pācittiya 3.428) nipātapadaṃ sambodhane vattamānaṃ parasaddena samānatthaṃ vadantīti āha <bold>‘‘para amāmakā’’</bold>ti, amhākaṃ anajjhattikabhūtāti attho. <bold>Pire</bold>ti <pageBreak edition="M" number="0.0413" /> vā ‘‘parato’’ti iminā samānatthaṃ nipātapadaṃ, tasmā <bold>cara pire</bold>ti parato gaccha, mā idha tiṭṭhāti evamettha attho daṭṭhabbo.</paragraph>
    <centered line="349">Kaṇṭakasikkhāpadavaṇṇanā niṭṭhitā.</centered>
    <centered line="350">Sappāṇakavaggo sattamo.</centered>
    <title line="351">8. Sahadhammikavaggo</title>
    <subhead line="352">1. Sahadhammikasikkhāpadavaṇṇanā</subhead>
    <paragraph line="353"><bold>Sahadhammikaṃ vuccamāno</bold>ti sahadhammikena vuccamāno. Karaṇatthe cetaṃ upayogavacanaṃ. ‘‘Pañcahi sahadhammikehi sikkhitabbattā, tesaṃ vā santakattā <bold>‘sahadhammika’</bold>nti laddhanāmena buddhapaññattena sikkhāpadena vuccamānoti attho’’ti (kaṅkhā. aṭṭha. dubbacasikkhāpadavaṇṇanā; pārā. aṭṭha. 2.425-426) dubbacasikkhāpade vuttattā <bold>‘‘sahadhammikaṃ vuccamānoti imassattho dubbacasikkhāpade vutto’’</bold>ti vuttaṃ. <bold>Anādariyabhayā</bold>ti anādarakaraṇe bhayā, tattha pācittiyabhayāti attho. <bold>Lesena evaṃ vadantassā</bold>ti ujukaṃ ‘‘na sikkhissāmī’’ti avatvā ‘‘yāva na aññaṃ bhikkhu’’ntiādinā lesena vadantassa.</paragraph>
    <centered line="354">Sahadhammikasikkhāpadavaṇṇanā niṭṭhitā.</centered>
    <subhead line="355">2. Vilekhanasikkhāpadavaṇṇanā</subhead>
    <paragraph line="356"><bold>Khuddakehi</bold><pageBreak edition="V" number="0.0380" /><bold>ca anukhuddakehi cā</bold>ti saṅghādisesādīhi khuddakehi ceva thullaccayādīhi anukhuddakehi ca. Ṭhapetvā hi cattāri pārājikāni avasesāni sabbāni sikkhāpadāni pariyāyena khuddakāni ceva honti anukhuddakāni ca. Vuttañhetaṃ <bold>pañcasatikakkhandhake</bold> (cūḷava. 441) –</paragraph>
    <indent line="357">‘‘Katamāni pana, bhante, khuddānukhuddakāni sikkhāpadānīti? Ekacce therā evamāhaṃsu – ‘cattāri pārājikāni ṭhapetvā avasesāni khuddānukhuddakāni sikkhāpadānī’ti. Ekacce therā evamāhaṃsu – ‘cattāri pārājikāni ṭhapetvā terasa saṅghādisese ṭhapetvā avasesāni khuddānukhuddakāni sikkhāpadānī’ti. Ekacce <pageBreak edition="M" number="0.0414" /> therā evamāhaṃsu – ‘cattāri pārājikāni ṭhapetvā terasa saṅghādisese ṭhapetvā dve aniyate ṭhapetvā avasesāni khuddānukhuddakāni sikkhāpadānī’ti. Ekacce therā evamāhaṃsu – ‘‘cattāri pārājikāni ṭhapetvā terasa saṅghādisese ṭhapetvā dve aniyate ṭhapetvā tiṃsa nissaggiye pācittiye ṭhapetvā avasesāni khuddānukhuddakāni sikkhāpadānī’ti. Ekacce therā evamāhaṃsu – ‘cattāri pārājikāni ṭhapetvā terasa saṅghādisese ṭhapetvā dve aniyate ṭhapetvā tiṃsa nissaggiye pācittiye ṭhapetvā dvenavutipācittiye ṭhapetvā avasesāni khuddānukhuddakāni sikkhāpadānī’ti. Ekacce therā evamāhaṃsu ‘cattāri pārājikāni ṭhapetvā terasa saṅghādisese ṭhapetvā dve aniyate ṭhapetvā tiṃsa nissaggiye pācittiye ṭhapetvā dvenavutipācittiye ṭhapetvā cattāro pāṭidesanīye ṭhapetvā avasesāni khuddānukhuddakāni sikkhāpadānī’’’ti.</indent>
    <paragraph line="358">Yaṃ pana nāgasenattherena milindaraññā puṭṭhena vuttaṃ ‘‘dukkaṭaṃ, mahārāja, khuddakaṃ sikkhāpadaṃ, dubbhāsitaṃ anukhuddaka’’nti (mi. pa. 4.2.1), tattha antimakoṭṭhāsameva gahetvā vuttaṃ. Taṃ vādapathopacchedanatthanti daṭṭhabbaṃ.</paragraph>
    <paragraph line="359"><bold>Saṃvattanamariyādaparicchedavacana</bold>nti saṃvattanassa mariyādā avadhi <bold>saṃvattanamariyādā,</bold> tāya niyamavasena yo paricchedo, tassa vacanaṃ <bold>saṃvattanamariyādaparicchedavacanaṃ</bold>. Idāni taṃ mariyādaṃ vivaritvā dassetuṃ <bold>‘‘idaṃ vuttaṃ hotī’’</bold>tiādi vuttaṃ. Tattha <bold>uddisantī</bold>ti ācariyā attano ruciyā uddisanti. <bold>Uddisāpentī</bold>ti ācariyaṃ yācitvā antevāsikā uddisāpenti. <bold>Sajjhāyantī</bold>ti <pageBreak edition="V" number="0.0381" /> dhārenti. <bold>Kukkuccavippaṭisāro</bold>ti kukkuccasaṅkhāto vippaṭisāro. <bold>Vihesāvicikicchāmanovilekhā</bold>ti vihesāvicikicchāsaṅkhātā manovilekhā. <bold>Garahaṇe</bold>ti nindane.</paragraph>
    <paragraph line="360"><bold>Anupasampannassa vivaṇṇane</bold>ti anupasampannassa santike nindato tassa tasmiṃ vimatiṃ uppādetuṃ vinayavivaṇṇane.</paragraph>
    <centered line="361">Vilekhanasikkhāpadavaṇṇanā niṭṭhitā.</centered>
    <subhead line="362">3. Mohanasikkhāpadavaṇṇanā</subhead>
    <paragraph line="363"><bold>Tasmiṃ</bold><pageBreak edition="M" number="0.0415" /><bold>anācāre</bold>ti tasmiṃ anācāre āciṇṇe. <bold>Mokkho natthī</bold>ti tassā āpattiyā mokkho natthi. <bold>Tassa te</bold>ti tassa tava. <bold>Alābhā</bold>ti ye aññesaṃ pātimokkhe uddissamāne sādhukaṃ aṭṭhiṃ katvā manasikaraṇassa ānisaṃsasaññitā diṭṭhadhammikasamparāyikā ca lābhā icchitabbā, te sabbe tuyhaṃ alābhā eva honti. <bold>Dulladdha</bold>nti puññavisesena laddhampi manussattaṃ dulladdhaṃ. <bold>Sādhuka</bold>nti suṭṭhu. <bold>Aṭṭhiṃ katvā</bold>ti atthikabhāvaṃ katvā, atthiko hutvāti vuttaṃ hoti. <bold>Ñattidutiyena kammenā</bold>ti ‘‘suṇātu me, bhante, saṅgho’’tiādinā (pāci. 446) padabhājaniyaṃ vuttena mohāropanakena ñattidutiyena kammena.</paragraph>
    <paragraph line="364"><bold>Adhammakamme</bold>ti ettha mohāropanakammaṃ adhippetaṃ.</paragraph>
    <centered line="365">Mohanasikkhāpadavaṇṇanā niṭṭhitā.</centered>
    <subhead line="366">4. Pahārasikkhāpadavaṇṇanā</subhead>
    <paragraph line="367"><bold>Pahāraṃ dadeyyā</bold>ti antamaso uppalapattaṃ upādāya kāyakāyappaṭibaddhanissaggiyānaṃ aññatarena pahāraṃ dadeyya. Evaṃ pana pahāre dinne hattho vā bhijjatu, pādo vā sīsaṃ vā, maratu vā, pācittiyameva. Tenāha <bold>‘‘paharitukāmatāyā’’</bold>tiādi.</paragraph>
    <paragraph line="368"><bold>Anupasampanne</bold>ti gahaṭṭhe vā pabbajite vā itthiyā vā purise vā antamaso tiracchānagatepi. Sace pana rattacitto itthiṃ paharati, saṅghādiseso. <bold>Kenaci viheṭhiyamānassā</bold>ti manussena <pageBreak edition="V" number="0.0382" /> vā tiracchānagatena vā viheṭhiyamānassa. <bold>Mokkhādhippāyassā</bold>ti tato attano mokkhaṃ patthayamānassa. Sacepi antarāmagge (pāci. aṭṭha. 453) coraṃ vā paccatthikaṃ vā viheṭhetukāmaṃ disvā ‘‘upāsaka, ettheva tiṭṭha, mā āgamitthā’’ti vatvā vacanaṃ anādiyitvā āgacchantaṃ ‘‘gaccha re’’ti muggarena vā satthakena vā paharitvā yāti, so ce tena pahārena marati, anāpattiyeva. Vāḷamigesupi eseva nayo.</paragraph>
    <centered line="369">Pahārasikkhāpadavaṇṇanā niṭṭhitā.</centered>
    <subhead line="370">5. Talasattikasikkhāpadavaṇṇanā</subhead>
    <paragraph line="371"><bold>Talasattika</bold>nti <pageBreak edition="M" number="0.0416" /> talameva talasattikaṃ. ‘‘Pothanasamatthaṭṭhena sattika’’nti (vajira. ṭī. pācittiya 456) eke. <bold>Uccāreyyā</bold>ti ukkhipeyya. <bold>Napaharitukāmatāya dinnattā dukkaṭa</bold>nti ettha paharitukāmatāya paharite purimasikkhāpadena pācittiyaṃ. Uccāretukāmatāya kevalaṃ uggiraṇamatte kate iminā pācittiyaṃ. Iminā pana virajjhitvā pahāro dinno, tasmā dukkaṭaṃ. Ettha pana ‘‘tiracchānagatādīnaṃ asucikaraṇādīni disvā kujjhitvāpi uggirantassa mokkhādhippāyoyevā’’ti (sārattha. ṭī. pācittiya 3.471) vadanti.</paragraph>
    <centered line="372">Talasattikasikkhāpadavaṇṇanā niṭṭhitā.</centered>
    <subhead line="373">6. Amūlakasikkhāpadavaṇṇanā</subhead>
    <paragraph line="374">Chaṭṭhasikkhāpadaṃ uttānameva.</paragraph>
    <centered line="375">Amūlakasikkhāpadavaṇṇanā niṭṭhitā.</centered>
    <subhead line="376">7. Sañciccasikkhāpadavaṇṇanā</subhead>
    <paragraph line="377"><bold>Kukkuccaṃ uppādentassā</bold>ti (vajira. ṭī. pācittiya 468) saṃsayaṃ janentassa. Paro kukkuccaṃ uppādetu vā, mā vā, taṃ appamāṇaṃ. <bold>Maññe</bold>ti takkayāmi. <bold>Ādi</bold>saddena ‘‘vikāle maññe <pageBreak edition="V" number="0.0383" /> tayā bhuttaṃ, majjaṃ maññe tayā pītaṃ, mātugāmena saddhiṃ raho maññe tayā nisinna’’ntiādīnaṃ (pāci. 466) gahaṇaṃ. <bold>Anupasampanne</bold>ti sāmaṇere.</paragraph>
    <centered line="378">Sañciccasikkhāpadavaṇṇanā niṭṭhitā.</centered>
    <subhead line="379">8. Upassutisikkhāpadavaṇṇanā</subhead>
    <paragraph line="380">Suyyatīti <bold>suti,</bold> saddo, sutiyā samīpaṃ <bold>upassutī</bold>ti āha <bold>‘‘sutisamīpa’’</bold>nti, saddasamīpanti attho. Yattha pana ṭhitena sakkā hoti saddaṃ sotuṃ <pageBreak edition="M" number="0.0417" />, tattha tiṭṭhanto saddasamīpe tiṭṭhati nāmāti āha <bold>‘‘yattha ṭhatvā’’</bold>tiādi. Atha vā upecca suyyati etthāti <bold>upassuti,</bold> ṭhānaṃ, yaṃ ṭhānaṃ upagatena sakkā hoti kathentānaṃ saddaṃ sotuṃ, tatthāti evampettha attho daṭṭhabbo. <bold>Turitagamanepī</bold>ti pacchato gacchantassa purato gacchantānaṃ saddasavanatthaṃ sīghagamanepi. <bold>Ohīyamānepī</bold>ti purato gacchantassa pacchato gacchantānaṃ vacanasavanatthaṃ ohīyamānepi.</paragraph>
    <paragraph line="381"><bold>Vūpasamissāmī</bold>ti upasamaṃ gamissāmi, kalahaṃ na karissāmi. <bold>Attānaṃ parimocessāmī</bold>ti mama akārakabhāvaṃ kathetvā attānaṃ parimocessāmi. <bold>Siyā kiriya</bold>nti kadāci sotukāmatāya gamanavasena samuṭṭhānato siyā kiriyaṃ. <bold>Siyā akiriya</bold>nti kadāci ṭhitaṭṭhānaṃ āgantvā mantayamānānaṃ ajānāpanavasena samuṭṭhānato siyā akiriyaṃ.</paragraph>
    <centered line="382">Upassutisikkhāpadavaṇṇanā niṭṭhitā.</centered>
    <subhead line="383">9. Kammappaṭibāhanasikkhāpadavaṇṇanā</subhead>
    <paragraph line="384"><bold>Dhammikāna</bold>nti dhammena vinayena satthusāsanena katattā dhammo etesu atthīti <bold>dhammikāni,</bold> tesaṃ dhammikānaṃ. <bold>Kammāna</bold>nti catunnaṃ saṅghakammānaṃ. Tenāha <bold>‘‘dhammenā’’</bold>tiādi. Tattha <bold>dhammenā</bold>ti bhūtena vatthunā. <bold>Vinayenā</bold>ti codanāya ceva sāraṇāya ca. <bold>Satthusāsanenā</bold>ti ñattisampadāya ceva anussavanāsampadāya ca. <bold>Samaggassa saṅghassā</bold>ti sīmaṭṭhakasaṅghaṃ sodhetvā chandārahānaṃ chandaṃ āharitvā kattabbattā kāyena ceva cittena ca ekībhūtassa saṅghassa. <bold>Taṃ taṃ vatthu</bold>nti avaṇṇabhaṇanādiṃ taṃ taṃ vatthu.</paragraph>
    <paragraph line="385">Osārenti <pageBreak edition="V" number="0.0384" /> saṅghamajjhaṃ etenāti <bold>osāraṇaṃ</bold>. Nissārenti saṅghamhā etenāti <bold>nissāraṇaṃ</bold>. <bold>Bhaṇḍukamma</bold>nti muṇḍakaraṇaṃ, kesacchedanāpucchananti attho. Kammameva lakkhaṇaṃ <bold>kammalakkhaṇaṃ</bold>. Osāraṇādayo viya kammañca hutvā aññañca nāmaṃ na labhati, kammameva hutvā lakkhīyatīti kammalakkhaṇanti attho. ‘‘Osāraṇaṃ nissāraṇa’’nti (pari. aṭṭha. 495-496) cettha padasiliṭṭhatāyetaṃ vuttaṃ. Paṭhamaṃ pana nissāraṇā hoti, pacchā osāraṇāti āha <pageBreak edition="M" number="0.0418" /><bold>‘‘tattha kaṇṭakasāmaṇerassā’’</bold>tiādi. <bold>Kaṇṭakasāmaṇerassa nāsanā viya nissāraṇā</bold>ti yathā kaṇṭakasāmaṇerassa daṇḍakammanāsanā nissāraṇā, tathā buddhassa vā dhammassa vā saṅghassa vā avaṇṇaṃ bhaṇato, akappiyaṃ ‘‘kappiya’’nti dīpayato, micchādiṭṭhikassa antaggāhikāya diṭṭhiyā samannāgatassa aññassāpi sāmaṇerassa –</paragraph>
    <indent line="386">‘‘Saṅghaṃ, bhante, pucchāmi ‘ayaṃ itthannāmo sāmaṇero buddhassa vā dhammassa vā saṅghassa vā avaṇṇavādī micchādiṭṭhiko, yaṃ aññe sāmaṇerā labhanti dirattatirattaṃ bhikkhūhi saddhiṃ sahaseyyaṃ, tassa alābhāya nissāraṇā ruccati saṅghassā’ti. Dutiyampi…pe… tatiyampi, bhante, saṅghaṃ pucchāmi ‘ayaṃ itthannāmo sāmaṇero…pe… ruccati saṅghassā’ti, cara pire vinassā’’ti (pari. aṭṭha. 495-496) –</indent>
    <unindented line="387">Kattabbanāsanā nissāraṇāti attho. <bold>Tādisaṃyeva sammāvattantaṃ disvā pavesanā osāraṇā</bold>ti tādisaṃyeva aparena samayena ‘‘ahaṃ, bhante, bālatāya aññāṇatāya alakkhikatāya evaṃ akāsiṃ, svāhaṃ saṅghaṃ khamāpemī’’ti khamāpentaṃ disvā yāvatatiyaṃ yācāpetvā –</unindented>
    <indent line="388">‘‘Saṅghaṃ, bhante, pucchāmi ‘ayaṃ itthannāmo sāmaṇero buddhassa vā dhammassa vā saṅghassa vā avaṇṇavādī micchādiṭṭhiko, yaṃ aññe sāmaṇerā labhanti bhikkhūhi saddhiṃ dirattatirattaṃ sahaseyyaṃ, tassa alābhāya nissārito, svāyaṃ idāni sorato nivātavutti lajjidhammaṃ okkanto hirottappe patiṭṭhito katadaṇḍakammo accayaṃ deseti, imassa sāmaṇerassa yathā pure kāyasambhogasāmaggidānaṃ ruccati saṅghassā’ti. Dutiyampi…pe… tatiyampi, bhante, saṅghaṃ pucchāmi…pe… ruccati saṅghassā’’ti (pari. aṭṭha. 495-496) –</indent>
    <unindented line="389">Pavesanā osāraṇāti attho.</unindented>
    <paragraph line="390"><bold>Kesacchedanāpucchana</bold>nti <pageBreak edition="V" number="0.0385" /> sīmāpariyāpanne bhikkhū sannipātāpetvā pabbajjāpekkhaṃ tattha netvā ‘‘saṅghaṃ, bhante, imassa dārakassa bhaṇḍukammaṃ āpucchāmī’’ti <pageBreak edition="M" number="0.0419" /> tikkhattuṃ vā dvikkhattuṃ vā sakiṃ vā vacanaṃ. Idha ca ‘‘imassa dārakassa bhaṇḍukammaṃ āpucchāmā’’tipi ‘‘imassa samaṇakaraṇaṃ āpucchāmā’’tipi ‘‘imassa pabbājanaṃ āpucchāmā’’tipi ‘‘ayaṃ samaṇo hotukāmo’’tipi ‘‘ayaṃ pabbajitukāmo’’tipi vattuṃ vaṭṭatiyeva.</paragraph>
    <paragraph line="391"><bold>Mukharassā</bold>ti mukhena kharassa. Yaṃ avandiyakammaṃ anuññātanti sambandho. <bold>Ūruṃ vivaritvā dassanādivatthūsū</bold>ti –</paragraph>
    <indent line="392">‘‘Tena kho pana samayena chabbaggiyā bhikkhū bhikkhuniyo kaddamodakena osiñcanti ‘appeva nāma amhesu sārajjeyyu’nti, kāyaṃ vivaritvā bhikkhunīnaṃ dassenti, ūruṃ vivaritvā bhikkhunīnaṃ dassenti, aṅgajātaṃ vivaritvā bhikkhunīnaṃ dassenti, bhikkhuniyo obhāsenti, bhikkhunīhi saddhiṃ sampayojenti ‘appeva nāma amhesu sārajjeyyu’’’nti (cūḷava. 411) –</indent>
    <unindented line="393">Imesu vatthūsu.</unindented>
    <paragraph line="394"><bold>Acchinnacīvarakādīna</bold>nti acchinnacīvarajiṇṇacīvaranaṭṭhacīvaragilānabahussutasaṅghabhāranittharakādīnaṃ. <bold>Cīvarādīnī</bold>ti cīvarabhesajjasenāsanādīni. <bold>Paribhuñjitabbānī</bold>ti paribhuñjitabbāni mūlatacapattaaṅkurapupphaphalādīni. <bold>Apanetabbānipi vatthūnī</bold>ti āvāsakaraṇādiatthaṃ haritabbānipi chāyūpagaphalūpagarukkhādīni. <bold>Tathārūpaṃ vā dhammikaṃ katikaṃ karontehī</bold>ti cīvarapiṇḍapātatthāya dinnato āvāsajagganādikaṃ tādisaṃ vā aññampi dhammikaṃ katikaṃ karontehi.</paragraph>
    <paragraph line="395"><bold>Neva suttaṃ āgacchatī</bold>ti na mātikā āgacchati. <bold>No suttavibhaṅgo</bold>ti vinayopi na paguṇo. <bold>Byañjanacchāyāya atthaṃ paṭibāhatī</bold>ti (cūḷava. aṭṭha. 233) byañjanamattameva gahetvā atthaṃ paṭisedheti. Jātarūparajatakhettavatthuppaṭiggahaṇādīsu vinayadharehi bhikkhūhi āpattiyā kāriyamāne disvā ‘‘kiṃ ime āpattiyā kāretha, nanu ‘jātarūparajatappaṭiggahaṇā paṭivirato hotī’ti (dī. ni. 1.10, 194) evaṃ sutte paṭiviratimattameva vuttaṃ, natthi ettha āpattī’’ti vadati. Aparo dhammakathiko suttassa āgatattā olambetvā nivāsentānaṃ āpattiyā <pageBreak edition="V" number="0.0386" /> āropiyamānāya ‘‘kiṃ imesaṃ āpattiṃ āropetha, nanu ‘parimaṇḍalaṃ nivāsessāmīti sikkhā karaṇīyā’ti (pāci. 576) evaṃ <pageBreak edition="M" number="0.0420" /> sikkhākaraṇamattameva vuttaṃ, natthi ettha āpattī’’ti vadati. <bold>Ubbāhika vinicchaye</bold>ti samathakkhandhake vuttaubbāhikavinicchaye ‘‘sīlavā hotī’’tiādikāya hi dasaṅgasampattiyā samannāgate dve tayo bhikkhū uccinitvā vinicchayo <bold>ubbāhikavinicchayo</bold>ti daṭṭhabbo.</paragraph>
    <paragraph line="396"><bold>Pavāraṇappaccukkaḍḍhanā</bold>ti pavāraṇāya ukkassanā, uddhaṃ kaḍḍhanāti attho. <bold>Tiṇavatthārakasamathe sabbasaṅgāhikañatti cā</bold>ti ‘‘suṇātu me, bhante, saṅgho, amhākaṃ bhaṇḍanajātānaṃ…pe… ṭhapetvā gihippaṭisaṃyutta’’nti (cūḷava. 212-213) evaṃ tiṇavatthārakasamathe katā sabbapaṭhamā <bold>sabbasaṅgāhikañatti</bold> ca.</paragraph>
    <paragraph line="397"><bold>Alābhāya parisakkanādikehī</bold>ti catunnaṃ paccayānaṃ alābhatthāya payogakaraṇādikehi. <bold>Ādi</bold>saddena ‘‘anatthāya parisakkanaṃ, anāvāsāya parisakkanaṃ, akkosanaparibhāsanaṃ, bhikkhū bhikkhūhi bhedanaṃ, buddhassa avaṇṇabhaṇanaṃ, dhammassa avaṇṇabhaṇanaṃ, saṅghassa avaṇṇabhaṇana’’nti (cūḷava. 265) avasesaṃ sattaṅgaṃ saṅgaṇhāti. <bold>Aṭṭhahaṅgehi samannāgatassā</bold>ti aṭṭhahi ceva aṅgehi ekekenapi aṅgena ca samannāgatassa. <bold>Asambhogakaraṇattha</bold>nti tena dinnassa deyyadhammassa appaṭiggahaṇatthaṃ. <bold>Pattanikkujjanavasenā</bold>ti kammavācāya pattanikkujjanavasena, na adhomukhaṭṭhapanavasena. <bold>Pattukkujjanavasenā</bold>ti etthāpi eseva nayo. <bold>Tassevā</bold>ti yo pattanikkujjanavasena katanissāraṇo, tasseva upāsakassa. <bold>Sammāvattantassā</bold>ti yena samannāgatassa pattukkujjanaṃ, tena samannāgatassa. <bold>Sā</bold>ti yathāvuttā nissāraṇā, osāraṇā ca.</paragraph>
    <paragraph line="398">Sūciyādiappamattakaṃ taṃtadatthikānaṃ vissajjeti detīti <bold>appamattakavissajjako. Sāṭiyaggāhāpako</bold>ti vassikasāṭiyaggāhāpako. Kammaṃ karonte ārāmike pesanatthāya dātabbā sammuti <bold>ārāmikapesakasammuti</bold>. Esa nayo <bold>sāmaṇerapesakasammutī</bold>ti etthāpi.</paragraph>
    <paragraph line="399"><bold>Tajjanīyakammādīnaṃ sattanna</bold>nti tajjanīyaṃ, niyasaṃ, pabbājanīyaṃ, paṭisāraṇīyaṃ, tividhañca ukkhepanīyanti tajjanīyādīnaṃ sattannaṃ. <bold>Aṭṭhayāvatatiyakā</bold>ti bhikkhūnaṃ vasena cattāro, bhikkhunīnaṃ vasena cattāroti aṭṭha saṅghādisesā.</paragraph>
    <paragraph line="400"><bold>Ñattikammādivasenā</bold>ti <pageBreak edition="M" number="0.0421" /> ñattikammañattidutiyakammañatticatutthakammavasena. ‘‘Kariyamānaṃ daḷhataraṃ <pageBreak edition="V" number="0.0387" /> hoti, tasmā kātabba’’nti ekacce vadanti. Evaṃ pana sati kammasaṅkaro hoti, tasmā na kātabbanti paṭikkhittameva. Sace pana akkharaparihīnaṃ vā padaparihīnaṃ vā duruttapadaṃ vā hoti, tassa sodhanatthaṃ punappunaṃ vattuṃ vaṭṭati. Idaṃ akuppakammassa daḷhīkammaṃ hoti, kuppakamme kammaṃ hutvā tiṭṭhati. <bold>Sakalakkhaṇenevā</bold>ti ñattiñca catasso ca kammavācāyo sāvetvāva. <bold>Na sesakammavasenā</bold>ti apalokanakammādinā avasesakammavasena na kātabbaṃ.</paragraph>
    <centered line="401">Kammappaṭibāhanasikkhāpadavaṇṇanā niṭṭhitā.</centered>
    <subhead line="402">10. Chandaṃadatvāgamanasikkhāpadavaṇṇanā</subhead>
    <paragraph line="403"><bold>Ārocitaṃ vatthu avinicchita</bold>nti ārocitavatthu āpattikabhāvena na vinicchitaṃ. Ettha ca codakena ca cuditakena ca attano kathā kathitā, anuvijjako sammato, ettāvatā vatthumeva ārocitaṃ hotīti daṭṭhabbaṃ. <bold>Chandaṃ adatvā uṭṭhāyāsanā pakkameyyā</bold>ti ‘‘kathaṃ idaṃ kammaṃ kuppaṃ assa, vaggaṃ assa, na kareyyā’’ti (pāci. 481) iminā adhippāyena chandaṃ adatvā nisinnāsanato uṭṭhāya gaccheyya. Tenāha <bold>‘‘yo bhikkhū’’</bold>tiādi. <bold>Kiriyākiriya</bold>nti ettha gamanaṃ <bold>kiriyaṃ,</bold> chandassa adānaṃ <bold>akiriyaṃ</bold>.</paragraph>
    <centered line="404">Chandaṃadatvāgamanasikkhāpadavaṇṇanā niṭṭhitā.</centered>
    <subhead line="405">11. Dubbalasikkhāpadavaṇṇanā</subhead>
    <paragraph line="406"><bold>Yathāsanthuta</bold>nti yathāmittaṃ. Tenāha <bold>‘‘yo yo’’</bold>ti ādi. Tattha <bold>mittasandiṭṭhasambhattavasenā</bold>ti mittasandiṭṭhasambhattānaṃ vasena. Tattha <bold>mittā</bold> mittāva. <bold>Sandiṭṭhā</bold> tattha tattha saṅgamma diṭṭhamattā nātidaḷhamittā. <bold>Sambhattā</bold> suṭṭhu bhattā sinehavanto daḷhamittāti daṭṭhabbā.</paragraph>
    <paragraph line="407"><bold>Pañca garubhaṇḍānī</bold>ti rāsivasena pañca garubhaṇḍāni, sarūpavasena panetāni bahūni honti. Tenāha <bold>‘‘rāsivasena pañca garubhaṇḍāni vuttānī’’</bold>ti. <bold>Ārāmo</bold><pageBreak edition="M" number="0.0422" /> (cūḷava. aṭṭha. 321; vi. saṅga. aṭṭha. 227) nāma pupphārāmo vā phalārāmo vā. <bold>Ārāmavatthu</bold> nāma tesaṃyeva ārāmānaṃ atthāya paricchinditvā ṭhapitokāso, tesu vā ārāmesu vinaṭṭhesu tesaṃ porāṇakabhūmibhāgo <pageBreak edition="V" number="0.0388" />. <bold>Vihāro</bold> nāma yaṃ kiñci pāsādādisenāsanaṃ. <bold>Vihāravatthu</bold> nāma tassa patiṭṭhānokāso. <bold>Mañco</bold> nāma masārako bundikābaddho, kuḷīrapādako, āhaccapādakoti imesaṃ pubbe vuttānaṃ catunnaṃ mañcānaṃ aññataro. <bold>Pīṭhaṃ</bold> nāma masārakādīnaṃyeva catunnaṃ pīṭhānaṃ aññataraṃ. <bold>Bhisi</bold> nāma uṇṇabhisiādīnaṃ pañcannaṃ bhisīnaṃ aññatarā. <bold>Bibbohanaṃ</bold> nāma rukkhatūlalatātūlapoṭakitūlānaṃ aññatarena puṇṇaṃ. <bold>Lohakumbhī</bold> nāma kāḷalohena vā tambalohena vā yena kenaci lohena katā kumbhī. <bold>Lohabhāṇakā</bold>dīsupi eseva nayo. Ettha pana <bold>bhāṇaka</bold>nti arañjaro vuccati. <bold>Vārako</bold>ti ghaṭo. <bold>Kaṭāhaṃ</bold> kaṭāhameva. <bold>Vāsi</bold>ādīsu, <bold>valli</bold>ādīsu ca duviññeyyaṃ nāma natthi. Evaṃ –</paragraph>
    <gatha1 line="408">Dvisaṅgahāni dve honti, tatiyaṃ catusaṅgahaṃ;</gatha1>
    <gathalast line="409">Catutthaṃ navakoṭṭhāsaṃ, pañcamaṃ aṭṭhabhedanaṃ.</gathalast>
    <gatha1 line="410">Iti pañcahi rāsīhi, pañcanimmalalocano;</gatha1>
    <gathalast line="411">Pañcavīsavidhaṃ nātho, garubhaṇḍaṃ pakāsayi. (cūḷava. aṭṭha. 321; vi. saṅga. aṭṭha. 227);</gathalast>
    <paragraph line="412"><bold>Vissajjetuṃ vā vibhajituṃ vā na vaṭṭatī</bold>ti mūlacchejjavasena vissajjetuṃ vā vibhajituṃ vā na vaṭṭanti. Parivattanavasena pana vissajjantassa, vibhajantassa ca anāpatti. Tenāha <bold>‘‘thāvarenā’’</bold>tiādi. Tattha <bold>thāvarena thāvara</bold>nti ārāmaārāmavatthuvihāravihāravatthunā ārāmaṃ ārāmavatthuṃ vihāraṃ vihāravatthuṃ. <bold>Itarenā</bold>ti athāvarena, pacchimarāsittayenāti vuttaṃ hoti. <bold>Akappiyenā</bold>ti suvaṇṇamayamañcādinā ceva akappiyabhisibibbohanehi ca. <bold>Mahagghakappiyenā</bold>ti dantamayamañcādinā ceva pāvārādinā ca. <bold>Itara</bold>nti athāvaraṃ. <bold>Kappiyaparivattanena parivattetu</bold>nti yathā akappiyaṃ na hoti, evaṃ parivattetuṃ.</paragraph>
    <paragraph line="413">Tatrāyaṃ parivattananayo (cūḷava. aṭṭha. 321; vi. saṅga. aṭṭha. 228) – saṅghassa nāḷikerārāmo dūre hoti, kappiyakārakāva bahutaraṃ khādanti, yampi na khādanti, tato <pageBreak edition="M" number="0.0423" /> sakaṭavetanaṃ datvā appameva āharanti. Aññesaṃ pana tassārāmassa avidūre gāmavāsīnaṃ manussānaṃ vihārassa samīpe ārāmo hoti, te saṅghaṃ upasaṅkamitvā sakena ārāmena taṃ ārāmaṃ yācanti, saṅghena ‘‘ruccati saṅghassā’’ti apaloketvā sampaṭicchitabbo. Sacepi bhikkhūnaṃ rukkhasahassaṃ hoti, manussānaṃ pañcasatāni, ‘‘tumhākaṃ ārāmo khuddako’’ti na vattabbaṃ. Kiñcāpi ayaṃ khuddako, atha kho itarato bahutaraṃ āyaṃ deti. Sacepi samakameva deti <pageBreak edition="V" number="0.0389" />, evampi icchiticchitakkhaṇe paribhuñjituṃ sakkāti gahetabbameva. Sace pana manussānaṃ bahutarā rukkhā honti, ‘‘nanu tumhākaṃ bahutarā rukkhā’’ti vattabbaṃ. Sace ‘‘atirekaṃ amhākaṃ puññaṃ hotu, saṅghassa demā’’ti vadanti, jānāpetvā sampaṭicchituṃ vaṭṭati. Bhikkhūnaṃ rukkhā phaladhārino, manussānaṃ rukkhā na tāva phalaṃ gaṇhanti. Kiñcāpi na gaṇhanti, na cirena gaṇhissantīti sampaṭicchitabbameva. Manussānaṃ rukkhā phaladhārino, bhikkhūnaṃ rukkhā na tāva phalaṃ gaṇhanti, ‘‘nanu tumhākaṃ rukkhā phaladhārino’’ti vattabbaṃ. Sace ‘‘gaṇhatha, bhante, amhākaṃ puññaṃ bhavissatī’’ti denti, jānāpetvā sampaṭicchituṃ vaṭṭati. Evaṃ ārāmena ārāmo parivattetabbo, eteneva nayena ārāmavatthupi vihāropi vihāravatthupi ārāmena parivattetabbaṃ. Ārāmavatthunā ca mahantena vā khuddakena vā ārāmaṃ ārāmavatthuṃ vihāraṃ vihāravatthunti.</paragraph>
    <paragraph line="414">Kathaṃ vihārena (cūḷava. aṭṭha. 321; vi. saṅga. aṭṭha. 228) vihāro parivattetabbo? Saṅghassa antogāme gehaṃ hoti, manussānaṃ vihāramajjhe pāsādo, ubhopi agghena samakā. Sace manussā tena pāsādena taṃ gehaṃ yācanti, sampaṭicchituṃ vaṭṭati. Bhikkhūnaṃ ce mahagghataraṃ gehaṃ hoti, ‘‘mahagghataraṃ amhākaṃ geha’’nti vutte ‘‘kiñcāpi mahagghataraṃ pabbajitānaṃ asāruppaṃ, na sakkā tattha pabbajitehi vasituṃ, idaṃ pana sāruppaṃ, gaṇhathā’’ti vadanti, evampi sampaṭicchituṃ vaṭṭati. Sace pana manussānaṃ mahagghaṃ hoti ‘‘nanu tumhākaṃ gehaṃ mahaggha’’nti vattabbaṃ. ‘‘Hotu, bhante, amhākaṃ puññaṃ bhavissati, gaṇhathā’’ti vutte pana sampaṭicchituṃ vaṭṭati. Evaṃ vihārena vihāro parivattetabbo. Eteneva nayena vihāravatthupi ārāmopi ārāmavatthupi vihārena parivattetabbaṃ. Vihāravatthunā ca mahagghena vā appagghena vā <pageBreak edition="M" number="0.0424" /> vihāraṃ vihāravatthuṃ ārāmaṃ ārāmavatthuṃ. Evaṃ tāva <bold>thāvarena thāvaraparivattanaṃ</bold> veditabbaṃ.</paragraph>
    <paragraph line="415"><bold>Itarena itaraparivattane</bold> pana mañcapīṭhaṃ mahantaṃ vā hotu, khuddakaṃ vā (cūḷava. aṭṭha. 321; vi. saṅga. aṭṭha. 228), antamaso caturaṅgulapādakaṃ gāmadārakehi paṃsvāgārakesu kīḷantehi katampi saṅghassa dinnakālato paṭṭhāya garubhaṇḍaṃ hoti. Sacepi rājā vā rājamahāmattādayo vā ekappahāreneva mañcasataṃ vā mañcasahassaṃ vā denti, sabbe kappiyamañcā sampaṭicchitabbā, sampaṭicchitvā vuḍḍhappaṭipāṭiyā ‘‘saṅghikaparibhogena paribhuñjathā’’ti dātabbā, na puggalikaparibhogena dātabbā. Atirekamañce bhaṇḍāgārādīsu paññapetvā pattacīvaraṃ nikkhipitvā paribhuñjitumpi vaṭṭati. Bahisīmāya ‘‘saṅghassa demā’’ti dinnamañco <pageBreak edition="V" number="0.0390" /> saṅghattherassa vasanaṭṭhāne dātabbo. Tattha ce bahū mañcā honti, mañcena kammaṃ natthi. Yassa vasanaṭṭhāne kammaṃ atthi, tattha ‘‘saṅghikaparibhogena paribhuñjathā’’ti dātabbo, na puggalikabhogena. Mahagghena satagghanakena vā sahassagghanakena vā mañcena aññaṃ mañcasataṃ labhati, parivattetvā gahetabbaṃ. Na kevalaṃ mañcena mañcoyeva, ārāmaārāmavatthuvihāravihāravatthupīṭhabhisibibbohanānipi parivattetuṃ vaṭṭati. Eseva nayo <bold>pīṭhabhisibibbohanesu</bold>pi. <bold>Varasenāsanādīnaṃ saṃrakkhaṇattha</bold>nti sace dubbhikkhaṃ hoti, bhikkhū piṇḍapātena na yāpenti, ettha rājarogacorabhayāni, aññattha gacchantānaṃ vihārā palujjanti, tālanāḷikerādike vināsenti, senāsanapaccayaṃ sandhāya yāpetuṃ sakkā hoti, evarūpe kāle varasenāsanādīnaṃ saṃrakkhaṇatthaṃ. <bold>Lāmakāni vissajjetu</bold>nti lāmakaṃ lāmakaṃ vissajjetuṃ, lāmakakoṭiyā vissajjetunti adhippāyo. <bold>Vissajjetvā paribhuñjituṃ vaṭṭatī</bold>ti vissajjetvā tato laddhayāgubhattacīvarādīni paribhuñjituṃ vaṭṭati. <bold>Kāḷalohatambalohakaṃsalohavaṭṭalohāna</bold>nti ettha <bold>kaṃsalohaṃ, vaṭṭalohañca</bold> kittimalohaṃ. Tīṇi hi kittimalohāni kaṃsalohaṃ, vaṭṭalohaṃ, ārakūṭanti. Tattha tiputambe missetvā kataṃ <bold>kaṃsalohaṃ,</bold> sītatambe missetvā kataṃ <bold>vaṭṭalohaṃ,</bold> rasakatambe missetvā kataṃ <bold>ārakūṭaṃ</bold>. Tena vuttaṃ ‘‘kaṃsalohaṃ, vaṭṭalohañca kittimaloha’’nti. <bold>Tato atireka</bold>nti tato atirekaggaṇhanako.</paragraph>
    <paragraph line="416"><bold>Sarako</bold>ti <pageBreak edition="M" number="0.0425" /> majjhe makuḷaṃ dassetvā mukhavaṭṭivitthataṃ katvā piṭṭhito nāmetvā kātabbaṃ ekaṃ bhājanaṃ. ‘‘Sarāva’’ntipi vadanti. <bold>Ādi</bold>saddena kañcanakādīnaṃ gihiupakaraṇānaṃ gahaṇaṃ. Tāni hi khuddakānipi garubhaṇḍāneva gihiupakaraṇattāti. <bold>Pi</bold>-saddena pageva mahantānīti dasseti. Imāni pana bhājanīyāni bhikkhūpakaraṇattāti adhippāyo. Yathā ca etāni, evaṃ kuṇḍikāpi bhājanīyā. Vakkhati hi ‘‘yathā ca mattikābhaṇḍe, evaṃ lohabhaṇḍepi kuṇḍikā bhājanīyakoṭṭhāsameva bhajatī’’ti (kaṅkhā. aṭṭha. dubbalasikkhāpadavaṇṇanā). <bold>Saṅghikaparibhogenā</bold>ti āgantukānaṃ vuḍḍhatarānaṃ datvā paribhogena. <bold>Gihivikaṭā</bold>ti gihīhi vikatā paññattā, attano vā santakakaraṇena virūpaṃ katā. <bold>Puggalikaparibhogena na vaṭṭatī</bold>ti āgantukānaṃ adatvā attano santakaṃ viya gahetvā pariharitvā paribhuñjituṃ na vaṭṭati. <bold>Pipphaliko</bold>ti kattari. <bold>Ārakaṇṭakaṃ</bold> sūcivedhakaṃ. <bold>Tāḷaṃ</bold> yantaṃ. <bold>Kattarayaṭṭhivedhako</bold> kattarayaṭṭhivalayaṃ. <bold>Yathā tathā ghanakataṃ loha</bold>nti lohavaṭṭi lohaguḷo lohapiṇḍi lohacakkalikanti evaṃ ghanakataṃ lohaṃ. <bold>Khīrapāsāṇamayānī</bold>ti mudukakhīravaṇṇapāsāṇamayāni.</paragraph>
    <paragraph line="417"><bold>Gihivikaṭānipi na vaṭṭanti</bold> anāmāsattā. <bold>Pi</bold>-saddena pageva saṅghikaparibhogena vā puggalikaparibhogena <pageBreak edition="V" number="0.0391" /> vāti dasseti. Senāsanaparibhogo pana sabbakappiyo. Tasmā jātarūpādimayā sabbepi senāsanaparikkhārā āmāsā. Tenāha <bold>‘‘senāsanaparibhoge panā’’</bold>tiādi.</paragraph>
    <paragraph line="418"><bold>Sesā</bold>ti tato mahattarī vāsi. <bold>Yā panā</bold>ti yā kudārī pana. <bold>Kudālo</bold> antamaso caturaṅgulamattopi garubhaṇḍameva. <bold>Nikhādanaṃ</bold> caturassamukhaṃ vā hotu, doṇimukhaṃ vā vaṅkaṃ vā ujukaṃ vā, antamaso sammuñjanidaṇḍakavedhanampi daṇḍabandhaṃ ce, garubhaṇḍameva. Tenāha <bold>‘‘kudālo daṇḍabandhanikhādanaṃ vā agarubhaṇḍaṃ nāma natthī’’</bold>ti. <bold>Sipāṭikā</bold> nāma khurakoso. Sikharaṃ pana daṇḍabandhanikhādanaṃ anulometīti āha <bold>‘‘sikharampi nikhādaneneva saṅgahita’’</bold>nti. Sace tampi pana adaṇḍakaṃ phalamattaṃ, bhājanīyaṃ. <bold>Upakkhare</bold>ti vāsiādibhaṇḍāni.</paragraph>
    <paragraph line="419"><bold>Pattabandhako</bold> nāma pattassa gaṇṭhikādikārako. ‘‘Paṭimāsuvaṇṇādipattakārako’’tipi vadanti. Tipucchedanakasatthaṃ, suvaṇṇacchedanakasatthaṃ, kataparikammacammacchindanakakhuddakasatthanti <pageBreak edition="M" number="0.0426" /> imāni cettha tīṇi pipphalikaṃ anulomentīti āha <bold>‘‘ayaṃ pana viseso’’</bold>tiādi. <bold>Itarānī</bold>ti mahākattariādīni.</paragraph>
    <paragraph line="420"><bold>Aḍḍhabāhuppamāṇā</bold>ti (sārattha. ṭī. cūḷavagga 3.321) kapparato paṭṭhāya yāva aṃsakūṭappamāṇā, vidatthicaturaṅgulappamāṇāti vuttaṃ hoti. <bold>Tatthajātakā</bold>ti saṅghikabhūmiyaṃ jātā. Ārakkhasaṃvidhānena rakkhitattā rakkhitā ca sā mañjūsādīsu pakkhittaṃ viya yathā taṃ na nassati, evaṃ gopanato gopitā cāti <bold>rakkhitagopitā</bold>. Tatthajātakāpi pana arakkhitā garubhaṇḍameva na hoti. <bold>‘‘Saṅghakamme ca cetiyakamme ca kate’’</bold>ti iminā saṅghasantakena cetiyasantakaṃ rakkhituṃ, parivattituñca vaṭṭatīti dīpeti. <bold>Suttaṃ panā</bold>ti vaṭṭitañceva avaṭṭitañca suttaṃ.</paragraph>
    <paragraph line="421"><bold>Aṭṭhaṅgulasūcidaṇḍamatto</bold>ti antamaso dīghaso aṭṭhaṅgulamatto, pariṇāhato sīhaḷapaṇṇasūcidaṇḍamatto. <bold>Etthā</bold>ti veḷubhaṇḍe. Daḍḍhaṃ gehaṃ yesaṃ teti <bold>daḍḍhagehā. Na vāretabbā</bold>ti ‘‘mā gaṇhitvā gacchathā’’ti na nisedhetabbā. Desantaragatena sampattavihāre saṅghikāvāse ṭhapetabbā.</paragraph>
    <paragraph line="422"><bold>Avasesañca chadanatiṇa</bold>nti muñjapabbajehi avasesaṃ yaṃ kiñci chadanatiṇaṃ. Yattha pana tiṇaṃ <pageBreak edition="V" number="0.0392" /> natthi, tattha paṇṇehi chādenti (cūḷava. aṭṭha. 321). Tasmā paṇṇampi tiṇeneva saṅgahitanti āha <bold>‘‘chadanatiṇasaṅkhepagatesū’’</bold>tiādi. <bold>Aṭṭhaṅgulappamāṇopī</bold>ti vitthārato aṭṭhaṅgulappamāṇo. Likhitapotthako pana garubhaṇḍaṃ na hoti.</paragraph>
    <paragraph line="423"><bold>Veḷumhi vuttappamāṇo</bold>ti ‘‘aṭṭhaṅgulasūcidaṇḍakamattopī’’ti veḷubhaṇḍe vuttappamāṇo. <bold>Saṅghassa dinno vā</bold>ti dārudullabhaṭṭhāne saṅghassa dinno vā. Kurundiyaṃ vuttakkamena dārubhaṇḍavinicchayaṃ vatvā idāni mahāaṭṭhakathāyaṃ vuttakkamena vattuṃ <bold>‘‘apicā’’</bold>tiādimāha. <bold>Āsandikādīnī</bold>ti ettha <bold>āsandiko</bold>ti caturassapīṭhaṃ vuccati. ‘‘Uccakampi āsandika’’nti vacanato ekatobhāgena dīghapīṭhameva hi aṭṭhaṅgulapādakaṃ vaṭṭati. Caturassāsandiko pana pamāṇātikkantopi vaṭṭhatīti veditabbo. <bold>Ādi</bold>saddena ‘‘sattaṅgo, bhaddapīṭhakaṃ, eḷakapādakapīṭhaṃ, āmalakavaṭṭakapīṭhaṃ, phalakaṃ, kocchaṃ, palālapīṭhaka’’nti <pageBreak edition="M" number="0.0427" /> (cūḷava. aṭṭha. 321) ime saṅgaṇhantīti veditabbaṃ. Tenāha <bold>‘‘antamaso’’</bold>tiādi. <bold>Paṇṇehi vā</bold>ti kadalipaṇṇādīhi vā. Byagghacammonaddhampi vāḷarūpaparikkhittaṃ ratanaparisibbitaṃ kocchakaṃ garubhaṇḍameva.</paragraph>
    <paragraph line="424"><bold>Ghaṭṭanaphalakaṃ</bold> nāma yattha ṭhapetvā rajitacīvaraṃ hatthena ghaṭṭenti. <bold>Ghaṭṭanamuggaro</bold> nāma anuvātādighaṭṭanakoti vadanti. <bold>Daṇḍamuggaro</bold> nāma yena rajitacīvaraṃ pothenti. <bold>Ambaṇa</bold>nti phalakehi pokkharaṇī viya kataṃ pānīyabhājanaṃ. <bold>Rajanadoṇī</bold>ti pakkarajanaṃ ākiritvā ṭhapanabhājanaṃ.</paragraph>
    <paragraph line="425"><bold>Akappiyacamma</bold>nti sīhādīnaṃ cammaṃ. <bold>‘‘Bhūmattharaṇaṃ kātuṃ vaṭṭatī’’</bold>ti idaṃ akappiyacammaṃ sandhāya vuttaṃ. <bold>‘‘Paccattharaṇagatika’’</bold>nti iminā mañcapīṭhepi attharituṃ vaṭṭatīti dīpeti. Pāvārādipaccattharaṇampi garubhaṇḍanti eke. Noti apare. Vīmaṃsitvā gahetabbaṃ. <bold>Kappiyacammānī</bold>ti migādīnaṃ cammāni.</paragraph>
    <paragraph line="426"><bold>Sabbaṃ cakkayuttayāna</bold>nti rathasakaṭādikaṃ sabbacakkayuttayānaṃ. Visaṅkharitacakkaṃ pana yānaṃ bhājanīyaṃ. <bold>Anuññātavāsi</bold> nāma yā sipāṭikāya pakkhipitvā pariharituṃ sakkāti vuttā. <bold>Muṭṭhipaṇṇa</bold>nti tālapattaṃ. Tañhi muṭṭhinā gahetvā pariharantīti ‘‘muṭṭhipaṇṇa’’nti vuccati. <bold>Muṭṭhipaṇṇa</bold>nti chattacchadanapaṇṇamevāti keci. <bold>Araṇisahita</bold>nti araṇiyugaḷaṃ, uttarāraṇī, adharāraṇīti araṇidvayanti attho.</paragraph>
    <paragraph line="427"><bold>Phātikammaṃ</bold><pageBreak edition="V" number="0.0393" /><bold>katvā</bold>ti antamaso taṃagghanakavālikāyapi thāvaraṃ vaḍḍhikammaṃ katvā. Phātikammaṃ akatvā gaṇhantena tattheva valañjetabbo. Gamanakāle saṅghike āvāse ṭhapetvā gantabbaṃ. Asatiyā gahetvā gatena pahiṇitvā dātabbo. Desantaragatena sampattavihāre saṅghikāvāse ṭhapetabbo. <bold>Etthā</bold>ti mattikābhaṇḍe. <bold>Kuṇḍikā</bold>ti ayokuṇḍikā ceva tambalohakuṇḍikā ca. <bold>Bhājanīyakoṭṭhāsameva bhajatī</bold>ti bhājanīyapakkhameva sevati, na tu garubhaṇḍanti attho. Kañcanako pana garubhaṇḍamevāti adhippāyo. <bold>Itara</bold>nti garubhaṇḍaṃ.</paragraph>
    <centered line="428">Dubbalasikkhāpadavaṇṇanā niṭṭhitā.</centered>
    <subhead line="429">12. Pariṇāmanasikkhāpadavaṇṇanā</subhead>
    <paragraph line="430">Dvādasame <pageBreak edition="M" number="0.0428" /> na kiñci vattabbaṃ atthi.</paragraph>
    <centered line="431">Pariṇāmanasikkhāpadavaṇṇanā niṭṭhitā.</centered>
    <centered line="432">Sahadhammikavaggo aṭṭhamo.</centered>
    <title line="433">9. Ratanavaggo</title>
    <subhead line="434">1. Antepurasikkhāpadavaṇṇanā</subhead>
    <paragraph line="435"><bold>Anikkhantarājake aniggataratanake</bold>ti ettha ‘‘sayanighare’’ti pāṭhaseso daṭṭhabboti āha <bold>‘‘anikkhanto rājā ito’’</bold>tiādi. Tattha <bold>ito</bold>ti sayanigharato. <bold>Sayanighare</bold>ti sayanīyaghare. Yattha rañño sayanaṃ paññattaṃ hoti, antamaso sāṇipākāraparikkhittampi, tasminti vuttaṃ hoti. Ratijananaṭṭhena <bold>ratanaṃ,</bold> hatthiādi. Idha pana itthiratanaṃ adhippetanti āha <bold>‘‘ratanaṃ vuccati mahesī’’</bold>ti.</paragraph>
    <paragraph line="436"><bold>Ubhosū</bold>ti <pageBreak edition="V" number="0.0394" /> rājamahesīsu. <bold>Kiriyākiriya</bold>nti ettha indakhīlātikkamo <bold>kiriyaṃ,</bold> appaṭisaṃviditaṃ <bold>akiriya</bold>nti daṭṭhabbaṃ.</paragraph>
    <centered line="437">Antepurasikkhāpadavaṇṇanā niṭṭhitā.</centered>
    <subhead line="438">2. Ratanasikkhāpadavaṇṇanā</subhead>
    <paragraph line="439"><bold>Muttādidasavidha</bold>nti ‘‘muttā maṇi veḷuriyo saṅkho silā pavāḷaṃ rajataṃ jātarūpaṃ lohitaṅko masāragalla’’nti (pāci. 506) dasavidhaṃ ratanaṃ. <bold>Ajjhāvasathe</bold>ti gehe. Tenāha <bold>‘‘parikkhittassā’’</bold>tiādi, parikkhittassa āvasathassāti attho. <bold>Āvasatho</bold>ti cettha antogāme niviṭṭhagehaṃ adhippetaṃ. Ārāme niviṭṭhagehaṃ pana ajjhārāmaggahaṇeneva gahitaṃ. <bold>‘‘Āvasatho</bold>ti cettha antoārāme vā hotu, aññattha vā, attano vasanaṭṭhānaṃ vuccatī’’ti (sārattha. ṭī. pācittiya 3.506) keci. <bold>Sabbesampi atthāya dukkaṭamevā</bold>ti attano vā tesaṃ saṅghādīnaṃ vā atthāya uggaṇhantassa vā uggaṇhāpentassa vā dukkaṭameva. Sace pana mātāpitūnaṃ santakaṃ avassaṃ paṭisāmetabbaṃ <pageBreak edition="M" number="0.0429" /> kappiyabhaṇḍaṃ hoti, attano atthāya gahetvā paṭisāmetabbanti āha <bold>‘‘tādisaṃ panā’’</bold>tiādi. <bold>Tādisa</bold>nti yaṃ mātāpitūnaṃ santakaṃ avassaṃ paṭisāmetabbaṃ kappiyabhaṇḍaṃ, tādisaṃ. <bold>Chandenapi bhayenapī</bold>ti vaḍḍhakiādīsu chandenapi, rājavallabhesu bhayenapi.</paragraph>
    <paragraph line="440"><bold>Tādise ṭhāne</bold>ti mahāvihārasadisassa mahārāmassa pākāraparikkhitte pariveṇe. <bold>Saññāṇaṃ katvā</bold>ti ‘‘ettakā kahāpaṇā’’tiādinā rūpena vā lañchanādinimittena vā saññāṇaṃ katvā, sallakkhetvāti attho. <bold>Patirūpānaṃ bhikkhūnaṃ hatthe</bold>ti lajjīnaṃ kukkuccakānaṃ bhikkhūnaṃ hatthe. Lolajātikānañhi hatthe ṭhapetuṃ na labbhati. <bold>Neva pakkamatī</bold>ti neva tamhā āvāsā pakkamati. <bold>‘‘Thāvaraṃ senāsanaṃ vā’’</bold>tiādinā attano cīvarādimūlaṃ na kātabbanti (pāci. aṭṭha. 506) dasseti. <bold>Taṃ dassetvā</bold>ti yaṃ thāvarasenāsanādi kataṃ, taṃ upāsaka tava santakena idaṃ nāma katanti evaṃ dassetvā. <bold>Samādapetvā</bold>ti aññaṃ samādapetvā, ‘‘uddissa ariyā tiṭṭhanti, esā ariyāna yācanā’’ti vuttanayena yācitvāti attho.</paragraph>
    <paragraph line="441"><bold>Anuññātaṭṭhāne</bold>ti ajjhārāmaajjhāvasathe. <bold>Āmāsa</bold>nti āmasitabbañceva paṭisāmetabbañca vatthādi.</paragraph>
    <centered line="442">Ratanasikkhāpadavaṇṇanā niṭṭhitā.</centered>
    <subhead line="443">3. Vikālagāmappavesanasikkhāpadavaṇṇanā</subhead>
    <paragraph line="444"><bold>Cāritte</bold>ti <pageBreak edition="V" number="0.0395" /> cārittasikkhāpade. <bold>Upacāra</bold>nti dutiyaleḍḍupātaṃ. <bold>Aññaṃ gāmaṃ gacchantānaṃ puna āpucchanakiccaṃ natthī</bold>ti ussāhaṃ appaṭippassambhetvā aññaṃ gāmaṃ gacchantānaṃ gāmasatampi hotu, puna āpucchanakiccaṃ natthīti attho. Tenāha <bold>‘‘sace panā’’</bold>tiādi. <bold>Ussāha</bold>nti gāmappavisanussāhaṃ. <bold>Antarārāmā</bold>dīsu (pāci. aṭṭha. 515) na kevalaṃ anāpucchā gacchantasseva, kāyabandhanaṃ abandhitvā saṅghāṭiṃ apārupitvā gacchantassāpi anāpatti. <bold>Āpadāsū</bold>ti sīho vā byaggho vā āgacchati, megho vā uṭṭheti, añño vā koci upaddavo uppajjati <pageBreak edition="M" number="0.0430" />, anāpatti. Evarūpāsu āpadāsu bahigāmato antogāmaṃ pavisituṃ vaṭṭati.</paragraph>
    <centered line="445">Vikālagāmappavesanasikkhāpadavaṇṇanā niṭṭhitā.</centered>
    <subhead line="446">4. Sūcigharasikkhāpadavaṇṇanā</subhead>
    <paragraph line="447"><bold>Taṃ assa atthī</bold>ti (sārattha. ṭī. pācittiya 3.517) paṭhamaṃ bhinditvā pacchā desetabbattā taṃ bhedanakaṃ assa pācittiyassa atthīti.</paragraph>
    <paragraph line="448"><bold>Araṇike</bold>ti araṇidhanuke. <bold>Vidhe</bold>ti vedhake. <bold>Vāsijaṭe</bold>ti vāsidaṇḍake ca.</paragraph>
    <centered line="449">Sūcigharasikkhāpadavaṇṇanā niṭṭhitā.</centered>
    <subhead line="450">5. Mañcapīṭhasikkhāpadavaṇṇanā</subhead>
    <paragraph line="451"><bold>Aṭṭhaṅgulapādaka</bold>nti bhāvanapuṃsakaniddeso. <bold>‘‘Chedanakaṃ bhedanakasadisamevā’’</bold>ti iminā ‘‘chedanameva chedanakaṃ, taṃ assa atthīti chedanaka’’nti imamatthaṃ atidisati.</paragraph>
    <paragraph line="452"><bold>Yathā pamāṇameva upari dissati, evaṃ nikhaṇitvā vā</bold>ti sace pana na chinditukāmo hoti, yathā pamāṇameva upari dissati, evaṃ bhūmiyaṃ nikhaṇitvā vā. <bold>Aṭṭakaṃ vā bandhitvā</bold>ti ukkhipitvā tulāsaṅghāte ṭhapetvā aṭṭaṃ katvā.</paragraph>
    <centered line="453">Mañcapīṭhasikkhāpadavaṇṇanā niṭṭhitā.</centered>
    <subhead line="454">6. Tūlonaddhasikkhāpadavaṇṇanā</subhead>
    <paragraph line="455"><bold>Cimilikaṃ</bold><pageBreak edition="V" number="0.0396" /><bold>pattharitvā tūlaṃ pakkhipitvā</bold>ti mañcapīṭhānaṃ upari cimilikaṃ pattharitvā tassa upari tūlaṃ pakkhipitvāti attho. <bold>Upari cimilikāyā</bold>ti uparimabhāge cimilikāya.</paragraph>
    <paragraph line="456"><bold>Sīsappamāṇa</bold>nti <pageBreak edition="M" number="0.0431" /> (cūḷava. aṭṭha. 297; sārattha. ṭī. cūḷavagga 3.297) yattha galavāṭakato paṭṭhāya sabbasīsaṃ upadahanti, taṃ sīsappamāṇaṃ. Tañca ukkaṭṭhaparicchedato tiriyaṃ muṭṭhiratanaṃ hoti, dīghato dviratananti dassetuṃ <bold>‘‘yassa vitthārato tīsu koṇesū’’</bold>tiādimāha. <bold>Dvinnaṃ antaraṃ vidatthi caturaṅgulaṃ hotī</bold>ti dvinnaṃ koṇānaṃ antaraṃ miniyamānaṃ vidatthi ceva caturaṅgulañca hoti. <bold>Majjhe muṭṭhiratana</bold>nti bibbohanassa majjhaṃ tiriyato muṭṭhiratanappamāṇaṃ hoti. Ayañhi sīsappamāṇassa ukkaṭṭhaparicchedo. Tato uddhaṃ na vaṭṭati, heṭṭhā vaṭṭati. Agilānassa sīsūpadhānañca pādūpadhānañcāti dvayameva vaṭṭati. Gilānassa bibbohanāni santharitvā upari paccattharaṇaṃ datvā nipajjitumpi vaṭṭati.</paragraph>
    <centered line="457">Tūlonaddhasikkhāpadavaṇṇanā niṭṭhitā.</centered>
    <subhead line="458">7. Nisīdanasikkhāpadavaṇṇanā</subhead>
    <paragraph line="459">Sattamaṃ uttānameva.</paragraph>
    <centered line="460">Nisīdanasikkhāpadavaṇṇanā niṭṭhitā.</centered>
    <subhead line="461">8. Kaṇḍuppaṭicchādisikkhāpadavaṇṇanā</subhead>
    <paragraph line="462"><bold>Adhonābhiubbhajāṇumaṇḍala</bold>nti nābhiyā heṭṭhā jāṇumaṇḍalānaṃ upari. <bold>Kaṇḍupīḷakaassāvathullakacchābādhāna</bold>nti ettha <bold>kaṇḍū</bold>ti kacchu. <bold>Pīḷakā</bold>ti lohitatuṇḍikā sukhumapīḷakā. <bold>Assāvo</bold>ti arisabhagandalamadhumehānaṃ vasena asucipaggharaṇaṃ. <bold>Thullakacchābādho</bold>ti mahāpīḷakābādho vuccati.</paragraph>
    <centered line="463">Kaṇḍuppaṭicchādisikkhāpadavaṇṇanā niṭṭhitā.</centered>
    <subhead line="464">9-10. Vassikasāṭikanandasikkhāpadavaṇṇanā</subhead>
    <paragraph line="465">Navamaṃ <pageBreak edition="M" number="0.0432" /><pageBreak edition="V" number="0.0397" /> dasamañca uttānameva.</paragraph>
    <centered line="466">Vassikasāṭikanandasikkhāpadavaṇṇanā niṭṭhitā.</centered>
    <centered line="467">Ratanavaggo navamo.</centered>
    <centered line="468">Iti kaṅkhāvitaraṇiyā pātimokkhavaṇṇanāya</centered>
    <centered line="469">Vinayatthamañjūsāyaṃ līnatthappakāsaniyaṃ</centered>
    <centered line="470">Pācittiyavaṇṇanā niṭṭhitā.</centered>
  </content>
</document>