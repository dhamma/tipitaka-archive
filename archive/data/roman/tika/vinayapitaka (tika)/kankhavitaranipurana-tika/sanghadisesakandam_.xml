<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin09t.nrf10.xml</normativeSource>
    <archivePath>roman/tika/vinayapitaka (tika)/kankhavitaranipurana-tika/sanghadisesakandam_.xml</archivePath>
    <baseFileName>sanghadisesakandam_</baseFileName>
    <titlePath>Saṅghādisesakaṇḍaṃ - Kaṅkhāvitaraṇīpurāṇa-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Saṅghādisesakaṇḍaṃ</chapter>
    <subhead line="2">1. Ussayavādikāsikkhāpadavaṇṇanā</subhead>
    <paragraph line="3">Bhikkhunīnaṃ <pageBreak edition="M" number="0.0111" /><pageBreak edition="V" number="0.0107" /> saṅghādisesaṃ patvā vuṭṭhānavidhayo sandassanatthaṃ <bold>‘‘ayaṃ bhikkhunī…pe… āpannā’’</bold>ti puggalaniyamaṃ katvā pārājikato adhippāyanti <bold>‘‘nissāraṇīyaṃ saṅghādisesa’’</bold>nti āpattināmaggahaṇañca kataṃ. <bold>‘‘Samuṭṭhānādīni paṭhamakathinasadisāni, idaṃ pana kiriyamevā’’</bold>ti pāṭho.</paragraph>
    <centered line="4">Ussayavādikāsikkhāpadavaṇṇanā niṭṭhitā.</centered>
    <subhead line="5">2. Corivuṭṭhāpikāsikkhāpadavaṇṇanā</subhead>
    <paragraph line="6">Katthaci agantvā nisinnaṭṭhāne eva nisīditvā karontiyā <bold>vācācittato,</bold> khaṇḍasīmādigatāya <bold>kāyavācācittato</bold>.</paragraph>
    <centered line="7">Corivuṭṭhāpikāsikkhāpadavaṇṇanā niṭṭhitā.</centered>
    <subhead line="8">3. Ekagāmantaragamanasikkhāpadavaṇṇanā</subhead>
    <paragraph line="9"><bold>‘‘Ābhogaṃ vinā’’</bold>ti vuttattā ābhoge sati anāpatti, imasmiṃ pana sikkhāpade <bold>samantapāsādikāyaṃ</bold> upacārātikkame āpatti vuttā, idha okkame. Dvīsupi vuttaṃ atthato ekameva gāmantaragamanasaṅghādisesaṃ upacārassa sandhāya vuttattā. Gaṇamhā ohīyanassa virodho. ‘‘Araññe’’ti idaṃ atthavasena vuttaṃ, gāmantarepi hoti eva.</paragraph>
    <paragraph line="10"><bold>Sikkhāpadā</bold><pageBreak edition="V" number="0.0108" /><bold>buddhavarena vaṇṇitā</bold>ti gāthāya vasena, aṭṭhakathāyampi gāmantarapariyāpannaṃ nadipāranti vuttaṃ.</paragraph>
    <centered line="11">Ekagāmantaragamanasikkhāpadavaṇṇanā niṭṭhitā.</centered>
    <paragraph line="12"><bold>‘‘Chādanapaccayā</bold><pageBreak edition="M" number="0.0112" /><bold>pana dukkaṭaṃ āpajjatī’’</bold>ti idaṃ –</paragraph>
    <gatha1 line="13">‘‘Āpajjati garukaṃ sāvasesaṃ;</gatha1>
    <gatha2 line="14">Chādeti anādariyaṃ paṭicca;</gatha2>
    <gatha3 line="15">Na bhikkhunī no ca phuseyya vajjaṃ;</gatha3>
    <gathalast line="16">Pañhāmesā kusalehi cintitā’’ti. (pari. 481) –</gathalast>
    <unindented line="17">Imāya virujjhati. Tasmā pamādalekhā viya dissatīti gavesitabbo ettha attho. Bhikkhūnaṃ mānattakathāyaṃ ‘‘parikkhittassa vihārassa parikkhepato, aparikkhittassa parikkhepārahaṭṭhānato dve leḍḍupāte atikkamitvā’’ti (kaṅkhā. aṭṭha. nigamanavaṇṇanā) vuttaṃ, idha pana <bold>‘‘gāmūpacārato ca bhikkhūnaṃ vihārūpacārato ca dve leḍḍupāte’’</bold>tiādi vuttaṃ. Tatra bhikkhūnaṃ vuttappakārappadesaṃ atikkamitvā gāmepi taṃ kammaṃ kātuṃ vaṭṭati, bhikkhunīnaṃ pana gāme na vaṭṭati. Tasmā evaṃ vuttanti eke. Apare pana bhikkhūnampi gāme na vaṭṭati. Bhikkhuvihāro nāma pubbe eva gāmūpacāraṃ atikkamitvā ṭhito, tasmā gāmaṃ avatvā vihārūpacārameva heṭṭhā vuttaṃ. Bhikkhunīnaṃ vihāro gāme eva vaṭṭati, na bahi, tasmā gāmūpacārañca vihārūpacārañca ubhayamevettha dassitaṃ. Tasmā ubhayatthāpi atthato nānāttaṃ natthīti vadanti. Yaṃ yujjati, taṃ gahetabbaṃ.</unindented>
    <centered line="18">Saṅghādisesavaṇṇanā niṭṭhitā.</centered>
  </content>
</document>