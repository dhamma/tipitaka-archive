<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/vin09t.nrf15.xml</normativeSource>
    <archivePath>roman/tika/vinayapitaka (tika)/kankhavitaranipurana-tika/aniyatakandam_.xml</archivePath>
    <baseFileName>aniyatakandam_</baseFileName>
    <titlePath>Aniyatakaṇḍaṃ - Kaṅkhāvitaraṇīpurāṇa-ṭīkā - Vinayapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">Aniyatakaṇḍaṃ</chapter>
    <subhead line="2">1. Paṭhamaaniyatasikkhāpadavaṇṇanā</subhead>
    <paragraph line="3">‘‘Mātugāmenā’’ti <pageBreak edition="Myanmar" number="0.0269" /><pageBreak edition="Vipassana Research Institut" number="0.0248" /> vatvā puna ‘‘ekāyā’’ti vuttattā <bold>‘‘mātugāmasaṅkhātāya ekāya itthiyā’’</bold>ti vuttaṃ. <bold>Raho</bold>ti appakāsaṃ. Appakāsatā ca yo anāpattiṃ karoti, tassa apaccakkhabhāvatoti āha <bold>‘‘cakkhussa raho’’</bold>ti. Nanu ‘‘raho nāma cakkhussa raho, sotassa raho. Cakkhussa raho nāma na sakkā hoti akkhiṃ vā nikhaṇiyamāne, bhamukaṃ vā ukkhipiyamāne, sīsaṃ vā ukkhipiyamāne passituṃ. Sotassa raho nāma na sakkā hoti pakatikathā sotu’’nti padabhājanapāḷiyaṃ sotassa rahoti āgataṃ, atha kasmā taṃ avatvā ‘‘cakkhussa raho’’ti ettakameva vuttanti āha <bold>‘‘kiñcāpī’’</bold>tiādi. Iminā pāḷiyaṃ ‘‘sotassa raho’’ti idaṃ atthuddhāravasena vuttanti dasseti. Atha kathametaṃ viññāyati ‘‘cakkhusseva raho idha adhippeto’’ti? ‘‘Paṭicchanne āsane’’ti vacanato ‘‘sakkā hoti methunaṃ dhammaṃ paṭisevitu’’nti (pārā. 445) ca vuttattā. Tenevāha <bold>‘‘sacepī’’</bold>tiādi. <bold>‘‘Pihitakavāṭassā’’</bold>ti (sārattha. ṭī. 2.444-445) iminā paṭicchannabhāvato cakkhussa rahosabbhāvaṃ dasseti. Apihitakavāṭassa (pārā. aṭṭha. 2.444-445) pana dvāre nisinno anāpattiṃ karoti, na kevalaṃ apihitakavāṭassa gabbhassa dvāre nisinnova anāpattiṃ karoti, antodvādasahatthe okāse nisinnopīti veditabbo. Tenāha <bold>‘‘yattha pana sakkā daṭṭhu’’</bold>ntiādi. Yasmā nisīditvā niddāyanto kapimiddhapareto kañci kālaṃ cakkhūni ummīleti, kañci kālaṃ nimīleti, na ca mahāniddaṃ okkamati, tasmā <bold>‘‘niddāyantopi anāpattiṃ karotī’’</bold>ti vuttaṃ. Nipajjitvā niddāyanto pana tādiso na hotīti āha <bold>‘‘nipajjitvā niddāyantopi na karotī’’</bold>ti, anāpattiṃ na karotīti attho. Methunassa mātugāmo dutiyo na hoti. Itthiyo hi aññamaññissā vajjaṃ paṭicchādenti. Teneva vesāliyaṃ (pārā. 76-77) mahāvane dvāraṃ vivaritvā nipanne bhikkhumhi sambahulā itthiyo yāvadatthaṃ <pageBreak edition="Vipassana Research Institut" number="0.0249" /> katvā pakkamiṃsu. Tenāha <bold>‘‘itthīnaṃ pana satampi na karotī’’</bold>ti. <bold>Taṃ kamma</bold>nti ajjhācārakammaṃ. Yasmā nisīditvāva nipajjati, tasmā <pageBreak edition="Myanmar" number="0.0270" /> nipajjanampi antokatvā ‘‘nisajjaṃ kappeyyā’’ti vuttanti dassetuṃ <bold>‘‘ettha cā’’</bold>tiādimāha. <bold>Tiṇṇaṃ dhammānaṃ aññatarena kāretabbo</bold>ti nisajjaṃ paṭijānamānassa tiṇṇaṃ dhammānaṃ aññatarasamāyogo hotiyevāti vuttaṃ. Pārājikena, pana saṅghādisesena ca pācittiyena ca tenākārena nisajjaṃ paṭijānamānova kāretabbo. <bold>Na appaṭijānamāno</bold>ti nisajjaṃ appaṭijānamāno tiṇṇaṃ dhammānaṃ aññatarena na kāretabboti. Alajjīpi hi paṭijānamānova āpattiyā kāretabbo. Yāva na paṭijānāti, tāva ‘‘neva suddho’’ti vā ‘‘na asuddho’’ti vā vattabbo, vattānusandhinā pana kāretabboti. Vuttañhetaṃ –</paragraph>
    <gatha1 line="4">‘‘Paṭiññā lajjīsu katā, alajjīsu evaṃ na vijjati;</gatha1>
    <gathalast line="5">Bahumpi alajjī bhāseyya, vattānusandhitena kāraye’’ti. (pari. 359);</gathalast>
    <paragraph line="6">Na kevalaṃ tiṇṇaṃ dhammānaṃ aññatarena codanāyameva evaṃ paṭiññāya kāretabbo, atha kho nisajjādinā ākārena saddhiṃ codanāyapīti dassetuṃ <bold>‘‘yena vā sā saddheyyavacasā upāsikā vadeyya, tena so bhikkhu kāretabbo’’</bold>ti vuttaṃ. Tenevāha <bold>‘‘nisajjādīsu ākāresū’’</bold>tiādi. Ettha ca ‘‘paṭijānamāno’’ti avuttepi adhikārattā <bold>‘‘paṭijānamānova tena so bhikkhu kāretabbo’’</bold>ti vuttaṃ. Tathārūpāya (sārattha. ṭī. 2.444-445) upāsikāya vacane aññathattābhāvato <bold>diṭṭhaṃ nāma tathāpi hoti, aññathāpi hotī</bold>ti dassane aññathattasambhavaṃ dasseti. Anekaṃsikatāya na niyatoti <bold>aniyato</bold>. Tenāha <bold>‘‘tiṇṇaṃ āpattīna’’</bold>ntiādi.</paragraph>
    <paragraph line="7">Rahonisajjassādena mātugāmassa santikaṃ gantukāmo akkhiṃ añjeti, dukkaṭaṃ. Nivāsanaṃ nivāseti, kāyabandhanaṃ bandhati, cīvaraṃ pārupati, sabbattha payoge payoge dukkaṭaṃ. Gacchati, padavāre padavāre dukkaṭaṃ. Gantvāna nisīdati, dukkaṭameva. Tenāha <bold>‘‘methunadhammasannissitakilesasaṅkhātenā’’</bold>tiādi. Ettha ca rahonisajjassādassa asatipi methunarāgabhāve tappaṭibaddhakilesattā vuttaṃ <bold>‘‘methunadhammasannissitakilesasaṅkhātenā’’</bold>ti. Teneva <bold>sannissita</bold>ggahaṇaṃ kataṃ. <bold>Rahassādenā</bold>ti ‘‘itthannāmāya saddhiṃ raho nisīditvā hasitalapitādikaṃ kareyya’’nti uppannaassādahetu <pageBreak edition="Myanmar" number="0.0271" />. <bold>Nisajjāya pācittiyaṃ</bold> asati upacāragate nipajjitvā aniddāyante anandhe viññupuriseti adhippāyo. Sace sā itthī kenaci karaṇīyena uṭṭhāyuṭṭhāya punappunaṃ <pageBreak edition="Vipassana Research Institut" number="0.0250" /> nisīdati, nisajjāya nisajjāya pācittiyaṃ. Yaṃ sandhāya gato, sā na diṭṭhā, aññā āgantvā nisīdati, assāde uppanne pācittiyaṃ. Sace sambahulā āgacchanti, mātugāmagaṇanāya pācittiyaṃ. Sace uṭṭhāyuṭṭhāya punappunaṃ nisīdanti, nisajjāgaṇanāyapi pācittiyāni. Aniyametvā ‘‘diṭṭhadiṭṭhāya saddhiṃ rahassādaṃ kappissāmī’’ti gantvā nisinnassāpi āgatāgatānaṃ vasena, punappunaṃ nisajjāya vasena ca vuttanayeneva āpattiyo veditabbā. <bold>Vuttappakāre purise</bold>ti anandhe viññupurise. <bold>Upacāragate satī</bold>ti dvādasahatthabbhantaragate sati. Sace suddhacittena gantvā nisinnassa santikaṃ āgantvā nisinnāya itthiyā rahassādo uppajjati, evampi anāpatti.</paragraph>
    <centered line="8">Paṭhamaaniyatasikkhāpadavaṇṇanā niṭṭhitā.</centered>
    <subhead line="9">2. Dutiyaaniyatasikkhāpadavaṇṇanā</subhead>
    <paragraph line="10"><bold>Naheva kho pana paṭicchanna</bold>nti ettha pana yampi bahi parikkhittaṃ anto vivaṭaṃ pariveṇaṅgaṇādi, tampi antogadhanti veditabbaṃ. ‘‘Evarūpañhi ṭhānaṃ appaṭicchanneyeva gahita’’nti <bold>mahāpaccariyaṃ</bold> (pārā. aṭṭha. 2.453) vuttaṃ. <bold>Saṅghādisesena vā</bold>ti kāyasaṃsaggaduṭṭhullobhāsanasaṅkhātena saṅghādisesena vā. Teneva hi padabhājane ‘‘sā ce evaṃ vadeyya ‘ayyo, mayā diṭṭho nisinno mātugāmena saddhiṃ kāyasaṃsaggaṃ samāpajjanto’’’tiādi (pārā. 455) vuttaṃ. Idaṃ sikkhāpadaṃ duṭṭhullavācāvasena āgataṃ. Duṭṭhullavācañca sutvā taṃ mātugāmopi na paṭicchādeti. Tathā hi duṭṭhullavācāsikkhāpade (pārā. 283 ādayo) yā pana tā itthiyo hirimanā, tā nikkhamitvā bhikkhū ujjhāpesuṃ, tasmā idha itthīpi anāpattiṃ karotīti āha <bold>‘‘itthīpī’’</bold>ti. Atha vā idha appaṭicchannattā itthīpi anāpattiṃ karoti, paṭhame pana paṭicchannattā itthisatampi anāpattiṃ na karotīti evamettha attho daṭṭhabbo. <bold>Anandho abadhiro</bold>ti ettha kāyasaṃsaggavasena anandho vutto, duṭṭhullavācāvasena abadhiro.</paragraph>
    <paragraph line="11">Samuṭṭhānādīsu <pageBreak edition="Myanmar" number="0.0272" /> idaṃ sikkhāpadaṃ tisamuṭṭhānaṃ – kāyacittato vācācittato kāyavācācittato samuṭṭhāti, kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, sukhamajjhattavedanāhi dvivedanaṃ. Tenāha <bold>‘‘samuṭṭhānādīni panettha adinnādānasadisānevā’’</bold>ti. Ettha ca kāyasaṃsaggaṃ samāpajjanto duṭṭhullampi bhaṇati, duṭṭhullaṃ bhaṇanto <pageBreak edition="Vipassana Research Institut" number="0.0251" /> nisīdati cāti <bold>‘‘kāyavācācittato ca samuṭṭhātī’’</bold>ti vuttaṃ, duṭṭhullameva vā sandhāya vuttanti gahetabbaṃ.</paragraph>
    <centered line="12">Dutiyaaniyatasikkhāpadavaṇṇanā niṭṭhitā.</centered>
    <paragraph line="13">‘‘Aniyatuddeso cāyaṃ diṭṭhādisamūlakacodanāya vatthuṃ paṭijānamānova āpattiyā kāretabbo, na itaroti āpattiropanāropanalakkhaṇadassanatthaṃ vutto’’ti vadanti.</paragraph>
    <centered line="14">Iti kaṅkhāvitaraṇiyā pātimokkhavaṇṇanāya</centered>
    <centered line="15">Vinayatthamañjūsāyaṃ līnatthappakāsaniyaṃ</centered>
    <centered line="16">Aniyatavaṇṇanā niṭṭhitā.</centered>
  </content>
</document>