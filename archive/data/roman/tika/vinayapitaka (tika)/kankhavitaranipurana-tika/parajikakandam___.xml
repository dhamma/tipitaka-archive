<?xml version="1.0"?>
<document>
<metadata>
<normativeSource>http://tipitaka.org/romn/cscd/vin09t.nrf21.xml</normativeSource>
<archivePath>roman/tika/vinayapitaka (tika)/kankhavitaranipurana-tika/parajikakandam___.xml</archivePath>
<titlePath>Pārājikakaṇḍaṃ - Kaṅkhāvitaraṇīpurāṇa-ṭīkā - Vinayapiṭaka (ṭīkā) - Tīkā</titlePath>
</metadata>
<body>
<chapter line="1">Pārājikakaṇḍaṃ</chapter>
<paragraph line="2">Nātho <pageBreak edition="M" number="0.0451" /><pageBreak edition="V" number="0.0415" /> bhikkhunīnaṃ hitatthāya yaṃ pātimokkhaṃ pakāsayīti sambandho. Tattha <bold>pakāsayī</bold>ti desayi, paññāpayīti attho.</paragraph>
<title line="3">Sādhāraṇapārājikaṃ</title>
<subhead line="4">1. Methunadhammasikkhāpadavaṇṇanā</subhead>
<paragraph line="5"><bold>Abhilāpamatta</bold>nti vacanamattaṃ, na atthoti adhippāyo. <bold>Liṅgabhedamatta</bold>nti purisaliṅgaṃ itthiliṅganti visesamattaṃ. <bold>Viseso</bold>ti nānāttaṃ. <bold>Chandena cevā</bold>ti pemena ceva, sinehena cevāti attho <pageBreak edition="V" number="0.0416" />. <bold>Ruciyā cā</bold>ti icchāya ca. <bold>Padhaṃsitāyā</bold>ti dūsitāya. Paripuṇṇā upasampadā yassā sā <bold>paripuṇṇūpasampadā,</bold> ubhatosaṅghena upasampannāti attho.</paragraph>
<centered line="6">Methunadhammasikkhāpadavaṇṇanā niṭṭhitā.</centered>
<title line="7">Asādhāraṇapārājikaṃ</title>
<subhead line="8">5. Ubbhajāṇumaṇḍalasikkhāpadavaṇṇanā</subhead>
<paragraph line="9"><bold>Ubbhakappara</bold>nti dutiyamahāsandhito uddhaṃ. <bold>Ito cito ca sañcaraṇa</bold>nti hatthassa vā kāyassa vā tiriyaṃ ito cito ca sañcaraṇaṃ.</paragraph>
<paragraph line="10"><bold>Ekatoavassute</bold>ti (pāci. aṭṭha. 662) bhikkhuniyā avassave, bhikkhuniyā kāyasaṃsaggarāgena avassutabhāve satīti attho. Bhikkhuniyā vaseneva ca ekatoavassutabhāvo gahetabbo. Vuttañhetaṃ <bold>samantapāsādikāyaṃ</bold> (pāci. aṭṭha. 662) –</paragraph>
<indent line="11">‘‘Ekatoavassuteti <pageBreak edition="M" number="0.0452" /> ettha kiñcāpi ‘ekato’ti avisesena vuttaṃ, tathāpi bhikkhuniyā eva avassute sati ayaṃ āpattibhedo vuttoti veditabbo’’ti.</indent>
<paragraph line="12"><bold>Purisassa kāya</bold>nti purisassa yaṃ kañci kāyaṃ. <bold>Ubhatoavassutepī</bold>ti bhikkhuniyā ceva purisassa ca kāyasaṃsaggarāgena avassutabhāve satipi. <bold>Kāyenā</bold>ti yathāparicchinnena attano kāyena. <bold>Kāyappaṭibaddha</bold>nti purisassa kāyappaṭibaddhaṃ. <bold>Avasesakāyena vā</bold>ti yathāparicchinnakāyato avasesena kāyena, ubbhakkhakaadhojāṇumaṇḍalaadhokapparasaṅkhātena kāyenāti vuttaṃ hoti. <bold>Tassa kāya</bold>nti avassutassa tassa purisassa yaṃ kañci kāyaṃ. Yathā cettha sayaṃ āmasantiyā thullaccayaṃ, evaṃ tassa āmasanaṃ sādiyantiyāpīti daṭṭhabbaṃ. <bold>Purisassa kāyasaṃsaggarāgo natthī</bold>ti purisassa methunarāgo, gehasitapemaṃ, suddhacittaṃ vā. <bold>Avasese</bold>ti pārājikakhettato avasese. <bold>Kāyappaṭibaddhena kāyappaṭibaddhādibhede</bold>ti ‘‘kāyappaṭibaddhena kāyappaṭibaddhaṃ āmasati, āpatti dukkaṭassā’’tiādike <pageBreak edition="V" number="0.0417" /> (pāci. 659, 662) sabbavāre. <bold>‘‘Asañciccā’’</bold>tiādīsu virajjhitvā vā āmasantiyā, aññavihitāya vā, ‘‘ayaṃ puriso’’ti vā ‘‘itthī’’ti vā ajānantiyā vā, tena phuṭṭhāyapi taṃ phassaṃ assādayantiyā vā āmasanepi sati anāpatti.</paragraph>
<centered line="13">Ubbhajāṇumaṇḍalasikkhāpadavaṇṇanā niṭṭhitā.</centered>
<subhead line="14">6. Vajjappaṭicchādikāsikkhāpadavaṇṇanā</subhead>
<paragraph line="15"><bold>Pārājikaṃ dhammaṃ ajjhāpanna</bold>nti bhikkhūhi sādhāraṇānaṃ catunnaṃ, asādhāraṇānaṃ catunnañcāti aṭṭhannamaññataraṃ ajjhāpannaṃ. Idañca pārājikaṃ (pāci. aṭṭha. 666) pacchā paññattaṃ, saṅgītikārakācariyehi pana purimena saddhiṃ yugaḷaṃ katvā imasmiṃ okāse ṭhapitanti veditabbaṃ. ‘‘Aṭṭhannaṃ pārājikānaṃ aññatara’’nti (pāci. 666) vacanato pana vajjappaṭicchādikaṃ yā paṭicchādeti, sāpi vajjappaṭicchādikā evāti daṭṭhabbaṃ. Kiñcāpi vajjappaṭicchādanaṃ pemavasena hoti, tathāpi <pageBreak edition="M" number="0.0453" /> sikkhāpadavītikkamacittaṃ domanassameva hotīti katvā dukkhavedanaṃ hotīti <bold>‘‘tatra hi pācittiyaṃ…pe… sesaṃ tādisamevā’’</bold>ti vuttaṃ.</paragraph>
<centered line="16">Vajjappaṭicchādikāsikkhāpadavaṇṇanā niṭṭhitā.</centered>
<subhead line="17">7. Ukkhittānuvattikāsikkhāpadavaṇṇanā</subhead>
<paragraph line="18"><bold>Satthusāsanenā</bold>ti ñattisampadāya ceva anussāvanasampadāya ca. Idha pana codanāsāraṇāpubbakameva ñattianussāvanaṃ satthusāsananti āha <bold>‘‘idhāpī’’</bold>tiādi. <bold>Karaṇa</bold>nti ñattiṭṭhapanañceva anussāvanāvacanañca. <bold>Anādara</bold>nti puggale ceva dhamme ca ādaravirahitaṃ. Tenāha <bold>‘‘yenā’’</bold>tiādi. <bold>Tattha pariyāpannagaṇe vā</bold>ti tasmiṃ saṅghe pariyāpanne sambahulapuggalasaṅkhāte gaṇe vā. <bold>‘‘Sammāvattanāya avattamānanti attho’’</bold>ti iminā adhippāyattho vutto. <bold>Ekakammādike</bold>ti ekakammaekuddesasamasikkhātāya. <bold>Saha ayanabhāvenā</bold>ti saha vattanabhāvena. Samāno saṃvāso etesanti <bold>samānasaṃvāsakā</bold>.</paragraph>
<paragraph line="19"><bold>Idāni</bold> yena saṃvāsena te ‘‘samānasaṃvāsakā’’ti (pāci. aṭṭha. 669) vuttā, so saṃvāso <pageBreak edition="V" number="0.0418" /> tassa ukkhittakassa tehi saddhiṃ natthi, yehi ca saddhiṃ tassa so saṃvāso natthi, na tena te bhikkhū attano sahāyā katā honti, tasmā so <bold>akatasahāyo</bold> nāmāti imamatthaṃ dassetuṃ <bold>‘‘yassa panā’’</bold>tiādi vuttaṃ. Evaṃ padavaṇṇanaṃ katvā idāni atthamattaṃ dassetuṃ <bold>‘‘samānasaṃvāsakabhāvaṃ anupagatanti attho’’</bold>ti vuttaṃ. Kiṃ taṃ anuvattananti kassaci āsaṅkā siyāti taṃ sarūpato dassento <bold>‘‘yaṃdiṭṭhiko so hotī’’</bold>tiādimāha. Tattha <bold>so</bold>ti yo ukkhittako, so.</paragraph>
<centered line="20">Ukkhittānuvattikāsikkhāpadavaṇṇanā niṭṭhitā.</centered>
<subhead line="21">8. Aṭṭhavatthukāsikkhāpadavaṇṇanā</subhead>
<paragraph line="22"><bold>Lokassādamittasanthavavasenā</bold>ti (sārattha. ṭī. pācittiya 3.675) lokassādasaṅkhātassa mittasanthavassa vasena. Kiṃ tanti āha <bold>‘‘kāyasaṃsaggarāgenā’’</bold>ti. Kāyasaṃsaggarāgeneva <pageBreak edition="M" number="0.0454" /> tintā idha avassutā nāma, na methunarāgenāti. Kathametaṃ viññāyatīti āha <bold>‘‘ayameva hī’’</bold>tiādi. Kiṃ panettha kāraṇanti āha <bold>‘‘samantapāsādikāyaṃ panassa vicāraṇā katā’’</bold>ti. Tatthāyaṃ vicāraṇā – ettha ca <bold>asaddhammo</bold>ti kāyasaṃsaggova veditabbo, na methunadhammo. Na hi methunassa sāmantā thullaccayaṃ hoti. ‘‘Viññū paṭibalo kāyasaṃsaggaṃ samāpajjitu’’nti (pāci. 676) vacanampi cettha sādhakanti. Yaṃ yena kataṃ, taṃ tasseva hotīti. <bold>Purisapuggalassā</bold>ti sāmivacananti dassetuṃ <bold>‘‘yaṃ purisapuggalenā’’</bold>tiādi vuttaṃ. Tattha <bold>hattho</bold>ti attano hattho. Na kevalañcettha <bold>hatthaggahaṇa</bold>nti ‘‘hattho nāma kapparaṃ upādāya yāva agganakhā’’ti (pāci. 676) vuttassa hatthasseva gahaṇaṃ, atha kho tassa ca aññassapi apārājikakhettassa gahaṇaṃ ekajjhaṃ katvā ‘‘hatthaggahaṇa’’nti vuttaṃ. Tathā <bold>saṅghāṭikaṇṇaggahaṇa</bold>nti na kevalaṃ saṅghāṭikaṇṇasseva gahaṇaṃ, atha kho tassa ca aññassapi yassa kassaci cīvarappadesassa gahaṇaṃ vuttanti dassetuṃ <bold>‘‘ettha ca yassa kassacī’’</bold>tiādi vuttaṃ. <bold>Itthannāmaṃ ṭhāna</bold>nti evaṃnāmakaṃ ṭhānaṃ. <bold>‘‘Paṭipāṭiyā vā uppaṭipāṭiyā vā pūretvā’’</bold>ti idaṃ nidassanamattaṃ. Tasmā paṭipāṭiyā vā uppaṭipāṭiyā vā ekantarikāya vā yena tena nayena pūretvāti attho.</paragraph>
<paragraph line="23"><bold>Tā āpattiyo</bold>ti tā āpannā āpattiyo. Yathā cekekasmiṃ vatthusmiṃ evaṃ visuṃ visuṃ sattasu vatthūsu satakkhattumpi vītikkantesu tā āpattiyo desetvā muccati. <bold>Gaṇanūpikā</bold>ti desitagaṇanaṃ <pageBreak edition="V" number="0.0419" /> upagacchati. <bold>Dhuranikkhepaṃ katvā</bold>ti ‘‘aññaṃ vatthuṃ āpajjissāmī’’ti ussāhaṃ ṭhapetvā.</paragraph>
<centered line="24">Aṭṭhavatthukāsikkhāpadavaṇṇanā niṭṭhitā.</centered>
<centered line="25">Iti kaṅkhāvitaraṇiyā pātimokkhavaṇṇanāya</centered>
<centered line="26">Vinayatthamañjūsāyaṃ līnatthappakāsaniyaṃ</centered>
<centered line="27">Bhikkhunipātimokkhe pārājikavaṇṇanā niṭṭhitā.</centered>
</body>
</document>