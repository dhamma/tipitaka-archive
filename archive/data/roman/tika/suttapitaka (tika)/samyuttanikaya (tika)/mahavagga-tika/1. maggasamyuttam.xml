<?xml version="1.0"?>
<document>
<metadata>
<normativeSource>http://tipitaka.org/romn/cscd/s0305t.tik0.xml</normativeSource>
<archivePath>roman/tika/suttapitaka (tika)/samyuttanikaya (tika)/mahavagga-tika/1. maggasamyuttam.xml</archivePath>
<titlePath>1. Maggasaṃyuttaṃ - Mahāvagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<centered line="1"> Namo tassa bhagavato arahato sammāsambuddhassa</centered>
<nikaya line="2">Saṃyuttanikāye</nikaya>
<book line="3">Mahāvaggaṭīkā</book>
<chapter line="4">1. Maggasaṃyuttaṃ</chapter>
<title line="5">1. Avijjāvaggo</title>
<subhead line="6">1-2. Avijjāsuttādivaṇṇanā</subhead>
<paragraph line="7" number="1-2"><bold>Pubbaṅgamā</bold>ti <pageBreak edition="M" number="2.0393" /><pageBreak edition="V" number="2.0103" /> pubbecarā. Avijjā hi aññāṇalakkhaṇā sammuyhanākārena ārammaṇe pavattatīti sampayuttadhammānampi tadākārānuvidhānatāya paccayo hoti. Tathā hi te aniccāsubhadukkhānattasabhāvepi dhamme niccādito gaṇhanti, ayamassā tesaṃ sahajātavasena pubbaṅgamatā. Yaṃ pana mohena abhibhūto pāpakiriyāya ādīnavaṃ apassanto pāṇaṃ hanati, adinnaṃ ādiyati, kāmesu micchā carati, musā bhaṇati, aññampi vividhaṃ dussīlyaṃ ācarati, ayamassa sahajātavasena ca upanissayavasena ca pubbaṅgamatā. <bold>Samāpajjanāyā</bold>ti tabbhāvāpajjanāya <pageBreak edition="V" number="2.0104" /> akusalappattiyā. <bold>Sabhāvapaṭilābhāyā</bold>ti attalābhāya. Tenāha <bold>‘‘uppattiyā’’</bold>ti. Sā panesā vuttākārena akusalānaṃ pubbaṅgamabhūtā avijjā uppajjatīti sambandho. <bold>Yadeta</bold>nti yaṃ etaṃ pāpājigucchanatāya pāpato <bold>alajjanākārasaṇṭhitaṃ ahirikaṃ,</bold> pāpānutrāsatāya <bold>pāpato abhāyanākārasaṇṭhitañca anottappaṃ, etaṃ</bold><pageBreak edition="M" number="2.0394" /> dvayaṃ <bold>anudeva</bold> anvāgatameva. <bold>Anu</bold>-saddena cettha <bold>eta</bold>nti upayogavacanaṃ. <bold>Anudevā</bold>ti etassa attho saheva ekatoti. Ettha avijjāya vuttanayānusārena tappaṭipakkhato ca attho veditabbo. Ayaṃ pana viseso – tattha yathā akusalakammapathavasena pavattiyaṃ pubbaṅgamatā avijjāya, evaṃ kusalakammapathavasena puññakiriyavatthuvasena ca pavattiyaṃ vijjāya pubbaṅgamatā vattabbā. Vīmaṃsādhipativasena pavattiyaṃ ādhipaccākāravasena ca pubbaṅgamatā veditabbā. Dvīhevāti ca avadhāraṇaṃ ādhipaccākārassa sahajāteneva saṅgahetabbato.</paragraph>
<paragraph line="8"><bold>Lajjanākārasaṇṭhitā</bold>ti pāpato jigucchanākārasaṇṭhitā. <bold>Bhāyanākārasaṇṭhita</bold>nti uttasanākārasaṇṭhitaṃ. <bold>Etthā</bold>ti hiriottappe. Vidati, vindatīti vā <bold>vijjā. Viddasū</bold>ti ca sappaññapariyāyoti āha <bold>‘‘viddasunoti viduno’’</bold>ti. <bold>Yāthāvadiṭṭhī</bold>ti aviparītā diṭṭhi, saṃkilesato <bold>niyyānikadiṭṭhi. Sammādiṭṭhi pahotī</bold>ti ettha sā vijjā sammādiṭṭhi veditabbā. <bold>Na ekato sabbāni labbhanti</bold> sammāvācākammantājīvānaṃ pubbābhisaṅkhārassa anekarūpattā. <bold>Lokuttaramaggakkhaṇe ekato labbhanti</bold> kiccato bhinnānampi tāsaṃ tattha sarūpato abhinnattā. Ekā eva hi virati maggakkhaṇe tissannampi viratīnaṃ kiccaṃ sādhentī pavattati, yathā ekā eva sammādiṭṭhi parijānanādivasena catubbidhakiccaṃ sādhentī pavattati. Tāni ca kho sabbāni aṭṭhapi paṭhamajjhānike magge labbhantīti yojanā. <bold>Paṭhamajjhānike</bold>ti paṭhamajhānavante.</paragraph>
<paragraph line="9"><bold>Tathābhūtassā</bold>ti ariyamaggasamaṅgino. <bold>Yasmā mahāsaḷāyatanasutte vuttaṃ</bold> ‘‘sammādiṭṭhiādīnaṃ pañcannaṃ eva aṅgānaṃ vasenā’’ti, <bold>tasmā pañcaṅgiko lokuttaramaggo hoti</bold>. ‘‘Pubbeva kho panā’’ti hi vacanaṃ tadā maggakkhaṇe viratīnaṃ abhāvaṃ ñāpeti, tasmā kāmāvacaracittesu viya lokuttaracittesu virati aniyatāti adhippāyo. <bold>Parisuddhabhāvadassana</bold>nti parisuddhasīlabhāvadassanatthaṃ. <bold>Ayamattho dīpito,</bold> na ariyamagge viratīnaṃ abhāvo.</paragraph>
<paragraph line="10">Yadi evaṃ kasmā abhidhamme maggavibhaṅge pañcaṅgikavāro āgatoti āha <bold>‘‘yampi abhidhamme’’</bold>tiādi. <bold>Ta</bold>nti ‘‘pañcaṅgiko maggo hotī’’ti vacanaṃ. <bold>‘‘Ekaṃ</bold><pageBreak edition="M" number="2.0395" /><bold>kiccantaraṃ dassetuṃ vutta’’</bold>nti vatvā taṃ dassetuṃ <bold>‘‘yasmiñhi kāle’’</bold>tiādi vuttaṃ. <bold>Yasmiñhi kāle</bold>ti lokiyakāle <pageBreak edition="V" number="2.0105" />. Tena ‘‘ekaṃ kiccantara’’nti vuttaṃ aṭṭhaṅgikakiccaṃ dasseti. Viratiuppādanena micchāvācādīni puggalena maggasamaye pajahāpentīti sammādiṭṭhiādīni ‘‘pañca kārakaṅgānī’’ti vuttāni. Sammāvācādikiriyā hi virati, tañca etāni kārāpentīti. <bold>Virativasenā</bold>ti viramaṇakiriyāvasena kārāpakabhāvena, kattubhāvena vāti attho. ‘‘Viratittayavasenā’’ti vā pāṭho.</paragraph>
<paragraph line="11"><bold>Sammākammanto pūratī</bold>ti imehi sammādiṭṭhiādīhi sammākammantakiccaṃ pūrati nāma tehi vīriyādikehi tadatthasiddhito. Tampi sandhāya <bold>‘‘ekaṃ kiccantaraṃ dassetu’’</bold>nti vuttaṃ. <bold>Imaṃ kiccantaraṃ dassetu</bold>nti lokuttaramaggakkhaṇepi imāneva pañca sammāvācādiviratittayassa ekakkhaṇe kārāpakaṅgānīti dassetuṃ. <bold>Evaṃ vutta</bold>nti ‘‘tasmiṃ samaye pañcaṅgiko maggo hotī’’ti (vibha. 494) evaṃ vuttaṃ. Lokiyamaggakkhaṇe pañceva honti, virati pana aniyatā, tasmā ‘‘chaaṅgiko’’ti avatvā ‘‘pañcaṅgiko’’icceva vuttaṃ. Tayidaṃ abhidhamme pañcaṅgikavāradesanāya kāraṇakittanamaggo, ariyamaggo pana aṭṭhaṅgikovāti dassetuṃ, <bold>‘‘yā ca, bhikkhave’’</bold>tiādimāha, taṃ suviññeyyameva. Micchādiṭṭhiādikā dasa, tappaccayā akusalā ca dasāti vīsati akusalapakkhiyā, sammādiṭṭhiādikā dasa, tappaccayā kusalā ca dasāti vīsati kusalapakkhiyā mahācattārīsakasutte vuttā. <bold>Mahācattārīsaka</bold>nti tassetaṃ nāmaṃ. <bold>Missakova kathito</bold> lokuttarassapi idha labbhamānattā.</paragraph>
<paragraph line="12">Yasmā kosalasaṃyuttepi idha ca therena ‘‘upaḍḍhamidaṃ, bhante, brahmacariyassā’’tiādinā vuttaṃ ‘‘mā hevaṃ ānandā’’tiādinā paṭikkhipitvā ‘‘sakalamevidaṃ ānandā’’tiādinā bhagavatā desitaṃ suttaṃ āgataṃ. Tassattho kosalasaṃyuttavaṇṇanāyaṃ vutto, tasmā vuttaṃ <bold>‘‘kosalasaṃyutte vuttatthamevā’’</bold>ti.</paragraph>
<centered line="13">Avijjāsuttādivaṇṇanā niṭṭhitā.</centered>
<subhead line="14">3. Sāriputtasuttavaṇṇanā</subhead>
<paragraph line="15" number="3"> Sāvakabodhi <pageBreak edition="M" number="2.0396" /> sāvakapāramiyo, tappariyāpannaṃ ñāṇaṃ sāvakapāramiñāṇaṃ, taṃ pana dvinnaṃ aggasāvakānaṃ tatthapi dhammasenāpatino eva savisesaṃ matthakaṃ pattaṃ, na itaresanti āha – <bold>‘‘sāvaka…pe… appattatāyā’’</bold>ti. Tasmā tassa matthakappattiyā maggabrahmacariye ijjhante tassa ekadeso idha ijjhati, na sakalanti. Na hi addhabrahmacariyaṃ nāma atthi, tasmā vuttaṃ, <bold>‘‘sakalampi</bold><pageBreak edition="V" number="2.0106" /><bold>…pe… labbhatī’’</bold>ti, taṃ pana bhaṇḍāgāriko nāññāsi ñāṇassa sāvakavisayepi sappadesikattā, dhammasenāpati pana ñāṇassa tattha nippadesikattā aññāsīti. Tenāha – <bold>‘‘ānandatthero…pe… aññāsī’’</bold>ti. <bold>Evamāhā</bold>ti ‘‘sakalamidaṃ, bhante’’ti evaṃ avoca.</paragraph>
<centered line="16">Sāriputtasuttavaṇṇanā niṭṭhitā.</centered>
<subhead line="17">4. Jāṇussoṇibrāhmaṇasuttavaṇṇanā</subhead>
<paragraph line="18" number="4"><bold>Vaḷavābhi</bold>-saddo vaḷavāpariyāyoti āha <bold>‘‘catūhi vaḷavāhi yuttarathenā’’</bold>ti. <bold>Yodharatho</bold>ti yodhehi yujjhanatthaṃ ārohitabbaratho. <bold>Alaṅkāraratho</bold> maṅgaladivasesu alaṅkatapaṭiyattehi ārohitabbaratho. <bold>Ghanadukulena parivārito</bold>ti rajatapaṭṭavaṇṇena setadukulena paṭicchādito. Paṭicchādanattho hi idha parivārasaddo. <bold>Rajatapanāḷisuparikkhittā</bold> setabhāvakaraṇatthaṃ.</paragraph>
<paragraph line="19"><bold>Channaṃ channaṃ māsāna</bold>nti niddhāraṇe sāmivacanaṃ. <bold>Ekavāraṃ nagaraṃ padakkhiṇaṃ karotī</bold>ti idaṃ tasmiṃ ṭhānantare ṭhitena kātabbaṃ cārittaṃ. <bold>Nagarato na pakkantā</bold>ti nagarato bahi na gatā. Maṅgalavacane niyuttā <bold>maṅgalikā,</bold> suvatthivacane niyuttā <bold>sovatthikā. Ādi</bold>-saddena thutimāgadhavandikācariyake saṅgaṇhāti. <bold>Sukapattasadisāni</bold> vaṇṇato.</paragraph>
<paragraph line="20"><bold>Vaṇṇagīta</bold>nti thutigītaṃ. Brahmabhūtaṃ seṭṭhabhūtaṃ yānaṃ, brahmabhūtānaṃ seṭṭhabhūtānaṃ yānanti vā <bold>brahmayānaṃ. Vijitattā</bold> visesena jinanato. <bold>Rāgaṃ vinayamānā pariyosāpetī</bold>ti sabbampi rāgaṃ samucchedavinayavasena vineti, attano kiccaṃ pariyosāpeti. Kiccapariyosāpaneneva hi sayampi <pageBreak edition="M" number="2.0397" /> pariyosānaṃ nipphattiṃ upagacchati. Tenāha <bold>‘‘pariyosānaṃ gacchati nipphajjatī’’</bold>ti.</paragraph>
<paragraph line="21"><bold>Dhura</bold>nti bhummatthe upayogavacananti āha <bold>‘‘tatramajjhattatāyuge yuttā’’</bold>ti. <bold>Īsā</bold>ti yugasandhārikā dāruyugaḷā. Yathā vā bāhiraṃ yugaṃ dhāreti, tassā ṭhitāya eva kiccasiddhi, evaṃ kiriyāvasena laddhabalena tatramajjhattatāyuge thiraṃ dhāreti, teheva ariyamaggarathassa pavattanaṃ. <bold>Hiri</bold>ggahaṇena cettha taṃsahacaraṇato ottappampi gahitaṃyeva hoti. Tenāha <bold>‘‘attanā saddhi’’</bold>ntiādi. Nāḷiyā minamāno puriso viya ārammaṇaṃ minātīti <bold>mano</bold>. Kataraṃ pana taṃ mano, kathañcassa yottasadisatāti āha <bold>‘‘vipassanācitta’’</bold>ntiādi. Tena yottaṃ viyāti yottanti dasseti. Lokiyavipassanācittaṃ atirekapaññāsa kusaladhamme ekābaddhe ekasaṅgahite karotīti sambandho. Te pana ‘‘phasso hoti…pe… avikkhepo hotī’’ti cittaṅgavasena <bold>dhammasaṅgahe</bold> (dha. sa. 1) āgatanayeneva <pageBreak edition="V" number="2.0107" /> veditabbā. <bold>Lokuttaravipassanācitta</bold>nti maggacittaṃ āha. <bold>Atirekasaṭṭhī</bold>ti te eva sammākammantājīvehi anaññātaññassāmītindriyādīhi ca saddhiṃ atirekasaṭṭhi kusaladhamme. <bold>Ekābaddhe</bold>ti ekasmiṃ eva ārammaṇe ābaddhe. <bold>Ekasaṅgahe</bold>ti tatheva vipassanākiccavasena ekasaṅgahe karoti. Pubbaṅgamabhāvena ārakkhaṃ sāretīti <bold>ārakkhasārathī. ‘‘Yathā hi rathassa…pe… sārathī’’</bold>ti vatvā taṃ dassetuṃ <bold>‘‘yoggiyo’’</bold>ti vuttaṃ. <bold>Dhuraṃ vāheti</bold> yogge. <bold>Yojeti</bold> yogge samagatiyañca. <bold>Akkhaṃ abbhañjati</bold> sukhappavattanatthaṃ. <bold>Rathaṃ peseti</bold> yoggacodanena. <bold>Nibbisevane karoti</bold> gamanavīthiyaṃ paṭipādanena sanniyojeti. <bold>Ārakkhapaccupaṭṭhānā</bold>ti ārakkhaṃ paccupaṭṭhapeti asammosasabhāvattā. <bold>Gatiyo</bold>ti pavattiyo, nipphattiyo vā. <bold>Samanvesatī</bold>ti gavesati.</paragraph>
<paragraph line="22">Ariyapuggalassa nibbānaṃ paṭimukhaṃ sampāpane ratho viyāti <bold>ratho</bold>. Parikaroti vibhūsayatīti <bold>parikkhāro,</bold> vibhūsanaṃ, sīlañca ariyamaggassa vibhūsanaṭṭhāniyaṃ. Tena vuttaṃ <bold>‘‘catupārisuddhisīlālaṅkāro’’</bold>ti, sīlabhūsanoti attho. <bold>Vipassanāsampayuttāna</bold>nti lokiyāya lokuttarāya ca vipassanāya sampayuttānaṃ. Vidhinā īretabbato pavattetabbato <bold>vīriyaṃ,</bold><pageBreak edition="M" number="2.0398" /> sammāvāyāmo. Samaṃ sammā ca dhiyatīti samādhi, dhurañca taṃ samādhi cāti dhurasamādhi, upekkhā dhurasamādhi etassāti <bold>upekkhādhurasamādhi,</bold> ariyamaggo upekkhāsaṅkhātadhurasamādhīti attho. Aṭṭhakathāyaṃ pana byañjanaṃ anādiyitvā dhurasamādhisaddānaṃ bhinnādhikaraṇatā vuttā. <bold>Payogamajjhatte</bold>ti vīriyasamatāya. <bold>Anicchā</bold>ti icchāpaṭipakkhā. Tenāha <bold>‘‘alobhasaṅkhātā’’</bold>ti. <bold>Parivāraṇa</bold>nti parivāro, paricchadoti attho.</paragraph>
<paragraph line="23"><bold>Mettā</bold>ti mettācetovimutti. Tathā <bold>karuṇā. Pubbabhāgo</bold>ti ubhinnampi upacāro. Dvepi kāyacittavivekā viya pubbabhāgadhammavasena vuttā. <bold>Ariyamaggarathe</bold>ti parisuddhamaggasaṅkhāte rathe. Ariyamaggaratho ca maggaratho cāti <bold>ariyamaggaratho,</bold> evaṃ ekasesanayena vā attho veditabbo. Tenāha <bold>‘‘imasmiṃ lokiyalokuttaramaggarathe ṭhito’’</bold>ti. <bold>Sannaddhacammo</bold>ti yogāvacarassa paṭimukkacammaṃ. <bold>Na naṃ te vijjhantī</bold>ti vacanapathā na naṃ vijjhanti. Dhammabhedanavasena na bhañjati, tassa ariyamaggassa rathassa sammā yojitassa antarā bhaṅgo natthīti attho.</paragraph>
<paragraph line="24"><bold>Attano purisakāraṃ nissāya laddhattā</bold> attano santāneti adhippāyo. <bold>Anuttara</bold>nti uttararahitaṃ. Tato eva <bold>seṭṭhayānaṃ,</bold> nassa kenaci sadisanti <bold>asadisaṃ</bold>. Dhitisampannatāya <bold>dhīrā paṇḍitapurisā</bold><pageBreak edition="V" number="2.0108" /><bold>lokamhā niyyanti gacchanti</bold>. ‘‘Jayaṃ jaya’’nti gāthāyaṃ vacanavipallāsena vuttanti āha <bold>‘‘jinantā jinantā’’</bold>ti.</paragraph>
<centered line="25">Jāṇussoṇibrāhmaṇasuttavaṇṇanā niṭṭhitā.</centered>
<subhead line="26">5-6. Kimatthiyasuttādivaṇṇanā</subhead>
<paragraph line="27" number="5-6"><bold>Niyamattho</bold>ti avadhāraṇattho. <bold>Tena</bold> niyamena avadhāraṇena – <bold>aññaṃ maggaṃ paṭikkhipati</bold> ito aññassa niyyānikamaggassa abhāvato. ‘‘Dukkhassa pariññattha’’nti vuttattā <bold>vaṭṭadukkhaṃ kathitaṃ</bold>. Ariyamagge gahite tassa pubbabhāgamaggo vipassanāya gahito evāti <bold>‘‘missakamaggo kathito’’</bold>ti vuttaṃ. <bold>Uttānameva</bold> apubbassa abhāvā. Ayaṃ pana viseso ‘‘rāgakkhayo’’tiādīhi <pageBreak edition="M" number="2.0399" /> yadipi nibbānaṃ vuttaṃ. Tathāpi arahattaṃ viya brahmacariyampi. Tena nibbānaṃ eva vuccati <bold>‘‘idaṃ brahmacariyapariyosāna’’</bold>nti.</paragraph>
<centered line="28">Kimatthiyasuttādivaṇṇanā niṭṭhitā.</centered>
<subhead line="29">7. Dutiyaaññatarabhikkhusuttavaṇṇanā</subhead>
<paragraph line="30" number="7"><bold>Rāgavinayā</bold>dipadehi nibbānaṃ vāpi vucceyya arahattaṃ vāpi. Yasmā so bhikkhu ubhayatthapi niviṭṭhabuddhi, tasmā bhagavā tassa ajjhāsayavasena ‘‘nibbānadhātuyā kho eta’’ntiādinā nibbānadhātuṃ vissajjetvā puna ‘‘āsavānaṃ khayo tena vuccatī’’ti āha. Yasmā ariyamaggo rāgādike samucchedavasena vineti, āsavañca sabbaso khepeti, tena ca vuttaṃ nibbānaṃ arahattañca, tasmā tadubhayaṃ <bold>‘‘rāgavinayotiādi nāmamevā’’</bold>ti vuttaṃ. <bold>Anusandhikusalatāya pucchanto etaṃ avocā</bold>ti iminā ‘‘pucchānusandhi idha labbhatī’’ti dīpitaṃ, ajjhāsayānusandhipi ettha labbhatevāti daṭṭhabbaṃ.</paragraph>
<centered line="31">Dutiyaaññatarabhikkhusuttavaṇṇanā niṭṭhitā.</centered>
<subhead line="32">8. Vibhaṅgasuttavaṇṇanā</subhead>
<paragraph line="33" number="8"><bold>Ekena pariyāyena aṭṭhaṅgikamaggaṃ vibhajitvā</bold>ti ‘‘sammādiṭṭhī’’tiādinā ekena pariyāyena ariyaṃ aṭṭhaṅgikaṃ maggaṃ vibhāgena dassetvā ‘‘katamā ca, bhikkhave, sammādiṭṭhī’’tiādinā <pageBreak edition="V" number="2.0109" /><bold>puna aparena pariyāyena vibhajitukāmo</bold>. Uggahadhāraṇaparicayañāṇānipi savanañāṇe eva avarodhaṃ gacchantīti <bold>‘‘savanasammasanapaṭivedhapaccavekkhaṇavasenā’’</bold>ti vuttaṃ.</paragraph>
<paragraph line="34"><bold>Kammaṭṭhānābhiniveso</bold>ti kammaṭṭhānapaṭipatti. Purimāni dve saccāni uggaṇhitvāti sambandho. <bold>Iṭṭhaṃ kantaṃ manāpa</bold>nti nirodhamaggesu ninnabhāvaṃ dasseti, na abhinandanaṃ, tanninnabhāvo eva ca tattha kammakaraṇaṃ daṭṭhabbaṃ. Ekenevākārena saccānaṃ paṭivedhanimittatā, so eva abhimukhabhāvo tesaṃ samāgamoti <bold>ekābhisamayo</bold>.</paragraph>
<paragraph line="35"><bold>Assā</bold>ti <pageBreak edition="M" number="2.0400" /> ñāṇassa, yogino vā. Ettha ca keci ‘‘lokiyañāṇampi paṭivedho sabbassa yāthāvabodhabhāvato’’ti vadanti. Nanu uggahādipaṭivedho ca paṭivedhova, na ca so lokuttaroti? Taṃ na, kevalena paṭivedha-saddena uggahādipaṭivedhānaṃ avacanīyattā, paṭivedhanimittattā vā uggahādivasena pavattaṃ dukkhādīsu pubbabhāge ñāṇaṃ ‘‘paṭivedho’’ti vuccati, na paṭivedhattā, paṭivedhabhūtameva pana ñāṇaṃ ujukaṃ paṭivedhoti vattabbataṃ arahati. <bold>Kiccato</bold>ti pariññādikiccato. <bold>Ārammaṇapaṭivedho</bold>ti sacchikiriyāpaṭivedhamāha. <bold>Kiccato</bold>ti asammohapaṭivedhaṃ. Uggahādīhi saccassa pariggaṇhanaṃ <bold>pariggaho</bold>.</paragraph>
<paragraph line="36"><bold>Duddasattā</bold>ti anadhigatañāṇena yāthāvasarasalakkhaṇato daṭṭhuṃ asakkuṇeyyattā uppattito pākaṭānipi. Tenāha <bold>‘‘dukkhasaccaṃ hī’’</bold>tiādi. <bold>Ubhaya</bold>nti purimaṃ saccadvayaṃ. <bold>Payogo</bold>ti kiriyā, vāyāmo vā. Tassa mahantatarassa icchitabbataṃ dukkarataratañca upamāhi dasseti <bold>‘‘bhavaggaggahaṇattha’’</bold>ntiādinā. Yathā purimaṃ saccadvayaṃ viya kenaci pariyāyena apākaṭatāya paramagambhīrattā uggahādivasena pubbabhāge pavattibhedaṃ gahetvā <bold>‘‘dukkhe ñāṇa’’</bold>ntiādinā catubbidhaṃ katvā vuttaṃ. <bold>Ekameva taṃ ñāṇaṃ hoti</bold> ekābhisamayavaseneva pavattanato.</paragraph>
<paragraph line="37"><bold>Kāmapaccanīkaṭṭhenā</bold>ti kāmānaṃ ujupaccanīkabhāvena. <bold>Kāmato nissaṭabhāvenā</bold>ti kāmehi visaṃyuttabhāvena. <bold>Kāmaṃ sammasantassā</bold>ti duvidhampi kāmaṃ aniccādito sammasantassa. Pajjati pavattati etenāti padaṃ, kāmassa padanti <bold>kāmapadaṃ,</bold> kāmassa uppattikāraṇassa ghāto samugghāto, taṃ <bold>kāmapadaghātaṃ</bold>. Tenāha <bold>‘‘kāmavūpasama’’</bold>nti. Kāmehi vivittaṃ <bold>kāmavivittaṃ</bold>. So eva ca nesaṃ anto samucchedaviveketi katvā tasmiṃ sādhetabbe uppannoti vuttaṃ <bold>‘‘kāmavivittante uppanno’’</bold>ti. Kāmato nikkhamatīti nikkhamo, so eva <bold>nekkhammasaṅkappo</bold>. Imasmiñca <pageBreak edition="V" number="2.0110" /> nekkhammasaṅkappassa saddatthavibhāvena yathāvutto kāmapaccanīkaṭṭhādiko atthaniddhāraṇaviseso antogadho.</paragraph>
<paragraph line="38"><bold>Eseva nayo</bold>ti iminā byāpādapaccanīkaṭṭhena vihiṃsāya paccanīkaṭṭhenātiādikaṃ abyāpādāvihiṃsāsaṅkappānaṃ atthuddhāraṇavidhiṃ atidisati. <bold>Nekkhammasaṅkappādayo</bold>ti <bold>ādi</bold>-saddena abyāpādaavihiṃsāsaṅkappe eva saṅgaṇhāti. <bold>Kāma…pe… saññāna</bold>nti kāmavitakkādiviratisampayuttānaṃ nekkhammādisaññānaṃ. <bold>Nānattā</bold>ti nānākhaṇikattā. <bold>Tīsu ṭhānesū</bold>ti <pageBreak edition="M" number="2.0401" /> tippakāresu kāraṇesu. <bold>Uppannassā</bold>ti uppajjanārahassa. Bhūmiladdhauppannaṃ idhādhippetaṃ. Esa nayo ito paresupi. <bold>Padacchedato</bold>ti kāraṇupacchedato. <bold>Pada</bold>nti hi uppattikāraṇanti vuttovāyamattho. <bold>Anuppattisādhanavasenā</bold>ti yathā saṅkappo āyatiṃ nuppajjati, evaṃ anuppattisādhanavasena. Sammādiṭṭhi viya <bold>ekova kusalasaṅkappo uppajjati</bold>.</paragraph>
<paragraph line="39"><bold>Catūsu ṭhānesū</bold>ti visaṃvādanādīsu catūsu vītikkamaṭṭhānesu. Pabbajitānaṃ micchājīvo nāma āhāranimittakoti āha <bold>‘‘khādanīyabhojanīyādīnaṃ atthāyā’’</bold>ti. Sabbaso anesanāya pahānaṃ sammāājīvoti āha <bold>‘‘buddhappasatthena ājīvenā’’</bold>ti. Kammapathapattānaṃ vasena <bold>‘‘sattasu ṭhānesū’’</bold>ti vuttaṃ. Akammapathapattāya hi anesanāya so padaghātaṃ karotiyeva.</paragraph>
<paragraph line="40"><bold>Tathārūpe vā ārammaṇe</bold>ti yasmiṃ ārammaṇe imassa pubbe kilesā na uppannā, tasmiṃ eva. <bold>Anuppannāna</bold>nti anuppādassapi patthanāvasena anuppannānaṃ. <bold>Vīriyacchanda</bold>nti vīriyassa nibbattetukāmatāchandaṃ. ‘‘Chandasampayuttavīriyañcā’’ti vadanti. Vīriyameva pana anuppannākusalānuppādane labbhamānachandatāya dhurasampaggahatāya chandapariyāyena vuttaṃ. Tathā hi vīriyaṃ – ‘‘anikkhittachandatā anikkhittadhuratā’’ti (dha. sa. 26) niddiṭṭhaṃ. Kosajjapakkhe patituṃ adatvā <bold>cittaṃ paggahitaṃ karoti. Padhāna</bold>nti padhānabhūtavīriyaṃ.</paragraph>
<paragraph line="41"><bold>Uppattipabandhavasenā</bold>ti nirantaruppādanavasena. <bold>Catūsu ṭhānesu kiccasādhanavasenā</bold>ti yathāvuttesu catūsu ṭhānesu padhānakiccassa nipphādanavasena anuppādanādivasena. <bold>Kiccasādhanavasenā</bold>ti kāyavedanācittadhammesu subhasukhaniccaattagāhavidhamanavasena asubhadukkhāniccānattasādhanavasena.</paragraph>
<paragraph line="42"><bold>Aya</bold>nti yathāvutto sadisāsadisatāviseso. <bold>Assā</bold>ti maggassa. <bold>Ettha katha</bold>nti yadi rūpāvacaracatutthajjhānato <pageBreak edition="V" number="2.0111" /> paṭṭhāya yāva sabbabhavaggā jhānaṅgamaggaṅgabojjhaṅgānaṃ sadisatā, evaṃ sante ‘‘āruppe catukkapañcakajjhānaṃ uppajjati, tañca lokuttara’’nti ettha kathaṃ attho gahetabboti āha <bold>‘‘etthāpī’’</bold>tiādi. <bold>Taṃjhānikāvā</bold>ti paṭhamajjhānādīsu yaṃ jhānaṃ maggapaṭilābhassa pādakabhūtaṃ, taṃjhānikāva <bold>assa</bold> ariyassa uparipi <bold>tayo maggā</bold><pageBreak edition="M" number="2.0402" />. <bold>Eva</bold>nti vuttākārena. <bold>Pādakajjhānameva niyameti</bold> āruppe catukkapañcakajjhānuppattiyaṃ. <bold>Vipassanāya ārammaṇabhūtā khandhā</bold>ti sammasitakhandhe vadanti. <bold>Puggalajjhāsayo niyameti</bold> pādakasammasitajjhānānaṃ bhede. Yasmā saṅkhārupekkhāñāṇameva ariyamaggassa bojjhaṅgādivisesaṃ niyameti, tato dutiyādipādakajjhānato uppannassa saṅkhārupekkhāñāṇassa pādakajjhānātikkantānaṃ aṅgānaṃ asamāpajjitukāmatāvirāgabhāvato itarassa ca atabbhāvato tīsupi vādesu vipassanāva niyametīti veditabbo, tasmā vipassanāniyameneva hi paṭhamavādepi apādakajjhānādipādakāpi maggā paṭhamajjhānikā honti. Itarehi ca pādakajjhānehi vipassanāniyamehi taṃtaṃjhānikāva. Evaṃ sesavādesu vipassanāniyamo yathāsambhavaṃ yojetabbo. Dutiyavāde taṃtaṃjhānikatā sammasitasaṅkhāravipassanāniyamehi hoti. Tatra hi vipassanā taṃtaṃvirāgabhāvanā bhāvetabbā, na somanassasahagatā upekkhāsahagatā hutvā jhānaṅgādiniyamaṃ maggassa karotīti evaṃ vipassanāniyamo vuttanayeneva veditabbo. Imasmiñca vāde pādakasammasitajjhānupanissayasabbhāve ajjhāsayo ekantena hotīti <bold>‘‘puggalajjhāsayo niyametīti vadantī’’</bold>ti vuttaṃ, aṭṭhakathāyaṃ pana visuddhimaggassa etissā aṭṭhakathāya ekasaṅgahitattā <bold>‘‘tesaṃ vādavinicchayo…pe… veditabbo’’</bold>ti vuttaṃ. <bold>Pubbabhāge</bold>ti vipassanākkhaṇe.</paragraph>
<centered line="43">Vibhaṅgasuttavaṇṇanā niṭṭhitā.</centered>
<subhead line="44">9. Sūkasuttavaṇṇanā</subhead>
<paragraph line="45" number="9"><bold>Sūka</bold>nti sāliyavādīnaṃ vālamāha. So hi nikantakasadiso paṭimukhagataṃ hatthaṃ vā pādaṃ vā bhindati, tasmā bhedaṃ icchantena uddhaggaṃ katvā ṭhapitaṃ <bold>sammāpaṇihitaṃ</bold> nāma, tathā aṭṭhapitaṃ <bold>micchāpaṇihitaṃ</bold> nāmāti vuttaṃ. <bold>Micchāpaṇihitāyā</bold>ti kammassakatapaññāya micchāṭhapanaṃ nāma – ‘‘ime sattā kammavasena sukhadukkhaṃ paccanubhavanti, taṃ pana kammaṃ issarassa icchāvasena brahmā nimminātī’’tiādinā micchāpakappanaṃ. Keci pana ‘‘natthi dinnantiādinā nayena pavatti, tassa vā ñāṇassa appavattī’’ti vadanti. <bold>Maggabhāvanāyā</bold>ti <pageBreak edition="M" number="2.0403" /> etthāpi micchāmaggassa pavattanaṃ, ariyamaggassa vā appavattanaṃ micchāṭhapanaṃ. Tenāha <bold>‘‘appavattitattā’’</bold>ti. <bold>Avijjaṃ bhindissatī</bold>ti avijjaṃ samucchindissati. <bold>Magganissitaṃ katvā</bold> magge <pageBreak edition="V" number="2.0112" /> eva pakkhipitvā. Tañhi ñāṇaṃ maggassa mūlakāraṇaṃ magge siddhe tassa kiccassa matthakappattito. ‘‘Sammāpaṇihitāya diṭṭhiyā sammāpaṇihitāya maggabhāvanāyā’’ti vuttattā <bold>missakamaggo kathito</bold>. Chavibhedasadiso cettha avijjābhedo, lohituppādasadiso lokuttaramaggabhāvo daṭṭhabbo.</paragraph>
<centered line="46">Sūkasuttavaṇṇanā niṭṭhitā.</centered>
<subhead line="47">10. Nandiyasuttavaṇṇanā</subhead>
<paragraph line="48" number="10"><bold>Channaparibbājako</bold> vatthacchādiyā channaṅgaparibbājako, na naggaparibbājako.</paragraph>
<centered line="49">Avijjāvaggavaṇṇanā niṭṭhitā.</centered>
<title line="50">2. Vihāravaggo</title>
<subhead line="51">1. Paṭhamavihārasuttavaṇṇanā</subhead>
<paragraph line="52" number="11"><bold>Aḍḍhamāsa</bold>nti accantasaṃyoge upayogavacanaṃ. <bold>Paṭisallīyitu</bold>nti yathāvuttaṃ kālaṃ paṭi divase divase samāpattiyaṃ dhammacintāyaṃ cittaṃ nilīyituṃ. <bold>Vinetabbo</bold>ti samucchedavinayena vinetabbo ariyamaggādhigantabbo. <bold>Ta</bold>nti diṭṭhānugatiāpajjanaṃ. <bold>Assā</bold>ti janatāya. <bold>Apagacchatī</bold>ti satthu santikato apeti. <bold>Sū</bold>ti nipātamattaṃ.</paragraph>
<paragraph line="53"><bold>Padesenā</bold>ti ekadesena. Saha padesenāti <bold>sapadeso</bold>. Svāyaṃ sapadeso yasmā vedanāvaseneva pāḷiyaṃ āgato, tasmā paramatthadhammakoṭṭhāse vedanā anavasesato labbhati, te gaṇhanto <bold>‘‘khandhapadeso’’</bold>tiādimāha. <bold>Taṃ sabba</bold>nti khandhapadesādikaṃ sabbampi. <bold>‘‘Sammasanto’’</bold>ti padassa atthadassanavasena <bold>‘‘paccavekkhanto’’</bold>ti āha. Paccavekkhaṇā idha sammasanaṃ nāma, na vipassanā. Vipassanāsammasanaṃ pana bhagavato <pageBreak edition="M" number="2.0404" /> visākhapuṇṇamāyaṃ eva nipphannaṃ, tasmā bhagavato aññabhūmikāpi vedanā aññabhūmikānaṃ sattānaṃ viruddhā uppajjatevāti vuttaṃ <bold>‘‘yāva bhavaggā pavattā sukhā vedanā’’</bold>ti. <bold>Sabbākārenā</bold>ti sarūpato samudayato atthaṅgamato assādāditoti sabbākārena. <bold>Pariggaṇhanto</bold> upaparikkhanto.</paragraph>
<paragraph line="54"><bold>Nippadesāneva</bold><pageBreak edition="V" number="2.0113" /> anavasesāneva. Indriyasatipaṭṭhānapadeso suviññeyyoti anuddhato. <bold>Assā</bold>ti bhagavato. <bold>Ṭhāne</bold>ti tasmiṃ tasmiṃ paccavekkhitabbasaṅkhāte okāse. <bold>Sā sā ca vihārasamāpattī</bold>ti khandhavasena āyatanādivasena ca pavattitvā tesaṃ ekadesabhūtaṃ vedanaṃyeva pariggahetvā taṃ sammasitvā anukkamena samāpannā jhānasamāpatti phalasamāpatti ca. Phalasamāpatti hi tathā sammasitvā punappunaṃ samāpajjanavasena atthato abhinnāpi adhiṭṭhānabhūtadhammabhedena bhinnā viya vuccati, yato catuvīsatikoṭisatasahassabhedā devasikaṃ vaḷañjanasamāpattiyo aṭṭhakathāyaṃ vuttā. Kāmaṃ aññadhammavasenapi jātā eva, vedanāvasena panettha abhiniveso kato <bold>vedanānubhāvena jātā</bold>. Kasmā evaṃ jātāti? Buddhānaṃ ñāṇapadassa antaravibhāgattā. Tathā hi bhagavā sakalampi aḍḍhamāsaṃ vedanāvaseneva sammasanaṃ pavatteti, tadanusārena ca tā vihārasamāpattiyo samāpajji. Tayidaṃ acchariyaṃ anaññasādhāraṇaṃ bhikkhū pavedento satthā – ‘‘yena svāha’’ntiādimavoca.</paragraph>
<paragraph line="55"><bold>Akusalāvā</bold>ti pāṇātipāta-adinnādāna-kāmesumicchācāra-musāvāda-pisuṇavācāsamphappalāpa-abhijjhā-byāpādavasena taṃtaṃmicchādassanavasena ca akusalā vedanā eva hoti. Brahmalokādīsu uppajjitvā tattha niccā dhuvā bhavissāmāti evaṃ diṭṭhiṃ upanissāyāti yojetabbaṃ. <bold>Devakulādīsu</bold> devapūjatthaṃ, sabbajanaparibhogatthaṃ vā <bold>mālāvacchaṃ ropenti. Vadhabandhanādīnī</bold>ti <bold>ādi</bold>-saddena adinnādāna-micchācāra-musāvāda-pisuṇavācā-samphappalāpādīnaṃ saṅgaho daṭṭhabbo. Diṭṭhadhammavipākassa apacurattā apākaṭattā ca <bold>‘‘bhavantaragatāna’’</bold>nti vuttaṃ.</paragraph>
<paragraph line="56"><bold>Iti nesa</bold>nti ettha <bold>iti</bold>-saddo ādiattho, pakārattho vā. Tena yathā pharusavācāvasena, evaṃ tadaññesampi akusalakammānaṃ vasena sammādiṭṭhipaccayā <pageBreak edition="M" number="2.0405" /> akusalavedanāppavatti yathārahaṃ nīharitvā vattabbā. <bold>Eseva nayo</bold>ti iminā yathā micchādiṭṭhipaccayā sammādiṭṭhipaccayā ca kusalākusalavipākavedanā sahajātakoṭiyā upanissayakoṭiyā ca vasena yathārahaṃ yojetvā dassitā, evaṃ micchāsaṅkappapaccayādīsupi yathārahaṃ yojetvā dassetabbāti imamatthaṃ atidisati. <bold>Chandapaccayā</bold>ti ettha taṇhāchandasahito kattukāmatāchando adhippetoti āha <bold>‘‘chandapaccayātiādīsu pana chandapaccayā aṭṭhalobhasahagatacittasampayuttā vedanā veditabbā’’</bold>ti. <bold>Vitakkapaccayā</bold>ti ettha appanāppattova vitakko adhippetoti vuttaṃ <bold>‘‘vitakkapaccayā paṭhamajjhānavedanāvā’’</bold>ti. Vitakkapaccayā paṭhamajjhānavedanāya gahitattā <bold>‘‘ṭhapetvā paṭhamajjhāna’’</bold>nti. Upari tisso rūpāvacarā, heṭṭhā tisso arūpāvacarā evaṃ <bold>sesā cha saññāsamāpattivedanā</bold>.</paragraph>
<paragraph line="57"><bold>Tiṇṇa</bold>nti <pageBreak edition="V" number="2.0114" /> chandavitakkasaññānaṃ. <bold>Avūpasame</bold>ti paṭipakkhena avūpasamite. Tiṇṇañhi tesaṃ sahabhāvena paccayatā aṭṭhalobhasahagatacittesu eva. Tattha yaṃ vattabbaṃ taṃ vuttameva. <bold>Chandamattassā</bold>ti tesu tīsu chandamattassa. <bold>Vūpasame paṭhamajjhānavedanāva</bold> appanāppattassa adhippetattā. <bold>Chandavitakkānaṃ vūpasame dutiyajjhānādivedanā adhippetā</bold> saññāya avūpasantattā. Dutiyajjhānādivedanāgahaṇena hi sabbā saññāsamāpattiyo ca gahitāva honti. <bold>Tiṇṇampi vūpasame</bold>ti chandavitakkasaññānaṃ vūpasame <bold>nevasaññānāsaññāyatanavedanā adhippetā</bold>. Bhavaggappattasaññā hi vūpasamanti chandasaṅkappānaṃ accantasukhumabhāvappattiyā. Heṭṭhā ‘‘sammādiṭṭhipaccayā’’ti ettha sammādiṭṭhiggahaṇena heṭṭhimamaggasammādiṭṭhipi gahitāva hotīti āha – <bold>‘‘appattassa pattiyāti arahattaphalassa pattatthāyā’’</bold>ti. Atha vā heṭṭhimamaggādhigamena vinā aggamaggo natthīti heṭṭhimamaggādhigamaṃ atthāpannaṃ katvā <bold>‘‘arahattaphalassa pattatthāyā’’</bold>ti vuttaṃ. Āyameti phalena missito hoti etenāti <bold>āyāmo,</bold> sammāvāyāmoti āha <bold>‘‘atthi āyāmanti atthi vīriya’’</bold>nti. <bold>Tassa vīriyārambhassā</bold>ti aññādhigamakāraṇassa sammāvāyāmassa vasena. Pāḷiyaṃ ṭhāna-saddo kāraṇapariyāyoti āha – <bold>‘‘arahattaphalassa kāraṇe’’</bold>ti. <bold>Tappaccayā</bold>ti ettha <bold>taṃ</bold>-saddena ‘‘ṭhāne’’ti vuttakāraṇameva paccāmaṭṭhanti āha – <bold>‘‘arahattassa ṭhānapaccayā’’</bold>ti. <bold>Catumaggasahajātā</bold>ti etena ‘‘arahattaphalassa pattatthāyā’’ti <pageBreak edition="M" number="2.0406" /> ettha heṭṭhimamaggānaṃ atthāpattivasena gahitabhāvameva joteti. Keci pana ‘‘catumaggasahajātāti vatvā nibbattitalokuttaravedanāti bhūtakathanaṃ visesanaṃ. Nibbattitalokuttaravedanāti paṭhamaṃ apekkhitabbaṃ, pacchā catumaggasahajātā’’ti vadanti.</paragraph>
<centered line="58">Paṭhamavihārasuttavaṇṇanā niṭṭhitā.</centered>
<subhead line="59">2. Dutiyavihārasuttavaṇṇanā</subhead>
<paragraph line="60" number="12"> Micchādiṭṭhi vūpasamati sabbaso pahīyati etenāti <bold>micchādiṭṭhivūpasamo</bold>. ‘‘Micchādiṭṭhivūpasamo nāma sammādiṭṭhi. Bhavantare uppajjanto atidūreti maññamāno vipākavedanaṃ na gaṇhātī’’ti aṭṭhakathāyaṃ vuttaṃ. <bold>‘‘Iminā nayenā’’</bold>ti atidisitvāpi tamatthaṃ pākaṭataraṃ kātuṃ <bold>‘‘yassa yassā’’</bold>tiādiṃ vatvā eva sāmaññavasena vuttamatthaṃ pacchimesu tīsu padesu sarūpatova dassetuṃ <bold>‘‘chandavūpasamapaccayā’’</bold>tiādimāha, taṃ suviññeyyameva. <bold>Vuttatthāneva</bold> anantarasutte.</paragraph>
<centered line="61">Dutiyavihārasuttavaṇṇanā niṭṭhitā.</centered>
<subhead line="62">3-7. Sekkhasuttādivaṇṇanā</subhead>
<paragraph line="63" number="13-17"> Tissannampi <pageBreak edition="V" number="2.0115" /> sikkhānaṃ sikkhanaṃ sīlaṃ etassāti <bold>sikkhanasīlo</bold>. Sikkhatītipi vā <bold>sekkho</bold>. Vuttañhetaṃ ‘‘sikkhatīti kho, bhikkhave, tasmā sekkhoti vuccati. Kiñca sikkhati? Adhisīlampi sikkhatī’’tiādi (a. ni. 3.86). <bold>Tīhi phalehi</bold> heṭṭhā. Sāpi catutthamaggena saddhiṃ uppannasikkhāpi. Maggakkhaṇe hi sikkhākiccaṃ na niṭṭhitaṃ vippakatabhāvato, phalakkhaṇe pana niṭṭhitaṃ nāma. <bold>Uttānatthāneva</bold> heṭṭhā vuttanayattā.</paragraph>
<centered line="64">Sekkhasuttādivaṇṇanā niṭṭhitā.</centered>
<centered line="65">Vihāravaggavaṇṇanā niṭṭhitā.</centered>
<title line="66">3. Micchattavaggavaṇṇanā</title>
<paragraph line="67" number="21-30"><bold>Micchāsabhāva</bold>nti <pageBreak edition="M" number="2.0407" /> ayāthāvasabhāvaṃ aniyyānikasabhāvaṃ. <bold>Sammāsabhāva</bold>nti yāthāvasabhāvaṃ niyyānikasabhāvaṃ. <bold>Micchāpaṭipattādhikaraṇahetū</bold>ti ettha <bold>adhi</bold>-saddo anatthakoti āha – <bold>‘‘micchāpaṭipattikaraṇahetū’’</bold>ti. Ñāyati paṭividdhavasena nibbānaṃ gacchatīti <bold>ñāyo</bold>. So eva taṃsamaṅgīnaṃ vaṭṭadukkhapātato dhāraṇaṭṭhena <bold>dhammo</bold>ti āha – <bold>‘‘ñāyaṃ dhammanti ariyamaggadhamma’’</bold>nti. Ñāṇassa micchāsabhāvo nāma natthīti viññāṇamevettha paccavekkhaṇavasena pavattaṃ ñāṇa-saddena vuccatīti āha <bold>‘‘micchāviññāṇo’’</bold>ti. <bold>Micchāpaccavekkhaṇo</bold>ti kiñci pāpaṃ katvā ‘‘aho mayā kataṃ sukata’’nti evaṃ pavatto micchāpaccavekkhaṇo. Gosīlagovatādipūraṇaṃ muttīti evaṃ gaṇhato <bold>micchāvimutti</bold> nāma. Micchāpaṭipadādīhi vivaṭṭanti evaṃ <bold>vaṭṭavivaṭṭaṃ kathitaṃ. Puggalo pucchito</bold>ti nigamito ca ‘‘ayaṃ vuccati, bhikkhave, asappuriso’’tiādinā. Kiñcāpi ‘‘micchādiṭṭhiko hotī’’tiādinā puggalova niddiṭṭho, tathāpi puggalasīsenāyaṃ dhammadesanāti āha <bold>‘‘dhammo vibhatto’’</bold>ti. Tenevāha <bold>‘‘dhammena puggalo dassito’’</bold>ti. <bold>Dhammenā</bold>ti micchādiṭṭhiādikena dhammena. Kalyāṇaputhujjanato paṭṭhāya sabbaso <bold>sappurisā</bold> nāma, khīṇāsavo <bold>sappurisataro. Suppavattaniyo</bold>ti sukhena pavattetuṃ sakkuṇeyyo. <bold>Dhāvatī</bold>ti gacchati. Paccayuppannena upecca nissitabbato upanisā, paccayo, ekassa sa-kārassa lopaṃ katvā vāti āha – <bold>‘‘saupanisaṃ sapaccaya’’</bold>nti. Parikaraṇato <bold>parikkhāro,</bold> parivāroti <pageBreak edition="V" number="2.0116" /> āha – <bold>‘‘saparikkhāraṃ saparivāra’’</bold>nti. Sahajātavasena upanissayavasena ca sapaccayatā kiccasādhane nipphādane sahāyabhāvūpagamane ca saparivāratā daṭṭhabbā.</paragraph>
<centered line="68">Micchattavaggavaṇṇanā niṭṭhitā.</centered>
<title line="69">4. Paṭipattivaggavaṇṇanā</title>
<paragraph line="70" number="31-40"><bold>Ayāthāvapaṭipatti,</bold> na yathāpaṭipatti, hetumhipi phalepi ayāthāvavatthusādhanato. <bold>Ekaṃ suttaṃ dhammavasena kathitaṃ</bold> paṭipattivasena. <bold>Ekaṃ suttaṃ puggalavasena kathitaṃ</bold> paṭipannakavasena. Saṃsāramahoghassa paratīrabhāvato yo naṃ adhigacchati, taṃ pāreti gametīti pāraṃ, nibbānaṃ, tabbidhuratāya <pageBreak edition="M" number="2.0408" /> natthi ettha pāranti apāraṃ, saṃsāroti vuttaṃ – <bold>‘‘apārāpāranti vaṭṭato nibbāna’’</bold>nti. <bold>Pāraṅgatā</bold>ti asekkhe sandhāya. <bold>Yepi gacchantī</bold>ti sekkhe. <bold>Yepi gamissantī</bold>ti kalyāṇaputhujjane. <bold>Pāragāmino</bold>ti ettha kita-saddo tikālavācīti evaṃ vuttaṃ.</paragraph>
<paragraph line="71"><bold>Tīra</bold>nti orimatīramāha. Tena vuttaṃ <bold>‘‘vaṭṭameva anudhāvatī’’</bold>ti. Ekantakāḷakattā cittassa apabhassarabhāvakaraṇato kaṇhābhijātihetuto ca vuttaṃ <bold>‘‘kaṇhanti akusaladhamma’’</bold>nti. Vodānabhāvato cittassa pabhassarabhāvakaraṇato sukkābhijātihetuto ca vuttaṃ – <bold>‘‘sukkanti kusaladhamma’’</bold>nti. Kilesamāra-abhisaṅkhāramāra-maccumārānaṃ pavattiṭṭhānatāya okaṃ vuccati vaṭṭaṃ, tabbidhuratāya anokanti nibbānanti āha – <bold>‘‘okā anokanti vaṭṭato nibbāna’’</bold>nti.</paragraph>
<paragraph line="72">Paramatthato samaṇā vuccanti ariyā, samaṇānaṃ bhāvo sāmaññaṃ, ariyamaggo, tena araṇīyato upagantabbato sāmaññattho nibbānanti āha – <bold>‘‘sāmaññatthanti nibbānaṃ, taṃ hī’’</bold>tiādi. <bold>Brahmaññattha</bold>nti etthāpi iminā nayena attho veditabbo. <bold>Brahmaññena</bold> ariyamaggena. <bold>Rāgakkhayo</bold>ti ettha <bold>iti</bold>-saddo ādisaddattho. Tena ‘‘dosakkhayo mohakkhayo’’ti padadvayaṃ saṅgaṇhāti. <bold>Vaṭṭatiyevāti vadanti</bold> ‘‘rāgakkhayo’’ti. Pariyāyena hi arahattassa vattabbattāti.</paragraph>
<centered line="73">Paṭipattivaggavaṇṇanā niṭṭhitā.</centered>
<title line="74">5. Aññatitthiyapeyyālavaggavaṇṇanā</title>
<paragraph line="75" number="41-48"> Aparāparaṃ <pageBreak edition="V" number="2.0117" /> parivattamānena vattasampannena saṃsāraddhānapariññāvaseneva nibbānassa pattabbattā vuttaṃ – <bold>‘‘nibbānaṃ patvā pariññātaṃ nāma hotī’’</bold>ti. <bold>Nibbānaṃ patvā</bold>ti nibbānappattihetu. Hetuattho hi ayaṃ <bold>tvā</bold>-saddo yathā – ‘‘ghataṃ pivitvā balaṃ hoti, sīhaṃ disvā bhayaṃ hotī’’ti. <bold>Tasmā</bold>ti yasmā apariññeyyaparijānanakiccena nibbānassa pattiyā addhānapariññāsiddhi ñāyati, tasmā upacāravasena nibbānaṃ ‘‘addhānapariññā’’ti vuccati yathā ‘‘himasanti sūriyaṃ uggametī’’ti. <bold>Vijjāvimuttiphalasacchikiriyattha</bold>nti ettha <bold>vijjā</bold>ti aggamaggavijjā. <bold>Vimuttī</bold>ti aggamaggasamādhi adhippeto <pageBreak edition="M" number="2.0409" />. Tesaṃ phalaṃ aññāti āha – <bold>‘‘vijjāvimuttiphalena arahattaṃ kathita’’</bold>nti. Yāthāvato jānanato paccakkhato dassanato ca ñāṇadassananti idha phalanibbānapaccavekkhaṇā adhippetāti āha – <bold>‘‘ñāṇadassanena paccavekkhaṇā kathitā’’</bold>ti. <bold>Sesehī</bold>ti rāga-virāga-saṃyojanappahāna-anusayasamugghāta-addhānapariññā- āsavakkhaya-vijjā-vimutti-phalasacchikiriyā-ñāṇadassana-anupādāparinibbānapadehi.</paragraph>
<centered line="76">Aññatitthiyapeyyālavaggavaṇṇanā niṭṭhitā.</centered>
<title line="77">6. Sūriyapeyyālavaggavaṇṇanā</title>
<paragraph line="78" number="49-62"> Yathā aruṇuggaṃ sūriyuggamanassa ekantikaṃ pubbanimittaṃ, evaṃ kalyāṇamittatā ariyamaggapātubhāvassāti sadisūpamā <bold>aruṇuggaṃ kalyāṇamittatāya</bold>. Kalyāṇamittoti cettha ariyo, <bold>ariyamaggo</bold> vā daṭṭhabbo <bold>sūriyapātubhāvo viya</bold> tena vidhūpanīyandhakāravidhamanato. <bold>Kusalakattukamyatāchando chandasampadā</bold> itarachandato sampannattā. <bold>Kārāpakaappamādassā</bold>ti saccapaṭivedhassa kārāpakassa. Evaṃ sabbattheva sampadāsaddā visesādhigamahetutāya veditabbā. <bold>Aññenapi ākārenā</bold>ti ‘‘vivekanissita’’ntiādiākārato aññena ‘‘rāgavinayapariyosāna’’ntiādinā ākārena.</paragraph>
<centered line="79">Sūriyapeyyālavaggavaṇṇanā niṭṭhitā.</centered>
<title line="80">7. Ekadhammapeyyālavaggādivaṇṇanā</title>
<paragraph line="81" number="63-138"><bold>Tathā</bold><pageBreak edition="V" number="2.0118" /><bold>tathā vutte bujjhanakānaṃ ajjhāsayavasena kathito,</bold> tasmā ‘‘vutto eva attho, kasmā puna vutto’’ti na codetabbaṃ.</paragraph>
<centered line="82">Ekadhammapeyyālavaggādivaṇṇanā niṭṭhitā.</centered>
<title line="83">8. Appamādapeyyālavaggo</title>
<subhead line="84">1. Tathāgatasuttavaṇṇanā</subhead>
<paragraph line="85" number="139"><bold>Kārāpakaappamādo</bold><pageBreak edition="M" number="2.0410" /> nāma ‘‘ime akusalā dhammā pahātabbā, ime kusalā dhammā uppādetabbā’’ti vuttavajjetabbavajjanasampādetabbasampādanavasena pavatto appamādo. <bold>Esā</bold>ti appamādo. <bold>Lokiyova. Na</bold> lokuttaro. <bold>Aya</bold>nti <bold>esā</bold>ti ca appamādameva vadati. <bold>Tesa</bold>nti catubhūmakadhammānaṃ. <bold>Paṭilābhakaṭṭhenā</bold>ti paṭilābhāpanaṭṭhena.</paragraph>
<centered line="86">Tathāgatasuttavaṇṇanā niṭṭhitā.</centered>
<subhead line="87">2. Padasuttavaṇṇanā</subhead>
<paragraph line="88" number="140"><bold>Jaṅgalāna</bold>nti jaṅgalavāsīnaṃ. <bold>Jaṅgala</bold>-saddo cettha thaddhabhāvasāmaññena pathavīpariyāyo, na anupaṭṭhānavidūradesavācī. Tenāha – <bold>‘‘pathavītalavāsīna’’</bold>nti. Padānaṃ vuccamānattā <bold>‘‘sapādakapāṇāna’’</bold>nti visesetvā vuttaṃ. <bold>Samodhāna</bold>nti antogadhabhāvaṃ. Tenāha – <bold>‘‘odhānaṃ upakkhepa’’</bold>nti, upanetvā pakkhipitabbanti attho.</paragraph>
<centered line="89">Padasuttavaṇṇanā niṭṭhitā.</centered>
<subhead line="90">3-10. Kūṭasuttādivaṇṇanā</subhead>
<paragraph line="91" number="141-148"> Vassikāya pupphaṃ <bold>vassikaṃ</bold> yathā ‘‘āmalakiyā phalaṃ āmalaka’’nti. <bold>Mahātalasmi</bold>nti <pageBreak edition="V" number="2.0119" /> uparipāsāde. <bold>‘‘Yāni kānicī’’</bold>ti padehi itarāni samānādhikaraṇāni bhavituṃ yuttānīti <bold>‘‘paccatte sāmivacana’’</bold>nti vatvā tathā vibhattivipariṇāmo kato. <bold>‘‘Tantāvutāna’’</bold>nti padaṃ niddhāraṇe sāmivacananti tattha ‘‘vatthānī’’ti vacanasesena atthaṃ dassetuṃ <bold>‘‘atha vā’’</bold>tiādi vuttaṃ.</paragraph>
<centered line="92">Kūṭasuttādivaṇṇanā niṭṭhitā.</centered>
<centered line="93">Appamādavaggavaṇṇanā niṭṭhitā.</centered>
<title line="94">9. Balakaraṇīyavaggo</title>
<subhead line="95">1. Balasuttavaṇṇanā</subhead>
<paragraph line="96" number="149"> Kammāniyeva <pageBreak edition="M" number="2.0411" /><bold>kammantā</bold> yathā suttantā. <bold>Ariyaṃ aṭṭhaṅgikaṃ magga</bold>nti ettha nānantariyakatāya vipassanāpi gahitā eva hotīti vuttaṃ <bold>‘‘sahavipassana’’</bold>nti.</paragraph>
<subhead line="97">2. Bījasuttavaṇṇanā</subhead>
<paragraph line="98" number="150"> Pañcavidhampi samūhaṭṭhena <bold>bījagāmo nāma. Tadevā</bold>ti mūlabījādi <bold>eva. Sampanna</bold>nti sahajātamūlavantaṃ. <bold>Nīlabhāvato paṭṭhāyā</bold>ti nīlabhāvāpattito paṭṭhāya.</paragraph>
<subhead line="99">3. Nāgasuttavaṇṇanā</subhead>
<paragraph line="100" number="151"><bold>Balaṃ gāhentī</bold>ti attano sarīrabalaṃ gāhenti. Taṃ pana nāgānaṃ balappatti evāti āha – <bold>‘‘balaṃ gaṇhantī’’</bold>ti. <bold>Sambhejjamukhadvāra</bold>nti mahāsamuddena sambhedagatamahānadīnaṃ mukhadvāraṃ. <bold>Nāgā kāyaṃ vaḍḍhentī</bold>tiādi yasmā ca bhagavatā upamāvasena ābhataṃ, tasmā <bold>evameva khoti etthā</bold>tiādinā upamaṃ saṃsandati. <bold>Āgatesū</bold>tiādīsu tīsu padesu bhāvenabhāvalakkhaṇe.</paragraph>
<subhead line="101">5. Kumbhasuttavaṇṇanā</subhead>
<paragraph line="102" number="153"><bold>Na</bold><pageBreak edition="V" number="2.0120" /><bold>patiāvamatī</bold>ti ca nikujjitabhāvena udakavamano ghaṭo, na taṃ puna mukhena gaṇhāti. Tenāha <bold>‘‘na anto pavesetī’’</bold>ti.</paragraph>
<subhead line="103">7. Ākāsasuttavaṇṇanā</subhead>
<paragraph line="104" number="155"><bold>Tenetaṃ vutta</bold>nti tena ariyamaggassa ijjhanena etesaṃ sabbesaṃ bodhipakkhiyadhammānaṃ ijjhanaṃ vuttaṃ.</paragraph>
<subhead line="105">8-9-10. Paṭhamameghasuttādivaṇṇanā</subhead>
<paragraph line="106" number="156-158"><bold>Paṃsurajojalla</bold>nti bhūmireṇusahajātamalaṃ. <bold>Vāṇijakopame</bold>ti vāṇijakopamapaṭhamasutte cāpi.</paragraph>
<subhead line="107">11-12. Āgantukasuttādivaṇṇanā</subhead>
<paragraph line="108" number="159-160"> Sahavipassanassa <pageBreak edition="M" number="2.0412" /> ariyamaggassa bhāvanāya ijjhanena <bold>etaṃ</bold> abhiññāpariññeyyādidhammānaṃ abhiññāparijānanādīnaṃ ijjhanaṃ <bold>vuttaṃ</bold> khattiyādīnaṃ visayaādikaṃ karontassa kathāya sajjitattā.</paragraph>
<centered line="109">Balakaraṇīyavaggavaṇṇanā niṭṭhitā.</centered>
<title line="110">10. Esanāvaggo</title>
<subhead line="111">1. Esanāsuttavaṇṇanā</subhead>
<paragraph line="112" number="161"><bold>Kāmāna</bold>nti vatthukāmakilesakāmānaṃ. Kilesakāmopi hi kāmitanti parikappitena vidhinā ca adhikarāgehi esanīyo. <bold>Bhavāna</bold>nti tiṇṇaṃ gatīnaṃ. Diṭṭhigatikaparikappitassa <pageBreak edition="V" number="2.0121" /> brahmacariyassa nimittabhāvato micchādiṭṭhi ‘‘brahmacariya’’nti adhippetā.</paragraph>
<subhead line="113">2-11. Vidhāsuttādivaṇṇanā</subhead>
<paragraph line="114" number="162-171"> Seyyohamasmītiādinā taṃtaṃvibhāgena dhīyanti vidhīyantīti <bold>vidhā,</bold> mānakoṭṭhāsā, mānaṭṭhapanā vā. <bold>Nīhanantī</bold>ti vibādhenti.</paragraph>
<centered line="115">Esanāvaggavaṇṇanā niṭṭhitā.</centered>
<title line="116">11. Oghavaggo</title>
<subhead line="117">1-2. Oghasuttādivaṇṇanā</subhead>
<paragraph line="118" number="172-173"> Vaṭṭe ohananti osīdāpentīti <bold>oghā. Rūpārūpabhave</bold>ti rūpabhave ca arūpabhave ca rūpārūpataṇhopanissayā rūpārūpāvacarakammanibbattā khandhā. Yojanaṭṭhena <bold>yogo</bold>.</paragraph>
<subhead line="119">3-4. Upādānasuttādivaṇṇanā</subhead>
<paragraph line="120" number="174-175"> Kāmanavasena upādiyanato <bold>kāmupādānaṃ</bold>. Tenāha <bold>‘‘kāmaggahaṇa’’</bold>nti. <bold>Nāmakāyassā</bold>ti vedanādīnaṃ catunnaṃ arūpakkhandhānaṃ. <bold>Ghaṭanapabandhanakileso</bold>ti <pageBreak edition="M" number="2.0413" /> hetunā phalassa kammavaṭṭassa vipākavaṭṭena dukkhappabandhasaññitassa ghaṭanassa sambajjhanassa nibbattakakileso. <bold>Antaggāhikadiṭṭhi</bold> sassatucchedagāho.</paragraph>
<centered line="121">Upādānasuttādivaṇṇanā niṭṭhitā.</centered>
<subhead line="122">5-10. Anusayasuttādivaṇṇanā</subhead>
<paragraph line="123" number="176-181"><bold>Thāmagataṭṭhenā</bold>ti sattasantāne thirabhāvūpagamanabhāvena. <bold>Thāmagata</bold>nti ca aññehi asādhāraṇo kāmarāgādīnaṃyeva āveṇiko sabhāvo daṭṭhabbo. <bold>Kāmarāgovā</bold>ti kāmarāgo <pageBreak edition="V" number="2.0122" /> eva appahīno. So sati paccayalābhe uppajjanārahatāya santāne anusetīti <bold>anusayo. Sesesupī</bold>ti paṭighānusayādīsu. Orambhāgo vuccati kāmadhātu rūpārūpabhāvato heṭṭhābhūtattā. Tattha pavattiyā paccayabhāvato <bold>orambhāgiyāni</bold> yathā ‘‘pacchiyo goduhako’’ti. Saṃyojentīti <bold>saṃyojanāni,</bold> heṭṭhā viya attho vattabbo. <bold>Uddhambhāgo</bold> mahaggatabhāgo, tassa hitānīti sabbaṃ heṭṭhā vuttanayattā na vuttanti adhippāyo.</paragraph>
<centered line="124">Anusayasuttādivaṇṇanā niṭṭhitā.</centered>
<centered line="125">Oghavaggavaṇṇanā niṭṭhitā.</centered>
<centered line="126">Maggasaṃyuttavaṇṇanā niṭṭhitā.</centered>
</body>
</document>