<?xml version="1.0"?>
<document>
<metadata>
<normativeSource>http://tipitaka.org/romn/cscd/s0305t.tik6.xml</normativeSource>
<archivePath>roman/tika/suttapitaka (tika)/samyuttanikaya (tika)/mahavagga-tika/7. iddhipadasamyuttam.xml</archivePath>
<title>7. Iddhipādasaṃyuttaṃ - Mahāvagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">7. Iddhipādasaṃyuttaṃ</chapter>
<title line="2">1. Cāpālavaggo</title>
<subhead line="3">1. Apārasuttavaṇṇanā</subhead>
<paragraph line="4" number="813"><bold>Chandaṃ</bold><pageBreak edition="V" number="2.0205" /><pageBreak edition="M" number="2.0503" /><bold>nissāya pavatto samādhī</bold>ti kattukamyatāchandaṃ adhipatiṃ katvā paṭiladdhasamādhi <bold>chandhasamādhi. Padhānasaṅkhārā</bold>ti catukiccasādhakassa sammappadhānavīriyassetaṃ adhivacanaṃ. <bold>Tehī</bold>ti chandasamādhipadhānasaṅkhārehi. <bold>Iddhiyā pāda</bold>nti nipphattipariyāyena ijjhanaṭṭhena, ijjhanti etāya saddhā iddhā vuddhā ukkaṃsagatā hontīti iminā vā pariyāyena <bold>‘‘iddhī’’</bold>ti saṅkhātānaṃ upacārajjhānādikusalacittasampayuttānaṃ chandasamādhipadhānasaṅkhārānaṃ adhiṭṭhānaṭṭhena pādabhūtaṃ, sesacittacetasikarāsinti attho. Sā eva ca yathāvuttaiddhi yasmā heṭṭhimā heṭṭhimā uparimāya uparimāya pādabhūtā, tasmā vuttaṃ <bold>‘‘iddhibhūtaṃ vā pādanti iddhipāda’’</bold>nti. <bold>Sesesū</bold>ti vīriyasamādhiādīsu. Tattha hi vīriyaṃ cittaṃ vīmaṃsaṃ adhipatiṃ katvā paṭiladdhasamādhi vīmaṃsāsamādhīti attho veditabbo. <bold>Idhā</bold>ti imasmiṃ iddhipādasaṃyutte. <bold>Ekaparicchedova</bold>atthaniddeso.</paragraph>
<subhead line="5">5. Iddhipadesasuttavaṇṇanā</subhead>
<paragraph line="6" number="817"><bold>Iddhipadesa</bold>nti iddhiyā ekadesaṃ. Ko pana soti āha – <bold>‘‘tayo ca magge tīṇi ca phalānī’’</bold>ti.</paragraph>
<subhead line="7">6. Samattasuttavaṇṇanā</subhead>
<paragraph line="8" number="818"><bold>Samatta</bold>nti sāmaññassa samaṃ attanaṃ ijjhanaṃ samattaṃ paripuṇṇaṃ. <bold>Vivaṭṭapādakā eva iddhipādā kathitā</bold>‘‘apārā pāraṃ gamanāya saṃvattantī’’tiādivacanato.</paragraph>
<subhead line="9">10. Cetiyasuttavaṇṇanā</subhead>
<paragraph line="10" number="822"><bold>Udenayakkhassa</bold><pageBreak edition="V" number="2.0206" /><bold>cetiyaṭṭhāne</bold>ti udenassa nāma yakkhassa devāyatanasaṅkhepena iṭṭhakāhi kate mahājanassa cittīkataṭṭhāne. <bold>Katavihāro</bold>ti bhagavantaṃ uddissa tattha katavihāro. <bold>Vuccatī</bold>ti purimavohārena <pageBreak edition="M" number="2.0504" />‘‘udenacetiya’’nti vuccati. <bold>Gotamakādīsupī</bold>ti gotamakacetiyanti evamādīsupi. <bold>Eseva nayo</bold>ti cetiyaṭṭhāne katavihārabhāvaṃ atidisati. <bold>Vaḍḍhitā</bold>ti bhāvanāpāripūrivasena paribrūhitā. <bold>Punappunaṃ katā</bold>ti bhāvanāya bahulīkaraṇavasena aparāparaṃ pavattitā ānītā. <bold>Yuttayānaṃ viya katā</bold>ti yathā yuttamājaññayānaṃ chekena sārathinā adhiṭṭhitaṃ yathāruci pavattimarahati, evaṃ yathāruci pavattanārahataṃ gamitā. <bold>Patiṭṭhānaṭṭhenā</bold>ti adhiṭṭhānaṭṭhena. <bold>Vatthu viya katā</bold>ti sabbaso upakkilesavisodhanena iddhivisesānaṃ pavattiṭṭhānabhāvato suvisodhitaparissayavatthu viya katā. <bold>Adhiṭṭhitā</bold>ti paṭipakkhadūrībhāvato subhāvitabhāvena taṃtaṃadhiṭṭhānayogyatāya ṭhapitā. <bold>Samantato citā</bold>ti sabbabhāgena bhāvanupacayaṃ gamitā. Tenāha <bold>‘‘suvaḍḍhitā’’</bold>ti. <bold>Suṭṭhu samāraddhā</bold>ti iddhibhāvanāya sikhappattiyā sammadeva saṃsevitā.</paragraph>
<paragraph line="11"><bold>Aniyamenā</bold>ti ‘‘yassa kassacī’’ti aniyatavacanena. <bold>Niyametvā</bold>ti ‘‘tathāgatassā’’ti sarūpaggahaṇena niyametvā. <bold>Āyuppamāṇa</bold>nti paramāyuppamāṇaṃ vadati. Tasseva gahaṇe kāraṇaṃ brahmajālavaṇṇanāyaṃ vuttanayeneva veditabbaṃ. <bold>Mahāsīvatthero</bold>pana mahābodhisattānaṃ carimabhave paṭisandhidāyino kammassa asaṅkheyyāyukatāsaṃvattanasamatthataṃ hadaye ṭhapetvā buddhānaṃ āyusaṅkhārassa parissayavikkhambhanasamatthatā pāḷiyaṃ āgatā evāti imaṃ bhaddakappameva tiṭṭheyyāti avoca.</paragraph>
<paragraph line="12"><bold>Khaṇḍiccādīhi abhisuyyatī</bold>ti etena yathā iddhibalena jarāya na paṭighāto, evaṃ tena maraṇassapi na paṭighātoti atthato āpannamevāti. ‘‘Kva saro khitto, kvacani patito’’ti aññathā vuṭṭhitenapi theravādena aṭṭhakathāvacanameva samatthitanti daṭṭhabbaṃ. Tenāha <bold>‘‘so pana na ruccati…pe… niyamita’’</bold>nti.</paragraph>
<paragraph line="13"><bold>Pariyuṭṭhitacitto</bold>ti yathā kiñci atthānatthaṃ sallakkhetuṃ na sakkā, evaṃ abhibhūtacitto. So pana abhibhavo mahatā udakoghena appakassa udakassa ajjhottharaṇaṃ viya ahosīti vuttaṃ <bold>‘‘ajjhotthaṭacitto’’</bold>ti. <bold>Añño</bold>ti therato, ariyehi vā añño yo koci paro <pageBreak edition="M" number="2.0505" />puthujjano. Puthujjanaggahaṇañcettha yathā sabbena sabbaṃ appahīnavipallāso mārena pariyuṭṭhitacitto kiñci atthānatthaṃ sallakkhetuṃ na sakkoti, evaṃ thero bhagavatā kataṃ nimittobhāsaṃ sabbaso na <pageBreak edition="V" number="2.0207" />sallakkhesīti dassanatthaṃ. Tenāha <bold>‘‘māro hī’’</bold>tiādi. <bold>Cattāro vipallāsā</bold>ti asubhe ‘‘subha’’nti saññāvipallāso, cittavipallāso, dukkhe ‘‘sukha’’nti saññāvipallāso, cittavipallāsoti ime cattāro vipallāsā. <bold>Tenā</bold>ti yadipi itare aṭṭha vipallāsā pahīnā, yathāvuttānaṃ catunnaṃ vipallāsānaṃ appahīnabhāvena. <bold>Assā</bold>ti therassa.</paragraph>
<paragraph line="14"><bold>Maddatī</bold>ti phusanamattena maddanto viya hoti, aññathā tena maddite sattānaṃ maraṇameva siyā, kiṃ sakkhissati na sakkhissatīti adhippāyo. Kasmā na sakkhissati? Nanu esa aggasāvakassa mahiddhikassa mahānubhāvassa kucchiṃ paviṭṭhoti? Saccaṃ paviṭṭho, tañca kho attano mahānubhāvassa dassanatthaṃ, na vibādhanādhippāyena. Vibādhanādhippāyena pana idha <bold>‘‘kiṃ sakkhissatī’’</bold>ti vuttaṃ hadayamaddanassa adhikatattā. <bold>Nimittobhāsa</bold>nti ettha ‘‘tiṭṭhatu bhagavā kappa’’nti sakalakappaṃ avaṭṭhānayācanāya ‘‘yassa kassaci, ānanda, cattāro iddhipādā bhāvitā’’tiādinā aññāpadesena attano caturiddhipādabhāvanānubhāvena kappaṃ avaṭṭhānasamatthatāvasena saññuppādanaṃ nimittaṃ. Tathā pana pariyāyaggahaṇaṃ muñcitvā ujukaṃyeva attano adhippāyavibhāvanaṃ obhāso. <bold>Jānantoyevā</bold>ti mārena pariyuṭṭhitabhāvaṃ jānanto eva. Attano aparādhahetuko sattānaṃ soko tanuko hoti, na balavāti āha – <bold>‘‘dosāropanena sokatanukaraṇattha’’</bold>nti. Kiṃ pana thero mārena pariyuṭṭhitacittakāle pavattiṃ pacchā jānātīti? Na jānāti sabhāvena, buddhānubhāvena pana jānāti.</paragraph>
<paragraph line="15"><bold>Anatthe niyojento</bold>guṇamāraṇena <bold>māreti,</bold>virāgavibandhanena vā jātinimittatāya tattha tattha jātaṃ mārento viya hotīti <bold>‘‘māretīti māro’’</bold>ti vuttaṃ. Atipāpattā <bold>pāpimā</bold>. Kaṇhadhammasamannāgato <bold>kaṇho</bold>. Virāgādiguṇānaṃ antakaraṇato <bold>antako</bold>. Sattānaṃ anatthāvahaṃ paṭipattiṃ na muñcatīti <bold>namuci</bold>. Attano mārapāsena pamatte bandhati, pamattā vā bandhū etassāti <bold>pamattabandhu</bold>. Sattamasattāhato paraṃ satta <pageBreak edition="M" number="2.0506" />ahāni sandhāyāha <bold>‘‘aṭṭhame sattāhe’’</bold>ti, na pana pallaṅkasattāhādi viya niyatakiccassa aṭṭhamasattāhassa nāma labbhanato. Sattamasattāhassa hi parato ajapālanigrodhamūle brahmuno sakkassa ca paṭiññātadhammadesanaṃ bhagavantaṃ ñatvā ‘‘idāni satte dhammadesanāya mama visayaṃ atikkāmessatī’’ti sañjātadomanasso hutvā ṭhito cintesi, ‘‘handāhaṃ dāni naṃ upāyena parinibbāpessāmi, evamassa manoratho aññathattaṃ gamissati, mama manoratho ijjhissatī’’ti cintetvā bhagavantaṃ upasaṅkamitvā ekamantaṃ ṭhito – ‘‘parinibbātu dāni, bhante, bhagavā’’tiādinā parinibbānaṃ yāci. Taṃ sandhāya vuttaṃ ‘‘aṭṭhame sattāhe’’tiādi. Tattha <bold>ajjā</bold>ti āyusaṅkhāravossajjanadivasaṃ sandhāyāha. Bhagavā cassa atibandhanādhippāyaṃ <pageBreak edition="V" number="2.0208" />jānantopi taṃ anāvikatvā parinibbānassa akālabhāvameva pakāsento yācanaṃ paṭikkhipi. Tenāha <bold>‘‘na tāvāha’’</bold>ntiādi.</paragraph>
<paragraph line="16"><bold>Maggavasena byattā</bold>ti saccapaṭivedhaveyyattiyena byattā. <bold>Tatheva vinītā</bold>ti maggavasena kilesānaṃ samucchedavinayena vinītā. <bold>Tathā visāradā</bold>ti ariyamaggādhigameneva satthusāsane vesārajjappattiyā visāradā, sārajjakarānaṃ diṭṭhivicikicchādipāpadhammānaṃ vigamena visāradabhāvaṃ pattāti attho. Yassa sutassa vasena vaṭṭadukkhato nissaraṇaṃ sambhavati, taṃ idha ukkaṭṭhaniddesena ‘‘suta’’nti adhippetanti āha <bold>‘‘tepiṭakavasenā’’</bold>ti. Tiṇṇaṃ piṭakānaṃ samūho <bold>tepiṭakaṃ,</bold>tīṇi vā piṭakāni tipiṭakaṃ, tipiṭakameva <bold>tepiṭakaṃ,</bold>tassa vasena. <bold>Tadevā</bold>ti yaṃ taṃ tepiṭakaṃ sotabbabhāvena sutanti vuttaṃ, tameva. <bold>Dhamma</bold>nti pariyattidhammaṃ. <bold>Dhārentī</bold>ti suvaṇṇabhājane pakkhittasīhavasaṃ viya avinassantaṃ katvā suppaguṇasuppavattibhāvena dhārenti hadaye ṭhapenti. Iti pariyattidhammavasena bahussutadhammadharabhāvaṃ dassetvā idāni paṭivedhavasenapi taṃ dassento <bold>‘‘atha vā’’</bold>tiādi vuttaṃ. <bold>Ariyadhammassā</bold>ti maggaphaladhammassa, navavidhassa vā lokuttaradhammassa. <bold>Anudhammabhūta</bold>nti adhigamāyānurūpaṃ dhammabhūtaṃ. <bold>Anucchavikapaṭipada</bold>nti tameva vipassanādhammamāha, chabbidhā visuddhiyo vā. <bold>Anudhamma</bold>nti nibbānadhammassa anudhammo, yathāvuttapaṭipadā, tassānurūpaṃ abhisallekhitaṃ appicchatādidhammaṃ. <bold>Caraṇasīlā</bold>ti samādāya vattanasīlā. Anumaggaphaladhammo etissāti vā <bold>anudhammā,</bold>vuṭṭhānagāminivipassanā, tassa caraṇasīlā. <bold>Attano ācariyavāda</bold>nti attano ācariyassa <pageBreak edition="M" number="2.0507" />sammāsambuddhassa vādaṃ. Sadevakassa lokassa ācārasikkhāpanena <bold>ācariyo,</bold>bhagavā, tassa vādo, catusaccadesanā.</paragraph>
<paragraph line="17"><bold>Ācikkhissantī</bold>ti ādito kathessanti, attanā uggahitaniyāmena pare uggaṇhāpessantīti attho. <bold>Desessantī</bold>ti vācessanti, pāḷiṃ sammā pabodhessantīti attho. <bold>Paññapessantī</bold>ti pajānāpessanti, saṅkāsessantīti attho. <bold>Paṭṭhapessantī</bold>ti pakārehi ṭhapessanti, pakāsessantīti attho. <bold>Vivarissantī</bold>ti vivaṭaṃ karissanti. <bold>Vibhajissantī</bold>ti vibhattaṃ karissanti. <bold>Uttānīkarissantī</bold>ti anuttānaṃ gambhīraṃ uttānaṃ pākaṭaṃ karissanti. <bold>Sahadhammenā</bold>ti ettha <bold>dhamma</bold>-saddo kāraṇapariyāyo ‘‘hetumhi ñāṇaṃ dhammapaṭisambhidā’’tiādīsu (vibha. 720) viyāti āha <bold>‘‘sahetukena sakāraṇena vacanenā’’</bold>ti.</paragraph>
<paragraph line="18"><bold>Sappāṭihāriya</bold>nti sanissaraṇaṃ. Yathā paravādaṃ bhañjitvā sakavādo patiṭṭhahati, evaṃ hetudāharaṇehi yathādhigatamatthaṃ sampādetvā dhammaṃ kathessanti. Tenāha <bold>‘‘niyyānikaṃ katvā dhammaṃ desessantī’’</bold>ti <pageBreak edition="V" number="2.0209" />, navavidhaṃ lokuttaraṃ dhammaṃ pabodhessantīti attho. Ettha ca ‘‘paññapessantī’’tiādīhi chahi padehi cha atthapadāni dassitāni, ādito pana dvīhi padehi cha byañjanapadāni. Ettāvatā tepiṭakaṃ buddhavacanaṃ saṃvaṇṇanānayena saṅgahetvā dassitaṃ hoti. Vuttañhetaṃ <bold>nettiyaṃ</bold>(netti. saṅgahavāra) ‘‘dvādasa padāni suttaṃ, taṃ sabbaṃ byañjanañca attho cā’’ti.</paragraph>
<paragraph line="19"><bold>Sikkhattayasaṅgahita</bold>nti adhisīlasikkhādisikkhattayasaṅgahaṃ. <bold>Sakalaṃ sāsanabrahmacariya</bold>nti anavasesaṃ satthusāsanabhūtaṃ seṭṭhacariyaṃ. <bold>Samiddha</bold>nti sammadeva vaḍḍhitaṃ. <bold>Jhānassādavasenā</bold>ti tehi tehi bhikkhūhi samadhigatajhānasukhavasena. <bold>Vuḍḍhippatta</bold>nti uḷārapaṇītabhāvūpagamanena sabbaso parivuḍḍhimupagataṃ. <bold>Sabbapāliphullaṃ viya</bold>abhiññāsampadāhi sāsanābhivuḍḍhiyā matthakappattito. <bold>Patiṭṭhitavasenā</bold>ti patiṭṭhānavasena, patiṭṭhappattiyāti attho. Paṭivedhavasena bahuno janassa hitaṃ <bold>bāhujaññaṃ</bold>. Tenāha <bold>‘‘mahājanābhisamayavasenā’’</bold>ti. Puthu puthulaṃ bhūtaṃ jātaṃ, puthuttaṃ bhūtaṃ pattanti vā <bold>puthubhūtaṃ</bold>. Tenāha <bold>‘‘sabbākārena puthulabhāvappatta’’</bold>nti. <bold>Suṭṭhu pakāsita</bold>nti sammadeva ādikalyāṇādibhāvena paveditaṃ.</paragraph>
<paragraph line="20"><bold>Satiṃ</bold><pageBreak edition="M" number="2.0508" /><bold>sūpaṭṭhitaṃ katvā</bold>ti ayaṃ kāyādivibhāgo attabhāvasaññito dukkhabhāro mayā ettakaṃ kālaṃ vahito, idāni pana na vahitabbo, etassa avahanatthaṃ cirataraṃ kālaṃ ariyamaggasambhāro sambhato, svāyaṃ ariyamaggo paṭividdho, yato ime kāyādayo asubhādito sabhāvādito sammadeva pariññātāti catubbidhampi satiṃ yathātathaṃ visaye suṭṭhu upaṭṭhitaṃ katvā. <bold>Ñāṇena paricchinditvā</bold>ti yasmā imassa attabhāvasaññitassa dukkhabhārassa vahane payojanabhūtaṃ attahitaṃ bodhimūle eva parisamāpitaṃ, parahitaṃ pana buddhaveneyyavinayanaṃ parisamāpitaṃ matthakappattaṃ, taṃ dāni māsattayeneva parisamāpanaṃ pāpuṇissati, tasmā āha ‘‘visākhapuṇṇamāyaṃ parinibbāyissāmī’’ti, evaṃ buddhañāṇena paricchinditvā saccabhāgena vinicchayaṃ katvā. <bold>Āyusaṅkhāraṃ vissajī</bold>ti āyuno jīvitassa abhisaṅkharaṇaṃ phalasamāpattidhammaṃ na samāpajjissāmīti vissaji, taṃ vissajjaneneva tena abhisaṅkharīyamānaṃ jīvitasaṅkhāraṃ na pavattayissāmīti vissaji. Tenāha <bold>‘‘tatthā’’</bold>tiādi.</paragraph>
<paragraph line="21">Ṭhānamahantatāyapi pavattiākāramahantatāyapi <bold>mahanto pathavīkampo</bold>. Tattha ṭhānamahantatāya bhūmicālassa mahantataṃ dassetuṃ <bold>‘‘tadā…pe… akampitthā’’</bold>ti vuttaṃ, sā pana jātikhettabhūtā dasasahassī lokadhātu eva, na yā kāci. Yā mahābhinīhāramahājātiādīsupi akampittha, tadāpi <pageBreak edition="V" number="2.0210" />tattakāya eva kampane kiṃ kāraṇaṃ? Jātikhettabhāvena tasseva ādito pariggahassa katattā, pariggahaṇañcassa dhammatāvasena veditabbaṃ. Tathā hi purimabuddhānampi tattakameva jātikhettaṃ ahosi. Tathā hi vuttaṃ ‘‘dasasahassī lokadhātu nissaddā hoti nirākulā…pe… mahāsamuddo ābhujati, dasasahassī pakampatī’’ti ca ādi. Udakapariyantaṃ katvā chappakārappavedhanena. Avītarāge bhiṃsetīti bhiṃsano, so eva <bold>bhiṃsanako</bold>ti āha <bold>‘‘bhayajanako’’</bold>ti. <bold>Devabheriyo</bold>ti devadundubhisaddassa pariyāyavacanamattaṃ, na cettha kāci bherī devadundubhīti adhippetā, atha kho uppātabhāvena labbhamāno ākāsato nigghosasaddo. Tenāha <bold>‘‘devo’’</bold>tiādi. <bold>Devo</bold>ti megho. Tassa hi tadā acchabhāvena ākāsassa vassābhāvena sukkhagajjitasaññite <pageBreak edition="M" number="2.0509" />sadde niccharante devadundubhisamaññā. Tenāha <bold>‘‘devo sukkhagajjitaṃ gajjī’’</bold>ti.</paragraph>
<paragraph line="22"><bold>Pītivegavissaṭṭha</bold>nti ‘‘evaṃ ciratarakālaṃ vahito ayaṃ attabhāvasaññito dukkhabhāro, dāni na cirasseva nikkhipissāmī’’ti sañjātasomanasso bhagavā sabhāveneva pītivegavissaṭṭhaṃ udānaṃ udāneti, evaṃ udānentena ayampi attho sādhito hotīti dassanatthaṃ aṭṭhakathāyaṃ <bold>‘‘kasmā’’</bold>tiādi vuttaṃ.</paragraph>
<paragraph line="23">Tulīyatīti <bold>tula</bold>nti tula-saddo kammasādhanoti dassetuṃ <bold>‘‘tulita’’</bold>nti vuttaṃ. Appānubhāvatāya <bold>paricchinnaṃ</bold>. Tathā hi taṃ paṭipakkhena parito khaṇḍitabhāvena parittanti vuccati. Paṭipakkhavikkhambhanato dīghasantānatāya vipulaphalatāya ca <bold>na tulaṃ na paricchinnaṃ</bold>. Yehi kāraṇehi pubbe avisesato ‘‘mahaggataṃ atula’’nti vuttaṃ, tāni kāraṇāni rūpāvacarato āruppassa sātisayaṃ vijjantīti <bold>arūpāvacaraṃ atula</bold>nti vuttaṃ, itarañca tulanti. <bold>Appavipāka</bold>nti tīsupi kammesu yaṃ appavipākaṃ hīnaṃ, taṃ tulaṃ. <bold>Bahuvipāka</bold>nti yaṃ mahāvipākaṃ paṇītaṃ, taṃ atulaṃ. Yaṃ panettha majjhimaṃ, taṃ hīnaṃ ukkaṭṭhanti dvidhā bhinditvā dvīsu bhāgesu pakkhipitabbaṃ. Hīnattikavaṇṇanāyaṃ vuttanayeneva appabahuvipākataṃ niddhāretvā tassa vasena tulātulabhāvo veditabbo. Sambhavati etasmāti <bold>sambhavo</bold>ti āha <bold>‘‘sambhava^ hetubhūta’’</bold>nti. <bold>Niyakajjhattarato</bold>ti sasantānadhammesu vipassanāvasena gocarāsevanāya ca rato. Savipākaṃ samānaṃ pavattivipākamattadāyikammaṃ savipākaṭṭhena sambhavaṃ, na ca taṃ kāmādi^ bhavābhisaṅkhārakanti tato visesanatthaṃ sambhavanti vatvā <bold>‘‘bhavasaṅkhāra’’</bold>nti vuttaṃ. <bold>Ossajī</bold>ti ariyamaggena avassaji. <bold>Kavacaṃ viya</bold>attabhāvaṃ pariyonandhitvā ṭhitaṃ attani sambhūtattā <bold>attasambhavaṃ</bold><pageBreak edition="V" number="2.0211" /><bold>kilesañca</bold>abhindīti kilesabhedasahabhāvikammossajjanaṃ dassento tadubhayassa kāraṇamāha <bold>‘‘ajjhattarato samāhito’’</bold>ti.</paragraph>
<paragraph line="24">Paṭhamavikappe avasajjanameva vuttaṃ. Ettha avasajjanākāroti taṃ dassento <bold>‘‘atha vā’’</bold>tiādimāha. Tattha <bold>tīrento</bold>ti ‘‘uppādo bhayaṃ, anuppādo khema’’ntiādinā vīmaṃsanto. <bold>Tulento tīrento</bold>tiādinā saṅkhepato vuttamatthaṃ vitthārato dassetuṃ <bold>‘‘pañcakkhandhā’’</bold>tiādiṃ vatvā bhavasaṅkhārassa avasajjanākāraṃ sarūpato dasseti. <bold>Eva</bold>ntiādinā <pageBreak edition="M" number="2.0510" />pana udānagāthāvaṇṇanāyaṃ ādito vuttamatthaṃ nigamanavasena dasseti. <bold>Abhītabhāvañāpanatthañcā</bold>ti ayampi attho saṅgahitoti daṭṭhabbaṃ.</paragraph>
<centered line="25">Cāpālavaggavaṇṇanā niṭṭhitā.</centered>
<title line="26">2. Pāsādakampanavaggo</title>
<subhead line="27">1-2. Pubbasuttādivaṇṇanā</subhead>
<paragraph line="28" number="823-824"><bold>Parato</bold>imasmiṃ pāsādakampanavagge dasamasutte <bold>āvi bhavissanti. Chaabhiññāpādakā</bold>ti channaṃ abhiññānaṃ pādakabhūtā padhānabhūtā. Yathā paṭhamasutte, tathā dutiyatatiyasuttesupi ca chaabhiññāpādakā iddhipādā kathitāti attho.</paragraph>
<subhead line="29">3. Chandasamādhisuttavaṇṇanā</subhead>
<paragraph line="30" number="825">Yo samādhissa nissayabhūto chando, so idhādhippetoti āha <bold>‘‘chandanti kattukamyatāchanda’’</bold>nti. Tassa ca adhipateyyaṭṭho nissayaṭṭho, na vinā taṃ chandaṃ nissāyāti āha – <bold>‘‘nissāyāti nissayaṃ katvā, adhipatiṃ katvāti attho’’</bold>ti. <bold>Padhānabhūtā</bold>ti seṭṭhabhūtā, seṭṭhabhāvo ca ekassapi catukiccasādhanavasena pavattiyā, tato eva bahuvacananiddeso, padhānasaṅkhāraṭṭhena padhānasaṅkharaṇato. ‘‘Chandaṃ ce nissāya…pe… ayaṃ vuccati chandasamādhī’’ti imāya pāḷiyā chandādhipati samādhi <bold>chandasamādhī</bold>ti adhipatisaddalopaṃ katvā samāso vuttoti viññāyati, adhipatisaddatthadassanavasena vā chandahetuko, chandādhiko vā samādhi <bold>chandasamādhi</bold>. Tena ‘‘chandasamādhinā ceva padhānasaṅkhārehi padhānabhūtasaṅkhārehi ca samannāgatā’’ti vakkhati, taṃ ānetvā <pageBreak edition="V" number="2.0212" />sambandho. <bold>Padhānabhūtā</bold>ti vīriyabhūtā. Keci vadanti – ‘‘saṅkhatasaṅkhārādinivattanatthaṃ padhānaggahaṇa’’nti. Atha vā taṃ taṃ visesaṃ saṅkharotīti <bold>saṅkhāro,</bold>sabbampi vīriyaṃ. Tattha catukiccasādhakato tadaññassa nivattanatthaṃ <bold>padhāna</bold>ggahaṇanti. Yathā chando chandasamādhinā ceva padhānasaṅkhārehi ca samannāgato, evaṃ chandasamādhi chandena ceva padhānasaṅkhārehi ca samannāgato. Padhānasaṅkhārāpi chandena <pageBreak edition="M" number="2.0511" />ceva chandasamādhinā ca samannāgatāti tīsupi padesu samannāgatasaddo yojetabbo. <bold>Tasmā</bold>ti yasmā tayopi chandādayo ekacittuppādapariyāpannā, tasmā sabbe te dhammā ekato katvā ‘‘ayaṃ vuccati…pe… iddhipādo’’ti vuttanti. Evaṃ chandādīnaṃyeva cettha iddhipādabhāvo vutto, vibhaṅge pana tesaṃ iddhibhāvo sampayuttānaṃ iddhipādabhāvo vuttoti dassento <bold>‘‘iddhipādavibhaṅge panā’’</bold>tiādimāha.</paragraph>
<paragraph line="31">Idāni nesaṃ iddhipādatāpi sambhavatīti dassento <bold>‘‘apicā’’</bold>tiādimāha. Tattha chandañhi bhāvayato padhānaṃ katvā bhāventassa tathā pavattapubbābhisaṅkhāravasena ijjhamāno chando <bold>iddhi</bold>nāma, tassa nissayabhūtā padhānasaṅkhārā <bold>iddhipādo</bold>nāma. Sesadvayepi eseva nayo. Tathā bhāvayantassa mukhyatāmattaṃ sandhāya vuttaṃ, ijjhanattho pana sabbesaṃ samānanti dassento <bold>‘‘sampayutta…pe… ijjhantiyevā’’</bold>ti āha.</paragraph>
<paragraph line="32">Iddhipāde asaṅkarato dassetuṃ <bold>‘‘apicā’’</bold>tiādi vuttaṃ. Tattha <bold>chandādayo</bold>ti chandasamādhipadhānasaṅkhārā. <bold>Sesiddhipādesū</bold>ti vīriyiddhipādādīsu. Tattha vīriyasamādhipadhānasaṅkhārasamannāgatoti dvikkhattuṃ vīriyaṃ āgataṃ, tattha purimaṃ samādhivisesaṃ, vīriyādhipatisamādhi eva vīriyasamādhīti dutiyaṃ samannāgamaṅgadassanaṃ. Dveyeva hi sabbattha samannāgamaṅgāni samādhi padhānasaṅkhāro ca, chandādayo samādhivisesanāni, padhānasaṅkhāro pana padhānavacaneneva visesito, na chandādīhīti na idha vīriyādhipatitā padhānasaṅkhārassa vuttā hoti. Vīriyañca samādhiṃ visesetvā ṭhitameva samannāgamaṅgavasena padhānasaṅkhāravacanena vuttanti nāpi dvīhi vīriyehi samannāgamo vutto hoti. Yasmā pana chandādīhi visiṭṭho samādhi, tathāpi visiṭṭheneva ca tena sampayutto padhānasaṅkhāro sesadhammā ca, tasmā samādhivisesanānaṃ vasena cattāro iddhipādā vuttā, visesanabhāvo ca chandādīnaṃ taṃtaṃavassayadassanavasena hotīti ‘‘chandasamādhi…pe… iddhipādo’’ti ettha nissayatthepi pāda-sadde upādāyaṭṭhena chandādīnaṃ iddhipādatā vuttā hoti, teneva <bold>abhidhamme uttaracūḷabhājaniye</bold>‘‘cattāro iddhipādā chandiddhipādo’’tiādinā (vibha. 457) chandādīnaṃyeva iddhipādatā vuttā, pañhapucchake ca – ‘‘cattāro iddhipādā idha bhikkhu chandasamādhī’’tiādināva (vibha. 431) uddesaṃ katvāpi puna <pageBreak edition="V" number="2.0213" />chandādīnaṃyeva kusalādibhāvo <pageBreak edition="M" number="2.0512" />vibhatto. Upāyiddhipādadassanatthameva hi nissayiddhipādadassanaṃ kataṃ, aññathā catubbidhatā na hotīti ayamettha pāḷivasena atthavinicchayo. Tattha <bold>upāyiddhipādadassanatthamevā</bold>ti chandādike dhure jeṭṭhake pubbaṅgame katvā nibbattitasamādhi chandādhipatisamādhīti chandādīnaṃ iddhiyā adhigamūpāyadassanaṃ upāyiddhipādadassanaṃ, tadatthameva ‘‘tathābhūtassa vedanākkhandho…pe… viññāṇakkhandho’’ti tattha tattha pāḷiyaṃ nissayiddhipādadassanaṃ kataṃ chandādivisiṭṭhānaṃyeva vedanākkhandhādīnaṃ adhippetattā. Evañcetaṃ sampaṭicchitabbaṃ, aññathā kevalaṃ iddhisampayuttānaṃyeva khandhānaṃ vasena iddhipādabhāve gayhamāne tesaṃ catubbidhatā na hoti visesakāraṇabhāvatoti adhippāyo.</paragraph>
<paragraph line="33"><bold>Kecī</bold>ti uttaravihāravāsino. <bold>Anibbatto</bold>ti hetupaccayehi na nibbatto, na sabhāvadhammo, paññattimattanti adhippāyo. Vādamaddanatthāya hoti, abhidhamme ca āgato uttaracūḷavāroti yojanā. <bold>Cattāro iddhipādā</bold>tiādi uttaracūḷavāradassanaṃ. Ime pana uttaracūḷavāre āgatā iddhipādā.</paragraph>
<paragraph line="34">Raṭṭhapālatthero chande sati kathaṃ nānujānissantīti sattāhāni bhattāni abhuñjitvā mātāpitaro anujānāpetvā pabbajitvā chandameva nissāya arahattaṃ pāpuṇīti āha – <bold>‘‘raṭṭhapālatthero chandaṃ dhuraṃ katvā lokuttaradhammaṃ nibbattesī’’</bold>ti. <bold>Soṇatthero</bold>ti sukhumālasoṇatthero. So hi āyasmā attano sukhumālabhāvaṃ acintetvā ativelaṃ caṅkamanena pādesu uṭṭhitesupi ussāhaṃ avissajjento vīriyaṃ dhuraṃ katvā lokuttaradhammaṃ nibbattesi. <bold>Sambhutatthero</bold>‘‘cittavato ce alamariyañāṇadassanaviseso ijjheyya, mayhaṃ ijjheyyāti cittaṃ dhuraṃ katvā lokuttaradhammaṃ nibbattesi. Mogharājā ‘‘paññavato ce maggabhāvanā ijjheyya, mayhaṃ ijjheyyā’’ti paññāpubbaṅgamaṃ paññādhuraṃ paññājeṭṭhakaṃ katvā arahattaṃ pāpuṇīti āha <bold>‘‘mogharājā vīmaṃsaṃ dhuraṃ katvā lokuttaradhammaṃ nibbattesī’’</bold>ti. Idāni nesaṃ ariyānaṃ upaṭṭhānussāhamantajātisampadaṃ nissāya rañño santike laddhavisese amaccaputte nidassanabhāvena dassetuṃ <bold>‘‘tattha yathā’’</bold>tiādimāha. Ettha <pageBreak edition="M" number="2.0513" />ca punappunaṃ chanduppādanaṃ tosanaṃ viya hotīti chandassa upaṭṭhānasadisatā vuttā, thāmabhāvato ca vīriyassa sūrattasadisatā, cintanappadhānattā cittassa mantasaṃvidhānasadisatā, yonisomanasikāra-sambhūtesu kusaladhammesu paññā seṭṭhāti vīmaṃsāya jātisampattisadisatā vuttā.</paragraph>
<subhead line="35">4. Moggallānasuttavaṇṇanā</subhead>
<paragraph line="36" number="826"><bold>Uddhaccapakatikā</bold>ti <pageBreak edition="V" number="2.0214" />vikkhittasabhāvā, vibbhantacittāti attho. Anavaṭṭhitatāya vipphanditacittatāya <bold>vipphandamānacittā</bold>. Tucchatāya naḷo viyāti naḷo, māno, uggato naḷo etesanti <bold>unnaḷā</bold>ti āha – <bold>‘‘unnaḷāti…pe… vuttaṃ hotī’’</bold>ti. <bold>Capalā</bold>ti cāpalyatā nāma lolabhāvo. <bold>Murā</bold>ti kharavacanā, pharusavacanāti attho. <bold>Vikiṇṇavācā</bold>nāma samphappalāpinoti vuttaṃ <bold>‘‘asaṃyatavacanā’’</bold>tiādi. Paṭipattidhamme pamuṭṭhā vinaṭṭhā paṭivinaṭṭhā sati etesanti <bold>muṭṭhasatī</bold>ti āha – <bold>‘‘naṭṭhassatino’’</bold>ti. <bold>Ubbhantacittā</bold>ti samādhino abhāvena uddhacceneva uparūpari bhantacittā. <bold>Pākatindriyā</bold>abhāvitakāyatāya gāmadārakā viya pakatibhūtaindriyā. Nemo vuccati bhūmiyā baddhabhāvanimittapadeso, gambhīro nemo etassāti <bold>gambhīranemo. Suṭṭhu nikhāto</bold>tiādi tassa pādassa suppatiṭṭhitabhāvadassanaṃ.</paragraph>
<subhead line="37">5. Uṇṇābhabrāhmaṇasuttavaṇṇanā</subhead>
<paragraph line="38" number="827"><bold>Pahānattha</bold>nti anuppādapahānatthaṃ.</paragraph>
<subhead line="39">9. Iddhādidesanāsuttavaṇṇanā</subhead>
<paragraph line="40" number="831"><bold>Abhiññāpādakaṃ catutthajjhānaṃ adhippetaṃ</bold>‘‘iddhilābhāya pavattatī’’ti vacanato.</paragraph>
<subhead line="41">10. Vibhaṅgasuttavaṇṇanā</subhead>
<paragraph line="42" number="832"><bold>Chandaṃ uppādetvā</bold>ti bhāvanāchandaṃ uppādetvā. <bold>Līnākāro</bold>ti bhāvanācittassa layāpatti. <bold>Kosajjena</bold>vokiṇṇāpajjanaṃ vuttaṃ.</paragraph>
<paragraph line="43">Evaṃ <pageBreak edition="M" number="2.0514" />pasādābhāvena cittassa vikkhepāpatti, tattha pasāduppādanena yaṃ sampahaṃsanaṃ icchitabbaṃ, tassa uppādanākāraṃ dassetuṃ vuttaṃ <bold>‘‘so buddhadhammasaṅghaguṇe āvajjetvā’’</bold>tiādi. Vatthukāme ārabbha vikkhitto punappunaṃ vikkhitto hotiyevāti vuttaṃ <bold>‘‘anuvikkhitto’’</bold>ti. Uppathaṃ paṭipannassa cittassa daṇḍanaṭṭhena niggaṇhanaṭṭhena suttāni eva daṇḍoti <bold>suttadaṇḍo,</bold>tena suttadaṇḍena <pageBreak edition="V" number="2.0215" />cittaṃ tajjetvā. Pañcakāmaguṇe ārabbha pavatto cittavikkhepo punappunaṃ uppajjatevāti vuttaṃ <bold>‘‘anuvikkhitto anuvisaṭo’’</bold>ti.</paragraph>
<paragraph line="44">Purepacchābhāvo kammaṭṭhānassa manasikāravasena uggahavasena vāti tadubhayaṃ dassetuṃ <bold>‘‘katha’’</bold>ntiādi vuttaṃ. <bold>Atilīnādīsu catūsu ṭhānesū</bold>ti atilīnātipaggahitasaṃkhittaanuvikkhittasaññitesu catūsu ṭhānesu. Tattha bhāvanaṃ anajjhogāhetvāva saṅkoco <bold>atilīnatā,</bold>ajjhogāhetvā anto saṅkoco <bold>saṃkhittatā,</bold>antosaṅkhepo <bold>atipaggahitatā,</bold>accāraddhavīriyatā <bold>anuvikkhittatā</bold>. Bahiddhā visamavitakkānubhāvanaṃ āpajjanto dvattiṃsākāravasena aṭṭhikasaññāvasena vā gahetabbanti āha – <bold>‘‘sarīravasena veditabba’’</bold>nti. Tenāha <bold>‘‘uddhaṃ pādatalā’’</bold>tiādi (dī. ni. 2.377; ma. ni. 1.110).</paragraph>
<paragraph line="45">Aññamaññaṃ asaṅkarato ākirīyanti pakārato ṭhapīyantīti <bold>ākārā,</bold>bhāgāti āha – <bold>‘‘yehi ākārehīti yehi koṭṭhāsehī’’</bold>ti. Liṅgīyati sallakkhīyatīti <bold>liṅgaṃ,</bold>saṇṭhānaṃ. Nimīyati niddhāretvā paricchindīyatīti <bold>nimittaṃ,</bold>upaṭṭhānaṃ. <bold>Yo bhikkhū</bold>tiādi ālokasaññaṃ yo uggaṇhāti, taṃ dassanaṃ. <bold>Aṅgaṇe</bold>ti vivaṭaṅgaṇe. <bold>Ālokasaññaṃ manasikaroti</bold>rattiyaṃ. <bold>Vīriyādīsupī</bold>ti yathā ‘‘idha bhikkhu chandaṃ uppādetvā’’ti chande vitthāranayo vutto, vīriyādīsupi eso eva vitthāranayo yojetabbo.</paragraph>
<centered line="46">Pāsādakampanavaggavaṇṇanā niṭṭhitā.</centered>
<title line="47">3. Ayoguḷavaggo</title>
<subhead line="48">2. Ayoguḷasuttavaṇṇanā</subhead>
<paragraph line="49" number="834"><bold>Iminā catumahābhūtamayenā</bold>ti iminā sabbalokapaccakkhena catūhi mahābhūtehi nibbattena catumahābhūtamayena. Manomayo pana nimmitakāyo <pageBreak edition="M" number="2.0515" />bhagavato rucivasena paresaṃ paccakkho hoti. <bold>Omātī</bold>ti avamāti. Ava-pubbo hi mā-saddo sattiatthopi hotīti <bold>‘‘pahoti sakkotī’’</bold>ti attho vutto. <bold>Asambhinnapada</bold>nti asādhāraṇapadaṃ aññattha anāgatattā. Kāyassa <pageBreak edition="V" number="2.0216" />citte samodahanaṃ āropanaṃ tannissitatākaraṇañca atthato cittagatiyā pavattanamevāti āha <bold>‘‘cittagatiyā pesetī’’</bold>ti.</paragraph>
<paragraph line="50">Tattha <bold>cittagatigamanaṃ</bold>nāma cittavasena kāyassa pariṇāmanena ‘‘ayaṃ kāyo imaṃ cittaṃ viya hotū’’ti kāyassa cittena samānagatikatāṭhapanaṃ. Kathaṃ pana kāyo dandhapavattiko lahupavattinā cittena samānagatiko hotīti? Na sabbathā samānagatiko. Yatheva hi kāyavasena cittapariṇāmane cittaṃ sabbathā kāyena samānagatikaṃ na hoti. Na hi kadāci taṃ sabhāvasiddhena attano khaṇena avattitvā dandhavuttikassa rūpadhammassa vasena pavattituṃ sakkoti, ‘‘idaṃ cittaṃ ayaṃ kāyo viya hotū’’ti pana adhiṭṭhānena dandhagatikassa kāyassa anuvattanato yāva icchitaṭṭhānappatti, tāva kāyagatianulomeneva hutvā santānavasena pavattamānaṃ cittaṃ kāyagatiyā pariṇāmitaṃ nāma hoti. Evaṃ ‘‘ayaṃ kāyo idaṃ cittaṃ viya hotū’’ti adhiṭṭhānena pageva sukhalahusaññāya sampāditattā abhāvitiddhipādānaṃ viya dandhaṃ avattitvā yathā lahukaṃ katipayacittavāreneva icchitaṭṭhānappatti hoti, evaṃ pavattamāno kāyo cittagatiyā pariṇāmito nāma hoti, na ekacittakkhaṇeneva icchitaṭṭhānappattiyā, evañca katvā bāhāsamiñjanapasāraṇūpamāpi upacārena vinā suṭṭhutaraṃ yuttā hotīti. Aññathā dhammatāvilomatā siyā, nāpi dhammānaṃ lakkhaṇaññathattaṃ iddhibalena kātuṃ sakkā, bhāvaññathattameva pana kātuṃ sakkāti.</paragraph>
<subhead line="51">3-10. Bhikkhusuttādivaṇṇanā</subhead>
<paragraph line="52" number="835-842">‘‘Dvinnaṃ phalāna’’nti āgatasuttaṃ sandhāya <bold>‘‘dve phalāni ādiṃ katvā’’</bold>ti vuttaṃ. Sesaṃ suviññeyyameva.</paragraph>
<centered line="53">Ayoguḷavaggavaṇṇanā niṭṭhitā.</centered>
<centered line="54">Iddhipādasaṃyuttavaṇṇanā niṭṭhitā.</centered>
</body>
</document>