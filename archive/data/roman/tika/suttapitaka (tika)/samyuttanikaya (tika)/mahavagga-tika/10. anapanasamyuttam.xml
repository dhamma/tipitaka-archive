<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0305t.tik9.xml</normativeSource>
    <archivePath>roman/tika/suttapitaka (tika)/samyuttanikaya (tika)/mahavagga-tika/10. anapanasamyuttam.xml</archivePath>
    <baseFileName>10. anapanasamyuttam</baseFileName>
    <titlePath>10. Ānāpānasaṃyuttaṃ - Mahāvagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">10. Ānāpānasaṃyuttaṃ</chapter>
    <title line="2">1. Ekadhammavaggo</title>
    <subhead line="3">1. Ekadhammasuttavaṇṇanā</subhead>
    <paragraph line="4" number="977"><bold>Etthā</bold>ti <pageBreak edition="M" number="2.0518" /><pageBreak edition="V" number="2.0220" /> etasmiṃ paṭhamasutte. <bold>Vuttameva,</bold> tasmā tattha vuttanayeneva veditabbanti adhippāyo.</paragraph>
    <subhead line="5">6. Ariṭṭhasuttavaṇṇanā</subhead>
    <paragraph line="6" number="982"><bold>No</bold>-saddo pucchāyaṃ, tasmā nūti iminā samānatthoti āha <bold>‘‘bhāvetha nū’’</bold>ti. <bold>Kāmacchando</bold>ti vatthukāmesu icchāti āha <bold>‘‘pañcakāmaguṇikarāgo’’</bold>ti. <bold>Dvādasasu āyatanadhammesu</bold> saparasantatipariyāpannesu. <bold>Iminā</bold> kāmacchandappahānakittanena paṭighasaññāpaṭivinayakittanena ca <bold>anāgāmimaggaṃ katheti</bold> pañcorambhāgiyasaññojanasamucchedassa byākatattā. <bold>Vipassanaṃ dassento</bold>ti ‘‘vipassanaṃ anuyuñjathā’’ti dassento.</paragraph>
    <subhead line="7">8. Padīpopamasuttavaṇṇanā</subhead>
    <paragraph line="8" number="984"> ‘‘Neva kāyopi kilamati na cakkhūnī’’ti aṭṭhakathāyaṃ paduddhāro kato. <bold>‘‘Kāyopi kilamati, cakkhūnipi vihaññantī’’</bold>ti vatvā yattha yathā hoti, tāni dassetuṃ <bold>‘‘dhātukammaṭṭhānasmiṃ hī’’</bold>tiādi vuttaṃ. <bold>Cakkhūni phandanti kilamantī</bold>tiādi ativelaṃ upanijjhāyane hotīti katvā vuttaṃ. <bold>Imasmiṃ pana kammaṭṭhāne</bold>ti ānāpānakammaṭṭhāne. <bold>Evamāhā</bold>ti ‘‘bhikkhu cepi ākaṅkheyya, neva kāyo kilameyyā’’ti evamāha.</paragraph>
    <paragraph line="9"><bold>Labbhatī</bold>ti aṭṭhakathādhippāye ṭhatvā vuttaṃ, parato āgatena theravādena so anicchito. Na <pageBreak edition="V" number="2.0221" /> hi tārakarūpamuttāvaḷikādisadisaṃ nimittūpaṭṭhānākāramattaṃ khaṇamattaṭṭhāyinaṃ kasiṇanimittesu viya ugghāṭanaṃ kātuṃ sakkoti. Tenāha <bold>‘‘na labbhatevā’’</bold>ti. <bold>Ānisaṃsadassanatthaṃ gahito,</bold> ānāpānassatisamādhismiṃ siddhe ayaṃ guṇo sukheneva ijjhatīti. <bold>Yasmā bhikkhūti imasmiṃ vāre nāgata</bold>nti yathā purimavāre ‘‘bhikkhu cepi ākaṅkheyyā’’ti <pageBreak edition="M" number="2.0519" /> āgataṃ, evaṃ idha ‘‘bhāvite kho, bhikkhave, ānāpānassatisamādhimhī’’ti āgatavāre bhikkhuggahaṇamakataṃ, tasmā ‘‘so’’ti na vuttaṃ.</paragraph>
    <subhead line="10">9. Vesālīsuttavaṇṇanā</subhead>
    <paragraph line="11" number="985"><bold>Pākāraparikkhepavaḍḍhanenā</bold>ti pākāraparikkhepena bhūmiyā vaḍḍhanena. Rājagahasāvatthiyo viya <bold>idampi ca nagaraṃ…pe… sabbākāravepullataṃ pattaṃ. Anekapariyāyenā</bold>ti ettha <bold>pariyāya</bold>saddo kāraṇavacanoti āha <bold>‘‘anekehi kāraṇehī’’</bold>ti, ayaṃ kāyo aviññāṇakopi saviññāṇakopi evampi asubho evampi asubhoti nānāvidhehi kāraṇehīti attho. <bold>Asubhākārasandassanappavatta</bold>nti kesādivasena tatthāpi vaṇṇādito asubhākārassa sabbaso dassanavasena pavattaṃ. <bold>Kāyavicchandanīyakatha</bold>nti attano parassa ca karajakāye vicchandanuppādanakathaṃ. <bold>Muttaṃ vā</bold>tiādinā byatirekamukhena kāyassa amanuññataṃ dasseti. Tattha ādito tīhi padehi adassanīyatāya asārakatāya ca, majjhe catūhi duggandhatāya, ante ekena lesamattenapi manuññatābhāvamassa dasseti. <bold>Atha kho</bold>tiādinā anvayato sarūpeneva amanuññatāya dassanaṃ. <bold>‘‘Kesalomādī’’</bold>ti saṅkhepato vuttamatthaṃ vibhāgena dassetuṃ <bold>‘‘yepī’’</bold>tiādi vuttaṃ.</paragraph>
    <paragraph line="12"><bold>Vaṇṇento</bold>ti vitthārento. <bold>Asubhāyā</bold>ti asubhamātikāya. <bold>Phātikamma</bold>nti bahulīkāro. Kilesacorehi anabhibhavanīyattā jhānaṃ <bold>‘‘cittamañjūsa’’</bold>nti vuttaṃ. <bold>Nissāyā</bold>ti pādakaṃ katvā.</paragraph>
    <paragraph line="13">Apare pana ‘‘tasmiṃ kira addhamāse na koci buddhaveneyyo ahosi, tasmā bhagavā evamāha – ‘icchāmahaṃ, bhikkhave’tiādī’’ti vadanti. <bold>Pare kirā</bold>ti <bold>kira</bold>-saddo arucisaṃsūcanattho. Tenāha <bold>‘‘idaṃ pana icchāmatta’’</bold>nti.</paragraph>
    <paragraph line="14"><bold>Anekakāraṇasammisso</bold>ti ettha kāraṇaṃ nāma kāyassa asuciduggandhajegucchapaṭikūlatāva. <bold>Sabbamakaṃsū</bold>ti puthujjanā nāma sāvajjepi tattha anavajjasaññino hutvā karaṇakārāpanasamanuññatābhedaṃ <pageBreak edition="V" number="2.0222" /> sabbaṃ pāpaṃ akaṃsu <pageBreak edition="M" number="2.0520" />. Kāmaṃ dasānussatiggahaṇeneva ānāpānassati gahitā, sā pana tattha sannipatitabhikkhūsu bahūnaṃ sappāyā sātthikā ca, tasmā puna gahitā. Tathā hi bhagavā tameva kammaṭṭhānaṃ imasmiṃ sutte kathesi. Āhāre paṭikūlasaññā asubhakammaṭṭhānasadisā, cattāro pana āruppā ādikammikānaṃ ayogyāti tesaṃ idha aggahaṇaṃ daṭṭhabbaṃ.</paragraph>
    <paragraph line="15"><bold>Vesāliṃ upanissāyā</bold>ti vesālīnagaraṃ gocaragāmaṃ katvā. <bold>Muhuttenevā</bold>ti satthari saddhamme ca gāravena upagatabhikkhūnaṃ vacanasamanantarameva uṭṭhahiṃsūti katvā vuttaṃ. Buddhakāle kira bhikkhū bhagavato sandesaṃ sirasā sampaṭicchituṃ ohitasotā viharanti.</paragraph>
    <paragraph line="16"><bold>Ānāpānapariggāhikāyā</bold>ti assāsapassāse pariggaṇhanavasena pavattāya satiyā. <bold>Sampayutto samādhī</bold>ti tāya sampayuttaaññamaññapaccayabhūtāya uppanno samādhi. <bold>Ānāpānassatiyaṃ vā samādhī</bold>ti iminā upanissayapaccayasabhāvampi dasseti, ubhayatthāpi sahajātādīnaṃ sattannampi paccayānaṃ vasena paccayabhāvaṃ dasseti. ‘‘Yathāpaṭipannā me sāvakā cattāro satipaṭṭhāne bhāventī’’tiādīsu uppādanavaḍḍhanaṭṭhena bhāvanāti vuccatīti tadubhayavasena atthaṃ dassento <bold>‘‘bhāvitoti uppādito vaḍḍhito vā’’</bold>ti āha. Tattha bhāvaṃ vijjamānataṃ ito gatoti <bold>bhāvito,</bold> uppādito paṭiladdhamattoti attho. Uppanno pana laddhāsevano <bold>bhāvito,</bold> paguṇabhāvaṃ āpādito vaḍḍhitoti attho. <bold>Bahulīkato</bold>ti bahulaṃ pavattito. Tena āvajjanādivasībhāvappattimāha. Yo hi vasībhāvamāpādito, so icchiticchitakkhaṇe samāpajjitabbato punappunaṃ pavattissati. Tena vuttaṃ <bold>‘‘punappunaṃ kato’’</bold>ti. Yathā ‘‘idheva, bhikkhave, samaṇo (ma. ni. 1.139; a. ni. 4.241), vivicceva kāmehī’’ti (dī. ni. 1.226; ma. ni. 1.271; saṃ. ni. 2.152; a. ni. 4.123) ca evamādīsu paṭhamapade vutto eva-saddo dutiyādīsupi vuttoyeva hoti, evamidhāpīti āha <bold>‘‘ubhayattha evasaddena niyamo veditabbo’’</bold>ti. Ubhayattha niyamena laddhaguṇaṃ dassetuṃ <bold>‘‘ayaṃ hī’’</bold>tiādi vuttaṃ.</paragraph>
    <paragraph line="17"><bold>Asubhakammaṭṭhāna</bold>nti asubhārammaṇaṃ jhānamāha. Tañhi asubhesu yogakammabhāvato yogino sukhavisesānaṃ kāraṇabhāvato ca <bold>‘‘asubhakammaṭṭhāna’’</bold>nti vuccati. <bold>Kevala</bold>nti iminā ārammaṇaṃ nivatteti. <bold>Paṭivedhavasenā</bold>ti <pageBreak edition="M" number="2.0521" /> jhānapaṭivedhavasena. Jhānañhi bhāvanāvisesena ijjhantaṃ attano visayaṃ paṭivijjhantameva pavattati yathāsabhāvato paṭivijjhiyati cāti paṭivedhoti vuccati. <bold>Oḷārikārammaṇattā</bold>ti <pageBreak edition="V" number="2.0223" /> bībhacchārammaṇattā. <bold>Paṭikūlārammaṇattā</bold>ti jigucchitabbārammaṇattā. <bold>Pariyāyenā</bold>ti kāraṇena, lesantarena vā. <bold>Ārammaṇasantatāyā</bold>ti anukkamena vicitabbataṃ pattārammaṇassa paramasukhumataṃ sandhāyāha. Santehi sannisinne ārammaṇe pavattamāno dhammo sayampi sannisinnova hoti. Tenāha <bold>‘‘santo vūpasanto nibbuto’’</bold>ti, nibbutasabbapariḷāhoti attho. Ārammaṇasantatāya tadārammaṇānaṃ dhammānaṃ <bold>santatā</bold> lokuttaradhammārammaṇāhi paccavekkhaṇāhi veditabbā.</paragraph>
    <paragraph line="18">Nāssa santapaṇītabhāvāvahaṃ kiñci secananti <bold>asecanako</bold>. Asecanakattā <bold>anāsittako,</bold> anāsittakattā eva <bold>abbokiṇṇo,</bold> asammisso parikammādinā. Tato eva <bold>pāṭiyekko</bold> visuṃyeveko. <bold>Āveṇiko</bold> asādhāraṇo. Sabbametaṃ sarasato eva santabhāvaṃ dassetuṃ vuttaṃ, parikammaṃ vā santabhāvanimittaṃ. <bold>Parikamma</bold>nti ca kasiṇakaraṇādinimittuppādapariyosānaṃ, tādisaṃ ettha natthīti adhippāyo. Tadā hi kammaṭṭhānaṃ nirassādattā asantaṃ appaṇītaṃ siyā. Upacāre vā natthi ettha santatāti yojanā. Yathā upacārakkhaṇe nīvaraṇādivigamena aṅgapātubhāvena ca paresaṃ santatā hoti, na evamimassa. Ayaṃ pana ādisamannā…pe… paṇīto cāti yojanā. <bold>Kecī</bold>ti uttaravihāravāsino. <bold>Anāsittako</bold>ti upasecanena anāsittako. Tenāha – <bold>‘‘ojavanto’’</bold>ti ojavantasadisoti attho. <bold>Madhuro</bold>ti iṭṭho. Cetasikasukhapaṭilābhasaṃvattanaṃ tikacatukkajjhānavasena, upekkhāya vā santabhāvena sukhagatikattā sabbesampi jhānānaṃ vasena veditabbaṃ. Jhānasamuṭṭhānapaṇītarūpaphuṭṭhasarīratāvasena pana kāyikasukhapaṭilābhasaṃvattanaṃ daṭṭhabbaṃ, tañca kho jhānato vuṭṭhitakāle. Imasmiṃ pakkhe <bold>‘‘appitappitakkhaṇe’’</bold>ti idaṃ hetumhi bhummavacanaṃ daṭṭhabbaṃ.</paragraph>
    <paragraph line="19"><bold>Avikkhambhite</bold>ti jhānena sakasantānato anīhate appahīne. <bold>Akosallasambhūte</bold>ti akosallaṃ vuccati avijjā, tato sambhūte. Avijjāpubbaṅgamā hi sabbe pāpadhammā. <bold>Khaṇenevā</bold>ti attano pavattikkhaṇeneva. <bold>Antaradhāpetī</bold>ti ettha antaradhāpanaṃ vināsanaṃ, taṃ pana jhānakattukaṃ <pageBreak edition="M" number="2.0522" /> idhādhippetanti pariyuṭṭhānappahānaṃ hotīti āha – <bold>‘‘vikkhambhetī’’</bold>ti. <bold>Vūpasametī</bold>ti visesena upasameti. Visesena upasamanaṃ pana sammadeva upasamanaṃ hotīti āha <bold>‘‘suṭṭhu upasametī’’</bold>ti. Sāsanikassa jhānabhāvanā yebhuyyena nibbedhabhāgiyā hotīti āha <bold>‘‘nibbedhabhāgiyattā’’</bold>ti. Ariyamaggassa pādakabhūto ayaṃ samādhi anukkamena vaḍḍhitvā ariyamaggabhāvaṃ upagato viya hotīti āha <bold>‘‘anupubbena ariyamaggavuḍḍhippatto’’</bold>ti. Ayaṃ panattho virāganirodhapaṭinissaggānupassanānaṃ vasena sammadeva yujjati. Sesaṃ suviññeyyameva.</paragraph>
    <subhead line="20">10. Kimilasuttavaṇṇanā</subhead>
    <paragraph line="21" number="986"><bold>Thero</bold>ti <pageBreak edition="V" number="2.0224" /> ānandatthero. <bold>Ayaṃ desanā</bold>ti ‘‘kathaṃ vibhāvito nu kho kimilā’’tiādinā pavattā desanā. <bold>Kāyaññatara</bold>nti rūpakāye aññatarakoṭṭhāse. <bold>Eva</bold>nti yathā ānāpānaṃ anussaranto bhikkhu kāye kāyānupassī jāto, evaṃ sabbattha vāresu vedanānupassītiādi attho veditabbo.</paragraph>
    <paragraph line="22"><bold>Desanāsīsa</bold>nti desanāpadesaṃ. Manasikārapadesena vedanā vuttāti taṃ sabbaṃ sarūpato aññāpadesato apadisati. <bold>Yatheva hī</bold>tiādinā tattha nidassanaṃ dasseti. <bold>Cittasaṅkhārapadadvaye</bold>ti ‘‘cittasaṅkhārapaṭisaṃvedī passambhayaṃ cittasaṅkhāra’’nti etasmiṃ padadvaye.</paragraph>
    <paragraph line="23"><bold>Evaṃ santepī</bold>ti pītimanasikāracittasaṅkhārapadesena yadi vedanā vuttā, evaṃ santepi. <bold>Esā</bold> yathāvuttā <bold>vedanā ārammaṇaṃ na hoti</bold>. Vedanārammaṇā ca anupassanā, <bold>tasmā vedanānupassanā na yujjati</bold>. Yadi evaṃ mahāsatipaṭṭhānādīsu ‘‘vedanā vediyatī’’ti vuttaṃ, taṃ kathanti āha – ‘‘mahāsatipaṭṭhānādīsupī’’tiādi. Tattha <bold>sukhādīnaṃ vatthu</bold>nti sukhādīnaṃ uppattiyā vatthubhūtaṃ rūpasaddādiṃ ārammaṇaṃ katvā vedanā vediyati, na puggalo puggalasseva abhāvato. <bold>Vedanāppavattiṃ upādāya</bold> nissāya yathā ‘‘puggalo vedanaṃ vediyatī’’ti <bold>vohāramattaṃ hoti</bold>. Evaṃ idhāpi vedanāya assāsapassāse ārabbha pavatti, tathā pavattamanasikārasīsena ‘‘vedanāsu vedanānupassī bhikkhu tasmiṃ samaye viharatī’’ti vutto. <bold>Taṃ sandhāyā</bold>ti taṃ vedanāya ārammaṇabhāvaṃ sandhāya <pageBreak edition="M" number="2.0523" />. <bold>Ādīnaṃ</bold> padānaṃ. <bold>Etassa</bold> ‘‘vedanānupassanā na yujjatī’’ti vuttaanuyogassa.</paragraph>
    <paragraph line="24"><bold>Sappītike dve jhāne samāpajjatī</bold>ti pītisahagatāni paṭhamadutiyajjhānāni paṭipāṭiyā samāpajjati. <bold>Tassā</bold>ti tena. Paṭisaṃviditasaddāpekkhāya hi kattuatthe etaṃ sāmivacanaṃ. <bold>Samāpattikkhaṇe</bold>ti samāpajjanakkhaṇe. <bold>Jhānapaṭilābhenā</bold>ti jhānena samaṅgībhāvena. <bold>Ārammaṇato</bold>ti ārammaṇamukhena tadārammaṇajhānapariyāpannā <bold>pīti paṭisaṃviditā hoti,</bold> ārammaṇassa paṭisaṃviditattāti vuttaṃ hoti. Yathā nāma sappapariyesanaṃ carantena tassa āsaye paṭisaṃvidite sopi paṭisaṃvidito hoti mantāgadabalena tassa gahaṇassa sukarattā, evaṃ pītiyā āsayabhūte ārammaṇe paṭisaṃvidite sā pīti paṭisaṃviditāva hoti salakkhaṇato sāmaññalakkhaṇato ca tassā gahaṇassa sukarattā. <bold>Vipassanakkhaṇe</bold>ti vipassanāpaññāya tikkhavisadabhāvappattāya <pageBreak edition="V" number="2.0225" /> visayato dassanakkhaṇe. <bold>Lakkhaṇappaṭivedhenā</bold>ti pītiyā salakkhaṇassa sāmaññalakkhaṇassa ca paṭivijjhanena. Yañhi pītiyā visesato sāmaññato ca lakkhaṇaṃ, tasmiṃ vidite sā yāthāvato viditā eva hoti. Tenāha <bold>‘‘asammohato pīti paṭisaṃviditā hotī’’</bold>ti.</paragraph>
    <paragraph line="25">Idāni tamatthaṃ pāḷiyā eva vibhāvetuṃ <bold>‘‘vuttañheta’’</bold>ntiādimāha. Tattha <bold>dīghaṃ assāsavasenā</bold>ti dīghassa assāsassa ārammaṇabhūtassa vasena. Pajānato sā pīti paṭisaṃviditā hotīti sambandho. <bold>Cittassa ekaggataṃ avikkhepaṃ pajānato</bold>ti jhānapariyāpannaṃ ‘‘avikkhepo’’ti laddhanāmaṃ cittassekaggataṃ taṃsampayuttāya paññāya pajānato. Yathā hi ārammaṇamukhena pīti paṭisaṃviditā hoti, evaṃ taṃsampayuttadhammāpi ārammaṇamukhena paṭisaṃviditā eva hontīti. <bold>Sati upaṭṭhitā hotī</bold>ti dīghaṃ assāsavasena jhānasampayuttā sati tasmiṃ ārammaṇe upaṭṭhitā ārammaṇamukhena jhānepi upaṭṭhitā nāma hoti. <bold>Tāya satiyā</bold>ti evaṃ upaṭṭhitāya tāya satiyā yathāvuttena tena ñāṇena suppaṭividitattā ārammaṇassa tassa vasena tadārammaṇā sā pīti paṭisaṃviditā hoti. <bold>Dīghaṃ passāsavasenā</bold>tiādīsupi imināva nayena attho veditabbo. Tena vuttaṃ <bold>‘‘eteneva nayena avasesapadānipi atthato veditabbānī’’</bold>ti.</paragraph>
    <paragraph line="26"><bold>Yathevā</bold>tiādīsu <pageBreak edition="M" number="2.0524" /> ayaṃ saṅkhepattho – jhānapaṭilābhena yathā ārammaṇato pītiādayo paṭisaṃviditā honti tena vinā tesaṃ appavattanato. Evaṃ jhānasampayuttena taṃpariyāpannena vedanāsaṅkhātamanasikārapaṭilābhena ārammaṇato vedanā paṭisaṃviditā hoti aruṇuggamena viya sūriyassa tena vinā vedanāya appavattanato. Tasmā vuttanayena atisayappavatti vedanā suppaṭividitā, tasmā suvuttametanti pubbe vuttacodanaṃ nirākaroti.</paragraph>
    <paragraph line="27"><bold>Ārammaṇe</bold>ti assāsapassāsanimittaṃ vadati. <bold>Cittānupassīyeva nāmesa hoti</bold> asammohato cittassa paṭisaṃviditattā. Tenāha <bold>‘‘tasmā’’</bold>tiādi. <bold>Cittapaṭisaṃviditavasenā</bold>ti <bold>ādi</bold>-saddena itarā tissopi cittānupassanā saṅgaṇhāti.</paragraph>
    <paragraph line="28"><bold>So</bold>ti dhammānupassanaṃ anuyutto bhikkhu. <bold>Yaṃ taṃ pahānaṃ</bold> pahāyakañāṇaṃ. <bold>Paññāyā</bold>ti aparāya vipassanāpaññāya aniccavirāgādito disvā duvidhāyapi ajjhupekkhitā hoti. <bold>Idañhi catukka</bold>nti aniccānupassanādivasena vuttaṃ catukkaṃ. <bold>Tassāpi</bold> dhammānupassanāya. Pajahatīti <pageBreak edition="V" number="2.0226" /><bold>pahāna</bold>nti āha <bold>‘‘niccasaññaṃ…pe… pahānakarañāṇaṃ adhippeta’’</bold>nti. <bold>Vipassanāparampara</bold>nti paṭipāṭiyā vipassanamāha. <bold>Pathapaṭipannaṃ ajjhupekkhatī</bold>ti majjhimāya paṭipattiyā sammadeva vīthipaṭipannaṃ bhāvanācittaṃ paggahaniggahānaṃ akaraṇena ajjhupekkhati. <bold>Ekato upaṭṭhāna</bold>nti yasmā majjhimasamathavīthinātivattiyā tattha ca pakkhandanena indriyānaṃ ekarasabhāvena, tatramajjhattatāya bhāvato avisesaṃ ekaggabhāvūpagamanena ekantato upaṭṭhāti, tasmā na tattha kiñci kātabbanti ajjhupekkhati. <bold>Tatthā</bold>ti evaṃ ajjhupekkhane. <bold>Sahajātānampi ajjhupekkhanā hoti</bold> tesaṃ pavattanākārassa ajjhupekkhanato. ‘‘Paññāya disvā’’ti vuttattā <bold>ārammaṇaajjhupekkhanā adhippetā</bold>. Na kevalaṃ nīvaraṇādidhamme ajjhupekkhitā, atha kho abhijjhā …pe… paññāya disvā ajjhupekkhitā hotīti yojanā.</paragraph>
    <paragraph line="29">Paṃsupuñjaṭṭhāniyassa kilesassa uppattiṭṭhānadassanatthaṃ <bold>‘‘catumahāpatho viya cha āyatanāni’’</bold>icceva vuttaṃ. Kāyādayo cattāro ārammaṇasatipaṭṭhānā. <bold>Catūsu ārammaṇesū</bold>ti kāyādīsu catūsu ārammaṇesu <bold>pavattā</bold><pageBreak edition="M" number="2.0525" /><bold>cattāro satipaṭṭhānā</bold> paṃsupuñjaṭṭhāniyassa kilesassa upahananato.</paragraph>
    <centered line="30">Ekadhammavaggavaṇṇanā niṭṭhitā.</centered>
    <title line="31">2. Dutiyavaggo</title>
    <subhead line="32">1-2. Icchānaṅgalasuttādivaṇṇanā</subhead>
    <paragraph line="33" number="987-988"><bold>Kasmā</bold>tiādi vihārasamāpattiācikkhaṇe kāraṇaṃ vibhāvetuṃ āraddhaṃ.</paragraph>
    <paragraph line="34"><bold>Eva-vākāro</bold>ti eva-kāro vā-kāro ca. <bold>Ekantasantattā</bold> ekantena santamanasikārabhāvato. Sekkhavacaneneva tesaṃ sikkhitabbassa atthibhāve siddhepi sikkhitabbarahitesu tesupi sekkhapariyāyassa vuccamānattā sikkhitabbasaddena sekkhe visesetvā vuttā. Āsavakkhayatthaṃ sikkhitabbassa abhāvepi diṭṭhadhammasukhavihāratthaṃ jhānādisikkhanena vinā sikkhitabbābhāvā <bold>‘‘asekkhā nāmā’’</bold>ti vuttā. Buddhānaṃ pana sabbaso sammadeva pariniṭṭhitasikkhattā ‘‘sikkhāmī’’ti na vuttaṃ. Ānāpānajjhānaphalasamāpatti <bold>tathāgatavihāro</bold>.</paragraph>
    <subhead line="35">3-10. Paṭhamaānandasuttādivaṇṇanā</subhead>
    <paragraph line="36" number="989-996"><bold>Aniccādivasenā</bold>ti <pageBreak edition="V" number="2.0227" /> aniccadukkhānattavasena. <bold>Pavicinati</bold> pakārehi vicinati. <bold>Nikkilesā</bold>ti apagatakilesā vikkhambhitakilesā. Pītisambojjhaṅgo, passaddhisambojjhaṅgoti pāṭho.</paragraph>
    <paragraph line="37">Yāya anosakkanaṃ anativattanañca hoti, ayaṃ tatramajjhattupekkhā <bold>majjhattākāro</bold>ti vuttā. <bold>Ekacittakkhaṇikā</bold>ti ekacittuppādapariyāpannattā.</paragraph>
    <paragraph line="38">Cattunnaṃ catukkānaṃ vasena <bold>soḷasakkhattukā</bold>. Ānāpānasannissayena pavattattā ārammaṇavasena pavattā ānāpānārammaṇāpi aparabhāge sati ānāpānassatīti pariyāyena vattabbataṃ arahatīti <bold>‘‘ānāpānassati missakā kathitā’’</bold>ti vuttaṃ. <bold>Ānāpānamūlakā</bold>ti ānāpānasannissayena <pageBreak edition="M" number="2.0526" /> pavattā satipaṭṭhānā. <bold>Tesaṃ mūlabhūtā</bold>ti tesaṃ satipaṭṭhānānaṃ mūlakāraṇabhūtā. <bold>Bojjhaṅgamūlakā</bold>ti bojjhaṅgapaccayabhūtā. <bold>Tepi bojjhaṅgā</bold>ti ete vīsati satipaṭṭhānahetukā bojjhaṅgā. <bold>Vijjāvimuttipūrakā</bold>ti tatiyavijjāya tassa phalassa ca paripūraṇavasena pavattā bojjhaṅgā. <bold>Phalasampayuttā</bold>ti catutthaphalasampayuttā, catubbidhaphalasampayuttā vā.</paragraph>
    <centered line="39">Dutiyavaggavaṇṇanā niṭṭhitā.</centered>
    <centered line="40">Ānāpānasaṃyuttavaṇṇanā niṭṭhitā.</centered>
  </content>
</document>