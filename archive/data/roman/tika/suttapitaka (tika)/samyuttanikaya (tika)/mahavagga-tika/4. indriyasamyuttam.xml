<?xml version="1.0"?>
<document>
<metadata>
<normativeSource>http://tipitaka.org/romn/cscd/s0305t.tik3.xml</normativeSource>
<archivePath>roman/tika/suttapitaka (tika)/samyuttanikaya (tika)/mahavagga-tika/4. indriyasamyuttam.xml</archivePath>
<titlePath>4. Indriyasaṃyuttaṃ - Mahāvagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">4. Indriyasaṃyuttaṃ</chapter>
<title line="2">1. Suddhikavaggo</title>
<subhead line="3">1. Suddhikasuttavaṇṇanā</subhead>
<paragraph line="4" number="471"><bold>Catubhūmaka</bold><pageBreak edition="V" number="2.0189" /><pageBreak edition="M" number="2.0487" /><bold>…pe… labbhanti</bold> kusalābyākatabhāvato tesaṃ tiṇṇaṃ indriyānaṃ. <bold>Vīriyindriyasamādhindriyāni…pe… sabbattha labbhanti</bold> kusalattikasādhāraṇattā. <bold>Catubhūmaka …pe… vasenā</bold>ti catubhūmakadhammaparicchedavasena ceva kusalādīhi sabbasaṅgāhakadhammaparicchedavasena ca vuttanti attho.</paragraph>
<subhead line="5">Dutiyasamaṇabrāhmaṇasuttavaṇṇanā</subhead>
<paragraph line="6" number="477"><bold>Dukkhasaccavasenā</bold>ti dukkhasaccabhāvena na pajānanti. Tañhi pariññeyyatāya dukkhasaccasaṅgahaṃ. <bold>Samudayasaccavasenā</bold>ti taṇhāvijjādiṃ saddhindriyassa samudayasaccabhāvena na pajānanti. <bold>Nirodha</bold>nti saddhindriyassa anupādāya nirodhanimittaṃ nibbānaṃ. <bold>Paṭipada</bold>nti saddhindriyanirodhagāminiṃ paṭipadaṃ ariyamaggaṃ. <bold>Sesesū</bold>ti vīriyindriyādīsu.</paragraph>
<paragraph line="7"><bold>Sukkapakkhe</bold>ti ‘‘saddhindriyaṃ pajānantī’’tiādinayappavatte anavajjapakkhe. <bold>Adhimokkhavasena āvajjanasamudayā</bold>ti ‘‘atthi dinna’’ntiādinayappavattapubbabhāgabhūtasaddhādhimokkhavasena āvajjanuppattiyā. Tasmā paṭhamuppannā saddhā eva hettha ‘‘āvajjana’’nti vuttā, na manodvārāvajjanaṃ. Esa nayo sesesupi. Tasmā paṭhamuppannā āvajjanā paggahuppattiṭṭhānānaṃ tikkhānaṃ vīriyindriyādīnaṃ paṭhamuppattiyā āvajjanapariyāyena vuttāti daṭṭhabbaṃ. Dubbalā hi paṭhamuppannā paggahābhāvato vīriyindriyādīnaṃ samudayoti balavabhāvappattavīriyindriyādikassa āvajjanaṭṭhāniyāni hontīti tesaṃ samudayoti vuttā, pubbe adhimuccanādivasena pavattassa āvajjanassa samudayāti attho. Puna <bold>chandavasenā</bold>ti kattukāmatākusalacchandavasena saddhādīnaṃ uppādetukāmatākārappavattassa <pageBreak edition="V" number="2.0190" /> chandassa vasena. <bold>Manasikāravasena āvajjanasamudayā</bold>ti saddhindriyādivasena pavattassa dubbalassa tassa nibbattakayonisomanasikāravasena āvajjanassa uppattiyā. <bold>Evampī</bold>ti ‘‘adhimokkhavasenā’’tiādinā vuttākārenapi. <bold>Chasu suttesū</bold>ti <pageBreak edition="M" number="2.0488" /> dutiyato paṭṭhāya chasu suttesu. <bold>Catusaccameva kathitaṃ</bold>. Assādaggahaṇena hi samudayasaccaṃ, ādīnavaggahaṇena dukkhasaccaṃ, nissaraṇaggahaṇena nirodhamaggasaccāni gahitānīti. Paṭhamasutte pana indriyānaṃ sarūpadassanamevāti.</paragraph>
<subhead line="8">8. Dabbasuttavaṇṇanā</subhead>
<paragraph line="9" number="478"> Soto āpajjīyati etenāti <bold>sotāpatti,</bold> anāgataṃ pati paṭhamamaggo. <bold>Soto</bold>ti ariyamaggasoto daṭṭhabbo. <bold>Āpajjīyatī</bold>tiādito paṭipajjīyati. Paṭhamamaggapaṭilābhanimittāni sotāpannassa aṅgāni idha <bold>‘‘sotāpattiyaṅgānī’’</bold>ti vuttāni. Tāni pana tīsu ṭhānesu saddhā ariyakantasīlañcāti veditabbāni. <bold>Savisaye</bold>ti sakavisaye. <bold>Jeṭṭhakabhāvadassanattha</bold>nti padhānabhāvadassanatthaṃ. Yattha saddhādiindriyānaṃ sātisayakiccaṃ, tesaṃ kiccātirekataṃ dassetunti attho. Idāni tamatthaṃ upamāhi vibhāvetuṃ <bold>‘‘yathā hī’’</bold>tiādi vuttaṃ. <bold>Patvā</bold>ti attano kiccātirekaṭṭhānaṃ paṭilabhitvā. <bold>Pubbaṅgama</bold>nti saddahanakiccesu purecāraṃ dhorayhaṃ. <bold>Sesāni</bold> vīriyindriyādīni. <bold>Tadanvayānī</bold>ti tadanugatāni tassa saddhindriyādikassa pakkhikāni. Esa nayo sesesupi. <bold>Jhānavimokkhe</bold>ti jhānasaṅkhāte vimokkhe samādhipadhānatāya jhānānaṃ. Evañca katvā ‘‘sotāpattiyaṅgāni patvā’’ti idañca vacanaṃ samatthitaṃ hoti. Saddhūpanisañhi sīlanti. <bold>Ariyasaccāni patvā</bold>ti cattāri saccāni abhisametabbāni pāpuṇitvā.</paragraph>
<subhead line="10">9-10. Paṭhamavibhaṅgasuttādivaṇṇanā</subhead>
<paragraph line="11" number="479-480"> Nepakkaṃ vuccati paññāti āha – <bold>‘‘paññāyetaṃ nāma’’</bold>nti. Nipāyati saṃkilesadhamme visoseti nikkhāmetīti nipako, thiratikkhasatipuggalo, tassa bhāvo <bold>nepakka</bold>nti satiyāpi nepakkabhāvo yujjateva. Evañhi ‘‘satinepakkenā’’ti idaṃ vacanaṃ samatthitaṃ hoti, satiyā ca nepakkenāti evaṃ vuccamānena satiniddeso nāma kato hotiyeva. <bold>Asukaṃ nāma</bold> suttaṃ vā kammaṭṭhānaṃ vā <bold>me bhāsita</bold>nti. Vossajjīyati saṅkhāragataṃ etasmiṃ adhigateti <bold>vossaggo,</bold> nibbānaṃ. Taṃ ārammaṇaṃ <pageBreak edition="M" number="2.0489" /> karitvāti āha – <bold>‘‘nibbānārammaṇaṃ katvā’’</bold>ti. <bold>Gacchantiyā</bold>ti saṅkhārānaṃ udayañca vayañca udayabbayaṃ gacchantiyā bujjhantiyā. Tenāha <pageBreak edition="V" number="2.0191" /><bold>‘‘udayabbayapariggāhikāyā’’</bold>ti. <bold>Saddhāsatipaññindriyāni pubbabhāgāni</bold> ‘‘itipi so bhagavā arahaṃ, cirakatampi cirabhāsitampi saritā anussaritā, udayatthagāminiyā paññāyā’’ti ca vuttattā. ‘‘Āraddhavīriyo viharati, so anuppannāna’’ntiādinā ca vuttattā <bold>vīriyindriyaṃ missakaṃ</bold>. ‘‘Vossaggārammaṇaṃ karitvā’’ti vuttattā <bold>samādhindriyaṃ nibbattitalokuttarameva. Ayamevā</bold>ti yvāyaṃ navame vutto. Ayameva pubbabhāgamissakalokuttarattadhammaparicchedo.</paragraph>
<centered line="12">Suddhikavaggavaṇṇanā niṭṭhitā.</centered>
<title line="13">2. Mudutaravaggo</title>
<subhead line="14">1. Paṭilābhasuttavaṇṇanā</subhead>
<paragraph line="15" number="481"><bold>Sammappadhāne ārabbhā</bold>ti sammappadhāne bhāvanāvasena ārabbha. Tenāha <bold>‘‘bhāvento’’</bold>ti. Yathā vīriyindriyaniddese ‘‘cattāro sammappadhāne ārabbha vīriyaṃ paṭilabhatī’’ti desanā āgatā, evaṃ satindriyaniddese ‘‘cattāro satipaṭṭhāne ārabbha satiṃ paṭilabhatī’’ti, tasmā <bold>‘‘satindriyepi eseva nayo’’</bold>ti vuttaṃ. Saddhindriyādiniddesesu pana na tathā deseti.</paragraph>
<subhead line="16">2. Paṭhamasaṃkhittasuttavaṇṇanā</subhead>
<paragraph line="17" number="482"> Indriyānaṃ tikkhādibhāvo vipassanāvasena vā maggavasena vā phalavasena vā gahetabboti vuttaṃ <bold>‘‘tatoti…pe… veditabba’’</bold>nti. Nanu cettha mudubhāvo eva pāḷiyaṃ gahitoti? Saccametaṃ, taṃ pana tikkhabhāve asati na hoti tikkhādibhāvoti vuttaṃ. Yato hi ayaṃ mudu, ito taṃ tikkhanti vattabbataṃ labhati apekkhāsiddhattā tikkhamudubhāvānaṃ pārāpāraṃ viya. Idāni ‘‘tato’’tiādinā saṅkhepato vuttamatthaṃ vitthārato dassetuṃ <bold>‘‘samattānī’’</bold>tiādi vuttaṃ. Tattha <bold>samattānī</bold>ti sampannāni. Itaraṃ <pageBreak edition="M" number="2.0490" /> tasseva vevacanaṃ. <bold>Samattānī</bold>ti vā pariyattāni, samattānīti attho. ‘‘Tato mudutarāni dhammānusārīmaggassā’’ti kasmā vuttaṃ? Tatoti hi sotāpattimaggavipassanindriyāni adhippetāniyeva, ‘‘tato mudutarānī’’ti vuttapaṭhamamaggo dhammānusārī vā siyā saddhānusārī vāti byabhicarati? Nāyaṃ doso, sotāpattimaggekadesavaseneva <pageBreak edition="V" number="2.0192" /> laddhabbapaṭhamamaggāpekkhāya vipassanāya vibhāgassa adhippetattā. Yo hi sotāpanno hutvā iriyāpathaṃ akopetvā yathānisinnova sakadāgāmimaggaṃ pāpuṇāti, tassa vipassanindriyāni sandhāya avibhāgena vuttaṃ – ‘‘tato mudutarāni sotāpattimaggassa vipassanindriyāni nāmā’’ti. Yo pana sotāpanno hutvā kālantarena sakadāgāmī hoti, tassa sotāpattimaggatthāya pavattāni vipassanindriyāni nāma honti. So ce dhammānusārīgotto, tassa yathāvuttavipassanindriyato mudutarānīti <bold>‘‘tato mudutarāni dhammānusārīmaggassā’’</bold>ti vuttaṃ. Vipassanindriyāni nāmāti ānetvā sambandho. Dhammānusārīvipassanindriyato saddhānusārīvipassanindriyānaṃ mudubhāvassa kāraṇaṃ sayameva vakkhati. Dhammena paññāya maggasotaṃ anussaratīti <bold>dhammānusārī,</bold> paññuttaro ariyo. Saddhāya maggasotaṃ anussaratīti <bold>saddhānusārī,</bold> saddhuttaro ariyo.</paragraph>
<paragraph line="18">Evaṃ vipassanāvasena dassetvā maggavasena dassetuṃ <bold>‘‘tathā’’</bold>tiādi āraddhaṃ. Sampayogato sabhāvato ca arahattamaggapariyāpannāni <bold>arahattamaggindriyāni. Arahattaphalindriyānī</bold>ti etthāpi eseva nayo.</paragraph>
<paragraph line="19">Idāni phalavasena dassetuṃ <bold>‘‘samattāni paripuṇṇānī’’</bold>tiādi vuttaṃ. Sotāpattimaggaṭṭhapuggalavasena nānattaṃ jātaṃ, tasmā te dvepi idha tatiyavāre na labbhantīti adhippāyo. Dhammānusārīsaddhānusārīnaṃ nānattaṃ kathaṃ jātanti āha <bold>‘‘āgamanenapi maggenapī’’</bold>ti. Tadubhayaṃ dassento <bold>‘‘saddhānusārīpuggalo’’</bold>tiādimāha. <bold>Uddisāpento</bold>ti uddesaṃ gaṇhanto.</paragraph>
<paragraph line="20"><bold>Maggo tikkho hoti</bold> upanissayindriyānaṃ tikkhavisadabhāvato. Tenāha <bold>‘‘sūraṃ ñāṇaṃ vahatī’’</bold>ti. <bold>Asaṅkhārenā</bold>ti saraseneva. <bold>Appayogenā</bold>ti tasseva vevacanaṃ. Dhammānusārīpuggalo hi āgamanamhi kilese vikkhambhento appadukkhena appakasirena akilamantova vikkhambhetuṃ sakkoti. Saddhānusārīpuggalo pana dukkhena kasirena kilamanto hutvā vikkhambhetuṃ sakkoti, tasmā dhammānusārissa pubbabhāgamaggakkhaṇe <pageBreak edition="M" number="2.0491" /> kilesacchedakañāṇaṃ adandhaṃ tikhiṇaṃ hutvā vahati, yathā nāma tikhiṇena asinā kadaliṃ chindantassa chinnaṭṭhānaṃ maṭṭhaṃ hoti, asi khippaṃ vahati, saddo na suyyati, balavavāyāmakiccaṃ na hoti, evarūpā dhammānusārino pubbabhāgabhāvanā hoti, saddhānusārino pana pubbabhāgakkhaṇe kilesacchedakañāṇaṃ dandhaṃ na tikhiṇaṃ asūraṃ hutvā vahati, yathā nāma nātitikhiṇena asinā kadaliṃ chindantassa chinnaṭṭhānaṃ na maṭṭhaṃ hoti, asi sīghaṃ na vahati, saddo suyyati, balavavāyāmakiccaṃ icchitabbaṃ <pageBreak edition="V" number="2.0193" /> hoti, evarūpā saddhānusārino pubbabhāgabhāvanā hoti. Evaṃ santepi kilesakkhaye nānattaṃ natthi. Tenāha <bold>‘‘kilesakkhaye panā’’</bold>tiādi. <bold>Avasesā ca kilesā khīyanti</bold> saṃyojanakkhayāya yogattā.</paragraph>
<subhead line="21">3. Dutiyasaṃkhittasuttavaṇṇanā</subhead>
<paragraph line="22" number="483"><bold>Tato</bold>ti phalato phalavemattatāya cariyamānattā. <bold>Indriyavemattatā</bold> saddhādīnaṃ indriyānaṃ nānattena. <bold>Phalanānatta</bold>nti arahattaphalādinānattaṃ. <bold>Puggalanānatta</bold>nti anāgāmiādipuggalanānattaṃ.</paragraph>
<subhead line="23">4. Tatiyasaṃkhittasuttavaṇṇanā</subhead>
<paragraph line="24" number="484"> Sīlakkhandhādīhi saddhindriyādīhi ca parito pūraṇena paripūraṃ arahattamaggaṃ karonto nipphattito <bold>arahattaphalaṃ ārādheti</bold> nipphādeti. <bold>Tayo padesamagge</bold>ti sīlakkhandhādīnaṃ apāripūriyā ekadesabhūte tayo heṭṭhimamagge. <bold>Padesaṃ</bold> heṭṭhimaphalattayaṃ. <bold>Catūsū</bold>ti imasmiṃ vagge paṭhamādīsu catūsu suttesu. Kāmañcettha tatiye ‘‘tatoti phalavasena nissakka’’nti vuttaṃ, catutthe ‘‘paripūraṃ paripūrakārī ārādheti, padesaṃ padesakārī’’ti, ‘‘catūsupi suttesu missakāneva indriyāni kathitānī’’ti pana vacanato vipassanāvasenapi yojanā labbhatevāti daṭṭhabbaṃ.</paragraph>
<subhead line="25">5-7. Paṭhamavitthārasuttādivaṇṇanā</subhead>
<paragraph line="26" number="485-487"><bold>Vipassanāvasena nissakkaṃ veditabbaṃ,</bold> na maggaphalavasena, imasmiṃ sutte sabbasova vipassanindriyānaṃ eva adhippetattā. Idāni tamatthaṃ <pageBreak edition="M" number="2.0492" /> pākaṭaṃ kātuṃ <bold>‘‘paripuṇṇāni hī’’</bold>tiādi vuttaṃ. Avihādīsu pañcasu suddhāvāsesu tattha tattha āyuvemajjhaṃ anatikkamitvā antarā kilesaparinibbānena parinibbāyanato <bold>antarāparinibbāyī,</bold> asaṅkhārena appayogena sarasatova parinibbāyanato <bold>asaṅkhāraparinibbāyī,</bold> tabbipariyāyato <bold>sasaṅkhāraparinibbāyī,</bold> uddhaṃ vāhibhāvena uddhamassa taṇhāsotaṃ vaṭṭasotaṃ vāti <bold>uddhaṃsoto,</bold> uddhaṃ vā gantvā paṭilabhitabbato uddhamassa maggasotanti <bold>uddhaṃsoto,</bold> akaniṭṭhabhavaṃ gacchatīti <bold>akaniṭṭhagāmī</bold>ti evamettha saddattho daṭṭhabbo.</paragraph>
<paragraph line="27"><bold>Imasmiṃ pana ṭhāne</bold>ti ‘‘vipassanāvasena nissakka’’nti vuttaṭṭhāne. <bold>Arahattamaggeyeva ṭhatvā</bold>ti imasmiṃyeva <pageBreak edition="V" number="2.0194" /> bhave arahattamaggeyeva, na vipassanāya ca ṭhatvā. <bold>Pañca nissakkāni nīharitabbānī</bold>ti ‘‘tato mudutarehi antarāparinibbāyī hotī’’tiādīni pañca nissakkāni niddhāretvā kathetabbāni. Idāni tamatthaṃ vivaranto <bold>‘‘arahattamaggassa hī’’</bold>tiādimāha. Tattha avihādīsu uppajjitvā uppannasamanantarāya parinibbāyanato <bold>paṭhamaantarāparinibbāyī</bold>. Tattha āyuppamāṇavemajjhaṃ appatvāva parinibbāyanato <bold>dutiyaantarāparinibbāyī,</bold> āyuvemajjhaṃ patvā parinibbāyanato tato paraṃ <bold>tatiyaantarāparinibbāyī</bold> veditabbo. ‘‘Pañca nissakkānī’’ti kasmā vuttaṃ? Nanu asaṅkhārasasaṅkhāraparinibbāyīti vattabbanti? Na vattabbanti dassento āha <bold>‘‘asaṅkhāraparinibbāyissa sasaṅkhāraparinibbāyinopi eteva pañca janā’’</bold>ti.</paragraph>
<paragraph line="28"><bold>Tīṇi nissakkānī</bold>ti ‘‘tato mudutarehi sotāpanno hotī’’tiādīni tīṇi nissakkapadāni. Idha sakadāgāmī na gahito, so anāgāmimagge ṭhatvā nīharitabbo, anāgāmimaggassa vipassanindriyehi mudutarehi sakadāgāmī hoti. <bold>Sakadā…pe… mudutarānī</bold>ti idaṃ sakadāgāmimaggassa vipassanindriyehi ekabījisaṅkhātasotāpannavipassanindriyāni mudutarāni hontīti tīṇi katvā vuttaṃ. <bold>Dhammānusārī</bold>tiādidvayaṃ kolaṃkolādidvayena gahitaṃ hotīti. <bold>Sakadāgāmimaggassa hī</bold>tiādi vuttasseva atthassa vivaraṇaṃ. Sesaṃ heṭṭhā vuttanayameva. <bold>Chaṭṭhasattamāni vuttanayānevā</bold>ti chaṭṭhasattamāni suttāni dutiyatatiyesu vuttanayāneva. Tattha pana missakāni indriyāni kathitāni, idha pubbabhāgavipassanindriyāni kathitānīti ayameva viseso.</paragraph>
<subhead line="29">8. Paṭipannasuttavaṇṇanā</subhead>
<paragraph line="30" number="488"><bold>Ta</bold>nti <pageBreak edition="M" number="2.0493" /> maggaphalavasena nissakkaṃ. <bold>Pāḷiyaṃ vuttameva</bold> ‘‘arahattaphalasacchikiriyāya paṭipanno hotī’’tiādinā. <bold>Aṭṭhahī</bold>ti catūhi phalehi catūhi ca maggehīti aṭṭhahi. <bold>Bahibhūto</bold> na antobhāvo. <bold>Lokuttarāneva indriyāni kathitāni</bold> maggaphalacittuppādapariyāpannattā.</paragraph>
<subhead line="31">9-10. Sampannasuttādivaṇṇanā</subhead>
<paragraph line="32" number="489-490"><bold>Indriyasampanno</bold>ti ettha <bold>sampanna</bold>saddo paripūriatthoti āha <bold>‘‘paripuṇṇindriyo’’</bold>ti. <bold>Missakāni indriyāni kathitāni</bold> sāmaññatova desitattā.</paragraph>
<centered line="33">Mudutaravaggavaṇṇanā niṭṭhitā.</centered>
<title line="34">3. Chaḷindriyavaggo</title>
<subhead line="35">2. Jīvitindriyasuttavaṇṇanā</subhead>
<paragraph line="36" number="492"><bold>Itthibhāve</bold>ti <pageBreak edition="V" number="2.0195" /> itthitāya. <bold>Indaṭṭhaṃ karoti</bold> tathāsattajanasāmaññakāraṇabhāvato. Itthiyā eva indriyaṃ <bold>itthindriyaṃ</bold>. Esa nayo purisindriye. <bold>Jīvite</bold>ti sahajātadhammānaṃ jīvane pālane pavattane. <bold>Vaṭṭindriyānī</bold>ti vaṭṭahetubhūtāni indriyāni. Imesu hi upādinnaindriyesu sati vaṭṭaṃ vattati paññāyati.</paragraph>
<subhead line="37">3. Aññindriyasuttavaṇṇanā</subhead>
<paragraph line="38" number="493"><bold>Ajānitapubbaṃ dhamma</bold>nti catusaccadhammamāha, tathā <bold>tesaṃyeva ñātadhammāna</bold>nti. Ayaṃ panettha attho – ājānātīti <bold>aññā,</bold> paṭhamamaggena ñātamanatikkamitvā jānātīti attho. Sotāpannādīnaṃ chaariyānaṃ etaṃ nāmaṃ. Aññassa indriyāni <bold>aññindriyāni. Aññātāvīsū</bold>ti ājānitavantesu. Yasmā aggaphaladhammesu ñāṇakiccaṃ sātisayaṃ, tasmā taṃ kiccaṃ sesadhammesupi samāropetvā vuttaṃ <bold>‘‘aññātāvīsu arahattaphaladhammesū’’</bold>ti. <bold>Tattha tattha</bold> tesu tesu maggaphalesu. <bold>Tena tenākārenā</bold>ti anaññātajānanādiākārena.</paragraph>
<subhead line="39">4. Ekabījisuttavaṇṇanā</subhead>
<paragraph line="40" number="494"><bold>Vipassanato</bold><pageBreak edition="M" number="2.0494" /><bold>nissakka</bold>nti vipassanindriyehi nissakkaṃ. Idāni tameva saṅkhepato vuttamatthaṃ vivaranto <bold>‘‘samattānī’’</bold>tiādimāha. <bold>Tīṇi nissakkāni evamidha pañca nissakkāni nīharitabbāni</bold> ekabījiādivibhāvanato. Tenāha <bold>‘‘sakadāgāmimaggassa hī’’</bold>tiādi. <bold>Sotāpattimaggassa vipassanindriyāni</bold> nāma tenattabhāvena sakadāgāmimaggaṃ pattuṃ gacchantassa sotāpannassa vipassanindriyāni. Pañcapi te sotāpattimaggassa bhedāyevāti <bold>‘‘sakadāgāmimagge ṭhatvā nīharitabbānī’’</bold>ti vuttaṃ.</paragraph>
<paragraph line="41"><bold>Ekabījī</bold>ti ettha khandhabījaṃ nāma kathitaṃ. Yassa hi sotāpannassa ekaṃ khandhabījaṃ atthi, ekaṃ attabhāvaggahaṇaṃ, so ekabīji nāma. Tenāha – <bold>‘‘sotāpanno hutvā’’</bold>tiādi. <bold>Mānusakaṃ</bold><pageBreak edition="V" number="2.0196" /><bold>bhava</bold>nti idaṃ panettha desanāmattaṃ, devabhavaṃ nibbattetītipi vattuṃ vaṭṭatiyeva. Bhagavatā gahitanāmānetāni. Ettakañhi pamāṇaṃ gato sattakkhattuparamo nāma hoti, ettakaṃ kolaṃkolo, ettakaṃ ekabījīti bhagavatā etesaṃ nāmaṃ gahitaṃ.</paragraph>
<paragraph line="42"><bold>Dve tayo bhave</bold>ti devamanussesu eva dve tayo bhave. Sambodhicatusaccadhammo paraṃ ayanaṃ nissayo gati etassāti <bold>sambodhiparāyaṇo</bold>. Kulato kulaṃ gacchatīti <bold>kolaṃkolo</bold>. Sotāpattiphalasacchikiriyato paṭṭhāya hi nīcakule uppatti nāma natthi, mahābhogesu kulesu eva nibbattatīti attho. Kevalopi hi kula-saddo mahābhogakulameva vadati. <bold>Dve vā tīṇi vā kulānī</bold>ti devamanussavasena dve vā tayo vā bhaveti ayampi missakabhavena kathito. Jātassa kumārassa viya ariyāya jātiyā jātassa nāmametaṃ, yadidaṃ niyatoti sattakkhattuparamādikoti ca samaññāti dassento āha <bold>‘‘bhagavatā gahitanāmavasenevā’’</bold>tiādi.</paragraph>
<paragraph line="43">Yadi pubbahetuniyamato sotāpanno ca niyatoti sotāpattimaggato uddhaṃ tiṇṇaṃ maggānaṃ upanissayābhāvato pubbahetukiccaṃ natthīti sotāpattimaggassa upanissayabhāvo āpajjati. Yadi tassapi pubbahetuupanissayo siyā, tāva niyamato sotāpattimagguppattito pubbe eva niyamito, yāvañca akaniṭṭhaṃ tassa pubbahetu nāma <pageBreak edition="M" number="2.0495" />, ahetukatā āpannā, iccassa ahetu appaccayā nipphatti pāpuṇāti. Kiñca hetu ce? Niyamato sotāpanno ca niyatoti paṭhamamaggādhigameneva anukkamena upari tiṇṇaṃ maggānaṃ kiccāni nipphajjanti, evaṃ sattakkhattuparamatādiniyame sati sattamabhavādito uddhaṃ pavattatāya dukkhassa mūlabhūtā kilesā paṭhamamaggeneva khīṇāti upari tayo maggā akiccā siyuṃ. Tenāha <bold>‘‘paṭhamamaggassa upanissayo kato nāmā’’</bold>tiādi.</paragraph>
<paragraph line="44">Yadi upari tayo maggā sattakkhattuparamāditaṃ niyamenti, tato ca añño sotāpanno natthīti sotāpattimaggassa akiccakatā nippayojanatā āpajjeyya. Atha sakkāyadiṭṭhiādippahānaṃ tassa kiccaṃ, tesaṃ tesaṃ pahānena sattakkhattuparamādiniyamatāya. Bhavitabbaṃ, yāva uparimaggā eva hontīti sattabhavādito uddhamapavattanato tena vinānena sakkāyadiṭṭhiādippahānena ca tena vinā bhavitabbanti āha – <bold>‘‘paṭhamamagge anuppanneva upari tayo maggā uppannāti āpajjatī’’</bold>ti. <bold>Tiṇṇaṃ maggāna</bold>nti upari tiṇṇaṃ maggānaṃ. <bold>Vipassanā niyametīti yujjatī</bold>ti vuttamatthaṃ vivaranto <bold>‘‘sace hī’’</bold>tiādimāha.</paragraph>
<paragraph line="45">Sotāpanno <pageBreak edition="V" number="2.0197" /> vaṭṭajjhāsayo. Tatrekacce pākaṭe paññāte dassento <bold>‘‘anāthapiṇḍiko’’</bold>tiādimāha. <bold>Idhaṭṭhakavokiṇṇasukkhavipassakassā</bold>ti yo imasmiṃ kāmabhave ṭhito manussadevavasena vokiṇṇabhavūpapattiko sukkhavipassako ca, tassa vasena. <bold>Nāmaṃ kathita</bold>nti sattakkhattuparamoti nāmaṃ kathitaṃ. Keci pana ‘‘kāmabhave sattakkhattuṃyeva uppajjati, na tato’’ti vadanti, taṃ vīmaṃsitabbaṃ.</paragraph>
<paragraph line="46"><bold>Sodhessāmī</bold>ti jambudīpe kenaci tepiṭakena bhikkhunā saddhiṃ piṭakattayameva mayhaṃ uggahaparipucchāvasena sodheyyāmīti <bold>paratīraṃ</bold> jambudīpaṃ gato. Yo bhikkhu sakkotīti yojanā. Aniccānupassanādīsu ekamukhena abhiniviṭṭhenapi abhidhammapariyāyena tīhi eva vimokkhehi maggaṃ labhatīti abhinivesabhedena tayo puggalā suññatato vuṭṭhitā, tathā tayo appaṇihitato vuṭṭhitāti cha honti, teva saddhādhurapaññādhuravasena <bold>dvādasa sakadāgāmino</bold>. Tathā <bold>arahanto,</bold> tayo antarāparinibbāyino <pageBreak edition="M" number="2.0496" /> eko upahaccaparinibbāyī eko uddhaṃsoto akaniṭṭhagāmīti pañca, te asaṅkhārasasaṅkhāraparinibbāyibhedena dasāti avihādīsu catūsupi cattālīsa, akaniṭṭhe pana uddhaṃsoto natthīti <bold>aṭṭhacattālīsa anāgāmino. Vipassanā kathitā</bold> sammasanacārassa kathitattā.</paragraph>
<subhead line="47">5-10. Suddhakasuttādivaṇṇanā</subhead>
<paragraph line="48" number="495-500"> Yathā cakkhussa sahajātatadindriyanissitadhammesu adhipateyyaṃ anuvattanīyattā, evaṃ taṃdvārikadhammesupi adhipateyyaṃ tehi anuvattanīyattāti vuttaṃ – <bold>‘‘adhipateyyasaṅkhātena indaṭṭhenā’’</bold>ti. Esa nayo sesindriyādīsupi. <bold>Catusaccavasena kathitāni</bold> sabhāvādivibhāvanassa kathitattā.</paragraph>
<centered line="49">Chaḷindriyavaggavaṇṇanā niṭṭhitā.</centered>
<title line="50">4. Sukhindriyavaggo</title>
<subhead line="51">1-5. Suddhikasuttādivaṇṇanā</subhead>
<paragraph line="52" number="501-505"> Yathā cakkhu dassane adhipateyyaṭṭhena cakkhundriyaṃ, evaṃ sukhavedanā sukhane adhipateyyaṭṭhena <pageBreak edition="V" number="2.0198" /> sukhindriyaṃ. Esa nayo sesesupi. <bold>Sesaṃ tebhūmaka</bold>nti sesaṃ bhūmittayavasena tebhūmakaṃ.</paragraph>
<subhead line="53">6. Paṭhamavibhaṅgasuttavaṇṇanā</subhead>
<paragraph line="54" number="506"><bold>Kāyika</bold>nti ayamassa nissayavasena niddesoti āha – <bold>‘‘kāyapasādavatthuka’’</bold>nti. <bold>Sarūpaniddeso</bold> sukhaṃ sukhindriyassa sarūpanti. Sādanīyaṭṭhena dhammapadāni attani assādayatīti <bold>sātaṃ,</bold> madhuraṃ. <bold>Vedayita</bold>nti vediyanaṃ, anubhavananti attho. <bold>Aññadhammavisiṭṭho</bold>ti phassādīhi aññehi dhammehi visadiso. <bold>Kāyika</bold>nti pasādakāyasannissitaṃ. <bold>Cetasika</bold>nti cetosannissitaṃ, tena vuttaṃ <bold>‘‘ettha panā’’</bold>tiādi. <bold>Kāyapasāda…pe… natthi,</bold> tasmā <bold>‘‘cattāro pasādakāye vatthuṃ katvā’’</bold>ti vuttaṃ.</paragraph>
<subhead line="55">9. Kaṭṭhopamasuttavaṇṇanā</subhead>
<paragraph line="56" number="509"><bold>Dvinnaṃ</bold><pageBreak edition="M" number="2.0497" /><bold>araṇīna</bold>nti adharuttarāraṇīnaṃ. Kiñci dvayaṃ saṅghaṭṭitamattaṃ hutvā na samodhānagataṃ hotīti taṃnivattanatthaṃ <bold>‘‘saṅghaṭṭanasamodhānā’’</bold>ti vuttaṃ. Punappunaṃ saṅghaṭṭanena hi tejopātubhāvo. <bold>Adharāraṇī viya vatthārammaṇaṃ</bold> asatipi vāyāme tajjasamphassapaccayato. <bold>Uttarāraṇī viya phasso</bold> vatthārammaṇādiphassena pavattanato. <bold>Saṅghaṭṭo viya phassasaṅghaṭṭanaṃ</bold> araṇidvayasaṅghaṭṭanā viya phassasseva vatthārammaṇesu saṅghaṭṭanākārena pavattito. <bold>Aggi viya vedanā</bold> anudahanaṭṭhena khaṇikāvāyañca. <bold>Vatthārammaṇaṃ vā uttarāraṇī viya</bold> indhanāpātagahaṇādīsu ussāhassa viya pavattisambhavato. <bold>Phasso adharāraṇī viya</bold> nirussāhanirīhatāvasena attasādhanato.</paragraph>
<subhead line="57">10. Uppaṭipāṭikasuttavaṇṇanā</subhead>
<paragraph line="58" number="510"> Rasanaṃ bhañjanaṃ nirujjhanaṃ raso. Yo yo dhammānaṃ raso yathādhammaraso, tena <bold>yathādhammarasena. Paṭipāṭiyā</bold>ti kamena, ubhayenapi dhammānaṃ pahānakkamenāti vuttaṃ hoti. <bold>Imasmiṃ indriyavibhaṅge</bold>ti imasmiṃ indriyasaṃyuttasaññite indriyavibhaṅge. <bold>Adesitattā</bold>ti sesasuttāni viya ‘‘sukhindriya’’ntiādinā adesitattā idaṃ <bold>uppaṭipāṭikasuttaṃ nāma. Valiyā</bold> kharasamphassāya <bold>phuṭṭhassa. Ta</bold>nti kaṇṭakavedanādiṃ. <bold>Etassa</bold> dukkhindriyassa.</paragraph>
<paragraph line="59"><bold>Tesaṃ</bold><pageBreak edition="V" number="2.0199" /><bold>tesa</bold>nti domanassindriyādīnaṃ. <bold>Kāraṇavasenevā</bold>ti taṃtaṃasādhāraṇakāraṇavasena. Tesañhi visesakāraṇaṃ dassento <bold>‘‘pattacīvarādīnaṃ vā’’</bold>ti āha.</paragraph>
<paragraph line="60"><bold>Ekatovā</bold>ti punappunaṃ paduddhāraṇaṃ akatvā ekajjhameva. Dutiyajjhānādīnaṃ upacārakkhaṇe eva nirujjhantīti ānetvā sambandho. <bold>Tesaṃ</bold> dukkhindriyadomanassādīnaṃ. <bold>Atisayanirodho</bold>ti suṭṭhu pahānaṃ ujuppaṭipakkhena vūpasamo. <bold>Nirodhoyevā</bold>ti nirodhamattameva. <bold>Nānāvajjane</bold>ti yena āvajjanena appanāvīthi hoti, tato bhijjāvajjane, anekāvajjane vā. Appanāvīthiyañhi upacāro ekāvajjano, itaro anekāvajjano anekakkhattuṃ pavattanato. Visamanisajjāya uppannakilamatho <bold>visamāsanupatāpo</bold><pageBreak edition="M" number="2.0498" />. <bold>Pītipharaṇenā</bold>ti pītiyā pharaṇarasattā. Pītisamuṭṭhānānaṃ vā paṇītarūpānaṃ kāyassa byāpanato vuttaṃ. Tenāha <bold>‘‘sabbo kāyo sukhokkanto hotī’’</bold>ti. <bold>Vitakkavicārapaccayepī</bold>ti <bold>pi</bold>-saddo aṭṭhānapayutto, so ‘‘pahīnassā’’ti ettha ānetvā sambandhitabbo ‘‘pahīnassapi domanassindriyassā’’ti. Etaṃ domanassindriyaṃ uppajjatīti sambandho. ‘‘Tassa mayhaṃ aticiraṃ vitakkayato vicārayato kāyopi kilami, cittampi vihaññī’’ti ca vacanato kāyacittakhedānaṃ vitakkavicārapaccayatā veditabbā. Vitakkavicārabhāve uppajjati domanassindriyanti ānetvā sambandhitabbaṃ. <bold>Tatthassa siyā uppattī</bold>ti tattha dutiyajjhānupacāre assa domanassassa uppatti bhaveyya. ‘‘Tatthassa siyā uppattī’’ti idaṃ parikappavacanaṃ upacārakkhaṇe domanassassa suppahīnabhāvadassanatthaṃ. Tathā hi vuttaṃ <bold>‘‘na tveva dutiyajjhāne pahīnapaccayattā’’</bold>ti. Pahīnampi somanassindriyaṃ pīti viya na dūreti katvā <bold>‘‘āsannattā’’</bold>ti vuttaṃ. Nānāvajjanupacāre pahīnampi pahānaṅgaṃ paṭipakkhena avihatattā antarantarā uppajjeyyāti imamatthaṃ dassento <bold>‘‘appanāppattāyā’’</bold>tiādimāha. ‘‘Tādisāya āsevanāya icchitabbattā yathā maggavīthito pubbe dve tayo javanavārā sadisānupassanāva pavattanti, evamidhāpi appanāvārato pubbe dve tayo javanavārā upekkhāsahagatāva pavattantī’’ti vadanti. <bold>Aparisesa</bold>nti suvikkhambhitanti katvā vikkhambhanena anavasesaṃ.</paragraph>
<paragraph line="61"><bold>Tathattāyā</bold>ti tathabhāvāya paṭhamajjhānasamaṅgitāya. Sā panassa uppādanena vā uppannassa samāpajjanena vā hotīti vuttaṃ <bold>‘‘uppādanatthāya samāpajjanatthāyā’’</bold>ti. <bold>Dvīsū</bold>ti navamadasamesu suttantesu.</paragraph>
<centered line="62">Sukhindriyavaggavaṇṇanā niṭṭhitā.</centered>
<title line="63">5. Jarāvaggo</title>
<subhead line="64">1. Jarādhammasuttavaṇṇanā</subhead>
<paragraph line="65" number="511"> Pamukhe <pageBreak edition="V" number="2.0200" />, pāsādassa ca pacchimabhāge ātapo pacchātapo, tasmiṃ <bold>pacchātape</bold>. So hi pāsādassa pamukhabhāvena kato. Kiṃ pana bhagavato vajirasāraṃ sarīraṃ otāpetabbaṃ hotīti āha – <bold>‘‘sammāsambuddhassā’’</bold>tiādi <pageBreak edition="M" number="2.0499" />. <bold>Ayañca</bold> imaṃ suttaṃ desitasamaye. <bold>Na sakkoti</bold> byāmappabhāya kāyaci pabhāya anabhibhavanīyattā. Kiñcāpi buddhābhā sūriyābhāya anabhibhavanīyā, ghammasabhāvatāya pana rasmīnaṃ parito pharantī sūriyābhā tikhiṇā uṇhāti āha <bold>‘‘rasmiteja’’</bold>nti. Idāni tamatthaṃ upamāya vibhāvetuṃ <bold>‘‘yatheva hī’’</bold>tiādi vuttaṃ.</paragraph>
<paragraph line="66"><bold>Suvaṇṇāvaṭṭaṃ viyā</bold>ti acche suvaṇṇapatte vinivattaāvaṭṭaṃ viya. <bold>Garahaṇacchariyaṃ nāma kiretaṃ</bold> ‘‘acchariyametaṃ avisicchephalavada’’ntiādīsu viya. <bold>Na evametarahī</bold>ti attano pākaṭavasena vadati, na itaresampīti. <bold>Sirājālā</bold>ti sirāsantānā. <bold>Evarūpaṃ na hotī</bold>ti aññesaṃ pākatikasattānaṃ vuttākāraṃ viya na hoti puññasambhārassa uḷāratamattā vipaccanassa pariyantagatattā. Tenāha <bold>‘‘aññesaṃ apākaṭa’’</bold>nti. <bold>Valiyāvaṭṭaka</bold>nti appakaṃ valiyāvaṭṭaṃ. Tenāha <bold>‘‘kesaggappamāṇa’’</bold>nti. <bold>Sabbānī</bold>ti sirājālāni. <bold>Purato vaṅko</bold>ti thokaṃ purato natamattaṃ sandhāyāha. Tena vuttaṃ <bold>‘‘svāyaṃ aññesaṃ apākaṭo’’</bold>ti. <bold>Nayaggāhato</bold>ti anumānato. <bold>Dhī ta</bold>nti <bold>dhī</bold>-saddayoge upayogavacanaṃ. <bold>Dhī</bold>ti jigucchanatthe nipāto. <bold>Dhikkāro</bold>ti jigucchāpayogo. <bold>Taṃ phusatū</bold>ti tuyhaṃ pāpuṇātu.</paragraph>
<subhead line="67">2. Uṇṇābhabrāhmaṇasuttavaṇṇanā</subhead>
<paragraph line="68" number="512"><bold>Aññamaññassā</bold>ti añño aññassa. <bold>Na paccanubho</bold>ti attano avisayabhāvato. Idāni taṃ aññavisayataṃ anvayato byatirekato vibhāvetuṃ <bold>‘‘sace hī’’</bold>tiādi vuttaṃ.</paragraph>
<paragraph line="69">Visayāni paṭisaranti etthāti <bold>paṭisaraṇaṃ</bold>. Indriyaviññāṇāni hi asatipi tādise adhippāye attano ārammaṇassa yāthāvato sampajānanato pavedanavijānanāni karontāni viya pavattanti, tathā lokassa aññattha siddhito. Tenāha bhagavā – ‘‘mano paṭisaraṇaṃ, manova nesaṃ <pageBreak edition="V" number="2.0201" /> gocaravisayaṃ paccanubhotī’’ti manodvārikajavanamano hi savisesaṃ manovisayaṃ paccanubhoti, pañcadvārikajavanamano mananamattameva paccanubhavati. <bold>Rajjanādi</bold>ggahaṇañcettha nidassanamattaṃ, tasmā saddahanādipi gahitamevāti daṭṭhabbaṃ, pañcadvārappavattivasena tathā vuttaṃ. <bold>Ekasmiṃ pana dvāre</bold>ti cakkhudvāre.</paragraph>
<paragraph line="70"><bold>Dubbalabhojakā</bold>ti <pageBreak edition="M" number="2.0500" /> appānubhāvā rājabhoggā. <bold>Āya</bold>nti bhoguppattiṭṭhānaṃ. Yottabandhādinimittaṃ laddhabbakahāpaṇo <bold>yottakahāpaṇo</bold>. Addubandhādinimittaṃ gahetabbakahāpaṇo <bold>addukahāpaṇo</bold>. Māghātaghosanāya katāya hiṃsānimittaṃ gahetabbakahāpaṇo <bold>māpahārakahāpaṇo</bold>. Tassa parimāṇaṃ dassetuṃ <bold>‘‘aṭṭhakahāpaṇo’’</bold>tiādi vuttaṃ. <bold>Satavatthuka</bold>nti satakarīsavatthukaṃ.</paragraph>
<paragraph line="71"><bold>Maggasatī</bold>ti ariyamaggasati. Bhāvanamanuyuñjantassa hi javanamano ussakkitvāva <bold>maggasatiṃ paṭisarati</bold> tappariyosānattā. <bold>Ta</bold>nti nibbānaṃ. <bold>Sā</bold>ti phalavimutti. <bold>Paṭisarati</bold> aggamaggasatiyā. Phalavimutti nibbānanti ubhayaṃ maggassa siddhāyevāti. Ārammaṇavasena natthi etassa paṭisaraṇanti <bold>appaṭisaraṇaṃ</bold> asaṅkhatāmatassa santiniccasabhāvattā. Sayaṃ pana sabbesaṃyeva ariyānaṃ paṭisaraṇaṃ. Tenāha ‘‘nibbānaṃ arahato gatī’’ti (pari. 339). <bold>Nibbānaṃ anupaviṭṭhaṃ</bold> nibbānanissayattā. <bold>Na tato paraṃ gacchati</bold> gatassa aññassa tādisassa abhāvā. Nibbānaṃ pari sabbaso osānanti <bold>nibbānapariyosānaṃ</bold>.</paragraph>
<paragraph line="72"><bold>Mūlajātā</bold> jātamūlā. Tato eva <bold>patiṭṭhitā</bold>. Kā panassāti āha <bold>‘‘maggena āgatasaddhā’’</bold>ti. Maggo daḷhāya asaṃhāriyasaddhāya mūlaṃ diṭṭhisampayuttāni ceva vicikicchācittañcāti <bold>pañca akusalacittāni</bold> samucchedavasena <bold>pahīnāni. Pañca nīvaraṇānī</bold>ti ettha apāyagamanīyāni paṭhamamaggeneva pahīnāni, itarāni vikkhambhanavasena jhānena pahīnānīti pañcasu orambhāgiyakilesasaṃyojanesu ekadesavigameneva bahiddhāsaṃyojano viya jātoti vuttaṃ <bold>‘‘jhānaanāgāmiṭṭhāne ṭhito’’</bold>ti. Tenāha <bold>‘‘so aparihīna…pe… nibbāyeyyā’’</bold>ti.</paragraph>
<subhead line="73">5. Paṭhamapubbārāmasuttavaṇṇanā</subhead>
<paragraph line="74" number="515"> Pubbakoṭṭhake evaṃ āgatasuttaṃ ādiṃ katvā <bold>phalindriyāneva kathitāni</bold> aggaphalavasena desanāya āgatattā.</paragraph>
<subhead line="75">10. Āpaṇasuttavaṇṇanā</subhead>
<paragraph line="76" number="520"><bold>Upari</bold><pageBreak edition="V" number="2.0202" /><bold>saha vipassanāya tayo maggā</bold>ti vipassanāya saha sotāpattiphalato upari tayo maggā. Maggādhigamena idāni paccakkhabhūtattā <pageBreak edition="M" number="2.0501" /> ‘‘ime kho te dhammā’’ti vuttā. Tattha yaṃ aggabhūtaṃ, tassa vasena dassetuṃ <bold>‘‘arahattaphalindriyaṃ nāmā’’</bold>ti vuttaṃ indriyabhāvasāmaññena ekajjhaṃ katvā. <bold>Ativijjhitvā passāmī</bold>ti sacchikatvā yāthāvato passāmi. <bold>Catūhi indriyehī</bold>ti vīriyindriyādīhi catūhi indriyehi. Sā vipassanāmaggaphalasahagatā siyāti missakā vuttā.</paragraph>
<centered line="77">Jarāvaggavaṇṇanā niṭṭhitā.</centered>
<title line="78">6. Sūkarakhatavaggo</title>
<subhead line="79">1. Sālasuttavaṇṇanā</subhead>
<paragraph line="80" number="521"><bold>Sūrabhāvenā</bold>ti atisūrabhāvena. <bold>Bujjhanatthāyā</bold>ti saccapaṭivedhāya.</paragraph>
<subhead line="81">2. Mallikasuttavaṇṇanā</subhead>
<paragraph line="82" number="522"><bold>Cattāri indriyānī</bold>ti paññindriyaṃ ṭhapetvā sesāni cattāri. <bold>‘‘Ariyañāṇaṃ lokuttara’’</bold>nti vuttaṃ maggañāṇaṃ katvā. Ariya-saddo pana yathā tathā visuddhepi hotīti tādisaṃ sandhāya vuttaṃ <bold>‘‘tampi panā’’</bold>tiādi. Yathā hi cattārindriyāni missakāni, evaṃ paññindriyampi missakanti vuccamāne na koci virodhoti adhippāyenāha <bold>‘‘tampi pana…pe… vaṭṭatī’’</bold>ti.</paragraph>
<subhead line="83">3. Sekhasuttavaṇṇanā</subhead>
<paragraph line="84" number="523"><bold>Na sakkoti</bold> indriyānaṃ aparipakkattā. <bold>Atthīti pajānāti</bold> nayaggāhena, na paccakkhato. Na hi ariyāpi anadhigataṃ maggaphalaṃ paccavekkhituṃ sakkonti.</paragraph>
<subhead line="85">6. Patiṭṭhitasuttavaṇṇanā</subhead>
<paragraph line="86" number="526"><bold>Sāsavesū</bold>ti <pageBreak edition="V" number="2.0203" /> caturāsavavinimuttesu sesadhammesu ārammaṇesu. Tesupi uppajjanakaanatthato <bold>cittaṃ rakkhati nāma</bold>.</paragraph>
<subhead line="87">8. Sūkarakhatasuttavaṇṇanā</subhead>
<paragraph line="88" number="528"><bold>Taṃ</bold><pageBreak edition="M" number="2.0502" /><bold>sandhāyā</bold>ti taṃ sūkarakhataleṇaṃ sandhāya. <bold>Etaṃ</bold> ‘‘sūkarakhatāya’’nti vacanaṃ vuttaṃ. <bold>Bhāvanapuṃsaka</bold>nti bhāvajotakaṃ napuṃsakavacanaṃ yathā ‘‘visamaṃ vātā vāyanti, ekamantaṃ nisīdī’’ti. Kiccapaṭipatti tesaṃ saṃkāsanaṭṭhena sapatiso, sapatiso eva <bold>sappatisso,</bold> sajeṭṭhakoti āha <bold>‘‘sappatissoti sajeṭṭhako’’</bold>ti.</paragraph>
<centered line="89">Sūkarakhatavaggavaṇṇanā niṭṭhitā.</centered>
<title line="90">7. Bodhipakkhiyavaggavaṇṇanā</title>
<paragraph line="91" number="531-650"> Sattānaṃ phalānaṃ hetubhūtāni ‘‘imesaṃ kho, bhikkhave, pañcannaṃ indriyānaṃ bhāvitattā’’tiādinā vuttāni, pañcindriyāniyeva phalūpacārena <bold>‘‘satta phalānī’’</bold>ti vuttāni. Tāni ca <bold>pubbabhāgāni</bold> ‘‘imesaṃ, bhikkhave, pañcannaṃ indriyānaṃ bhāvitattā…pe… sattānisaṃsā pāṭikaṅkhā’’ti vacanato. <bold>Tesa</bold>nti sattānaṃ phalānaṃ. ‘‘Dvinnaṃ phalānaṃ aññataraṃ phala’’nti evaṃ atītasutte vuttāni heṭṭhā dve phalāni nāmāti vadanti. Yehi pana indriyehi aññatra pana antarāparinibbāyiṃ sesāni phalāni honti, tāni cattāri sapubbabhāgāni lokuttarānīti vuttaṃ siyā.</paragraph>
<centered line="92">Indriyasaṃyuttavaṇṇanā niṭṭhitā.</centered>
</body>
</document>