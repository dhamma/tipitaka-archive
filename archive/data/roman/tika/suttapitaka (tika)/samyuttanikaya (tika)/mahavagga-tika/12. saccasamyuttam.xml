<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0305t.tik11.xml</normativeSource>
    <archivePath>roman/tika/suttapitaka (tika)/samyuttanikaya (tika)/mahavagga-tika/12. saccasamyuttam.xml</archivePath>
    <baseFileName>12. saccasamyuttam</baseFileName>
    <titlePath>12. Saccasaṃyuttaṃ - Mahāvagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">12. Saccasaṃyuttaṃ</chapter>
    <title line="2">1. Samādhivaggo</title>
    <subhead line="3">1. Samādhisuttavaṇṇanā</subhead>
    <paragraph line="4" number="1071"><bold>Cittekaggatāyā</bold>ti <pageBreak edition="Myanmar" number="2.0539" /><pageBreak edition="Vipassana Research Institut" number="2.0241" /> nissakkavacanaṃ ‘‘parihāyantī’’ti padaṃ apekkhitvā. <bold>Yathābhūtādivasenā</bold>ti yathāgatādivasena. Yathābhūtaṃ nāma imasmiṃ sutte ‘‘samāhito, bhikkhave, bhikkhu yathābhūtaṃ pajānātī’’tiādi. <bold>Ādi</bold>-saddena ‘‘tathā yasmā’’tiādisaṅgaho daṭṭhabbo. Tathā hi yathābhūtavasena kāraṇacchedo kato ‘‘tathā yasmā’’tiādivacanehi. <bold>Vaṇṇā</bold>ti akkharā, ‘‘guṇā’’ti keci. <bold>Padabyañjanānī</bold>ti nāmādipadāni ceva taṃsamudāyabhūtabyañjanāni ca.</paragraph>
    <subhead line="5">3. Paṭhamakulaputtasuttādivaṇṇanā</subhead>
    <paragraph line="6" number="1073-75"><bold>Sāsanāvacarā adhippetā</bold> bāhirakānaṃ saccābhisamayassa abhāvato. <bold>Tathā</bold>ti iminā catutthapañcamesu atthavisesābhāvaṃ dasseti. Yadi evaṃ kasmā visuṃ visuṃ desanāti āha <bold>‘‘tena tena abhilāpenā’’</bold>tiādi.</paragraph>
    <subhead line="7">10. Tiracchānakathāsuttavaṇṇanā</subhead>
    <paragraph line="8" number="1080"> Duggatito saṃsārato ca niyyāti etenāti niyyānaṃ, saggamaggo mokkhamaggo ca. Tasmiṃ niyyāne niyuttā, taṃ ettha atthīti <bold>niyyānikā</bold>. Vacīduccaritasaṃkilesato vā niyyātīti ī-kārassa rassattaṃ ya-kārassa ka-kāraṃ katvā niyyānikā. Cetanāya saddhiṃ samphappalāpā veramaṇi. Tappaṭipakkhato aniyyānikā, tassa bhāvo <bold>aniyyānikattaṃ. Tiracchānabhūta</bold>nti tirokaraṇabhūtaṃ. <bold>Kammaṭṭhānabhāve</bold>ti aniccatāpaṭisaṃyuttacatusaccakammaṭṭhānabhāve. <bold>Sātthaka</bold>nti dānasīlādinissitattā hitapaṭisaṃyuttaṃ.</paragraph>
    <paragraph line="9"><bold>Visikhā</bold>ti <pageBreak edition="Vipassana Research Institut" number="2.0242" /> gharasanniveso. Visikhāgahaṇena ca gāmādigahaṇe viya tannivāsino visesato gahitā ‘‘āgato gāmo’’tiādīsu viya <pageBreak edition="Myanmar" number="2.0540" />. Tenāha <bold>‘‘sūrā samatthā’’</bold>ti. Kumbhaṭṭhānāpadesena kumbhadāsiyo vuttāti āha – <bold>‘‘kumbhadāsikathā’’</bold>ti. Ayāthāvato uppattiṭṭhitisaṃhārādivasena loko akkhāyati etenāti <bold>lokakkhāyikā</bold>. Iti iminā pakārena bhavo, iminā abhavoti evaṃ pavattāya <bold>itibhavābhavakathāya saddhiṃ</bold>.</paragraph>
    <centered line="10">Samādhivaggavaṇṇanā niṭṭhitā.</centered>
    <title line="11">2. Dhammacakkappavattanavaggo</title>
    <subhead line="12">1. Dhammacakkappavattanasuttavaṇṇanā</subhead>
    <paragraph line="13" number="1081"><bold>‘‘Isīnaṃ patanuppatanavasena</bold> osīdanauppatanaṭṭhānavasena <bold>evaṃ</bold> ‘isipatana’nti <bold>‘laddhanāme’</bold>ti saṅkhepato vuttamatthaṃ vivarituṃ <bold>‘ettha hī’’’</bold>tiādi vuttaṃ.</paragraph>
    <paragraph line="14"><bold>Āmantesī</bold>ti ettha yasmā dhammacakkappavattanatthaṃ ayaṃ āmantanā, tasmā samudāgamato paṭṭhāya satthu pubbacaritaṃ saṅkhepeneva pakāsetuṃ vaṭṭatīti <bold>‘‘dīpaṅkarapādamūle katābhinīhārato paṭṭhāyā’’</bold>tiādi āraddhaṃ. Tattha <bold>mārabalaṃ bhinditvā</bold>ti mārañca mārabalañca bhañjitvā. Atha vā mārassa abbhantaraṃ bāhirañcāti duvidhaṃ balaṃ bhañjitvā. <bold>‘‘Dveme, bhikkhave, antā’’</bold>ti ettha <bold>anta</bold>-saddo ‘‘pubbante ñāṇaṃ aparante ñāṇa’’ntiādīsu (dha. sa. 1063) viya bhāgapariyāyoti āha <bold>‘‘dve ime, bhikkhave, koṭṭhāsā’’</bold>ti. <bold>Saha samudāhārenā</bold>ti uccāraṇasamakālaṃ. <bold>Pattharitvā aṭṭhāsi</bold> buddhānubhāvena. <bold>Brahmāno samāgacchiṃsu</bold> paripakkakusalamūlā saccābhisambodhāya katādhikārā.</paragraph>
    <paragraph line="15"><bold>Gihisaññojana</bold>nti gihibandhanaṃ. <bold>Chinditvā</bold>ti haritvā. <bold>Na vaḷañjetabbā</bold>ti nānuyuñjetabbā. <bold>Kilesakāmasukhassā</bold>ti kilesakāmayuttassa sukhassa. <bold>Anuyogo</bold>ti anubhavo. Gāmavāsīhi sevitabbattā <bold>gāmavāsīnaṃ santako. Attano</bold>ti attabhāvassa. Āhito ahaṃmāno etthāti <bold>attā,</bold> attabhāvo. <bold>Dukkhakaraṇa</bold>nti dukkhuppādanaṃ. <bold>Attamāraṇehī</bold>ti <pageBreak edition="Myanmar" number="2.0541" /> attabādhanehi. <bold>Upasamāyā</bold>ti <pageBreak edition="Vipassana Research Institut" number="2.0243" /> kilesavūpasamo adhippeto, tadatthasampadānavacananti āha <bold>‘‘kilesūpasamatthāyā’’</bold>ti. Esa nayo sesesupi.</paragraph>
    <paragraph line="16">Saccañāṇādivasena tayo parivaṭṭā etassāti <bold>tiparivaṭṭaṃ,</bold> ñāṇadassanaṃ. Tenāha <bold>‘‘saccañāṇā’’</bold>tiādi. <bold>Yathābhūtaṃ ñāṇa</bold>nti paṭivedhañāṇaṃ āha. <bold>Tesuyeva</bold> saccesu. Ñāṇena kattabbassa ca pariññāpaṭivedhādikiccassa ca <bold>jānanañāṇaṃ,</bold> ‘‘tañca kho paṭivedhato pagevā’’ti keci. Pacchāti apare. Tathā <bold>katañāṇaṃ. Dvādasākāra</bold>nti dvādasavidhaākārabhedaṃ. <bold>Aññatthā</bold>ti aññesu suttesu.</paragraph>
    <paragraph line="17"><bold>Paṭivedhañāṇampi desanāñāṇampi dhammacakka</bold>nti idaṃ tattha ñāṇakiccaṃ padhānanti katvā vuttaṃ. Saddhindriyādidhammasamudāyo pana pavattanaṭṭhena cakkanti <bold>dhammacakkaṃ</bold>. Atha vā cakkanti āṇā, dhammato anapetattā dhammañca taṃ cakkañca, dhammena ñāyena cakkantipi <bold>dhammacakkaṃ</bold>. Yathāha ‘‘dhammañca pavatteti cakkañcāti dhammacakkaṃ, cakkañca pavatteti dhammañcāti dhammacakkaṃ, dhammena pavattatīti dhammacakkaṃ, dhammacariyāya pavattatīti dhammacakka’’ntiādi (paṭi. ma. 2.40-41). <bold>Ubhayampī</bold>ti paṭivedhañāṇaṃ desanāñāṇanti ubhayampi. <bold>Eta</bold>nti tadubhayaṃ. <bold>Imāya desanāyā</bold>ti iminā suttena <bold>pakāsentena bhagavatā</bold> yathāvuttañāṇadvayasaṅkhātaṃ <bold>dhammacakkaṃ pavattitaṃ nāma</bold> pavattanakiccassa aniṭṭhitattā. <bold>Patiṭṭhite</bold>ti aññāsi koṇḍaññattherena sotāpattiphale patiṭṭhite. <bold>Pavattitaṃ</bold> nāma kassapasammāsambuddhassa sāsanantaradhānato paṭṭhāya yāva buddhuppādo, ettakaṃ kālaṃ appavattapubbassa pavattitattā, uparimaggādhigamo panassa atthaṅgato evāti.</paragraph>
    <paragraph line="18"><bold>Ekappahārenā</bold>ti ekeneva pahārasaññitena kālena. Divasassa hi tatiyo bhāgo pahāro nāma. Pāḷiyaṃ pana ‘‘tena khaṇena tena layena tena muhuttenā’’ti vuttaṃ. Taṃ pahārakkhaṇasallakkhaṇameva. <bold>Sabbaññutaññāṇobhāso</bold>ti sabbaññutaññāṇānubhāvena pavatto obhāso cittaṃ paṭicca utusamuṭṭhāno veditabbo. Yasmā bhagavato dhammacakkappavattanassa ārambhe viya parisamāpane ativiya uḷāratamaṃ pītisomanassaṃ udapādi, tasmā <bold>‘‘imassapi udānassā’’</bold>tiādi vuttaṃ.</paragraph>
    <subhead line="19">9. Saṅkāsanasuttavaṇṇanā</subhead>
    <paragraph line="20" number="1089"> Atthasaṃvaṇṇane <pageBreak edition="Myanmar" number="2.0542" /> vaṇṇīyanteti <bold>vaṇṇā</bold>. Teyeva pariyāyena akkharaṇato <bold>akkharāni</bold><pageBreak edition="Vipassana Research Institut" number="2.0244" />. Atthaṃ byañjentīti <bold>byañjanāni</bold>. Yasmā pana akārādike sarasamaññā, kakārādike byañjanasamaññā, ubhayattha vaṇṇasamaññā, tasmā vuttaṃ <bold>‘‘vaṇṇānaṃ vā ekadesā yadidaṃ byañjanā nāmā’’</bold>ti. <bold>Nettiyaṃ</bold> pana vākye byañjanasamaññā. Byañjanaggahaṇeneva cettha ākāraniruttiniddesā gahitā evāti daṭṭhabbaṃ. <bold>Saṅkāsanā</bold>ti atthassa ñāpanā bhāgaso. Tenāha <bold>‘‘vibhattiyo’’</bold>ti. Saṅkāsanaggahaṇeneva cettha pakāsanā vuttā hoti. Vibhattiyo hi atthavacaneneva vivaranti, tāhi kāraṇapaññattiyo vuttāyevāti, tāhipi atthapadāni gahitāneva honti. Ayamettha saṅkhepo, vitthāro pana <bold>visuddhimaggavaṇṇanāyaṃ nettiaṭṭhakathāyañca</bold> vuttanayena veditabbo. <bold>Sabbākārenā</bold>ti sabhāgādivibhāvanākārena. <bold>Vaṇṇādīna</bold>nti tasmiṃ pana vitthāre pavattavaṇṇādīnaṃ. <bold>Tasmā</bold>ti vaṇṇādīnaṃ antaabhāvato. <bold>Evamāhā</bold>ti ‘‘aparimāṇā vaṇṇā byañjanā saṅkāsanā’’ti evamāha.</paragraph>
    <subhead line="21">10. Tathasuttavaṇṇanā</subhead>
    <paragraph line="22" number="1090"><bold>Sabhāvāvijahanaṭṭhenā</bold>ti attano dukkhasabhāvassa kadācipi apariccajanena tathasabhāvaṃ. Tenāha <bold>‘‘dukkhañhi dukkhameva vutta’’</bold>nti. <bold>Sabhāvassā</bold>ti dukkhasabhāvassa. <bold>Amoghatāyā</bold>ti avañjhatāya. <bold>Avitatha</bold>nti na vitathaṃ. Tenāha <bold>‘‘na hi dukkhaṃ adukkhaṃ nāma hotī’’</bold>ti. <bold>Aññabhāvānupagamenā</bold>ti samudayādisabhāvānupagamanena musā na hotīti añño aññathā na hotīti <bold>anaññathaṃ</bold>. Tenāha <bold>‘‘na hī’’</bold>tiādi.</paragraph>
    <centered line="23">Dhammacakkappavattanavaggavaṇṇanā niṭṭhitā.</centered>
    <title line="24">3. Koṭigāmavaggo</title>
    <subhead line="25">1. Koṭigāmasuttavaṇṇanā</subhead>
    <paragraph line="26" number="1091"><bold>Ananubodhā</bold>ti <pageBreak edition="Myanmar" number="2.0543" /> paṭivedhassa anurūpabodhābhāvena. <bold>Appaṭivedhā</bold>ti saccānaṃ paṭimukhaṃ vedhābhāvena.</paragraph>
    <subhead line="27">2. Dutiyakoṭigāmasuttavaṇṇanā</subhead>
    <paragraph line="28" number="1092"><bold>Phalasamādhiphalapaññāna</bold>nti <pageBreak edition="Vipassana Research Institut" number="2.0245" /> aggaphalasamādhiaggaphalapaññānaṃ.</paragraph>
    <subhead line="29">7. Tathasuttavaṇṇanā</subhead>
    <paragraph line="30" number="1097"><bold>Ariyāna</bold>nti buddhānaṃ ariyānaṃ. Tenāha <bold>‘‘na hī’’</bold>tiādi.</paragraph>
    <subhead line="31">8. Lokasuttavaṇṇanā</subhead>
    <paragraph line="32" number="1098"><bold>Paṭividdhattā desitattā cā</bold>ti iminā paṭivedhañāṇena desanāñāṇena ca pariggahitattā <bold>ariyasantakāni honti</bold> ariyassa bhagavato santakabhāvato.</paragraph>
    <subhead line="33">10. Gavampatisuttavaṇṇanā</subhead>
    <paragraph line="34" number="1100"><bold>Ekappaṭivedho</bold>ti ekeneva ñāṇena catunnaṃ ariyasaccānaṃ ekajjhaṃ paṭivedho.</paragraph>
    <centered line="35">Koṭigāmavaggavaṇṇanā niṭṭhitā.</centered>
    <title line="36">4. Sīsapāvanavaggo</title>
    <subhead line="37">3. Daṇḍasuttavaṇṇanā</subhead>
    <paragraph line="38" number="1101"><bold>Punappunaṃ vaṭṭasmiṃyeva nibbattanti</bold> adiṭṭhattā catunnaṃ ariyasaccānaṃ.</paragraph>
    <subhead line="39">5. Sattisatasuttavaṇṇanā</subhead>
    <paragraph line="40" number="1105"><bold>Bhaveyya</bold><pageBreak edition="Myanmar" number="2.0544" /><bold>ce</bold>ti dukkhadomanassāni ajjhupekkhitvā sahitehi tehi saccābhisamayo bhaveyyāti evaṃ parikappanā na kātabbāti.</paragraph>
    <subhead line="41">9. Indakhīlasuttavaṇṇanā</subhead>
    <paragraph line="42" number="1109"><bold>Ajjhāsaya</bold>nti <pageBreak edition="Vipassana Research Institut" number="2.0246" /> sassatādibhedaṃ ajjhāsayaṃ. So hi ‘‘idameva saccaṃ moghamañña’’nti gāhassa mukhabhūtattā <bold>mukhanti adhippeto</bold>. Tañca apare adiṭṭhasaccā olokenti, diṭṭhasaccā pana neva olokenti.</paragraph>
    <subhead line="43">10. Vādatthikasuttavaṇṇanā</subhead>
    <paragraph line="44" number="1110"><bold>Kukkuko</bold> pamāṇamajjhimassa purisassa hatthoti attho. <bold>Kukkū</bold>ti tasseva nāmaṃ.</paragraph>
    <centered line="45">Sīsapāvanavaggavaṇṇanā niṭṭhitā.</centered>
    <title line="46">5. Papātavaggo</title>
    <subhead line="47">1. Lokacintāsuttavaṇṇanā</subhead>
    <paragraph line="48" number="1111"><bold>Lokacinta</bold>nti lokasannivesapaṭisaṃyuttavīmaṃsāva. ‘‘Lokacitta’’ntipi pāṭho, taṃtaṃlokapariyāpannaṃ cittanti attho. <bold>Nāḷikerādayo</bold>ti <bold>ādi</bold>-saddena avuttānaṃ osadhitiṇavanappatiādīnaṃ saṅgaho. <bold>Evarūpa</bold>nti edisaṃ aññampi taṃtaṃlokacittaṃ.</paragraph>
    <paragraph line="49"><bold>Vigatacitto</bold>ti attatthaparatthato apagatavitakko addasa evaṃ adhiṭṭhahiṃsūti sambandho. <bold>Sambarimāya</bold>nti sambarena asurindena uppāditaṃ asuramāyaṃ, yaṃ ‘‘indajāla’’ntipi vuccati indassa mohanatthaṃ uppāditattā. <bold>Samparivattetvā</bold>ti paridhāvetvā. <bold>Yathā ne</bold>ti ne asure yathā so puriso passati, evaṃ adhiṭṭhahiṃsu. Kasmā panete evaṃ adhiṭṭhahiṃsūti? Taṃ purisaṃ tattha tathānisinnaṃ disvā ‘‘ayañca devo’’ti āsaṅkantā tathā adhiṭṭhahitvā bhisamuḷālachiddehi pavisitvā attano asurabhavanaṃ gatā. Tenāha bhagavā – <bold>‘‘devānaṃyeva mohayamānā’’</bold>ti.</paragraph>
    <subhead line="50">2-3. Papātasuttādivaṇṇanā</subhead>
    <paragraph line="51" number="1112-3"><bold>Mariyādapāsāṇo</bold>ti <pageBreak edition="Vipassana Research Institut" number="2.0247" /><pageBreak edition="Myanmar" number="2.0545" /> gijjhakūṭapabbatassa mariyādapākārasadiso mahanto pāsāṇo. <bold>Aniṭṭharūpa</bold>nti ettha <bold>rūpa</bold>-saddo sabhāvattho ‘‘piyarūpe sātarūpe’’tiādīsu (ma. ni. 1.408-409) viyāti āha – <bold>‘‘aniṭṭhasabhāva’’</bold>nti.</paragraph>
    <subhead line="52">5. Vālasuttavaṇṇanā</subhead>
    <paragraph line="53" number="1115"><bold>Upāsana</bold>nti ācariyaupāsanaṃ, ācariyaṃ antevāsinā vā divase divase sikkhanavasena upāsitabbato upāsananti laddhanāmaṃ <bold>kaṇḍakhipanasippaṃ. Kaṇḍaṃ atikkamante</bold>ti saraṃ khipante. <bold>Poṅkhānupoṅkha</bold>nti poṅkhasaddatthaṃ pākaṭaṃ katvā dassetuṃ <bold>‘‘ekaṃ kaṇḍaṃ khipitvā’’</bold>tiādi vuttaṃ. <bold>Aparaṃ anupoṅkha</bold>nti ettha <bold>apara</bold>nti tatiyakaṇḍaṃ. Anupoṅkhaṃ nāma idanti dassetuṃ <bold>‘‘anupoṅkhaṃ nāma dutiyassa poṅkha’’</bold>nti vuttaṃ. Tañhi tatiyena sarena vijjhīyati. <bold>Puna aparaṃ tassa poṅkha</bold>nti idaṃ pana aparāparaṃ avirajjhanaṃ dassetuṃ vuttaṃ. <bold>Durabhisambhavatara</bold>nti abhibhavituṃ asakkuṇeyyataraṃ. <bold>Vāla</bold>nti kesaṃ. <bold>Sattadhā bhinditvā</bold>ti sattakkhattuṃ viphāletvā. <bold>Tassa ekaṃ bheda</bold>nti tassa kesassa ekaṃ aṃsusaṅkhātaṃ bhedaṃ gahetvā. <bold>Vātiṅgaṇamajjhe bandhitvā</bold>ti vātiṅgaṇaphalassa majjhaṭṭhāne bandhitvā. <bold>Aparaṃ bheda</bold>nti aparaṃ kesassa aṃsusaṅkhātaṃ bhedaṃ. <bold>Aggakoṭiyaṃ bandhitvā</bold>ti yathā tassa vālabhedassa ūkāmattaṃ likhāmattaṃ vā kaṇḍassa aggakoṭiṃ adhikaṃ hutvā tiṭṭhati, evaṃ bandhitvā. <bold>Usabhamatte</bold>ti vīsatiyaṭṭhimatte ṭhāne <bold>ṭhito. Kaṇḍabaddhāya koṭiyā</bold>ti kaṇḍabaddhāya vālassa koṭiyā vātiṅgaṇabandhanavālassa koṭiṃ paṭivijjheyya.</paragraph>
    <subhead line="54">8. Dutiyachiggaḷayugasuttavaṇṇanā</subhead>
    <paragraph line="55" number="1118"><bold>Adhiccuppattika</bold>nti yadicchāvasena uppajjanakaṃ. <bold>Chiggaḷenā</bold>ti chiggaḷapadesena. <bold>Chiggaḷuparī</bold>ti heṭṭhimayugassa chiggaḷapadesassa upari. <bold>Āruḷhassa chiggaḷenā</bold>ti ubhinnampi chiddena. <bold>Gīvappavesanaṃ viyā</bold>ti catunnaṃ yugānaṃ chiddapadeseneva uparūpari ṭhitānaṃ chiddantarena kāṇakacchapassa gīvappavesanaṃ <pageBreak edition="Myanmar" number="2.0546" /> adhiccatarasambhavaṃ. Tatopi adhiccatarasambhavo manussattalābho, tato adhiccatamasambhavo ariyamaggapaṭilābhoti dassento āha <bold>‘‘catusaccapaṭivedho ativiya adhiccatarasambhavo’’</bold>ti.</paragraph>
    <centered line="56">Papātavaggavaṇṇanā niṭṭhitā.</centered>
    <title line="57">6. Abhisamayavaggavaṇṇanā</title>
    <paragraph line="58" number="1121"><bold>Abhisamayasaṃyutte</bold><pageBreak edition="Vipassana Research Institut" number="2.0248" /><bold>vitthāritova,</bold> tasmā tattha vuttanayeneva tassa attho veditabbo.</paragraph>
    <title line="59">7. Paṭhamaāmakadhaññapeyyālavaggo</title>
    <subhead line="60">3. Paññāsuttavaṇṇanā</subhead>
    <paragraph line="61" number="1133"> Lokiyampi visuddhatthena ‘‘ariya’’nti vattabbataṃ labhatīti <bold>‘‘lokiyalokuttarenā’’</bold>ti vuttaṃ.</paragraph>
    <subhead line="62">4. Surāmerayasuttavaṇṇanā</subhead>
    <paragraph line="63" number="1134"><bold>Piṭṭhasurā</bold>ti piṭṭhena kātabbasurā, tathā <bold>odanasurā pūvasurā,</bold> majjarasādibhūte kiṇṇe pakkhipitvā kattabbā surā <bold>kiṇṇapakkhittasurā. Sambhārasaṃyuttā</bold>ti mūlabhesajjasambhārehi saṃyuttā. <bold>Pupphāsavo</bold>ti nāḷikerapupphādito assavanakaāsavo. Muddikaphalādito assavanakaāsavo <bold>phalāsavo. Itī</bold>tiādiattho. Tena madhvāsavaguḷāsavasambhārasaṃyutte saṅgaṇhāti. <bold>Surāsavavinimutta</bold>nti yathāvuttasurāsavavinimuttaṃ.</paragraph>
    <subhead line="64">10. Pacāyikasuttavaṇṇanā</subhead>
    <paragraph line="65" number="1140"><bold>Nīcavuttino</bold>ti kule jeṭṭhānaṃ mahāpitucūḷapitujeṭṭhabhātikādīnaṃ abhivādanapaccuṭṭhānaañjalikammasāmīcikammādivasena nīcavuttino.</paragraph>
    <title line="66">8. Dutiyaāmakadhaññapeyyālavaggo</title>
    <subhead line="67">8. Bījagāmasuttavaṇṇanā</subhead>
    <paragraph line="68" number="1148"> ‘‘Mūlabīja’’ntiādīsu <pageBreak edition="Vipassana Research Institut" number="2.0249" /><pageBreak edition="Myanmar" number="2.0547" /> mūlameva bījanti <bold>mūlabījaṃ,</bold> mūlabījaṃ etassātipi <bold>mūlabījaṃ</bold>. Tattha purimena bījagāmo vutto ‘‘bījānaṃ samūho’’ti katvā, dutiyena bhūtagāmo. Duvidhopeso sāmaññaniddesena, ‘‘mūlabījañca mūlabījañca mūlabīja’’nti ekasesanayena vā bījattho veditabbo. Esa nayo sesesupi. <bold>Phaḷubīja</bold>nti pabbabījaṃ. Bāhirapaccayantarasamavāye sadisaphaluppattiyā visesakāraṇabhāvato viruhanasamatthe sāraphale niruḷho bīja-saddo. Tadatthasiddhiyā mūlādīsupi kesuci pavattatīti tato nivattanatthaṃ ekena bīja-saddena visesetvā vuttaṃ <bold>‘‘bījabīja’’</bold>nti ‘‘rūparūpaṃ, dukkhadukkha’’nti (saṃ. ni. 4.327) ca yathā. <bold>Nīlatiṇarukkhādikassā</bold>ti allatiṇassa ceva allarukkhādikassa ca. <bold>Ādi</bold>-saddena osadhigacchalatādīnaṃ gahaṇaṃ.</paragraph>
    <subhead line="69">9. Vikālabhojanasuttavaṇṇanā</subhead>
    <paragraph line="70" number="1149"> Aruṇuggamanato paṭṭhāya yāva majjhanhiko, ayaṃ buddhādiariyānaṃ āciṇṇasamāciṇṇo bhojanassa kālo, tadañño vikāloti āha – <bold>‘‘vikālabhojanāti kālātikkantabhojanā’’</bold>ti.</paragraph>
    <subhead line="71">10. Gandhavilepanasuttavaṇṇanā</subhead>
    <paragraph line="72" number="1150"><bold>Yaṃ kiñci puppha</bold>nti ganthimaṃ aganthimaṃ vā yaṃ kiñci pupphajātaṃ, tathā pisitādibhedaṃ <bold>yaṃ kiñci gandhajātaṃ.</bold></paragraph>
    <title line="73">9. Tatiyaāmakadhaññapeyyālavaggo</title>
    <subhead line="74">1. Naccagītasuttavaṇṇanā</subhead>
    <paragraph line="75" number="1151"> Saṅkhepato <pageBreak edition="Vipassana Research Institut" number="2.0250" /> ‘‘sabbapāpassa akaraṇa’’ntiādinayappavattaṃ (dī.ni. 2.90; dha.pa. 183) bhagavato sāsanaṃ accantachandarāgapavattito naccādīnaṃ dassanaṃ na anulometīti āha <bold>‘‘sāsanassa ananulomattā’’</bold>ti. Attanā parehi ca payojiyamānaṃ <pageBreak edition="Myanmar" number="2.0548" /> payojāpiyamānañca eteneva nacca-saddena gahitaṃ, tathā gītavāditasaddehi cāti āha – <bold>‘‘naccananaccāpanādivasenā’’</bold>ti. <bold>Ādi</bold>-saddena gāyana-gāyāpana-vādana-vādāpanādīni saṅgaṇhāti. Dassanena cettha savanampi saṅgahitaṃ virūpekasesanayena. Yathāsakaṃ visayassa ālocanasabhāvatāya vā pañcannaṃ viññāṇānaṃ savanakiriyāyapi dassanasaṅkhepasabbhāvato <bold>‘‘dassanā’’</bold>icceva vuttaṃ. Avisūkabhūtassa gītassa savanaṃ kadāci vaṭṭatīti āha – <bold>‘‘visūkabhūtā dassanā cā’’</bold>ti. Tathā hi vuttaṃ <bold>paramatthajotikāya khuddakaaṭṭhakathāya</bold> (khu. pā. aṭṭha. 2.pacchimapañcasikkhāpadavaṇṇanā) – ‘‘dhammūpasaṃhitaṃ gītaṃ vaṭṭati, gītūpasaṃhito dhammo na vaṭṭatī’’ti.</paragraph>
    <subhead line="76">2. Uccāsayanasuttavaṇṇanā</subhead>
    <paragraph line="77" number="1152"><bold>Uccā</bold>ti ucca-saddena samānatthaṃ ekaṃ saddantaraṃ. Seti etthāti <bold>sayanaṃ,</bold> uccāsayanaṃ mahāsayanañca samaṇasārupparahitaṃ paṭikkhittanti āha – <bold>‘‘pamāṇātikkantaṃ akappiyattharaṇa’’</bold>nti. Āsandādiāsanañcettha sayaneneva saṅgahitaṃ. Yasmā pana ādhāre paṭikkhitte tadādhārakiriyā paṭikkhittāva hoti, tasmā ‘‘uccāsayanamahāsayanā’’icceva vuttaṃ. Atthato pana tadupabhogabhūtanisajjānipajjanehi virati dassitāti daṭṭhabbaṃ. Atha vā uccāsayanamahāsayanañca uccāsayanamahāsayanañcāti <bold>uccāsayanamahāsayana</bold>nti etasmiṃ atthe ekasesanayena ayaṃ niddeso kato yathā – ‘‘nāmarūpapaccayā saḷāyatana’’nti (udā. 1). Āsanakiriyāpubbakattā vā sayanakiriyāya sayanaggahaṇeneva āsanampi gahitanti daṭṭhabbaṃ.</paragraph>
    <subhead line="78">3. Jātarūpasuttavaṇṇanā</subhead>
    <paragraph line="79" number="1153"> Aññepi uggahāpane upanikkhittasādiyane ca paṭiggahaṇattho labbhatīti āha <pageBreak edition="Vipassana Research Institut" number="2.0251" /> – <bold>‘‘na uggaṇhāpenti, na upanikkhittaṃ sādiyantī’’</bold>ti. Atha vā tividhaṃ paṭiggahaṇaṃ kāyena vācāya manasāti. Tattha kāyena paṭiggahaṇaṃ <bold>uggahaṇaṃ,</bold> vācāya paṭiggahaṇaṃ <bold>uggahāpaṇaṃ,</bold> manasā paṭiggahaṇaṃ <bold>sādiyanaṃ</bold>. Tividhampi paṭiggahaṇaṃ sāmaññaniddesena, ekasesanayena vā gahetvā ‘‘paṭiggahaṇā’’ti vuttanti āha – <bold>‘‘neva naṃ uggaṇhantī’’</bold>tiādi. Esa nayo <bold>‘‘āmakadhaññapaṭiggahaṇā’’</bold>tiādīsupi.</paragraph>
    <subhead line="80">4. Āmakadhaññasuttavaṇṇanā</subhead>
    <paragraph line="81" number="1154"> Nīvārādiupadhaññassa <pageBreak edition="Myanmar" number="2.0549" /> sāliādimūladhaññantogadhattā vuttaṃ <bold>‘‘sattavidhassā’’</bold>ti.</paragraph>
    <subhead line="82">5. Āmakamaṃsasuttavaṇṇanā</subhead>
    <paragraph line="83" number="1155"> ‘‘Anujānāmi, bhikkhave, pañca vasāni bhesajjāni – acchavasaṃ, macchavasaṃ, susukāvasaṃ, sūkaravasaṃ, gadrabhavasa’’nti (mahāva. 262; pārā. aṭṭha. 623) vuttattā idaṃ uddissa anuññātaṃ nāma. Tassa pana ‘‘kāle paṭiggahita’’nti (mahāva. 262) vuttattā paṭiggahaṇaṃ vaṭṭatīti āha – <bold>‘‘aññatra uddissa anuññātā’’</bold>ti. Vinayavasena upaparikkhitabbo, tasmā samantapāsādikāya vinayaṭṭhakathāya vuttanayenettha vinicchayo veditabbo.</paragraph>
    <title line="84">10. Catutthaāmakadhaññapeyyālavaggo</title>
    <subhead line="85">2-3. Kayavikkayasuttādivaṇṇanā</subhead>
    <paragraph line="86" number="1162-63"> Kassaci bhaṇḍassa gahaṇaṃ <bold>kayo,</bold> dānaṃ <bold>vikkayo</bold>. <bold>Tattha tatthā</bold>ti gāmantare santike ca gamanaṃ dūtakammanti vuccatīti yojanā. <bold>Pahiṇagamanaṃ</bold> khuddakagamanaṃ.</paragraph>
    <subhead line="87">4. Tulākūṭasuttavaṇṇanā</subhead>
    <paragraph line="88" number="1164"><bold>Rūpakūṭaṃ</bold> sarūpena sadisena chalavohāro. <bold>Aṅgakūṭaṃ</bold> attano hatthādinā aṅgānaṃ chalakaraṇaṃ <pageBreak edition="Vipassana Research Institut" number="2.0252" />. <bold>Gahaṇakūṭaṃ</bold> mānesu gahaṇavasena. <bold>Paṭicchannakūṭaṃ</bold> ayacuṇṇādinā paṭicchannena chalakaraṇaṃ. <bold>Mahatiyā</bold> tulāya. <bold>Pacchābhāge</bold>ti tulāya pacchimabhāge. <bold>Hatthenā</bold>ti hatthapadesena. <bold>Akkamatī</bold>ti uṭṭhātuṃ adento gaṇhāti. <bold>Dadanto pubbabhāge</bold>ti paresaṃ dadanto pubbabhāge hatthena tulaṃ akkamati. <bold>Ta</bold>nti ayacuṇṇaṃ.</paragraph>
    <paragraph line="89"><bold>Lohapātiyo</bold>ti tambalohapātiyo. <bold>Suvaṇṇavaṇṇā karontī</bold>ti asanikhādasuvaṇṇakanakalimpitā suvaṇṇavaṇṇā karonti. Mānabhājanassa <pageBreak edition="Myanmar" number="2.0550" /> hadayabhūtassa abbhantarassa bhinnaṃ <bold>hadayabhedo</bold>. Nimiyamānassa tilataṇḍulādikassa sikhāya aggakoṭiyā bhinnaṃ <bold>sikhābhedo</bold>. Khettādīnaṃ minanarajjuyā aññathākaraṇaṃ <bold>rajjubhedo</bold>. Rajjugahaṇeneva cettha daṇḍakassa gahaṇaṃ katamevāti daṭṭhabbaṃ.</paragraph>
    <subhead line="90">6-11. Chedanasuttādivaṇṇanā</subhead>
    <paragraph line="91" number="1166-71"><bold>Vadho</bold>ti muṭṭhippahārakasātāḷanādīhi hiṃsanaṃ, viheṭhananti attho. Viheṭhanatthopi hi vadha-saddo dissati ‘‘atthānaṃ vadhitvā vadhitvā rodeyyā’’tiādīsu. Aṭṭhakathāyaṃ pana ‘‘māraṇa’’nti vuttaṃ, taṃ pana pothanaṃ sandhāyāti sakkā viññātuṃ māraṇasaddassa vihiṃsanepi dissanato. Sesaṃ suviññeyyameva.</paragraph>
    <centered line="92">Āmakadhaññapeyyālavaggavaṇṇanā niṭṭhitā.</centered>
    <subhead line="93">Sāratthappakāsiniyā saṃyuttanikāya-aṭṭhakathāya</subhead>
    <centered line="94">Mahāvaggavaṇṇanāya līnatthappakāsanā niṭṭhitā.</centered>
    <subhead line="95">Nigamanakathāvaṇṇanā</subhead>
    <paragraph line="96">Sakalarūpārūpasammasane <pageBreak edition="Myanmar" number="2.0551" /> saṇhasukhumavisayañāṇatāya vipassanācāranipuṇabuddhīnaṃ susaṃyatakāyavacīsamācāratāya samathavipassanāsu sammadeva yatanato ca <bold>yatīnaṃ</bold> bhikkhūnaṃ khandhāyatanadhātusaccindriyapaṭiccasamuppādabhede paramatthadhamme nānānayehi ñāṇavibhāgassa sannissayena <bold>bahukārassa</bold> saṃyuttāgamavarassa atthasaṃvaṇṇanaṃ kātuṃ sāratthappakāsanato eva <bold>nipuṇā</bold> yā mayā aṭṭhakathā āraddhāti sambandho. Savisesaṃ paññāvahaguṇattā eva hissa ganthārambhe āditopi ‘‘paññāpabhedajananassā’’ti <pageBreak edition="Vipassana Research Institut" number="2.0253" /> vuttaṃ. <bold>Mahāaṭṭhakathāya sāra</bold>nti saṃyuttamahāaṭṭhakathāya sāraṃ. <bold>Ekūnasaṭṭhimatto</bold>ti thokaṃ ūnabhāvato <bold>matta</bold>-saddaggahaṇaṃ.</paragraph>
    <paragraph line="97"><bold>Mūlaṭṭhakathāya sāra</bold>nti pubbe vuttasaṃyuttamahāaṭṭhakathāya sārameva puna nigamanavasena vuttanti. Atha vā <bold>mūlaṭṭhakathāya sāra</bold>nti porāṇaṭṭhakathāsu atthasāraṃ. Tena etaṃ dasseti ‘‘saṃyuttamahāaṭṭhakathāya atthasāraṃ ādāya imaṃ sāratthappakāsiniṃ karontena sesamahānikāyānampi mūlaṭṭhakathāsu idha viyogakkhamaṃ atthasāraṃ ādāya akāsi’’nti. ‘‘Mahāvihārādhivāsīna’’nti ca idaṃ purimapacchimapadehi saddhiṃ sambandhitabbaṃ ‘‘mahāvihārādhivāsīnaṃ samayaṃ pakāsayantiṃ mahāvihārādhivāsīnaṃ mūlaṭṭhakathāya sāraṃ ādāyā’’ti ca. <bold>Tena</bold> puññena. <bold>Hotu sabbo sukhī loko</bold>ti kāmāvacarādivibhāgo sabbo sattaloko yathārahaṃ bodhittayādhigamavasena sampayuttena nibbānasukhena sukhito hotūti sadevakassa lokassa accantaṃ sukhādhigamāya attano puññaṃ pariṇāmeti.</paragraph>
    <centered line="98">Ettāvatā sāratthappakāsiniyā</centered>
    <centered line="99">Saṃyuttanikāya-aṭṭhakathāya līnatthappakāsanā niṭṭhitā.</centered>
    <centered line="100">Saṃyuttaṭīkā samattā.</centered>
  </content>
</document>