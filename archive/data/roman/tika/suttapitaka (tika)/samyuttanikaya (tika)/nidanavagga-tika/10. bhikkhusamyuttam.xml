<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0302t.tik9.xml</normativeSource>
    <archivePath>roman/tika/suttapitaka (tika)/samyuttanikaya (tika)/nidanavagga-tika/10. bhikkhusamyuttam.xml</archivePath>
    <baseFileName>10. bhikkhusamyuttam</baseFileName>
    <titlePath>10. Bhikkhusaṃyuttaṃ - Nidānavagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">10. Bhikkhusaṃyuttaṃ</chapter>
    <subhead line="2">1. Kolitasuttavaṇṇanā</subhead>
    <paragraph line="3" number="235"><bold>Sāvakānaṃ</bold><pageBreak edition="V" number="2.0172" /><pageBreak edition="M" number="2.0194" /><bold>ālāpo</bold>ti sāvakānaṃ sabrahmacāriṃ uddissa ālāpo. <bold>Buddhehi sadisā mā homā</bold>ti buddhāciṇṇaṃ samudācāraṃ akathentehi sāvakehi, ‘‘āvuso bhikkhave’’ti ālapitā bhikkhū, ‘‘āvuso’’ti paṭivacanaṃ denti, na, ‘‘bhante’’ti. <bold>Dutiyajjhāne vitakkavicārā nirujjhanti</bold> tesaṃ nirodheneva tassa jhānassa uppādetabbato. <bold>Yesaṃ nirodhā</bold>ti yesaṃ vacīsaṅgārānaṃ vitakkavicārānaṃ nirujjhanena suvikkhambhitabhāvena saddāyatanaṃ appavattiṃ gacchati kāraṇassa dūrato passambhitattā. <bold>Ariyo</bold>ti niddoso. Parisuddho <bold>tuṇhībhāvo,</bold> na titthiyānaṃ mūgabbataggahaṇaṃ viya aparisuddhoti adhippāyo. <bold>Paṭhamajjhānādīnī</bold>ti <bold>ādi</bold>-saddena tatiyajjhānādīni saṅgaṇhāti.</paragraph>
    <paragraph line="4">Ārammaṇabhūtena vitakkena saha gatā pavattāti <bold>vitakkasahagatā</bold>ti āha <bold>‘‘vitakkārammaṇā’’</bold>ti. Vitakkārammaṇatā ca saññāmanasikārānaṃ sukhumaārammaṇaggahaṇavasena daṭṭhabbā. Tenāha <bold>‘‘na santato upaṭṭhahiṃsū’’</bold>ti. <bold>Na paguṇaṃ</bold> sammadeva vasībhāvassa anāpāditattā. <bold>Saññāmanasikārāpī</bold>ti tatiyajjhānādhigamāya pavattiyamānā saññāmanasikārāpi hānabhāgiyāva ahesuṃ, na visesabhāgiyā. <bold>Sammā ṭhapehī</bold>ti bahiddhā vikkhepaṃ pahāya sammā ajjhattameva cittaṃ ṭhapehi. <bold>Ekaggaṃ karohī</bold>ti teneva vikkhepapaṭibāhanena avihatamānasatāya cittasamādhānavasena ekaggaṃ karohi. <bold>Āropehī</bold>ti īsakampi bahumpi apatitaṃ katvā kammaṭṭhānārammaṇe āropehi. Dutiyaaggasāvakabhūmiyā pāripūriyā āyasmā mahābhiñño, na yathā tathāti āha <bold>‘‘mahābhiññatanti chaḷabhiññata’’</bold>nti. <bold>Iminā upāyenā</bold>ti iminā ‘‘atha kho maṃ, āvuso’’tiādinā vuttena upāyena. <bold>Vaḍḍhetvā</bold>ti uttari uttari visesabhāgiyabhāvāpādanena samādhiṃ paññañca brūhetvā brūhetvā.</paragraph>
    <centered line="5">Kolitasuttavaṇṇanā niṭṭhitā.</centered>
    <subhead line="6">2. Upatissasuttavaṇṇanā</subhead>
    <paragraph line="7" number="236"><bold>Atiuḷārampi</bold><pageBreak edition="V" number="2.0173" /><pageBreak edition="M" number="2.0195" /><bold>sattaṃ vā saṅkhāraṃ vā sandhāya vuttaṃ</bold> sabbatthameva sabbaso chandarāgassa suppahīnattā. <bold>Jānanatthaṃ pucchati</bold> satthuguṇānaṃ ativiya uḷāratamabhāvato.</paragraph>
    <centered line="8">Upatissasuttavaṇṇanā niṭṭhitā.</centered>
    <subhead line="9">3. Ghaṭasuttavaṇṇanā</subhead>
    <paragraph line="10" number="237"><bold>Pariveṇaggenā</bold>ti pariveṇabhāgena. Keci <bold>‘‘ekavihāre</bold>ti ekacchanne ekasmiṃ āvāse’’ti vadanti. <bold>Te</bold>ti te dvepi therā. <bold>Pāṭiyekkesu ṭhānesū</bold>ti visuṃ visuṃ ṭhānesu. <bold>Nisīdantī</bold>ti divāvihāraṃ nisīdanti. <bold>Oḷāriko nāma jāto</bold> parittadhammārammaṇattā tassa. <bold>Te</bold>ti thero bhagavā ca.</paragraph>
    <paragraph line="11"><bold>Paripuṇṇavīriyo</bold>ti catukiccasādhanavasena sampuṇṇavīriyo. <bold>Paggahitavīriyo</bold>ti īsakampi saṅkocaṃ anāpajjitvā pavattitavīriyo. <bold>Upanikkhepanamattassevā</bold>ti samīpe ṭhapanamattasseva.</paragraph>
    <paragraph line="12">Catubhūmakadhammesu labbhamānattā paññāya <bold>‘‘catubhūmakadhamme anupavisitvā ṭhitaṭṭhenā’’</bold>ti vuttaṃ. Lakkhitabbaṭṭhena samādhi eva <bold>samādhilakkhaṇaṃ</bold>. Evaṃ <bold>vipassanālakkhaṇaṃ</bold> veditabbaṃ. <bold>Aññamaññassā</bold>ti aññassa aññassa nānālakkhaṇāti veditabbaṃ. <bold>Aññassā</bold>ti itarassa. <bold>Dhura</bold>nti vahitabbabhāraṃ. <bold>Dvīsupi etesū</bold>ti samādhilakkhaṇavipassanālakkhaṇesu sammāsambuddho nipphattiṃ gato.</paragraph>
    <centered line="13">Ghaṭasuttavaṇṇanā niṭṭhitā.</centered>
    <subhead line="14">4. Navasuttavaṇṇanā</subhead>
    <paragraph line="15" number="238"> Abhicetasi nissitā <bold>ābhicetasikā</bold>. Paṭipakkhavidhamanena abhivisiṭṭhaṃ cittaṃ <bold>abhicittaṃ</bold>. Yasmā jhānānaṃ taṃsampayuttaṃ cittaṃ nissāya paccayo hotiyeva, tasmā <bold>‘‘nissitāna’’</bold>nti vuttaṃ. <bold>Nikāmalābhī</bold>ti yathicchitalābhī <pageBreak edition="M" number="2.0196" />. <bold>Yathāparicchedenā</bold>ti yathākatena kālaparicchedena. <bold>Vipulalābhī</bold>ti appamāṇalābhī. ‘‘Kasira’’nti hi parittaṃ vuccati, tappaṭipakkhena <pageBreak edition="V" number="2.0174" /><bold>akasiraṃ</bold> appamāṇaṃ. Tenāha <bold>‘‘paguṇajjhānoti attho’’</bold>ti. <bold>Sithilamārabbhā</bold>ti sithilaṃ vīriyārambhaṃ katvāti atthoti āha <bold>‘‘sithilaṃ vīriyaṃ pavattetvā’’</bold>ti.</paragraph>
    <centered line="16">Navasuttavaṇṇanā niṭṭhitā.</centered>
    <subhead line="17">5. Sujātasuttavaṇṇanā</subhead>
    <paragraph line="18" number="239"><bold>Aññāni rūpānī</bold>ti paresaṃ rūpāni. <bold>Atikkantarūpo</bold>ti attano rūpasampattiyā rūpasobhāya atikkamitvā ṭhitarūpo, sucirampi velaṃ olokentassa tuṭṭhiāvaho. Dassanassa cakkhussa hitoti <bold>dassanīyo</bold>. Pasādaṃ āvahatīti <bold>pāsādiko. Chavivaṇṇasundaratāyā</bold>ti chavivaṇṇassa ceva sarīrasaṇṭhānassa ca sobhanabhāvena.</paragraph>
    <centered line="19">Sujātasuttavaṇṇanā niṭṭhitā.</centered>
    <subhead line="20">6. Lakuṇḍakabhaddiyasuttavaṇṇanā</subhead>
    <paragraph line="21" number="240"><bold>Virūpasarīravaṇṇa</bold>nti asundarachavivaṇṇañceva asundarasaṇṭhānañca. <bold>Pamāṇavasenā</bold>ti sarīrappamāṇavasena. <bold>Icchiticchita</bold>nti attanā icchiticchitaṃ. <bold>Mahāsārajja</bold>nti mahanto maṅkubhāvo.</paragraph>
    <paragraph line="22"><bold>Guṇe āvajjetvā</bold>ti attanā jānanakaniyāmena satthuno kāyaguṇe ca cārittaguṇe ca āvajjetvā manasi katvā.</paragraph>
    <paragraph line="23"><bold>Yojanāvaṭṭa</bold>nti yojanaparikkhepaṃ.</paragraph>
    <paragraph line="24">‘‘Kāyasmī’’ti gāthāsukhatthaṃ niranunāsikaṃ katvā niddesoti vuttaṃ <bold>‘‘kāyasmi’’</bold>nti. <bold>Akāraṇaṃ kāyappamāṇa</bold>nti sarīrappamāṇaṃ nāma appamāṇaṃ, sīlādiguṇāva pamāṇanti adhippāyo.</paragraph>
    <centered line="25">Lakuṇḍakabhaddiyasuttavaṇṇanā niṭṭhitā.</centered>
    <subhead line="26">7. Visākhasuttavaṇṇanā</subhead>
    <paragraph line="27" number="241"> Purassa <pageBreak edition="M" number="2.0197" /> esāti <bold>porī,</bold> cāturiyayuttatā. Tenāha <bold>‘‘puravāsīna’’</bold>ntiādi. Sā pana <pageBreak edition="V" number="2.0175" /> dutavilambitakhalitavasena appasannalūkhatādidosarahitā hotīti āha <bold>‘‘pura…pe… vācāyā’’</bold>ti. <bold>Asandiddhāyā</bold>ti muttavācāya. Tenāha <bold>‘‘apalibuddhāyā’’</bold>tiādi. Na elaṃ dosaṃ galetīti <bold>anelagalā,</bold> avirujjhanavācā. Tenāha <bold>‘‘niddosāyā’’</bold>ti. Catusaccassa pakāsakā, na kadāci saccavimuttāti āha <bold>‘‘catusaccapariyāpannāyā’’</bold>ti. Tā hi cattāri saccāni paricchijja āpādenti paṭipādenti pavattenti. Tenāha <bold>‘‘cattāri saccāni amuñcitvā pavattāyā’’</bold>ti. <bold>Dhajo nāma</bold> sabbadhammehi samussitaṭṭhena.</paragraph>
    <centered line="28">Visākhasuttavaṇṇanā niṭṭhitā.</centered>
    <subhead line="29">8. Nandasuttavaṇṇṇanā</subhead>
    <paragraph line="30" number="242"><bold>Āraññiko</bold>tiādīsu araññakathāsīsena senāsanapaṭisaṃyuttānaṃ dhutaṅgānaṃ, piṇḍapātakathāsīsena piṇḍapātapaṭisaṃyuttānaṃ, paṃsukūlikasīsena cīvarapaṭisaṃyuttānaṃ, taggahaṇeneva vīriyanissitadhutaṅgassa ca samādāya vattanaṃ dīpitanti veditabbaṃ. <bold>Āgatena</bold> bhagavatā <bold>aparabhāge kathitaṃ</bold>.</paragraph>
    <centered line="31">Nandasuttavaṇṇanā niṭṭhitā.</centered>
    <subhead line="32">9. Tissasuttavaṇṇanā</subhead>
    <paragraph line="33" number="243"><bold>Bhaṇḍaka</bold>nti pattacīvaraṃ. <bold>Nisīdiyeva</bold> vattassa asikkhitattā. Tujjanatthena vācā eva sattiyoti āha <bold>‘‘vācāsattīhī’’</bold>ti.</paragraph>
    <paragraph line="34"><bold>Vācāya sannitodakenā</bold>ti vacanasaṅkhātena samantato niccaṃ katvā upatudanato sannitudakena. Vibhattialopena so niddeso. Tenāha <bold>‘‘vacanapatodenā’’</bold>ti.</paragraph>
    <paragraph line="35">Uccakule jāti etassāti <bold>jātimā,</bold> brahmajātiko isi. <bold>Mātaṅgo</bold>ti caṇḍālo. <bold>Tatthā</bold>ti kumbhakārasālāyaṃ. <bold>Okāsaṃ yāci</bold><pageBreak edition="M" number="2.0198" /> kumbhakāraṃ. Mahantaṃ disvā āha – <bold>‘‘paṭhamataraṃ paviṭṭho pabbajito’’</bold>ti. <bold>Tatthevā</bold>ti tassāyeva sālāya dvāraṃ nissāya dvārasamīpe. <bold>Me</bold>ti mayā. <bold>Khama mayha</bold>nti mayhaṃ aparādhaṃ khamassu. <bold>Te</bold>ti tayā. Puna <bold>te</bold>ti tava. <bold>Gaṇhi</bold> uggantuṃ appadānavasena. Tenāha <bold>‘‘nāssa uggantuṃ adāsī’’</bold>ti. <bold>Pabujjhiṃsū</bold>ti niddāya pabujjhiṃsu pakatiyā pabujjhanavelāya upagatattā.</paragraph>
    <paragraph line="36"><bold>Chavo</bold>ti <pageBreak edition="V" number="2.0176" /> nihīno. <bold>Anantamāyo</bold>ti vividhamāyo māyāvī.</paragraph>
    <paragraph line="37"><bold>So</bold>ti mattikāpiṇḍo. ‘‘Sattadhā bhijjī’’ti etthāyamadhippāyo – yaṃ tena tāpasena pāramitāparibhāvanasamiddhāhi nānāvihārasamāpattiparipūritāhi sīladiṭṭhisampadādīhi susaṅkhatasantāne mahākaruṇādhivāse mahāsatte bodhisatte ariyūpavādakammaṃ abhisapasaṅkhātaṃ pharusavacanaṃ pavattitaṃ, taṃ mahāsattassa khettavisesabhāvato tassa ca ajjhāsayapharusatāya diṭṭhadhammavedanīyaṃ hutvā sace so mahāsattaṃ na khamāpeti, taṃ kakkhaḷaṃ hutvā vipaccanasabhāvaṃ jātaṃ, khamāpite pana mahāsatte payogasampattipaṭibāhitattā avipākadhammataṃ āpajjati ahosikammabhāvato. Ayañhi ariyūpavādapāpassa diṭṭhadhammavedanīyassa ca dhammatā. Yaṃ taṃ bodhisattena sūriyuggamananivāraṇaṃ kataṃ, ayaṃ bodhisattena diṭṭho upāyo. Tena hi ubbāḷhā manussā bodhisattassa santike tāpasaṃ ānetvā khamāpesuṃ. Sopi ca mahāsattassa guṇe jānitvā tasmiṃ cittaṃ pasādesi. Yaṃ panassa matthake mattikāpiṇḍassa ṭhapanaṃ tassa sattadhā phālanaṃ kataṃ, taṃ manussānaṃ cittānurakkhaṇatthaṃ. Aññathā hi ime pabbajitā samānā cittassa vasaṃ vattanti, na pana cittamattano vase vattāpentīti mahāsattampi tena sadisaṃ katvā gaṇheyyuṃ, tadassa nesaṃ dīgharattaṃ ahitāya dukkhāyāti. <bold>Patirūpa</bold>nti yuttaṃ.</paragraph>
    <centered line="38">Tissasuttavaṇṇanā niṭṭhitā.</centered>
    <subhead line="39">10. Theranāmakasuttavaṇṇanā</subhead>
    <paragraph line="40" number="244"><bold>Atīte khandhapañcake</bold>ti atīte attabhāve. <bold>Chandarāgappahānenā</bold>ti chandarāgassa accantameva jahanena. <bold>Pahīnaṃ nāma hoti</bold> anapekkhapariccāgato. <bold>Paṭinissaṭṭhaṃ nāma hoti</bold> sabbaso chaḍḍitattā. <bold>Tayo</bold><pageBreak edition="M" number="2.0199" /><bold>bhave</bold>ti iminā upādiṇṇakadhammānaṃyeva gahaṇaṃ. <bold>Sabbā khandhāyatanadhātuyo cā</bold>ti iminā upādiṇṇānampi anupādiṇṇānampi dvidhā pavattalokiyadhammānaṃ gahaṇaṃ avisesetvā vuttattā. <bold>Viditaṃ pākaṭaṃ katvā ṭhitaṃ</bold> pariññābhisamayavasena. <bold>Tesvevā</bold>ti tebhūmakadhammesu eva. <bold>Anupalittaṃ</bold> amathitaṃ asaṃkiliṭṭhaṃ taṇhādiṭṭhisaṃkilesābhāvato. <bold>Tadeva sabba</bold>nti heṭṭhā tīsupi padesu idha sabbaggahaṇena gahitaṃ tebhūmakavaṭṭaṃ. <bold>Jahitvā</bold>ti pahānābhisamayavasena. Taṇhā khīyati etthāti <bold>taṇhakkhaya</bold>saṅkhāte nibbāne <bold>vimuttaṃ. Tamaha</bold>nti taṃ uttamapuggalaṃ ekavihāriṃ brūmi taṇhādutiyassa abhāvato. Ettha ca pariññāpahānābhisamayakathanena itarampi abhisamayaṃ atthato kathitamevāti daṭṭhabbaṃ.</paragraph>
    <centered line="41">Theranāmakasuttavaṇṇanā niṭṭhitā.</centered>
    <subhead line="42">11. Mahākappinasuttavaṇṇanā</subhead>
    <paragraph line="43" number="245"><bold>Mahākappino</bold>ti <pageBreak edition="V" number="2.0177" /> pūjāvacanametaṃ yathā ‘‘mahāmoggallāno’’ti. <bold>Tathārūpa</bold>nti ‘‘buddho dhammo’’tiādikaṃ guṇavisesavantapaṭibaddhaṃ. <bold>Sāsana</bold>nti desantarato āgatavacanaṃ. <bold>Jaṅghavāṇijā</bold>ti jaṅghacārino vāṇijā. <bold>Kiñci sāsana</bold>nti apubbapavattidīpakaṃ kiñci vacananti pucchi. <bold>Pīti uppajji</bold> yathā taṃ suciraṃ katābhinīhāratāya paripakkañāṇassa. <bold>Aparimāṇaṃ</bold> guṇassa aparimāṇato sabbaññuguṇaparidīpanato, sesaratanadvaye niyyānikabhāvadīpanato diṭṭhisīlasāmaññena saṃhatabhāvadīpanatoti vattabbaṃ. Yathānusiṭṭhaṃ paṭipajjamāne apāyadukkhato saṃsāradukkhato ca apatante dhāretīti <bold>dhammo</bold>. Suparisuddhadiṭṭhisīlasāmaññena saṃhatoti <bold>saṅgho</bold>ti. Ratanattho pana tiṇṇampi sadiso evāti.</paragraph>
    <paragraph line="44"><bold>Navasatasahassāni adāsi</bold> devī. <bold>Tumhe</bold>ti rājiniṃ gāravena bahuvacanena vadati. <bold>Rāgo</bold>ti anugacchantarāgo.</paragraph>
    <paragraph line="45"><bold>Janite</bold>ti kammakilesehi nibbattite. Kammakilesehi pajātattā pajāti pajāsaddo janitasaddena samānatthoti āha – <bold>‘‘janite, pajāyāti attho’’</bold>ti. <bold>Aṭṭhahi vijjāhī</bold>ti <bold>ambaṭṭhasutte</bold> (dī. ni. 1.278) āgatanayena. Tattha hi vipassanāñāṇamanomayiddhīhi saha cha abhiññā ‘‘aṭṭha vijjā’’ti āgatā <pageBreak edition="M" number="2.0200" />. <bold>Tapati</bold> paṭipakkhavidhamanena vijjotati, taṃ sūriyassa virocananti āha – <bold>‘‘tapatīti virocatī’’</bold>ti. Jhānaṃ samāpajjitvā samāhitena cittena vipassanaṃ vaḍḍhetvā phalasamāpattiṃ samāpajjitvā nisinnoti āha – <bold>‘‘duvidhena jhānena jhāyamāno’’</bold>ti. <bold>Sabbamaṅgalagāthā</bold>ti sabbamaṅgalāvirodhī gāthāti vadanti. Tathā hi vadanti –</paragraph>
    <gatha1 line="46">‘‘Maṅgalaṃ bhagavā buddho, dhammo saṅgho ca maṅgalaṃ;</gatha1>
    <gathalast line="47">Sabbesampi ca sattānaṃ, sa puññavitamaṅgala’’nti.</gathalast>
    <paragraph line="48"><bold>Pūjaṃ kāretvā</bold> ekaṃ agārikadhammakathikaṃ upāsakaṃ āha. Ettha ca ‘‘jhāyī tapatī’’ti iminā ārammaṇūpanijjhānānaṃ gahitattā dhammaratanaṃ gahitameva. ‘‘Brāhmaṇo’’ti iminā saṅgharatanaṃ gahitameva. Buddharatanaṃ pana sarūpeneva gahitanti.</paragraph>
    <centered line="49">Mahākappinasuttavaṇṇanā niṭṭhitā.</centered>
    <subhead line="50">12. Sahāyakasuttavaṇṇanā</subhead>
    <paragraph line="51" number="246"> Sammā <pageBreak edition="V" number="2.0178" /> saṃsandanavasena eti pavattatīti sameti, sammādiṭṭhiādi. Sammā cirarattaṃ cirakālaṃ sameti etesaṃ atthīti <bold>cirarattaṃsametikā</bold>. Tenāha <bold>‘‘dīgharatta’’</bold>ntiādi. <bold>Idāni imesa</bold>nti etarahi etesaṃ. <bold>Ayaṃ sāsanadhammo</bold> ajjhāsayato payogato ca sammā <bold>saṃsandati sameti,</bold> tasmā majjhe bhinnaṃ viya samameva na visadisaṃ. Kiñca tato eva <bold>buddhena</bold> bhagavatā paveditadhammavinaye <bold>etesaṃ</bold> paṭipatti<bold>sāsanadhammo sobhati</bold> virocatīti attho. <bold>Ariyappavedite</bold>ti ariyena sammāsambuddhena sammadeva pakāsite ariyadhamme. Sammadeva samucchedapaṭippassaddhivinayānaṃ vasena <bold>suṭṭhu vinītā</bold> sabbakilesadarathapariḷāhānaṃ vūpasamena.</paragraph>
    <centered line="52">Sahāyakasuttavaṇṇanā niṭṭhitā.</centered>
    <centered line="53">Sāratthappakāsiniyā saṃyuttanikāya-aṭṭhakathāya</centered>
    <centered line="54">Bhikkhusaṃyuttavaṇṇanāya līnatthappakāsanā samattā.</centered>
    <centered line="55">Niṭṭhitā ca sāratthappakāsiniyā</centered>
    <centered line="56">Saṃyuttanikāya-aṭṭhakathāya nidānavaggavaṇṇanā.</centered>
  </content>
</document>