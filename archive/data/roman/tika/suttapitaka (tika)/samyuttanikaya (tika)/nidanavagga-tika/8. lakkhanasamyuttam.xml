<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0302t.tik7.xml</normativeSource>
    <source>roman/tika/suttapitaka (tika)/samyuttanikaya (tika)/nidanavagga-tika/8. lakkhanasamyuttam.xml</source>
    <script>roman</script>
    <directory>/tika/suttapitaka (tika)/samyuttanikaya (tika)/nidanavagga-tika</directory>
    <basename>8. lakkhanasamyuttam</basename>
    <titlePath>8. Lakkhaṇasaṃyuttaṃ - Nidānavagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">8. Lakkhaṇasaṃyuttaṃ</chapter>
    <title line="2">1. Paṭhamavaggo</title>
    <subhead line="3">1. Aṭṭhisuttavaṇṇanā</subhead>
    <paragraph line="4" number="202"><bold>Āyasmā</bold><pageBreak edition="Vipassana Research Institut" number="2.0161" /><pageBreak edition="Myanmar" number="2.0182" /><bold>ca lakkhaṇo</bold>tiādīsu ‘‘ko nāmāyasmā lakkhaṇo, kasmā ca ‘lakkhaṇo’ti nāmaṃ ahosi, ko cāyasmā moggallāno, kasmā ca sitaṃ pātvākāsī’’ti taṃ sabbaṃ pakāsetuṃ <bold>‘‘yvāya’’</bold>ntiādi āraddhaṃ. <bold>Lakkhaṇasampannenā</bold>ti purisalakkhaṇasampannena.</paragraph>
    <paragraph line="5">Īsaṃ hasitaṃ ‘‘sita’’nti vuccatīti āha <bold>‘‘mandahasita’’</bold>nti. <bold>Aṭṭhisaṅkhalika</bold>nti nayidaṃ aviññāṇakaṃ aṭṭhisaṅkhalikamattaṃ, atha kho eko petoti āha <bold>‘‘petaloke nibbatta’’</bold>nti. <bold>Ete attabhāvā</bold>ti petattabhāvā. <bold>Na āpāthaṃ āgacchantī</bold>ti devattabhāvā viya na āpāthaṃ āgacchanti pakatiyā. Tesaṃ pana ruciyā āpāthaṃ āgaccheyyuṃ manussānaṃ. Dukkhābhibhūtānaṃ anāthabhāvadassanapadaṭṭhānā karuṇāti āha <bold>‘‘kāruññe kattabbe’’</bold>ti. Attano ca sampattiṃ buddhañāṇassa ca sampattinti paccekaṃ sampattisaddo yojetabbo. Tadubhayaṃ vibhāvetuṃ <bold>‘‘taṃ hī’’</bold>tiādi vuttaṃ. Tattha attano sampattiṃ anussaritvā sitaṃ pātvākāsīti padaṃ ānetvā sambandhitabbaṃ. <bold>Dhammadhātū</bold>ti sabbaññutaññāṇaṃ sandhāya vadati. <bold>Dhammadhātū</bold>ti vā dhammānaṃ sabhāvo.</paragraph>
    <paragraph line="6"><bold>Itaro</bold>ti lakkhaṇatthero. <bold>Upapattī</bold>ti jāti. Upapattisīsena hi tathārūpaṃ attabhāvaṃ vadati. <bold>Lohatuṇḍakehī</bold>ti lohamayeheva tuṇḍakehi. <bold>Carantī</bold>ti ākāsena gacchanti. <bold>Acchariyaṃ vatā</bold>ti garahacchariyaṃ nāmetaṃ. <bold>Cakkhubhūtā</bold>ti sampattadibbacakkhukā, lokassa cakkhubhūtāti evaṃ vā ettha attho daṭṭhabbo.</paragraph>
    <paragraph line="7"><bold>Yatrā</bold>ti hetuatthe nipātoti āha <bold>‘‘yatrāti kāraṇavacana’’</bold>nti. Aññatra hi ‘‘yatra hi nāmā’’ti attho vuccati. <bold>Appamāṇe sattanikāye</bold> te ca kho vibhāgena kāmabhavādibhede bhave, nirayādibhedā <pageBreak edition="Vipassana Research Institut" number="2.0162" /> gatiyo, nānattakāyanānattasaññiādiviññāṇaṭṭhitiyo, tathārūpe sattāvāse ca sabbaññutaññāṇañca me upanetuṃ <bold>paccakkhaṃ karontena</bold>.</paragraph>
    <paragraph line="8"><bold>Goghātako</bold>ti <pageBreak edition="Myanmar" number="2.0183" /> gunnaṃ abhiṇhaṃ hananako. Tenāha <bold>‘‘vadhitvā vadhitvā’’</bold>ti. <bold>Tassā</bold>ti gunnaṃ vadhakakammassa. <bold>Aparāpariyakammassā</bold>ti aparāpariyavedanīyakammassa. Balavatā goghātakakammena vipāke dīyamāne aladdhokāsaṃ aparāpariyavedanīyaṃ tasmiṃ vipakkavipāke idāni laddhokāsaṃ <bold>‘‘avasesakamma’’</bold>nti vuttaṃ. <bold>Paṭisandhī</bold>ti pāpakammajanitā paṭisandhi. <bold>Kammasabhāgatāyā</bold>ti kammasadisabhāvena. <bold>Ārammaṇasabhāgatāyā</bold>ti ārammaṇassa sabhāgabhāvena sadisabhāvena. Yādise hi ārammaṇe pubbe taṃ kammaṃ tassa ca vipāko pavatto, tādiseyeva ārammaṇe idaṃ kammaṃ imassa vipāko ca pavattoti katvā vuttaṃ <bold>‘‘tasseva kammassa vipākāvasesenā’’</bold>ti. Bhavati hi taṃsadisepi tabbohāro yathā ‘‘so eva tittiro, tāniyeva osadhānī’’ti. <bold>Nimittaṃ ahosī</bold>ti pubbe katūpacitassa petūpapattinibbattanavasena katokāsassa tassa kammassa nimittabhūtaṃ idāni tathā upaṭṭhahantaṃ tassa vipākassa nimittaṃ ārammaṇaṃ ahosi. <bold>So</bold>ti goghātako. <bold>Aṭṭhisaṅkhalikapeto jāto</bold> kammasarikkhakavipākatāvasena.</paragraph>
    <centered line="9">Aṭṭhisuttavaṇṇanā niṭṭhitā.</centered>
    <subhead line="10">2. Pesisuttavaṇṇanā</subhead>
    <paragraph line="11" number="203"><bold>Gomaṃsapesiyo katvā</bold>ti gāviṃ vadhitvā vadhitvā gomaṃsaṃ phāletvā pesiyo katvā. <bold>Sukkhāpetvā</bold>ti kālantaraṃ ṭhapanatthaṃ sukkhāpetvā. Sukkhāpiyamānānaṃ maṃsapesīnañhi vallūrasamaññā.</paragraph>
    <centered line="12">Pesisuttavaṇṇanā niṭṭhitā.</centered>
    <subhead line="13">3. Piṇḍasuttavaṇṇanā</subhead>
    <paragraph line="14" number="204"><bold>Nippakkhacamme</bold>ti vigatapakkhacamme.</paragraph>
    <subhead line="15">4. Nicchavisuttavaṇṇanā</subhead>
    <paragraph line="16" number="205"> Urabbhe hanatīti <bold>orabbhiko. Eḷake</bold>ti aje.</paragraph>
    <subhead line="17">5. Asilomasuttavaṇṇanā</subhead>
    <paragraph line="18" number="206"><bold>Nivāpapuṭṭhe</bold>ti <pageBreak edition="Vipassana Research Institut" number="2.0163" /><pageBreak edition="Myanmar" number="2.0184" /> attanā dinnanivāpena posite. <bold>Asinā vadhitvā vadhitvā</bold> vikkiṇanto.</paragraph>
    <subhead line="19">6. Sattisuttavaṇṇanā</subhead>
    <paragraph line="20" number="207"><bold>Ekaṃ miga</bold>nti ekaṃ dīpakamigaṃ.</paragraph>
    <subhead line="21">7. Usulomasuttavaṇṇanā</subhead>
    <paragraph line="22" number="208"><bold>Kāraṇāhī</bold>ti yātanāhi. <bold>Ñatvā</bold>ti kammaṭṭhānaṃ ñatvā.</paragraph>
    <subhead line="23">8. Sūcilomasuttavaṇṇanā</subhead>
    <paragraph line="24" number="209"> Suṇoti pūretīti <bold>sūto,</bold> assadamakādiko.</paragraph>
    <subhead line="25">9. Dutiyasūcilomasuttavaṇṇanā</subhead>
    <paragraph line="26" number="210"> Pesuññūpasaṃhāravasena ito sutaṃ amutra, amutra vā sutaṃ idha sūcetīti <bold>sūcako</bold>. Anayabyasanaṃ pāpesi manusseti sambandho.</paragraph>
    <subhead line="27">10. Kumbhaṇḍasuttavaṇṇanā</subhead>
    <paragraph line="28" number="211"><bold>Vinicchayāmacco</bold>ti raññā aḍḍakaraṇe ṭhapito vinicchayamahāmatto. So hi gāmajanakāyaṃ kūṭeti vañcetīti <bold>gāmakūṭako</bold>ti vuccati. Keci ‘‘tādiso eva gāmajeṭṭhako gāmakūṭako’’ti vadanti. <bold>Samena bhavitabbaṃ,</bold> ‘‘dhammaṭṭho’’ti vattabbato. Rahassaṅge nisīdanavasena <bold>visamā nisajjāva ahosi</bold>.</paragraph>
    <centered line="29">Kumbhaṇḍasuttavaṇṇanā niṭṭhitā.</centered>
    <centered line="30">Paṭhamavaggavaṇṇanā niṭṭhitā.</centered>
    <title line="31">2. Dutiyavaggo</title>
    <subhead line="32">1. Sasīsakasuttavaṇṇanā</subhead>
    <paragraph line="33" number="212"><bold>Phusanto</bold>ti <pageBreak edition="Vipassana Research Institut" number="2.0164" /><pageBreak edition="Myanmar" number="2.0185" /> theyyāya phusanto.</paragraph>
    <subhead line="34">3. Nicchavitthisuttavaṇṇanā</subhead>
    <paragraph line="35" number="214"><bold>Mātugāmo</bold> sassāmiko <bold>attano phasse anissaro. Vaṭṭitvā</bold>ti bhassitvā aparaṃ gantvā.</paragraph>
    <subhead line="36">4. Maṅgulitthisuttavaṇṇanā</subhead>
    <paragraph line="37" number="215"> Maṅganavasena ulatīti <bold>maṅguli,</bold> virūpabībhacchabhāvena pavattatīti attho. Tenāha <bold>‘‘virūpaṃ duddasikaṃ bībhaccha’’</bold>nti.</paragraph>
    <subhead line="38">5. Okilinīsuttavaṇṇanā</subhead>
    <paragraph line="39" number="216"> Uddhaṃ uddhaṃ agginā pakkasarīratāya <bold>uppakkaṃ</bold>. Heṭṭhato paggharaṇavasena kilinnasarīratāya <bold>okilinī</bold>. Ito cito ca aṅgārasamparikiṇṇatāya <bold>okirinī</bold>. Tenāha <bold>‘‘sā kirā’’</bold>tiādi. <bold>Aṅgāracitake</bold>ti aṅgārasañcaye. <bold>Sarīrato paggharanti</bold> asuciduggandhajegucchāni sedagatāni. <bold>Tassa kira rañño</bold>ti tassa kāliṅgassa rañño. <bold>Nāṭakinī</bold>ti nacce adhikatā itthī. <bold>Seda</bold>nti sedanaṃ, tāpananti attho.</paragraph>
    <centered line="40">Okilinīsuttavaṇṇanā niṭṭhitā.</centered>
    <subhead line="41">6. Asīsakasuttavaṇṇanā</subhead>
    <paragraph line="42" number="217"><bold>Asīsakaṃ kabandhaṃ hutvā nibbatti</bold> kammāyūhanakāle tathā nimittaggahaṇaparicayato.</paragraph>
    <subhead line="43">7-11. Pāpabhikkhusuttādivaṇṇanā</subhead>
    <paragraph line="44" number="218-222"><bold>Lāmakabhikkhū</bold>ti <pageBreak edition="Vipassana Research Institut" number="2.0165" /><pageBreak edition="Myanmar" number="2.0186" /> hīnācāratāya lāmako, bhikkhuvesatāya, bhikkhāhārena jīvanato ca bhikkhu. <bold>Cittakeḷi</bold>nti cittaruciyaṃ taṃ taṃ kīḷanto. <bold>Ayamevā</bold>ti bhikkhuvatthusmiṃ vuttanayo eva.</paragraph>
    <centered line="45">Pāpabhikkhusuttādivaṇṇanā niṭṭhitā.</centered>
    <centered line="46">Sāratthappakāsiniyā saṃyuttanikāya-aṭṭhakathāya</centered>
    <centered line="47">Lakkhaṇasaṃyuttavaṇṇanāya līnatthappakāsanā samattā.</centered>
  </content>
</document>