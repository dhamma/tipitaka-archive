<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0302t.tik8.xml</normativeSource>
    <archivePath>roman/tika/suttapitaka (tika)/samyuttanikaya (tika)/nidanavagga-tika/9. opammasamyuttam.xml</archivePath>
    <baseFileName>9. opammasamyuttam</baseFileName>
    <titlePath>9. Opammasaṃyuttaṃ - Nidānavagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">9. Opammasaṃyuttaṃ</chapter>
    <subhead line="2">1. Kūṭasuttavaṇṇanā</subhead>
    <paragraph line="3" number="223"><bold>Kūṭaṃ</bold><pageBreak edition="Vipassana Research Institut" number="2.0166" /><pageBreak edition="Myanmar" number="2.0187" /><bold>gacchantī</bold>ti kūṭacchiddassa anupavisanavasena kūṭaṃ gacchanti. Yā ca gopānasiyo gopānasantaragatā, tāpi kūṭaṃ āhacca ṭhānena <bold>kūṭaṅgamā</bold>. Duvidhāpi kūṭe samosaraṇā. <bold>Kūṭassa samugghātena</bold> vināsena bhijjanena. <bold>Avijjāya samugghātenā</bold>ti avijjāya accantameva appavattiyā. Tena ca mokkhadhammādhigamena tadanurūpadhammādhigamo dassito. <bold>Appamattā</bold>ti pana iminā tassa upāyo dassito.</paragraph>
    <centered line="4">Kūṭasuttavaṇṇanā niṭṭhitā.</centered>
    <subhead line="5">2. Nakhasikhasuttavaṇṇanā</subhead>
    <paragraph line="6" number="224"><bold>Evaṃ appakā</bold> yathā nakhasikhāya āropitapaṃsu, sugatisaṃvattaniyassa kammassa appakattā <bold>evaṃ devesupī</bold>ti hīnūdāharaṇavasena vuttaṃ. Appatarā hi sattā ye devesu jāyanti, tañca kho kāmadevesu. Itaresu pana vattabbameva natthi.</paragraph>
    <centered line="7">Nakhasikhasuttavaṇṇanā niṭṭhitā.</centered>
    <subhead line="8">3. Kulasuttavaṇṇanā</subhead>
    <paragraph line="9" number="225"><bold>Vidhaṃsayanti</bold> viheṭhayanti. <bold>Vaḍḍhitā</bold>ti bhāvanāpāripūrivasena paribrūhitā. <bold>Punappunaṃ katā</bold>ti bhāvanāya bahulīkaraṇena aparāparaṃ pavattitā <bold>yuttayānaṃ viya katā</bold>ti yathā yuttaṃ ājaññarathaṃ chekena sārathinā adhiṭṭhitaṃ yathāruci pavattati, evaṃ yathāruci pavattiyā gamitā. <bold>Patiṭṭhānaṭṭhenā</bold>ti adhiṭṭhānaṭṭhena. <bold>Vatthu viya katā</bold> sabbaso upakkilesavisodhanena suvisodhitamariyādaṃ viya katā. <bold>Adhiṭṭhitā</bold>ti paṭipakkhadūrībhāvato subhāvitabhāvena avikampaneyyatāya ṭhapitā <pageBreak edition="Vipassana Research Institut" number="2.0167" />. <bold>Samantato citā</bold>ti sabbabhāgena bhāvanūpacayaṃ gamitā. Tenāha <bold>‘‘suvaḍḍhitā’’</bold>ti <pageBreak edition="Myanmar" number="2.0188" />. <bold>Suṭṭhu samāraddhā</bold>ti mettābhāvanāya matthakappattiyā sammadeva sampāditā.</paragraph>
    <centered line="10">Kulasuttavaṇṇanā niṭṭhitā.</centered>
    <subhead line="11">4. Okkhāsuttavaṇṇanā</subhead>
    <paragraph line="12" number="226"><bold>Mahāmukhaukkhalīna</bold>nti mahāmukhānaṃ mahantakoḷumbānaṃ sataṃ. <bold>Paṇītabhojanabharitāna</bold>nti sappimadhusakkarādīhi upanītapaṇītabhojanehi paripuṇṇānaṃ. <bold>Tassā</bold>ti pāṭhassa. <bold>Goduhanamatta</bold>nti godohanavelāmattaṃ. Taṃ pana kittakaṃ adhippetanti āha <bold>‘‘gāviyā’’</bold>tiādi. <bold>Sabbasattesu hitapharaṇa</bold>nti anodhisomettābhāvanamāha – mettacittaṃ appanāppattaṃ bhāvetuṃ sakkotīti adhippāyo. Tampi tato yathāvuttadānato <bold>mahapphalatara</bold>nti.</paragraph>
    <centered line="13">Okkhāsuttavaṇṇanā niṭṭhitā.</centered>
    <subhead line="14">5. Sattisuttavaṇṇanā</subhead>
    <paragraph line="15" number="227"><bold>Agge paharitvā</bold>ti tiṇhaphalasattiyā agge hatthena vā muṭṭhinā vā pahāraṃ datvā. <bold>Kappāsavaṭṭiṃ viyā</bold>ti pahatakappāsapiṇḍaṃ viya. <bold>Niyyāsavaṭṭiṃ viyā</bold>ti phalasaṇṭhānaṃ niyyāsapiṇḍaṃ viya. <bold>Ekato katvā</bold>ti kalikādibhāvena vīsatiṃsapiṇḍāni ekajjhaṃ katvā. <bold>Alliyāpento</bold> piṇḍaṃ karonto. <bold>Paṭileṇetī</bold>ti paṭilīnayati nāmeti. <bold>Alliyāpento</bold> te dvepi dhārā ekato samphusāpento. <bold>Paṭikoṭṭetī</bold>ti paṭipaharati. Tattha khaṇḍaṃ viya niyyāso. <bold>Kappāsavaṭṭanakaraṇīya</bold>nti vihatassa kappāsassa paṭisaṃharaṇavasena bandhanadaṇḍaṃ. <bold>Pavattento</bold>ti kappāsassa saṃvellanavasena pavattento.</paragraph>
    <centered line="16">Sattisuttavaṇṇanā niṭṭhitā.</centered>
    <subhead line="17">6. Dhanuggahasuttavaṇṇanā</subhead>
    <paragraph line="18" number="228"><bold>Daḷhadhanuno</bold>ti <pageBreak edition="Myanmar" number="2.0189" /> thirataradhanuno. Idāni tassa thiratarabhāvaṃ paricchedato dassetuṃ <bold>‘‘daḷhadhanū’’</bold>tiādi vuttaṃ. Tattha <bold>dvisahassathāma</bold>nti palānaṃ dvisahassathāmaṃ. Vuttamevatthaṃ pākaṭataraṃ katvā dassetuṃ <bold>‘‘yassā’’</bold>tiādimāha. Tattha <bold>yassā</bold>ti dhanuno. <bold>Āropitassā</bold>ti jiyaṃ āropitassa. <bold>Jiyābaddho</bold>ti jiyāya baddho. Pathavito muccati, etaṃ ‘‘dvisahassathāma’’nti veditabbaṃ <pageBreak edition="Vipassana Research Institut" number="2.0168" />. <bold>Lohasīsādīna</bold>nti kāḷalohatambalohasīsādīnaṃ. <bold>Bhāro</bold>ti purisabhāro, so pana majjhimapurisassa vasena edisaṃ tassa balaṃ daṭṭhabbaṃ. <bold>Uggahitasippā</bold> dhanuvedasikkhāvasena. <bold>Ciṇṇavasībhāvā</bold> lakkhesu avirajjhanasarakkhepavasena. Kataṃ rājakulādīsu upagantvā asanaṃ sarakkhepo etehīti <bold>katūpasanā</bold>ti āha <bold>‘‘rājakulādīsu dassitasippā’’</bold>ti.</paragraph>
    <paragraph line="19">‘‘Bodhisatto cattāri kaṇḍāni āharī’’ti vatvā tameva atthaṃ vitthārato dassento <bold>‘‘tadā kirā’’</bold>tiādimāha. Tattha <bold>javissāmā</bold>ti dhāvissāma. <bold>Aggi uṭṭhahī</bold>ti sīghapatanasantāpena ca sūriyarasmisantāpassa āsannabhāvena ca usumā uṭṭhahi. <bold>Pakkhapañjarenā</bold>ti pakkhajālantarena.</paragraph>
    <paragraph line="20"><bold>Nivattitvā</bold>ti ‘‘nippayojanamidaṃ javana’’nti nivattitvā. <bold>Pattakaṭāhena otthaṭapatto viyā</bold>ti pihitapatto viya ahosi, vegasā patanena nagarassa upari ākāsassa nirikkhaṇaṃ ahosi. Sañcāritattā <bold>anekahaṃsasahassasadiso paññāyi</bold> seyyathāpi bodhisattassa dhanuggahakāle sarakūṭādidassane.</paragraph>
    <paragraph line="21"><bold>Dukkara</bold>nti tassa adassanaṃ sandhāyāha, na attano patanaṃ. Sūriyamaṇḍalañhi atisīghena javena gacchantampi paññāsayojanāyāmavitthataṃ attano vipulatāya pabhassaratāya ca sattānaṃ cakkhussa gocarabhāvaṃ gacchati, javanahaṃso pana tādisena sūriyena saddhiṃ javena gacchanto na paññāyeyya. Tasmā vuttaṃ <bold>‘‘na sakkā tayā passitu’’</bold>nti. <bold>Cattāro</bold> akkhaṇavedhino. Gantvā gahite sotuṃ ghaṇḍaṃ piḷandhāpetvā sayaṃ puratthābhimukho nisinno. Puratthimadisābhimukhaṃ gatakaṇḍaṃ sandhāyāha <bold>‘‘paṭhamakaṇḍeneva saddhiṃ uppatitvā’’</bold>ti. Te cattāri kaṇḍāni ekakkhaṇeyeva khipiṃsu.</paragraph>
    <paragraph line="22">Āyuṃ <pageBreak edition="Myanmar" number="2.0190" /> saṅkharoti etenāti <bold>āyusaṅkhāro</bold>. Yathā hi kammajarūpānaṃ pavatti jīvitindriyapaṭibaddhā, evaṃ attabhāvassa pavatti tappaṭibaddhāti. Bahuvacananiddeso pana pāḷiyaṃ ekasmiṃ khaṇe anekasatasaṅkhassa jīvitindriyassa upalabbhanato. <bold>Taṃ</bold> jīvitindriyaṃ. <bold>Tato</bold> yathāvuttadevatānaṃ javato <bold>sīghataraṃ khīyati</bold> ittarakhaṇattā. Vuttañhetaṃ –</paragraph>
    <gatha1 line="23">‘‘Jīvitaṃ attabhāvo ca, sukhadukkhā ca kevalā;</gatha1>
    <gathalast line="24">Ekacittasamāyuttā, lahuso vattate khaṇo’’ti. (mahāni. 10);</gathalast>
    <paragraph line="25"><bold>Bhedo</bold>ti <pageBreak edition="Vipassana Research Institut" number="2.0169" /> bhaṅgo. <bold>Na sakkā paññāpetuṃ</bold> tatopi ativiya ittarakhaṇattā.</paragraph>
    <centered line="26">Dhanuggahasuttavaṇṇanā niṭṭhitā.</centered>
    <subhead line="27">7. Āṇisuttavaṇṇanā</subhead>
    <paragraph line="28" number="229"> Aññe rājāno ca bhāgaṃ gaṇhantā ime viya dasabhāgaṃ gaṇhantīti tesamayaṃ anugati paññāyati. Mahājanassa ānayanato <bold>ānako</bold>ti āha <bold>‘‘evaṃladdhanāmo’’</bold>ti. Idāni taṃ ādito paṭṭhāya āgamanānukkamaṃ dassetuṃ <bold>‘‘himavante kirā’’</bold>tiādimāha. <bold>Kareṇu</bold>nti kareṇukaṃ, hatthininti attho. <bold>Sakkariṃsū</bold>ti anatthapariharaṇavasena pasatthūpahāravasena ca pūjesuṃ. <bold>Otarī</bold>ti kuḷīradahaṃ pāvisi. <bold>Paṭikkamitvā</bold> ṭhapanavasena apakkamitvā <bold>pati</bold>.</paragraph>
    <paragraph line="29"><bold>Suvaṇṇarajatādimaya</bold>nti kismiñci chidde suvaṇṇamayaṃ, kismiñci rajatamayaṃ, kismiñci phalikamayaṃ <bold>āṇiṃ ghaṭayiṃsu</bold> bandhiṃsu. Pubbe pharitvā tiṭṭhantassa dvādasa yojanāni pamāṇo etassāti <bold>dvādasayojanappamāṇo,</bold> saddo. Athassa anekasatakāle gacchante <bold>antosālāyampi dukkhena suyyittha</bold> āṇisaṅghāṭamattattā.</paragraph>
    <paragraph line="30"><bold>Gambhīrā</bold>ti agādhā dukkhogāḷhā. Sallasuttañhi ‘‘animittamanaññāta’’ntiādinā pāḷivasena gambhīraṃ, na atthagambhīraṃ. Tathā hi tattha tā tā gāthā duviññeyyarūpā tiṭṭhanti, duviññeyyaṃ ñāṇena dukkhogāhanti katvā ‘‘gambhīra’’nti <pageBreak edition="Myanmar" number="2.0191" /> vuccati. Pubbāparampettha kāsañci gāthānaṃ duviññeyyatāya dukkhogāhameva, tasmā taṃ pāḷivasena ‘‘gambhīra’’nti vuttaṃ <bold>‘‘pāḷivasena gambhīrā sallasuttasadisā’’</bold>ti. Iminā nayena ‘‘atthavasena gambhīrā’’ti ettha attho veditabbo. Mahāvedallasuttassa atthavasena gambhīratā pākaṭāyeva. Lokaṃ uttaratīti lokuttaro, navavidhaappamāṇadhammo, so atthabhūto etesaṃ atthīti <bold>lokuttarā</bold>. Tenāha <bold>‘‘lokuttaraatthadīpakā’’</bold>ti. <bold>Sattasuññatadhammamattamevā</bold>ti sattena attanā suññataṃ kevalaṃ dhammamattameva. <bold>Uggahetabbaṃ pariyāpuṇitabba</bold>nti ca liṅgavacanavipallāsena vuttanti āha <bold>‘‘uggahetabbe ca pariyāpuṇitabbe cā’’</bold>ti. <bold>Kavitā</bold>ti kavino kammaṃ kavikatā. Yassa pana yaṃ kammaṃ, taṃ tena katanti vuccatīti āha <bold>‘‘kavitāti kavīhi katā’’</bold>ti. <bold>Itaraṃ</bold> ‘‘kāveyyā’’ti padaṃ, kabbanti vuttaṃ hoti. ‘‘Kabba’’nti ca kavinā vuttanti attho. Tenāha <bold>‘‘tasseva vevacana’’</bold>nti. <bold>Cittakkharā</bold>ti vicitrākāraakkharā. <bold>Sāsanato bahibhūtā</bold>ti na sāsanāvacarā. <bold>Tesaṃ sāvakehī</bold>ti ‘‘buddhānaṃ sāvakā’’ti <pageBreak edition="Vipassana Research Institut" number="2.0170" /> apaññātānaṃ yesaṃ kesañci sāvakehi. <bold>Anuggayhamānā</bold>ti na uggayhamānā savanadhāraṇaparicayaatthūpaparikkhādivasena anuggayhamānā. <bold>Antaradhāyanti</bold> adassanaṃ gacchanti.</paragraph>
    <centered line="31">Āṇisuttavaṇṇanā niṭṭhitā.</centered>
    <subhead line="32">8. Kaliṅgarasuttavaṇṇanā</subhead>
    <paragraph line="33" number="230"> Kaliṅgaraṃ vuccati khuddakadārukhaṇḍaṃ, taṃ upadhānaṃ etesanti <bold>kaliṅgarūpadhānā</bold>. Licchavī pana khadiradaṇḍaṃ upadhānaṃ katvā tadā vihariṃsu. Tasmā vuttaṃ <bold>‘‘khadiraghaṭikāsū’’</bold>tiādi. Pakativijjusaññito natthi etesaṃ khaṇo vijjhaneti <bold>akkhaṇavedhino</bold> tato sīghataraṃ vijjhanato. ‘‘Akkhaṇa’’nti vijju vuccati ittarakhaṇattā. Akkhaṇobhāsena lakkhaṇavedhakā <bold>akkhaṇavedhino</bold>. Anekadhā bhinnassa vālassa vijjhanena <bold>vālavedhino</bold>. Vālekadeso hi idha ‘‘vālo’’ti gahito.</paragraph>
    <paragraph line="34">Bahudeva divasabhāgaṃ padhānānuyogato uppannadarathaparissamavinodanatthaṃ <bold>nhāyitvā. Te sandhāyā</bold>ti te tathārūpe padhānakammikabhikkhū sandhāya. <bold>Idaṃ</bold> idāni vuccamānaṃ atthajātaṃ <bold>vuttaṃ</bold> porāṇaṭṭhakathāyaṃ. <bold>Ayampi dīpo</bold>ti <pageBreak edition="Myanmar" number="2.0192" /> tambapaṇṇidīpamāha. Padhānānuyuñjanavelāya nivedanavasena tattha tattha ekajjhaṃ pahataghaṇḍinigghoseneva <bold>ekaghaṇḍinigghoso,</bold> tattha tattha paṇṇasālādīsu vasantānaṃ bhikkhūnaṃ vasena ekapadhānabhūto. Nānāmukhoti anurādhapurassa pacchimadisāyaṃ eko vihāro, <bold>pilicchikoḷi</bold>nagarassa puratthimadisāyaṃ. Ubhayattha pavattaghaṇḍisaddā antarāpavattaghaṇḍisaddehi missetvā osaranti. <bold>Kalyāṇiyaṃ</bold> pavattaghaṇḍisaddo tathā nāgadīpe.</paragraph>
    <centered line="35">Kaliṅgarasuttavaṇṇanā niṭṭhitā.</centered>
    <subhead line="36">9. Nāgasuttavaṇṇanā</subhead>
    <paragraph line="37" number="231"><bold>Atikkantavela</bold>nti bhattānumodanaupanisinnakathāvelato atikkantavelaṃ. <bold>Asambhinnenā</bold>ti sarasampattito asambhinnena, sarassa uccāraṇasampattiṃ aparihāpetvāti attho. Aparisuddhāsayatāya <bold>neva guṇavaṇṇāya na ñāṇabalāya hoti. Ta</bold>nti taṃ tathā paccayānaṃ paribhuñjanaṃ, taṃ tathā micchāpaṭipajjanaṃ.</paragraph>
    <centered line="38">Nāgasuttavaṇṇanā niṭṭhitā.</centered>
    <subhead line="39">10. Biḷārasuttavaṇṇanā</subhead>
    <paragraph line="40" number="232"><bold>Gharānaṃ</bold><pageBreak edition="Vipassana Research Institut" number="2.0171" /><bold>sandhī</bold>ti gharena gharassa sambandhaṭṭhānaṃ. Saha malena vattatīti <bold>samalaṃ</bold>. Gehato gāmato ca nikkhamanacandanikaṭṭhānaṃ. <bold>Saṅkāraṭṭhāna</bold>nti saṅkārakūṭaṃ. Keci ‘‘sandhisaṅkārakūṭaṭṭhāna’’nti vadanti. <bold>Vuṭṭhāna</bold>nti āpannaāpattito, na kilesato vuṭṭhānaṃ, suddhante adhiṭṭhānaṃ. Taṃ pana yathāāpannāya āpattiyā ‘‘desanā’’tveva vuccatīti āha <bold>‘‘desanā paññāyatī’’</bold>ti.</paragraph>
    <centered line="41">Biḷārasuttavaṇṇanā niṭṭhitā.</centered>
    <subhead line="42">11. Siṅgālasuttavaṇṇanā</subhead>
    <paragraph line="43" number="233"><bold>Ettakampī</bold>ti <pageBreak edition="Myanmar" number="2.0193" /> iminā jarasiṅgālena laddhabbaṃ cittassādamattampi na labhissati sakalameva kappaṃ sabbaso avīcijālāhi nirantaraṃ jhāyamānatāya niccadukkhāturabhāvato.</paragraph>
    <centered line="44">Siṅgālasuttavaṇṇanā niṭṭhitā.</centered>
    <subhead line="45">12. Dutiyasiṅgālasuttavaṇṇanā</subhead>
    <paragraph line="46" number="234"><bold>Katajānana</bold>nti katūpakārajānanaṃ. <bold>Kataveditā</bold>ti tasseva paresaṃ pākaṭakaraṇavasena jānanameva. <bold>Ācāramevā</bold>ti katāparādhameva.</paragraph>
    <centered line="47">Dutiyasiṅgālasuttavaṇṇanā niṭṭhitā.</centered>
    <centered line="48">Sāratthappakāsiniyā saṃyuttanikāya-aṭṭhakathāya</centered>
    <centered line="49">Opammasaṃyuttavaṇṇanāya līnatthappakāsanā samattā.</centered>
  </content>
</document>