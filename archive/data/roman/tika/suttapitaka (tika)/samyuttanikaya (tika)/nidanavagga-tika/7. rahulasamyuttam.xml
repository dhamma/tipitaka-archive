<?xml version="1.0"?>
<document>
<metadata>
<normativeSource>http://tipitaka.org/romn/cscd/s0302t.tik6.xml</normativeSource>
<archivePath>roman/tika/suttapitaka (tika)/samyuttanikaya (tika)/nidanavagga-tika/7. rahulasamyuttam.xml</archivePath>
<title>7. Rāhulasaṃyuttaṃ - Nidānavagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">7. Rāhulasaṃyuttaṃ</chapter>
<title line="2">1. Paṭhamavaggo</title>
<subhead line="3">1-8. Cakkhusuttādivaṇṇanā</subhead>
<paragraph line="4" number="188-195"><bold>Ekavihārī</bold>ti <pageBreak edition="V" number="2.0158" /><pageBreak edition="M" number="2.0179" />catūsupi iriyāpathesu ekākī hutvā viharanto. <bold>Vivekaṭṭho</bold>ti vivittaṭṭho, tenāha <bold>‘‘nissaddo’’</bold>ti. <bold>Satiyā avippavasanto</bold>ti satiyā avippavāsena ṭhito, sabbadā avijahanavasena pavatto. <bold>Ātāpīti vīriyasampanno</bold>ti sabbaso kilesānaṃ ātāpanaparitāpanavasena pavattavīriyasamaṅgībhūto. <bold>Pahitatto</bold>ti tasmiṃ visesādhigame pesitacitto, tattha ninno tappabbhāroti attho. <bold>Hutvā abhāvākārenā</bold>ti uppattito pubbe avijjamāno paccayasamavāyena hutvā uppajjitvā bhaṅguparamasaṅkhātena abhāvākārena. <bold>Anicca</bold>nti niccadhuvatābhāvato. <bold>Uppādavayavantatāyā</bold>ti khaṇe khaṇe uppajjitvā nirujjhanato. <bold>Tāvakālikatāyā</bold>ti taṅkhaṇikatāya. <bold>Vipariṇāmakoṭiyā</bold>ti vipariṇāmavantatāya. Cakkhuñhi upādāya vikārāpajjanena vipariṇamantaṃ vināsaṃ paṭipīḷaṃ pāpuṇāti. <bold>Niccapaṭikkhepato</bold>ti niccatāya paṭikkhipitabbato lesamattassapi anupalabbhanato. <bold>Dukkhamanaṭṭhenā</bold>ti nirantaradukkhatāya dukkhena khamitabbato. <bold>Dukkhavatthukaṭṭhenā</bold>ti nānappakāradukkhādhiṭṭhānato. <bold>Satatasampīḷanaṭṭhenā</bold>ti abhiṇhatāpasabhāvato. <bold>Sukhapaṭikkhepenā</bold>ti sukhabhāvassa paṭikkhipitabbato. <bold>Taṇhāgāho</bold>mamaṃkārabhāvato. <bold>Mānagāho</bold>ahaṃkārabhāvato. <bold>Diṭṭhigāho</bold>‘‘attā me’’ti vipallāsabhāvato. <bold>Virāgavasenā</bold>ti virāgaggahaṇena. Tathā <bold>vimuttivasenā</bold>ti vimuttiggahaṇena.</paragraph>
<paragraph line="5"><bold>Pasādāva gahitā</bold>dvārabhāvappattassa adhippetattā. <bold>Sammasanacāracittaṃ</bold>dvārabhūtamanoti adhippāyo.</paragraph>
<paragraph line="6"><bold>Chaṭṭhe</bold>ārammaṇe <bold>tebhūmakadhammā</bold>sammasanacārassa adhippetattā. Yathā paṭhamasutte pañca pasādā gahitā, na sasambhāracakkhuādayo, evaṃ <pageBreak edition="M" number="2.0180" />tatiyasutte na pasādavatthukacittameva gahitaṃ. Na <pageBreak edition="V" number="2.0159" />taṃsampayuttā dhammā. Evañhi avadhāraṇaṃ sātthakaṃ hoti aññathā tena apanetabbassa abhāvato. <bold>Sabbatthā</bold>ti sabbesu catutthasuttādīsu. <bold>Javanappattā</bold>ti javanacittasaṃyuttā.</paragraph>
<centered line="7">Cakkhusuttādivaṇṇanā niṭṭhitā.</centered>
<subhead line="8">9. Dhātusuttavaṇṇanā</subhead>
<paragraph line="9" number="196">Ākāsadhātu rūpaparicchedatāya rūpapariyāpannanti adhippāyena <bold>‘‘sesāhi rūpa’’</bold>nti vuttaṃ. <bold>Nāmarūpa</bold>nti tebhūmakaṃ nāmaṃ rūpañca kathitaṃ.</paragraph>
<centered line="10">Dhātusuttavaṇṇanā niṭṭhitā.</centered>
<subhead line="11">10. Khandhasuttavaṇṇanā</subhead>
<paragraph line="12" number="197"><bold>Sabbasaṅgāhikaparicchedenā</bold>ti dhammasaṅgaṇhanapariyāyena. <bold>Idhā</bold>ti imasmiṃ sutte. <bold>Tebhūmakāti gahetabbā</bold>sammasanacārassa adhippetattā.</paragraph>
<centered line="13">Khandhasuttavaṇṇanā niṭṭhitā.</centered>
<centered line="14">Paṭhamavaggavaṇṇanā niṭṭhitā.</centered>
<title line="15">2. Dutiyavaggo</title>
<subhead line="16">11. Anusayasuttavaṇṇanā</subhead>
<paragraph line="17" number="200">Dutiyavagge <bold>attano</bold>ti āyasmā rāhulo attano saviññāṇakaṃ kāyaṃ dasseti. <bold>Parassā</bold>ti parassa aviññāṇakakāyaṃ dasseti. Parasantāne vā arūpe dhamme aggahetvā rūpakāyameva gaṇhanto vadati. Apare ‘‘asaññasattānaṃ attabhāvaṃ sandhāya tathā vutta’’nti vadanti. <bold>Purimenā</bold>ti ‘‘imasmiṃ saviññāṇake kāye’’ti iminā padena. <bold>Pacchimenā</bold>ti ‘‘bahiddhā’’ti iminā padena. <bold>Ete kilesā</bold>ti ete <pageBreak edition="M" number="2.0181" />diṭṭhitaṇhāmānasaññitā kilesā. <bold>Etesu vatthūsū</bold>ti ajjhattabahiddhāvatthūsu. <bold>Samma…pe… passatī</bold>ti pubbabhāge vipassanāñāṇena sammasanavasena, maggakkhaṇe abhisamayavasena suṭṭhu attapaccakkhena ñāṇena passati.</paragraph>
<centered line="18">Anusayasuttavaṇṇanā niṭṭhitā.</centered>
<subhead line="19">12. Apagatasuttavaṇṇanā</subhead>
<paragraph line="20" number="201">‘‘Ahameta’’nti <pageBreak edition="V" number="2.0160" />ahaṃkārādīnaṃ anavasesappahānena accantameva <bold>apagataṃ</bold>.</paragraph>
<centered line="21">Apagatasuttavaṇṇanā niṭṭhitā.</centered>
<centered line="22">Dutiyavaggavaṇṇanā niṭṭhitā.</centered>
<paragraph line="23"><bold>Dvīsū</bold>ti paṭhamavaggādīsu. Desanāya asekkhabhūmiyā desitattā <bold>asekkhabhūmi kathitā. Paṭhamo</bold>ti paṭhamavaggo ‘‘sādhu me, bhante, bhagavā’’tiādinā <bold>āyācantassa, dutiyo anāyācantassa</bold>therassa ajjhāsayavasena kathito. <bold>Vimuttiparipācanīyadhammā</bold>nāma vivaṭṭasannissitā saddhindriyādayo. Tena pana vipassanāya kathitattā kathitā evāti. Taṃtaṃdesanānusārena hi thero te dhamme paripākaṃ pāpesi. Tathā hi bhagavā dutiyavaggaṃ anāyācitopi desesi.</paragraph>
<centered line="24">Sāratthappakāsiniyā saṃyuttanikāya-aṭṭhakathāya</centered>
<centered line="25">Rāhulasaṃyuttavaṇṇanāya līnatthappakāsanā samattā.</centered>
</body>
</document>