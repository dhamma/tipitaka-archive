<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0302t.tik5.xml</normativeSource>
    <source>roman/tika/suttapitaka (tika)/samyuttanikaya (tika)/nidanavagga-tika/6. labhasakkarasamyuttam.xml</source>
    <script>roman</script>
    <directory>/tika/suttapitaka (tika)/samyuttanikaya (tika)/nidanavagga-tika</directory>
    <basename>6. labhasakkarasamyuttam</basename>
    <titlePath>6. Lābhasakkārasaṃyuttaṃ - Nidānavagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">6. Lābhasakkārasaṃyuttaṃ</chapter>
    <title line="2">1. Paṭhamavaggo</title>
    <subhead line="3">1. Dāruṇasuttavaṇṇanā</subhead>
    <paragraph line="4" number="157"><bold>Thaddho</bold>ti <pageBreak edition="Vipassana Research Institut" number="2.0152" /><pageBreak edition="Myanmar" number="2.0173" /> kakkhaḷo aniṭṭhassa padānato. <bold>Catupaccayalābho</bold>ti catunnaṃ paccayānaṃ paṭilābho. <bold>Sakkāro</bold>ti tehiyeva paccayehi susaṅkhatehi pūjanā, so pana atthato sampattiyevāti āha <bold>‘‘tesaṃyeva…pe… lābho’’</bold>ti. <bold>Vaṇṇaghoso</bold>ti guṇakittanā. Antarāyassa anativattanato <bold>antarāyiko</bold> anatthāvahattā.</paragraph>
    <centered line="5">Dāruṇasuttavaṇṇanā niṭṭhitā.</centered>
    <subhead line="6">2. Baḷisasuttavaṇṇanā</subhead>
    <paragraph line="7" number="158"> Baḷisena carati, tena vā jīvatīti <bold>bāḷisiko</bold>. Tenāha <bold>‘‘baḷisaṃ gahetvā caramāno’’</bold>ti. <bold>Āmisagata</bold>nti āmisūpagataṃ āmisapatitaṃ. Tenāha <bold>‘‘āmisamakkhita’’</bold>nti. Bhinnādhikaraṇānampi bāhiratthasamāso hotevāti āha <bold>‘‘āmise cakkhudassana’’</bold>nti. Ayo vuccati sukhaṃ, tabbidhuratāya <bold>anayo,</bold> dukkhanti āha <bold>‘‘dukkhaṃ patto’’</bold>ti. <bold>Assā</bold>ti etena. Kattuatthe hi etaṃ sāmivacanaṃ. Yathā kilesā vattanti, evaṃ pavattamāno puggalo kilesavippayogo na hotīti vuttaṃ <bold>‘‘yathā kilesamārassa kāmo, evaṃ kattabbo’’</bold>ti.</paragraph>
    <centered line="8">Baḷisasuttavaṇṇanā niṭṭhitā.</centered>
    <subhead line="9">3-4. Kummasuttādivaṇṇanā</subhead>
    <paragraph line="10" number="159-160"> Aṭṭhikacchapā vuccanti yesaṃ kapālamatthake tikhiṇā aṭṭhikoṭi hoti, tesaṃ samūho <bold>aṭṭhikacchapakulaṃ</bold>. Macchakacchapādīnaṃ sarīre lambantī papatatīti <bold>papatā,</bold> vuccamānākāro <pageBreak edition="Vipassana Research Institut" number="2.0153" /> ayakaṇṭako. <bold>Ayakosake</bold>ti <pageBreak edition="Myanmar" number="2.0174" /> ayomayakosake. <bold>Kaṇṇikasallasaṇṭhāno</bold>ti attanikāpanasallasaṇṭhāno. <bold>Ayakaṇṭako</bold>ti ayomayavaṅkakaṇṭako. <bold>Nikkhamati</bold> ettha athāvarato. Pavesitamatto hi so. <bold>Idāni tvaṃ</bold> ‘‘amhāka’’nti na vattabbo. <bold>Ito anantarasutte</bold>ti catutthasuttamāha.</paragraph>
    <centered line="11">Kummasuttādivaṇṇanā niṭṭhitā.</centered>
    <subhead line="12">5. Mīḷhakasuttavaṇṇanā</subhead>
    <paragraph line="13" number="161"><bold>Mīḷhakā</bold>ti evaṃ itthiliṅgavasena vuccamānā. <bold>Gūthapāṇakā</bold>ti gūthabhakkhapāṇakā. <bold>Anto</bold>ti kucchiyaṃ.</paragraph>
    <centered line="14">Mīḷhakasuttavaṇṇanā niṭṭhitā.</centered>
    <subhead line="15">6. Asanisuttavaṇṇanā</subhead>
    <paragraph line="16" number="162"> ‘‘Ime lābhasakkāraṃ anāharantā jighacchādidukkhaṃ pāpuṇantū’’ti evaṃ na sattānaṃ dukkhakāmatāya evamāhāti ānetvā sambandho. <bold>Anantadukkhaṃ anubhoti</bold> aparāparaṃ uppajjanakaakusalacittānaṃ bahubhāvato.</paragraph>
    <centered line="17">Asanisuttavaṇṇanā niṭṭhitā.</centered>
    <subhead line="18">7. Diddhasuttavaṇṇanā</subhead>
    <paragraph line="19" number="163"> Acchavisayuttāti vā diddhe gatena <bold>gatadiddhena</bold>. Tenāha <bold>‘‘visamakkhitenā’’</bold>ti.</paragraph>
    <centered line="20">Diddhasuttavaṇṇanā niṭṭhitā.</centered>
    <subhead line="21">8. Siṅgālasuttavaṇṇanā</subhead>
    <paragraph line="22" number="164"><bold>Jarasiṅgālo</bold>tveva <pageBreak edition="Myanmar" number="2.0175" /> vuccati sarīrasobhāya abhāvato. Sarīrassa uggatakaṇṭakattā <bold>ukkaṇṭakena nāma. Phuṭatī</bold>ti phalati bhijjati.</paragraph>
    <centered line="23">Siṅgālasuttavaṇṇanā niṭṭhitā.</centered>
    <subhead line="24">9. Verambhasuttavaṇṇanā</subhead>
    <paragraph line="25" number="165"><bold>Kāyaṃ</bold><pageBreak edition="Vipassana Research Institut" number="2.0154" /><bold>na rakkhati nāma</bold> chabbīsatiyā sāruppānaṃ pariccajanato. <bold>Vācaṃ na rakkhati nāma</bold> rāgasāmantā ca kodhasāmantā ca yāva nicchāraṇato.</paragraph>
    <centered line="26">Verambhasuttavaṇṇanā niṭṭhitā.</centered>
    <subhead line="27">10. Sagāthakasuttavaṇṇanā</subhead>
    <paragraph line="28" number="166"><bold>‘‘Yassa sakkariyamānassā’’</bold>ti ettha <bold>asakkārena cūbhaya</bold>nti asakkārena ca ubhayañca, kadāci sakkārena, kadāci asakkārena kadāci ubhayenāti attho. Tenāha <bold>‘‘asakkārenā’’</bold>tiādi. Satatavihārānaṃ sampattiyā <bold>sātatiko</bold>ti āha <bold>‘‘arahatta…pe… sukhumadiṭṭhī’’</bold>tiādi. Tathā hi sā ‘‘vajirūpamañāṇa’’nti vuccati. <bold>Āgatattā</bold>ti phalasamāpattiṃ samāpajjituṃ tassā pubbaparikammaṃ upagatattā.</paragraph>
    <centered line="29">Sagāthakasuttavaṇṇanā niṭṭhitā.</centered>
    <centered line="30">Paṭhamavaggavaṇṇanā niṭṭhitā.</centered>
    <title line="31">2. Dutiyavaggo</title>
    <subhead line="32">1-2. Suvaṇṇapātisuttādivaṇṇanā</subhead>
    <paragraph line="33" number="167-168"><bold>Cāletuṃ na sakkoti</bold> sīlapabbatasannissitattā. <bold>Aññaṃ vā kiccaṃ karoti</bold> pageva sīlassa chaḍḍitattā. Tatiyādīsu apubbaṃ natthi.</paragraph>
    <centered line="34">Suvaṇṇapātisuttādivaṇṇanā niṭṭhitā.</centered>
    <centered line="35">Dutiyavaggavaṇṇanā niṭṭhitā.</centered>
    <title line="36">3. Tatiyavaggo</title>
    <subhead line="37">1. Mātugāmasuttavaṇṇanā</subhead>
    <paragraph line="38" number="170"> Yaṃ <pageBreak edition="Vipassana Research Institut" number="2.0155" /><pageBreak edition="Myanmar" number="2.0176" /> visabhāgavatthu purisassa cittaṃ pariyādāya ṭhātuṃ sakkotīti vuccati, tato visesato lābhasakkārova sattānaṃ cittaṃ pariyādāya ṭhātuṃ sakkotīti dassento bhagavā ‘‘na tassa, bhikkhave’’tiādimavocāti dassento <bold>‘‘na tassā’’</bold>tiādimāha.</paragraph>
    <centered line="39">Mātugāmasuttavaṇṇanā niṭṭhitā.</centered>
    <subhead line="40">2. Kalyāṇīsuttavaṇṇanā</subhead>
    <paragraph line="41" number="171"><bold>Dutiyaṃ uttānameva,</bold> tasseva atthassa kevalaṃ janapadakalyāṇīvasena vuttaṃ.</paragraph>
    <centered line="42">Kalyāṇīsuttavaṇṇanā niṭṭhitā.</centered>
    <subhead line="43">3-6. Ekaputtakasuttādivaṇṇanā</subhead>
    <paragraph line="44" number="172-175"><bold>Saddhā</bold>ti ariyamaggena āgatasaddhā adhippetāti āha <bold>‘‘sotāpannā’’</bold>ti.</paragraph>
    <centered line="45">Ekaputtakasuttādivaṇṇanā niṭṭhitā.</centered>
    <subhead line="46">7. Tatiyasamaṇabrāhmaṇasuttavaṇṇanā</subhead>
    <paragraph line="47" number="176"><bold>Evamādī</bold>ti <bold>ādi</bold>-saddena bāhusaccasaṃvarasīlādīnaṃ saṅgaho daṭṭhabbo. <bold>Lābhasakkārassa samudayaṃ</bold> uppattikāraṇaṃ samudayasaccavasena dukkhasaccassa uppattihetutāvasena.</paragraph>
    <centered line="48">Tatiyasamaṇabrāhmaṇasuttavaṇṇanā niṭṭhitā.</centered>
    <subhead line="49">8. Chavisuttavaṇṇanā</subhead>
    <paragraph line="50" number="177"><bold>Lābhasakkārasiloko</bold><pageBreak edition="Vipassana Research Institut" number="2.0156" /><pageBreak edition="Myanmar" number="2.0177" /><bold>narakādīsu nibbattento</bold>ti idaṃ tannissayaṃ kilesagaṇaṃ sandhāyāha. <bold>Nibbattento</bold>ti nibbattāpento. <bold>Imaṃ</bold> manussa<bold>attabhāvaṃ nāseti</bold> manussattaṃ puna nibbattituṃ appadānavasena. <bold>Tasmā</bold>ti duggatinibbattāpanato idha maraṇadukkhāvahanato ca.</paragraph>
    <centered line="51">Chavisuttavaṇṇanā niṭṭhitā.</centered>
    <subhead line="52">9. Rajjusuttavaṇṇanā</subhead>
    <paragraph line="53" number="178"><bold>Kharā pharusā</bold> chaviādīni chindane samatthā.</paragraph>
    <centered line="54">Rajjusuttavaṇṇanā niṭṭhitā.</centered>
    <subhead line="55">10. Bhikkhusuttavaṇṇanā</subhead>
    <paragraph line="56" number="179"><bold>Taṃ sandhāyā</bold>ti diṭṭhadhammasukhavihārassa okāsābhāvaṃ sandhāya.</paragraph>
    <centered line="57">Bhikkhusuttavaṇṇanā niṭṭhitā.</centered>
    <centered line="58">Tatiyavaggavaṇṇanā niṭṭhitā.</centered>
    <title line="59">4. Catutthavaggo</title>
    <subhead line="60">1-4. Bhindisuttādivaṇṇanā</subhead>
    <paragraph line="61" number="180-183"><bold>Devadatto sagge vā nibbatteyyā</bold>tiādi parikappavacanaṃ. Na hi paccekabodhiyaṃ niyatagatiko antarā maggaphalāni adhigantuṃ bhabboti. <bold>So</bold>ti anavajjadhammo. <bold>Assā</bold>ti devadattassa. <bold>Samucchedamagamā</bold> katūpacitassa mahato pāpadhammassa balena tasmiṃ attabhāve samucchedabhāvato, na accantāya. Akusalaṃ nāmetaṃ abalaṃ, kusalaṃ viya na mahābalaṃ, tasmā tasmiṃyeva attabhāve tādisānaṃ puggalānaṃ atekicchatā, aññathā sammattaniyāmo viya micchattaniyāmo accantiko <pageBreak edition="Myanmar" number="2.0178" /> siyā. Yadi evaṃ vaṭṭakhāṇukajotanā kathanti? Āsevanāvasena, tasmā <pageBreak edition="Vipassana Research Institut" number="2.0157" /> yathā ‘‘sakiṃ nimuggo nimuggo eva bālo’’ti vuttaṃ, evaṃ vaṭṭakhāṇukajotanā. Yādise hi paccaye paṭicca puggalo taṃ dassanaṃ gaṇhi, tathā ca paṭipanno, puna acintappativatte paccaye patitato sīsukkhipanamassa na hotīti na vattabbaṃ.</paragraph>
    <centered line="62">Bhindisuttādivaṇṇanā niṭṭhitā.</centered>
    <subhead line="63">5. Acirapakkantasuttavaṇṇanā</subhead>
    <paragraph line="64" number="184"><bold>Kāle sampatte</bold>ti gabbhassa paripākagatattā vijāyanakāle sampatte. <bold>Pota</bold>nti assatariyā puttaṃ. <bold>Eta</bold>nti ‘‘gabbho assatariṃ yathā’’ti etaṃ vacanaṃ.</paragraph>
    <centered line="65">Acirapakkantasuttavaṇṇanā niṭṭhitā.</centered>
    <subhead line="66">6. Pañcarathasatasuttavaṇṇanā</subhead>
    <paragraph line="67" number="185"> Abhiharīyatīti abhihāro, bhattaṃyeva abhihāro <bold>bhattābhihāro</bold>ti āha <bold>‘‘abhiharitabbaṃ bhatta’’</bold>nti. <bold>Macchapitta</bold>nti vāḷamacchapittaṃ. <bold>Pakkhipeyyu</bold>nti uragādinā osiñceyyuṃ.</paragraph>
    <centered line="68">Pañcarathasatasuttavaṇṇanā niṭṭhitā.</centered>
    <subhead line="69">7-13. Mātusuttādivaṇṇanā</subhead>
    <paragraph line="70" number="186-187"><bold>Mātupi hetū</bold>ti attano mātuyā uppannaanatthāvahassa pahānahetupi. <bold>Ito paresū</bold>ti ‘‘pitupi hetū’’ti evamādīsu.</paragraph>
    <centered line="71">Mātusuttādivaṇṇanā niṭṭhitā.</centered>
    <centered line="72">Sāratthappakāsiniyā saṃyuttanikāya-aṭṭhakathāya</centered>
    <centered line="73">Lābhasakkārasaṃyuttavaṇṇanāya līnatthappakāsanā samattā.</centered>
  </content>
</document>