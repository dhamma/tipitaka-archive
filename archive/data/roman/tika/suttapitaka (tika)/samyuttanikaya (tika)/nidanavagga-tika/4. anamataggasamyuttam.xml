<?xml version="1.0"?>
<document>
<metadata>
<normativeSource>http://tipitaka.org/romn/cscd/s0302t.tik3.xml</normativeSource>
<archivePath>roman/tika/suttapitaka (tika)/samyuttanikaya (tika)/nidanavagga-tika/4. anamataggasamyuttam.xml</archivePath>
<titlePath>4. Anamataggasaṃyuttaṃ - Nidānavagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">4. Anamataggasaṃyuttaṃ</chapter>
<title line="2">1. Paṭhamavaggo</title>
<subhead line="3">1. Tiṇakaṭṭhasuttavaṇṇanā</subhead>
<paragraph line="4" number="124"> Upasaggo <pageBreak edition="V" number="2.0131" /><pageBreak edition="M" number="2.0150" /> samāsavisaye sasādhanaṃ kiriyaṃ dassetīti vuttaṃ <bold>‘‘ñāṇena anugantvāpī’’</bold>ti. <bold>Vassasataṃ vassasahassa</bold>nti nidassanamattametaṃ, tato bhiyyopi anugantvā anamataggo eva saṃsāro. <bold>Agga</bold>-saddo idha mariyādavacano, anuddesikañcetaṃ vacananti āha <bold>‘‘aparicchinnapubbāparakoṭiko’’</bold>ti. Aññathā antimabhavikaparicchinnakatavimuttiparipācanīyadhammādīnaṃ vasena aparicchinnapubbāparakoṭi na sakkā vattuṃ. Saṃsaraṇaṃ <bold>saṃsāro. Pacchimāpi na paññāyati</bold> andhabālānaṃ vasenāti adhippāyo. Tenāha bhagavā ‘‘dīgho bālāna saṃsāro’’ti (dha. pa. 60). <bold>Vemajjheyeva pana sattā saṃsaranti</bold> pubbāparakoṭīnaṃ alabbhanīyattā. <bold>Attho paritto hoti</bold> yathābhūtāvabodhābhāvato. <bold>Buddhasamaye</bold>ti sāsaneti attho. <bold>Attho mahā</bold> yathābhūtāvabodhisambhavato, atthassa vipulatāya taṃsadisā upamā natthīti parittaṃyeva upamaṃ āharantīti adhippāyo. Idāni vuttamevatthaṃ <bold>‘‘pāḷiyaṃ hī’’</bold>tiādinā samattheti. <bold>Mātu mātaro</bold>ti mātu mātāmahiyo. <bold>Tassevā</bold>ti dukkhasseva. <bold>Tibba</bold>nti dukkhapariyāyoti.</paragraph>
<centered line="5">Tiṇakaṭṭhasuttavaṇṇanā niṭṭhitā.</centered>
<subhead line="6">2. Pathavīsuttavaṇṇanā</subhead>
<paragraph line="7" number="125"><bold>Mahāpathavi</bold>nti avisesena anavasesapariyādāyinīti āha <bold>‘‘cakkavāḷapariyanta’’</bold>nti. Parikappavacanañcetaṃ.</paragraph>
<centered line="8">Pathavīsuttavaṇṇanā niṭṭhitā.</centered>
<subhead line="9">3. Assusuttavaṇṇanā</subhead>
<paragraph line="10" number="126"> Kandanaṃ <pageBreak edition="V" number="2.0132" /><pageBreak edition="M" number="2.0151" /> sasaddaṃ, rodanaṃ pana kevalamevāti āha <bold>‘‘kandantānanti sasaddaṃ rudamānāna’’</bold>nti. <bold>Pavatta</bold>nti sandanavasena pavattaṃ. ‘‘Sinerurasmīhi paricchinnesū’’ti saṅkhepena vuttamatthaṃ vivaranto <bold>‘‘sinerussā’’</bold>tiādimāha. <bold>Maṇimaya</bold>nti indanīlamaṇimayaṃ. Sinerussa pubbadakkhiṇakoṇasamapadesā ‘‘pubbadakkhiṇapassā’’ti adhippetā. Tehi nikkhantarajatarasmiyo indanīlarasmiyo ca <bold>ekato hutvā. Tāsaṃ rasmīnaṃ antaresū</bold>ti tāsaṃ catūhi koṇehi nikkhantarasmīnaṃ catūsu antaresu. <bold>Cattāro</bold>ti dakkhiṇādibhedā cattāro mahāsamuddā honti. <bold>Viasana</bold>nti visesena khepanaṃ. Kiṃ pana tanti āha <bold>‘‘vināsoti attho’’</bold>ti.</paragraph>
<centered line="11">Assusuttavaṇṇanā niṭṭhitā.</centered>
<subhead line="12">4. Khīrasuttavaṇṇanā</subhead>
<paragraph line="13" number="127"><bold>Mātuthañña</bold>nti pītaṃ mātuyā thanato nibbattakhīraṃ bahutaranti veditabbaṃ.</paragraph>
<centered line="14">Khīrasuttavaṇṇanā niṭṭhitā.</centered>
<subhead line="15">5. Pabbatasuttavaṇṇanā</subhead>
<paragraph line="16" number="128"> ‘‘Anamataggassa saṃsārassa dīghatamattā na sukaraṃ nasukara’’nti aṭṭhakathāpāṭho. <bold>Kathaṃ nacchindatī</bold>ti kathaṃ na pariyosāpeti, kāyacipi gahaṇatāyāti adhippāyo. <bold>Tayo kappāsaṃsū</bold>ti tayo ekakappāsaṃsū. Yehi naṃ phuṭṭhaṃ, tatopi sukhumataraṃ <bold>sāsapamattaṃ</bold> khīyeyya pabbataṃ sabbabhāgehi aticiravelaṃ parimajjante.</paragraph>
<centered line="17">Pabbatasuttavaṇṇanā niṭṭhitā.</centered>
<subhead line="18">6. Sāsapasuttavaṇṇanā</subhead>
<paragraph line="19" number="129"><bold>Nagara</bold>nti <pageBreak edition="M" number="2.0152" /> nagarasaṅkhepena pākārena parikkhittataṃ sandhāya vuttaṃ. Anto pana sabbaso vicittasāsapehi eva puṇṇaṃ, evaṃ cuṇṇikābaddhaṃ. Tenāha <bold>‘‘na pana…pe… daṭṭhabba’’</bold>nti.</paragraph>
<centered line="20">Sāsapasuttavaṇṇanā niṭṭhitā.</centered>
<subhead line="21">7. Sāvakasuttavaṇṇanā</subhead>
<paragraph line="22" number="130"><bold>Tassa</bold><pageBreak edition="V" number="2.0133" /><bold>ṭhitaṭṭhānato</bold>ti bhikkhuno anussaritvā ṭhitaṭṭhānato, tena anussaritassa satasahassakappassa anantarakappato paṭṭhāyāti attho. <bold>Eva</bold>nti vuttappakārena. <bold>Cattāropi</bold> bhikkhū abhiññālābhino. <bold>Cattāri kappasatasahassāni</bold> divase divase <bold>anussareyyu</bold>nti parikappanavasena vadanti.</paragraph>
<centered line="23">Sāvakasuttavaṇṇanā niṭṭhitā.</centered>
<subhead line="24">8. Gaṅgāsuttavaṇṇanā</subhead>
<paragraph line="25" number="131"><bold>Etasmiṃ antare</bold>ti etasmiṃ pabhavasamuddapadesaparicchinne āyāmato pañcayojanasatike atirekayojanasatike vā ṭhāne.</paragraph>
<centered line="26">Gaṅgāsuttavaṇṇanā niṭṭhitā.</centered>
<subhead line="27">9. Daṇḍasuttavaṇṇanā</subhead>
<paragraph line="28" number="132"> Navame <bold>khitto</bold>ti punappunaṃ khitto. Ekavārañhi khitto mūlādīsu ekeneva nipateyya. Tathā sati adhippeto pātassa aniyamo na nidassito siyā. Tattha ca dhammaṃ suṇantā bhikkhū manussaloke, te sandhāya <bold>‘‘asmā lokā’’</bold>ti āha, tadaññaṃ sandhāya <bold>‘‘paraloka’’</bold>nti. Tassa tassa vā puggalassa yathādhippeto ayaṃ loko, tadañño paraloko.</paragraph>
<centered line="29">Daṇḍasuttavaṇṇanā niṭṭhitā.</centered>
<subhead line="30">10. Puggalasuttavaṇṇanā</subhead>
<paragraph line="31" number="133"><bold>Samaṭṭhikālo</bold>ti <pageBreak edition="M" number="2.0153" /> samena ākārena laddhabbaaṭṭhikālo. <bold>Giriparikkhepe</bold>ti pañcahi girīhi parikkhittattā ‘‘giriparikkhepo’’ti laddhanāme rājagahe.</paragraph>
<centered line="32">Puggalasuttavaṇṇanā niṭṭhitā.</centered>
<centered line="33">Paṭhamavaggavaṇṇanā niṭṭhitā.</centered>
<title line="34">2. Dutiyavaggo</title>
<subhead line="35">1. Duggatasuttavaṇṇanā</subhead>
<paragraph line="36" number="134"><bold>Duggata</bold>nti <pageBreak edition="V" number="2.0134" /> kicchajīvikattā sabbathā dukkhaṃ gataṃ upagataṃ. Tathābhūto pana daliddo varāko nāma hotīti vuttaṃ <bold>‘‘daliddaṃ kapaṇa’’</bold>nti. <bold>Hatthapādehī</bold>ti nidassanamattaṃ, aññehipi sarīrāvayavehi dussaṇṭhānehi upeto durupeto evāti.</paragraph>
<centered line="37">Duggatasuttavaṇṇanā niṭṭhitā.</centered>
<subhead line="38">2. Sukhitasuttavaṇṇanā</subhead>
<paragraph line="39" number="135"><bold>Sukhita</bold>nti sañjātasukhaṃ. Tenāha <bold>‘‘sukhasamappita’’</bold>ntiādi. <bold>Susajjita</bold>nti sukhumupakaraṇehi sabbathā sajjitaṃ.</paragraph>
<centered line="40">Sukhitasuttavaṇṇanā niṭṭhitā.</centered>
<subhead line="41">3. Tiṃsamattasuttavaṇṇanā</subhead>
<paragraph line="42" number="136"><bold>Dhutaṅgasamādānavasena,</bold> na araññavāsādimattena. <bold>Sasaṃyojanā</bold> sabbaso saṃyojanānaṃ appahīnattā, na puthujjanabhāvato. <bold>Ekekavaṇṇakālova gahetabbo</bold>ti etena mahiṃsādīnaṃ rassadīghapiṅgalādīsu ekekāneva gahetvā dasseti.</paragraph>
<centered line="43">Tiṃsamattasuttavaṇṇanā niṭṭhitā.</centered>
<subhead line="44">4-9. Mātusuttādivaṇṇanā</subhead>
<paragraph line="45" number="137-142"><bold>Liṅganiyamena</bold><pageBreak edition="M" number="2.0154" /><bold>ceva cakkavāḷaniyamena cā</bold>ti ‘‘purisānañhi mātugāmakālo, mātugāmānañca purisakālo’’ti yathā sattasantāne liṅganiyamo natthi, evaṃ kadāci imasmiṃ cakkavāḷe nibbattanti, kadāci aññatarasminti cakkavāḷaniyamopi natthi. Evameva ṭhite</paragraph>
<unindented line="46">Cakkavāḷe <pageBreak edition="V" number="2.0135" /> mātugāmakāle namātābhūtapubbo natthītiādinā liṅganiyamena cakkavāḷaniyamo ca veditabbo. Tenāha <bold>‘‘tesū’’</bold>tiādi.</unindented>
<centered line="47">Mātusuttādivaṇṇanā niṭṭhitā.</centered>
<subhead line="48">10. Vepullapabbatasuttavaṇṇanā</subhead>
<paragraph line="49" number="143"><bold>Ekaṃ apadānaṃ āharitvā dasseti</bold> ‘‘evaṃ saṃvegaṃ janetvā bhikkhū visesaṃ pāpessāmī’’ti. <bold>Catūhena ārohanti</bold> catuyojanubbedhattā. <bold>Dvinnaṃ buddhāna</bold>nti kakusandhassa koṇāgamanassa cāti imesaṃ dvinnaṃ buddhānaṃ. ‘‘Tivarā rohitassā suppiyā’’ti manussānaṃ tasmiṃ tasmiṃ kāle samaññā tattha desanāmavasena jātāti veditabbā, yathā etarahi māgadhāti.</paragraph>
<paragraph line="50"><bold>Puna vassasata</bold>nti paṭhamavassasatato uparivassasataṃ jīvanako nāma manusso natthi. <bold>Parihīnasadisaṃ kataṃ</bold> desanāya. <bold>Vaḍḍhitvā</bold>ti dasavassāyukabhāvato paṭṭhāya yāva asaṅkhyeyyāyukabhāvā vaḍḍhitvā. ‘‘Parihīna’’nti vatvā taṃ parihīnabhāvaṃ dassento <bold>‘‘katha’’</bold>ntiādimāha. <bold>Yaṃ āyuppamāṇesū</bold>ti yattakaṃ āyuppamāṇesūti.</paragraph>
<centered line="51">Vepullapabbatasuttavaṇṇanā niṭṭhitā.</centered>
<centered line="52">Dutiyavaggavaṇṇanā niṭṭhitā.</centered>
<centered line="53">Sāratthappakāsiniyā saṃyuttanikāya-aṭṭhakathāya</centered>
<centered line="54">Anamataggasaṃyuttavaṇṇanāya līnatthappakāsanā samattā.</centered>
</body>
</document>