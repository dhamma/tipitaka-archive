<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0302t.tik2.xml</normativeSource>
    <archivePath>roman/tika/suttapitaka (tika)/samyuttanikaya (tika)/nidanavagga-tika/3. dhatusamyuttam.xml</archivePath>
    <baseFileName>3. dhatusamyuttam</baseFileName>
    <titlePath>3. Dhātusaṃyuttaṃ - Nidānavagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">3. Dhātusaṃyuttaṃ</chapter>
    <title line="2">1. Nānattavaggo</title>
    <subhead line="3">1. Dhātunānattasuttavaṇṇanā</subhead>
    <paragraph line="4" number="85"><bold>Paṭhama</bold>nti <pageBreak edition="Vipassana Research Institut" number="2.0112" /><pageBreak edition="Myanmar" number="2.0129" /> imasmiṃ nidānavagge saṃyuttānaṃ paṭhamaṃ saṃgītattā. <bold>Nissattaṭṭhasuññataṭṭhasaṅkhātenā</bold>ti dhammamattatāya nissattatāsaṅkhātena niccasubhasukhaattasuññatatthasaṅkhātena. <bold>Sabhāvaṭṭhenā</bold>ti yathābhūtasabhāvaṭṭhena. Tato eva sabhāvassa dhāraṇaṭṭhena <bold>dhātūti laddhanāmānaṃ. Nānāsabhāvo</bold> aññamaññavisadisatā <bold>dhātunānattaṃ</bold>. Cakkhusaṅkhāto pasādo <bold>cakkhupasādo</bold>. So eva cakkhanaṭṭhena cakkhu, nissattasuññataṭṭhena dhātu cāti <bold>cakkhudhātu</bold>. Cakkhupasādavatthuṃ adhiṭṭhānaṃ katvā pavattaṃ <bold>cakkhupasādavatthukaṃ</bold>. Sesapadesupi eseva nayo. Dve sampaṭicchanamanodhātuyo, ekā kiriyā manodhātūti <bold>tisso manodhātuyo manodhātu</bold> ‘‘mananamattā dhātū’’ti katvā. <bold>Vedanādayo…pe… nibbānañca dhammadhātu</bold> visesasaññāparihārena sāmaññasaññāya pavattanato. Tathā hete dhammā āyatanadesanāya ‘‘dhammāyatana’’nteva desitā. Na hi nesaṃ rūpāyatanādīnaṃ viya viññāṇehi aññaviññāṇena gahetabbatākāro atthi. <bold>Sabbampī</bold>ti chasattatividhaṃ <bold>manoviññāṇaṃ. Kāmāvacarā</bold> kāmadhātupariyāpannattā. <bold>Avasāne dve</bold>ti dhammadhātumanoviññāṇadhātuyo. Ayamettha saṅkhepo, vitthāro pana <bold>visuddhimagge</bold> taṃsaṃvaṇṇanāsu daṭṭhabbo.</paragraph>
    <centered line="5">Dhātunānattasuttavaṇṇanā niṭṭhitā.</centered>
    <subhead line="6">2. Phassanānattasuttavaṇṇanā</subhead>
    <paragraph line="7" number="86"> Jātipasutiārammaṇādibhedena nānābhāvo <bold>phasso</bold>. Jātipaccayabhedena hi paccayuppannassa bhedo hotiyeva. Dhammaparicchedavasena dhātudesanāyaṃ tisso mananamattā dhātuyova manodhātuyo. Kiriyāmayassa cittuppattivibhāgena paccayuppannassa vasena dhātudesanāyaṃ <pageBreak edition="Myanmar" number="2.0130" /> mananaṭṭhena dhātutāya <pageBreak edition="Vipassana Research Institut" number="2.0113" /> sāmaññato manodvārāvajjanaṃ ‘‘manodhātū’’ti adhippetanti vuttaṃ <bold>‘‘manosamphasso manodvāre paṭhamajavanasampayutto’’</bold>tiādi. <bold>Tasmā</bold>ti yasmā kāmaṃ sampaṭicchanamanodhātuanantaraṃ uppajjamāno santīraṇaviññāṇadhātuyā sampayutto phassopi manosamphasso eva nāma, dubbalattā pana so sabbabhavesu asambhavato ca gahito anavasesato gahaṇaṃ na hotīti manodvāre javanasamphasso hoti, tasmā. <bold>Ayamettha attho</bold>ti ayaṃ idha adhippāyānugato attho.</paragraph>
    <centered line="8">Phassanānattasuttavaṇṇanā niṭṭhitā.</centered>
    <subhead line="9">3. Nophassanānattasuttavaṇṇanā</subhead>
    <paragraph line="10" number="87"><bold>Manosamphassaṃ paṭiccā</bold>ti manodvāre paṭhamajavanasampayutto phasso manosamphasso, taṃ manosamphassaṃ paṭicca. <bold>Manodhātū</bold>ti āvajjanakiriyamanodhātu. Manoviññāṇadhātu manodhātūti veneyyajjhāsayavasena vuttaṃ. Tenāha <bold>‘‘manodvāre…pe… evamattho daṭṭhabbo’’</bold>ti. Tathā hi vakkhati ‘‘sabbāni cetānī’’tiādi.</paragraph>
    <centered line="11">Nophassanānattasuttavaṇṇanā niṭṭhitā.</centered>
    <subhead line="12">4. Vedanānānattasuttavaṇṇanā</subhead>
    <paragraph line="13" number="88"><bold>Sabbāpi tasmiṃ dvāre vedanā vatteyyuṃ</bold> cakkhusamphassavedanā upanissayapaccayabhāvitā. <bold>Nibbattiphāsukattha</bold>nti nibbattiyā upanissayabhāvena pavattiyā dassanasukhatthaṃ. <bold>Sampaṭicchanavedanameva gahetuṃ vaṭṭati,</bold> tāya gahitāya itarāsaṃ gahaṇaṃ ñāyāgatamevāti. <bold>Vuttaṃ</bold> porāṇaṭṭhakathāyaṃ. <bold>Āvajjanasamphassa</bold>nti āvajjanamanosamphassaṃ. Anantarūpanissayabhūtaṃ paṭicca paṭhamajavanavasena uppajjatīti yojanā. <bold>Ayamadhippāyo</bold> upanissayassa adhippetattā.</paragraph>
    <centered line="14">Vedanānānattasuttavaṇṇanā niṭṭhitā.</centered>
    <subhead line="15">5. Dutiyavedanānānattasuttavaṇṇanā</subhead>
    <paragraph line="16" number="89"><bold>Tatiyacatutthesu</bold><pageBreak edition="Myanmar" number="2.0131" /><bold>vuttanayāvā</bold>ti ‘‘no cakkhusamphassaṃ paṭicca uppajjati cakkhudhātū’’ti evaṃ vuttanayo, catutthe ‘‘cakkhudhātuṃ, bhikkhave, paṭicca uppajjati cakkhusamphasso’’tiādinā vuttanayo ca. <bold>Ekato katvā</bold>ti ekajjhaṃ katvā desitā. Kasmā pana tesu suttesu evaṃ desanā pavattāti āha <bold>‘‘sabbāni cetānī’’</bold>tiādi. Paṭisedho pana tesaṃ vedanānānattādīnaṃ <pageBreak edition="Vipassana Research Institut" number="2.0114" /> phassanānattādikassa paccayabhāvato tathāuppattiyā asambhavato. <bold>Ito paresū</bold>ti ‘‘no pariyesanānānattaṃ paṭicca uppajjati pariḷāhanānatta’’ntiādīsu.</paragraph>
    <centered line="17">Dutiyavedanānānattasuttavaṇṇanā niṭṭhitā.</centered>
    <subhead line="18">6. Bāhiradhātunānattasuttavaṇṇanā</subhead>
    <paragraph line="19" number="90"><bold>Pañca dhātuyo kāmāvacarā</bold> rūpasabhāvattā.</paragraph>
    <centered line="20">Bāhiradhātunānattasuttavaṇṇanā niṭṭhitā.</centered>
    <subhead line="21">7. Saññānānattasuttavaṇṇanā</subhead>
    <paragraph line="22" number="91"><bold>Āpāthe patita</bold>nti cakkhussa āpāthagataṃ sāṭakaveṭhanādisaññitaṃ bhūtasaṅghātaṃ sammā nissitaṃ. Cakkhudvāre sampaṭicchanādisampayuttasaññānaṃ saṅkappagatikattā, cakkhuviññāṇasampayuttasaññāgahaṇeneva vā gahetabbato <bold>‘‘rūpasaññāti cakkhuviññāṇasampayuttā saññā’’</bold>ti vuttaṃ tattha saññāya eva labbhanato. Eteneva hi taṃsampayutto saṅkappoti idampi saṃvaṇṇitanti daṭṭhabbaṃ. Tenāha <bold>‘‘saññāsaṅkappachandā ekajavanavārepi nānājavanavārepi labbhantī’’</bold>ti. Javanasampayuttassa vitakkassa chandagatikattā vuttaṃ <bold>‘‘tīhi cittehi sampayutto saṅkappo’’</bold>ti. <bold>Chandikataṭṭhenā</bold>ti chandakaraṇaṭṭhena, icchitaṭṭhenāti attho. <bold>Anuḍahanaṭṭhenā</bold>ti pariḍahanaṭṭhena. Sannissayaḍāharasā hi rāgaggiādayo ‘‘rūpe’’ti pana tassa ārammaṇadassanametaṃ. <bold>Pariḷāho</bold>ti pariḷāhasīsena apekkhaṃ vadati. Tenāha <bold>‘‘pariḷāhe uppanne’’</bold>tiādi. ‘‘Pariḷāho’’ti daḷhajjhosānā <pageBreak edition="Myanmar" number="2.0132" /> balavākārappattā vuttāti āha <bold>‘‘pariḷāhapariyesanā pana nānājavanavāreyeva labbhantī’’</bold>ti. Tāsaṃ laddhūpanissayabhāvatoti dasseti. <bold>Iminā nayenā</bold>ti ‘‘uppajjati saññānānatta’’nti ettha vuttanayena attho veditabbo. ‘‘Rūpasaññādinānāsabhāvaṃ saññaṃ paṭicca kāmasaṅkappādinānāsabhāvo saṅkappo uppajjatī’’tiādinā nayena veditabbo.</paragraph>
    <centered line="23">Saññānānattasuttavaṇṇanā niṭṭhitā.</centered>
    <subhead line="24">8. Nopariyesanānānattasuttavaṇṇanā</subhead>
    <paragraph line="25" number="92"><bold>Paṭisedhamattameva nānaṃ,</bold> sesaṃ heṭṭhā vuttanayamevāti adhippāyo.</paragraph>
    <centered line="26">Nopariyesanānānattasuttavaṇṇanā niṭṭhitā.</centered>
    <subhead line="27">9. Bāhiraphassanānattasuttādivaṇṇanā</subhead>
    <paragraph line="28" number="93"><bold>Vuttappakāre</bold><pageBreak edition="Vipassana Research Institut" number="2.0115" /><bold>ārammaṇe</bold>ti ‘‘āpāthe patita’’ntiādinā heṭṭhā vuttappakāre rūpārammaṇe. <bold>Saññā</bold>ti rūpasaññāva. Arūpadhammopi samāno yasmiṃ ārammaṇe pavattati, taṃ phusanto viya hotīti vuttaṃ <bold>‘‘ārammaṇaṃ phusamāno’’</bold>ti. Taṇhāya vatthubhūtaṃyeva rūpārammaṇaṃ labbhatīti katvā ‘‘rūpalābho’’ti adhippetanti āha <bold>‘‘saha taṇhāya ārammaṇaṃ rūpalābho’’</bold>ti. <bold>Sabbasaṅgāhikanayo</bold>ti ekasmiṃyeva ārammaṇe sabbesaṃ saññādīnaṃ dhammānaṃ uppattiyā sabbasaṅgaṇhanavasena dassitanayo. Tenāha <bold>‘‘ekasmiṃyevā’’</bold>tiādi. <bold>Sabbasaṅgāhikanayo</bold>ti vā dhuvaparibhogavasena nibaddhārammaṇanti vā āgantukārammaṇanti vā vibhāgaṃ akatvā sabbasaṅgāhikanayo. <bold>Aparo</bold> nayo. <bold>Missako</bold>ti āgantukārammaṇe nibaddhārammaṇe ca visayato nibaddhārammaṇena missako. <bold>Nibaddhārammaṇe</bold> sattānaṃ kileso mando hoti. Tathā hi saññāsaṅkappaphassavedanāva dassitā. <bold>Yaṃ kiñci viyā</bold>ti yaṃ kiñci aññamaññaṃ viya. <bold>Khobhetvā</bold>ti kutūhaluppādanavasena cittaṃ khobhetvā.</paragraph>
    <paragraph line="29"><bold>Upāsikā</bold>ti <pageBreak edition="Myanmar" number="2.0133" /> tassa amaccaputtassa bhariyaṃ sandhāyāha. <bold>Tasmi</bold>nti āgantukārammaṇe. <bold>Lābho</bold> nāma ‘‘labbhatī’’ti katvā.</paragraph>
    <paragraph line="30"><bold>Uruvalliyavāsī</bold>ti uruvalliyaleṇavāsī, uruvalliyavihāravāsīti vadanti. <bold>Pāḷiyā</bold>ti ‘‘dhātunānattaṃ, bhikkhave, paṭicca uppajjatī’’tiādinayapavattāya imissā suttapāḷiyā. <bold>Parivaṭṭetvā</bold>ti majjhe gahitaphassavedanāpariyosāne ṭhapanavasena pāḷiṃ parivaṭṭetvā. <bold>Vuttappakāre</bold>tiādi parivattetabbākāradassanaṃ. Tattha <bold>vuttappakāre</bold>ti āpāthagatarūpārammaṇe. <bold>Avibhūtavāra</bold>nti avibhūtārammaṇavāraṃ. Ayameva vā pāṭho. <bold>Gaṇhanti</bold> kathenti. <bold>Ekajavanavārepi labbhanti</bold> cirataranivesābhāvā. <bold>Nānājavanavāreyeva</bold> daḷhataranivesatāya.</paragraph>
    <paragraph line="31" number="94"><bold>Dasamaṃ uttānameva</bold> navame vuttanayattā. Paṭisedhamattameva hettha nānattanti.</paragraph>
    <centered line="32">Bāhiraphassanānattasuttādivaṇṇanā niṭṭhitā.</centered>
    <centered line="33">Nānattavaggavaṇṇanā niṭṭhitā.</centered>
    <title line="34">2. Dutiyavaggo</title>
    <subhead line="35">1. Sattadhātusuttavaṇṇanā</subhead>
    <paragraph line="36" number="95"> Ābhātīti <pageBreak edition="Vipassana Research Institut" number="2.0116" /> ābhā, ālokabhāvena nipphajjati, upaṭṭhātīti vā attho. So eva nijjīvaṭṭhena dhātūti <bold>ābhādhātu. Ālokassā</bold>ti ālokakasiṇassa. Suṭṭhu, sobhanaṃ vā bhātīti <bold>subhaṃ</bold>. Kasiṇasahacaraṇato jhānaṃ <bold>subhaṃ</bold>. Sesaṃ vuttanayameva. Suparisuddhavaṇṇaṃ <bold>kasiṇaṃ</bold>. Ākāsānañcādayopi subhārammaṇaṃ evāti keci. <bold>Desanaṃ niṭṭhāpesī</bold>ti desanaṃ uddesamatte eva ṭhapesi. Pāḷiyaṃ ‘‘andhakāraṃ paṭicca paññāyatī’’ti etthāpi ārammaṇameva gahitaṃ, tathā ‘‘ayaṃ dhātu asubhaṃ paṭicca paññāyatī’’ti etthāpi. Yathā hi idha suvaṇṇaṃ kasiṇaṃ subhanti adhippetaṃ, evaṃ dubbaṇṇaṃ asubhanti.</paragraph>
    <paragraph line="37"><bold>Andhakāraṃ paṭiccā</bold>ti andhakāraṃ paṭicchādakapaccayaṃ paṭicca. <bold>Paññāyatī</bold>ti pākaṭo hoti. Tenāha <bold>‘‘andhakāro hī’’</bold>tiādi. Ālokopi, andhakārena <pageBreak edition="Myanmar" number="2.0134" /> paricchinno hotīti yojanā. Andhakāro tāva ālokena paricchinno hotu ‘‘yattha āloko natthi, tattha andhakāro’’ti āloko kathaṃ andhakārena paricchinno hotīti āha <bold>‘‘andhakārena hi so pākaṭo hotī’’</bold>ti. Paricchedalekhāya viya cittarūpaṃ andhakārena hi parito paricchinno hutvā paññāyati, yathā taṃ chāyāya ātapo. <bold>Eseva nayo</bold>ti asubhasubhānaṃ aññamaññaparicchinnataṃ atidisitvā tattha adhippetameva dassento <bold>‘‘asubhe sati subhaṃ paññāyatī’’</bold>ti āha. <bold>Evamāhā</bold>ti ‘‘asubhaṃ paṭicca subhaṃ paññāyatī’’ti avoca. ‘‘Rūpī rūpāni passatī’’tiādīsu viya uttarapadalopenāyaṃ niddesoti āha <bold>‘‘rūpaṃ paṭiccāti rūpāvacarasamāpattiṃ paṭiccā’’</bold>ti. Tāya hi sati adhigatāya. <bold>Rūpasamatikkamā vā hotī</bold>ti sabhāvārammaṇānaṃ rūpajjhānānaṃ samatikkamā ākāsānañcāyatanasamāpatti nāma hotīti attho. <bold>Eseva nayo</bold>ti iminā ‘‘ākāsānañcāyatanasamatikkamā viññāṇañcāyatanasamāpatti nāma hotī’’tiādinā dvepi pakāre atidisati. <bold>Paṭisaṅkhā</bold>ti paṭisaṅkhāñāṇena. <bold>Appavatti</bold>nti yathāparicchinnakālaṃ appavattanaṃ. Etena khaṇanirodhādiṃ paṭikkhipati.</paragraph>
    <paragraph line="38"><bold>Kathaṃ samāpatti pattabbā</bold>ti imāsu sattasu dhātūsu kā pakārā saññāsamāpatti nānā hutvā samāpajjitabbā. Tenāha <bold>‘‘kīdisā samāpattiyo’’</bold>tiādi. <bold>Saññāya atthibhāvenā</bold>ti paṭukiccāya <pageBreak edition="Vipassana Research Institut" number="2.0117" /> saññāya atthibhāvena. <bold>Sukhumasaṅkhārānaṃ</bold> tattha samāpattiyaṃ avasissatāya. <bold>Nirodhovā</bold>ti saṅkhārānaṃ nirodho eva.</paragraph>
    <centered line="39">Sattadhātusuttavaṇṇanā niṭṭhitā.</centered>
    <subhead line="40">2. Sanidānasuttavaṇṇanā</subhead>
    <paragraph line="41" number="96"><bold>Bhāvanapuṃsakametaṃ</bold> ‘‘visamaṃ candimasūriyā parivattantī’’tiādīsu (a. ni. 4.70) viya. <bold>Sanidāna</bold>nti attano phalaṃ nidadātīti nidānaṃ, kāraṇanti āha <bold>‘‘sanidāno</bold><pageBreak edition="Myanmar" number="2.0135" /><bold>sappaccayo’’</bold>ti. <bold>Kāmapaṭisaṃyutto</bold>ti kāmarāgasaṅkhātena kāmena paṭisaṃyutto vā kāmapaṭibaddho vā. Takketīti <bold>takko</bold>. Abhūtakāraṃ samāropetvā kappetīti <bold>saṅkappo</bold>. Ārammaṇe cittaṃ appetīti <bold>appanā</bold>. Visesena appetīti <bold>byappanā</bold>. Ārammaṇe cittaṃ abhiniropentaṃ viya pavattatīti <bold>cetaso abhiniropanā</bold>. Micchā viparīto pāpako saṅkappoti <bold>micchāsaṅkappo</bold>. Aññesu ca kāmapaṭisaṃyuttesu vijjamānesu vitakko eva kāmadhātusaddena niruḷho daṭṭhabbo vitakkassa kāmapasaṅgappattisātisayattā. Esa nayo byāpādadhātuādīsupi. <bold>Sabbepi akusalā dhammā kāmadhātu</bold> hīnajjhāsayehi kāmetabbadhātubhāvato.</paragraph>
    <paragraph line="42">Kilesakāmassa ārammaṇabhāvattā sabbākusalasaṃgāhikāya kāmadhātuyā itarā dve saṅgahetvā kathanaṃ <bold>sabbasaṅgāhikā</bold>. Tissannaṃ dhātūnaṃ aññamaññaṃ asaṅkarato kathā <bold>asambhinnā. Imaṃ</bold> kāmāvacarasaññitaṃ kāmavitakkasaññitañca <bold>kāmadhātuṃ. Paṭiccā</bold>ti paccayabhūtaṃ labhitvā. <bold>Tīhi kāraṇehī</bold>ti tīhi sārabhūtehi kāraṇehi.</paragraph>
    <paragraph line="43">Byāpādavitakko byāpādo uttarapadalopena, so eva nijjīvaṭṭhena sabhāvadhāraṇaṭṭhena dhātūti <bold>byāpādadhātu</bold>. Byāpajjati cittaṃ etenāti <bold>byāpādo,</bold> doso. Byāpādopi dhātūti yojanā. <bold>Sahajātapaccayādivasenā</bold>ti sahajātaaññamaññanissayasampayuttaatthiavigatapaccayavasena. Visesena hi parassa attano ca dukkhāpanaṃ vihiṃsā, sā eva dhātu, atthato rosanā parūpaghāto, tathā pavatto vā dosasahagatacittuppādo.</paragraph>
    <paragraph line="44"><bold>Tiṇagahane araññe</bold>ti tiṇehi gahanabhūte araññe. <bold>Anayabyasana</bold>nti apāyabyasanaṃ, pariharaṇūpāyarahitaṃ vipattinti vā attho. <bold>Avaḍḍhiṃ vināsa</bold>nti avaḍḍhiñceva vināsañcāti vadanti sabbaso vaḍḍhirahitaṃ. <bold>Sukkhatiṇadāyo viya ārammaṇaṃ</bold> kilesaggisaṃvaddhanaṭṭhena. <bold>Tiṇukkā viya</bold><pageBreak edition="Vipassana Research Institut" number="2.0118" /><bold>akusalasaññā</bold> anudahanaṭṭhena. <bold>Tiṇakaṭṭha…pe… sattā</bold> anayabyasanāpattito. ‘‘Ime sattā’’ti hi ayoniso paṭipajjamānā adhippetā. Tenāha <bold>‘‘yathā sukkhatiṇadāye’’</bold>tiādi.</paragraph>
    <paragraph line="45">Samatābhāvato <pageBreak edition="Myanmar" number="2.0136" /> samatāvirodhato visamatāhetuto ca visamā rāgādayoti āha <bold>‘‘rāgavisamādīni anugata’’</bold>nti. <bold>Icchitabbā</bold> avassaṃbhāvinibhāvena.</paragraph>
    <paragraph line="46">Saṃkilesato nikkhamanaṭṭhena nekkhammo, so eva nijjīvaṭṭhena dhātūti <bold>nekkhammadhātu</bold>. Svāyaṃ nekkhammasaddo pabbajjādīsu kusalavitakke ca niruḷhoti āha <bold>‘‘nekkhammavitakkopi nekkhammadhātū’’</bold>ti. <bold>Itarāpi dve dhātuyo</bold>ti abyāpādaavihiṃsādhātuyo vadati. <bold>Visuṃ dīpetabbā</bold> sarūpena āgatattā. <bold>Vitakkādayo</bold>ti nekkhammasaṅkappacchandapariḷāhapariyesanā. <bold>Yathānurūpaṃ</bold> attano attano paccayānurūpaṃ. Kathaṃ panettha kusaladhammesu pariḷāho vuttoti? Saṅkhārapariḷāhamattaṃ sandhāyetaṃ vuttaṃ, soḷasasu ākāresu dukkhasacce santāpaṭṭho viya vutto, yassa vigamena arahato sītibhāvappatti vuccati.</paragraph>
    <paragraph line="47">Sayaṃ na byāpajjati, tena vā taṃsamaṅgīpuggalo na kiñci byāpādetīti <bold>abyāpādo,</bold> vihiṃsāya vuttavipariyāyehi sā veditabbā. Hitesibhāvena mijjati siniyhatīti <bold>mitto,</bold> mittassa esāti <bold>metti,</bold> abyāpādo. <bold>Mettāyanā</bold>ti mettākāraṇaṃ, mettāya vā ayanā pavattanā. <bold>Mettāyitatta</bold>nti mettāyitassa mettāya pavattassa bhāvo. <bold>Mettācetovimuttī</bold>ti mettāyanavasena pavatto cittasamādhi. Sesaṃ vuttanayameva.</paragraph>
    <centered line="48">Sanidānasuttavaṇṇanā niṭṭhitā.</centered>
    <subhead line="49">3. Giñjakāvasathasuttavaṇṇanā</subhead>
    <paragraph line="50" number="97"><bold>Ito paṭṭhāyā</bold>ti ‘‘dhātuṃ, bhikkhave’’ti imasmā tatiyasuttato paṭṭhāya. Yāva kammavaggo, tāva netvā upagantvā seti etthāti āsayo, hīnādibhāvena adhīno āsayo ajjhāsayo, taṃ <bold>ajjhāsayaṃ,</bold> adhimuttanti attho. <bold>Saññā uppajjatī</bold>tiādīsu hīnādibhedaṃ ajjhāsayaṃ paṭicca hīnādibhedā saññā, tannissayadiṭṭhivikappanā, vitakko ca uppajjati sahajātakoṭiyā upanissayakoṭiyā ca. <bold>Satthāresū</bold>ti tesaṃ satthupaṭiññatāya vuttaṃ, na satthulakkhaṇasabbhāvato. <bold>Asammāsambuddhesū</bold>ti ādhāre visaye ca bhummaṃ ekato katvā <pageBreak edition="Myanmar" number="2.0137" /> vuttanti paṭhamaṃ tāva dassento ‘‘mayaṃ sammāsambuddhā’’tiādiṃ vatvā itaraṃ dassento ‘‘tesu sammāsambuddhā <pageBreak edition="Vipassana Research Institut" number="2.0119" /> ete’’tiādimāha. Tesaṃ ‘‘mayaṃ sammāsambuddhā’’ti uppannadiṭṭhi idha mūlabhāvena pucchitā, itarā anusaṅkitāti <bold>pucchatiyevā</bold>ti sāsaṅkaṃ vadati.</paragraph>
    <paragraph line="51"><bold>‘‘Mahatī’’</bold>ti ettha mahāsaddo ‘‘mahājano’’tiādīsu viya bahuatthavācakoti daṭṭhabbo. Avijjāpi hīnahīnatarahīnatamādibhedena bahupakārā. <bold>Tassā</bold>ti diṭṭhiyā. Kasmā panettha ‘‘yadidaṃ avijjā dhātū’’ti avijjaṃ uddharitvā ‘‘hīnaṃ dhātuṃ paṭiccā’’ti ajjhāsayadhātu niddiṭṭhāti? Na kho panetaṃ evaṃ daṭṭhabbaṃ, ‘‘aññaṃ uddharitvā aññaṃ niddiṭṭhā’’ti, yato avijjāsīsena ajjhāsayadhātu eva gahitā. Avijjāgahito hi purisapuggalo diṭṭhajjhāsayo hīnādibhedaṃ avijjādhātuṃ nissāya tato saññādiṭṭhiādike saṅkappeti. <bold>Paṇidhi</bold> patthanā, sā pana tathā tathā cittassa ṭhapanavasena hotīti āha <bold>‘‘cittaṭṭhapana’’</bold>nti. Tenāha <bold>‘‘sā panesā’’</bold>tiādi. <bold>Ete</bold>ti hīnapaccayā saññādiṭṭhivitakkacetanā patthanā paṇidhisaṅkhātā hīnā dhammā. <bold>Hīno</bold> nāma hīnadhammasamāyogato. <bold>Sabbapadānī</bold>ti ‘‘paññapetī’’tiādīni padāni yojetabbāni hīnasaddena majjhimuttamaṭṭhānantarassa asambhavato. Upapajjanaṃ ‘‘upapattī’’ti āha <bold>‘‘dve upapattiyo paṭilābho ca nibbatti cā’’</bold>ti. Tattha <bold>hīnakulādī</bold>ti <bold>ādi</bold>-saddena hīnarūpabhogaparisādīnaṃ saṅgaho. <bold>Hīnattikavasenā</bold>ti hīnattike vuttattikapadavasenāti adhippāyo. <bold>Cittuppādakkhaṇe</bold>ti idaṃ hīnattikapariyāpannānaṃ cittuppādānaṃ vasena tattha tattha laddhattā vuttaṃ. <bold>Pañcasu nīcakulesū</bold>ti caṇḍālavenanesādarathakārapukkusakulesu. Dvādasaakusalacittuppādānaṃ pana yo koci paṭilābho hīnoti yojanā. Sesadvayepi eseva nayo. <bold>Imasmiṃ ṭhāne</bold>ti ‘‘yāyaṃ, bhante, diṭṭhī’’tiādinā āgate imasmiṃ ṭhāne. ‘‘Dhātuṃ, bhikkhave, paṭicca uppajjatī’’tiādinā āgatattā <bold>nibbattiyeva adhippetā,</bold> na paṭilābho.</paragraph>
    <centered line="52">Giñjakāvasathasuttavaṇṇanā niṭṭhitā.</centered>
    <subhead line="53">4. Hīnādhimuttikasuttavaṇṇanā</subhead>
    <paragraph line="54" number="98"><bold>Ekato</bold><pageBreak edition="Myanmar" number="2.0138" /><bold>hontī</bold>ti samānacchandatāya ajjhāsayato ekato honti. <bold>Nirantarā hontī</bold>ti tāya eva samānacchandatāya cittena nibbisesā honti. Idha adhimutti nāma ajjhāsayadhātūti āha <bold>‘‘hīnādhimuttikāti hīnajjhāsayā’’</bold>ti.</paragraph>
    <centered line="55">Hīnādhimuttikasuttavaṇṇanā niṭṭhitā.</centered>
    <subhead line="56">5. Caṅkamasuttavaṇṇanā</subhead>
    <paragraph line="57" number="99"><bold>Mahāpaññesū</bold>ti <pageBreak edition="Vipassana Research Institut" number="2.0120" /> vipulapaññesu. <bold>Na</bold>nti sāriputtattheraṃ. <bold>Khandhantara</bold>nti khandhavibhāgaṃ, khandhānaṃ vā antaraṃ viseso atthīti <bold>khandhantaro</bold>. Esa nayo sesesupi. <bold>Parikamma</bold>nti iddhividhādhigamassa pubbabhāgaparikammañceva uttaraparikammañca. <bold>Ānisaṃsa</bold>nti iddhānisaṃsañceva ānisaṃsañca. <bold>Adhiṭṭhānaṃ vikubbana</bold>nti adhiṭṭhānavidhānañceva vikubbanavidhānañca. <bold>Vuttanayenevā</bold>ti ‘‘pathaviṃ pattharanto viyā’’tiādinā.</paragraph>
    <paragraph line="58"><bold>Dhutaṅgaparihāra</bold>nti dhutaṅgānaṃ pariharaṇavidhiṃ. Pariharaṇaggahaṇeneva samādānaṃ siddhaṃ hotīti taṃ na gahitaṃ. <bold>Ānisaṃsa</bold>nti taṃtaṃdhutaṅgapariharaṇe daṭṭhabbaṃ ānisaṃsameva. <bold>Samodhāna</bold>nti ‘‘ettakā piṇḍapātapaṭisaṃyuttā, ettakā senāsanapaṭisaṃyuttā’’ti paccayavasena aññamaññañca antogadhattā. <bold>Adhiṭṭhāna</bold>nti adhiṭṭhānavidhiṃ. <bold>Bheda</bold>nti ukkaṭṭhādibhedañceva bhinnākārañca.</paragraph>
    <paragraph line="59"><bold>Parikamma</bold>nti ‘‘dibbacakkhu evaṃ uppādetabbaṃ, evaṃ visodhetabba’’ntiādinā parikammavidhānaṃ. <bold>Ānisaṃsa</bold>nti paresaṃ ajjhāsayānurūpāyatanādiānisaṃsapabhedaṃ. <bold>Upakkilesa</bold>nti sādhāraṇaṃ asādhāraṇaṃ duvidhaṃ upakkilesaṃ. Vipassanābhāvanupakkilesā hi dibbacakkhussa upakkilesāti veditabbā.</paragraph>
    <paragraph line="60"><bold>Saṅkhepavitthāragambhīruttānavicitrakathādīsū</bold>ti saṅkhepo vitthāro gambhīratā uttānatā vicitrabhāvo neyyatthatā nītatthatāti evamādīsu dhammassa kathetabbappakāresu taṃ taṃ kathetabbākāraṃ.</paragraph>
    <paragraph line="61"><bold>Iti</bold>-saddo <pageBreak edition="Myanmar" number="2.0139" /> ādiattho, pakārattho vā. Tena –</paragraph>
    <gatha1 line="62">‘‘Ādimhi sīlaṃ deseyya, (dī. ni. aṭṭha. 1.190; ma. ni. aṭṭha. 1.291)</gatha1>
    <gatha2 line="63">Majjhe cittaṃ viniddise;</gatha2>
    <gatha3 line="64">Ante paññā kathetabbā,</gatha3>
    <gathalast line="65">Eso dhammakathāvidho’’ti. –</gathalast>
    <unindented line="66">Evaṃ kathetabbākāraṃ saṅgaṇhāti.</unindented>
    <gatha1 line="67">‘‘Sithilaṃ <pageBreak edition="Vipassana Research Institut" number="2.0121" /> dhanitañca dīgharassaṃ, garukaṃ lahukañca niggahītaṃ;</gatha1>
    <gathalast line="68">Sambandhaṃ vavatthitaṃ vimuttaṃ, dasadhā byañjanabuddhiyā pabhedo’’ti. (dī. ni. 1.190; ma. ni. aṭṭha. 1.291; pari. 485) –</gathalast>
    <unindented line="69">Evaṃ vuttaṃ dasavidhaṃ <bold>byañjanabuddhiṃ. Aṭṭhuppatti</bold>nti tassa tassa suttassa jātakassa ca aṭṭhuppattiṃ. <bold>Anusandhi</bold>nti pacchānusandhiādianusandhiṃ. <bold>Pubbāpara</bold>nti sambandhaṃ. <bold>Idaṃ</bold> padaṃ <bold>evaṃ vattabbaṃ, idaṃ</bold> pubbāparaṃ <bold>evaṃ gahetabba</bold>nti.</unindented>
    <paragraph line="70"><bold>Kulasaṅgaṇhanaparihāra</bold>nti lābhuppādanatthaṃ kulānaṃ saṅgaṇhanavidhino pariharaṇaṃ tanniyamitaṃ ekantikaṃ kulasaṅgahaṇavidhiṃ.</paragraph>
    <centered line="71">Caṅkamasuttavaṇṇanā niṭṭhitā.</centered>
    <subhead line="72">6. Sagāthāsuttavaṇṇanā</subhead>
    <paragraph line="73" number="100"> ‘‘Dhātuso saṃsandantī’’ti idaṃ ajjhāsayato sarikkhatādassanaṃ, na kāyena missībhāvadassananti āha <bold>‘‘samuddantare’’</bold>tiādi. <bold>Nirantaro</bold>ti nibbiseso. <bold>Saṃsaggā</bold>ti pañcavidhasaṃsaggahetu. Saṃsaggagahaṇena cettha saṃsaggavatthukā taṇhā gahitā. Tenāha <bold>‘‘dassana…pe… snehenā’’</bold>ti.</paragraph>
    <paragraph line="74">Vanati bhajati sajjati tenāti vanaṃ, vanathoti ca kileso vuccatīti āha <bold>‘‘vanatho jātoti kilesavanaṃ jāta’’</bold>nti. Itare saṃsaggamūlakāti tameva paṭikkhipanto āha <bold>‘‘adassanenā’’</bold>ti. <bold>Sādhujīvī</bold>ti sādhu suṭṭhu jīvī, taṃjīvanasīlo. Tenāha <bold>‘‘parisuddhajīvitaṃ jīvamāno’’</bold>ti.</paragraph>
    <centered line="75">Sagāthāsuttavaṇṇanā niṭṭhitā.</centered>
    <subhead line="76">7. Assaddhasaṃsandanasuttavaṇṇanā</subhead>
    <paragraph line="77" number="101"><bold>Nirojā</bold>ti <pageBreak edition="Myanmar" number="2.0140" /> saddhāsnehābhāvena nisnehā. Tato eva arasabhāvena <bold>nirasā. Ekasadisā</bold>ti samasamā nibbisesā. Tenāha <bold>‘‘nirantarā’’</bold>ti. Alajjitāya ekasīmakatā <bold>bhinnamariyādā</bold>. Saddhā tesaṃ atthīti <bold>saddhā. Tantipālakā</bold>ti saddhammatantiyā pālakā. <bold>Vaṃsānurakkhakā</bold>ti <pageBreak edition="Vipassana Research Institut" number="2.0122" /> ariyavaṃsassa anurakkhakā. <bold>Āraddhavīriyā</bold>ti paggahitavīriyā. Yasmā tādisānaṃ vīriyaṃ paripuṇṇaṃ nāma hoti kiccasiddhiyā, tasmā vuttaṃ <bold>‘‘paripuṇṇaparakkamā’’</bold>ti. <bold>Sabbakiccapariggāhikāyā</bold>ti catunnaṃ satipaṭṭhānānaṃ bhāvanākiccapariggāhikāya.</paragraph>
    <centered line="78">Assaddhasaṃsandanasuttavaṇṇanā niṭṭhitā.</centered>
    <subhead line="79">8-12. Assaddhamūlakasuttādivaṇṇanā</subhead>
    <paragraph line="80" number="102-106"><bold>Aṭṭhamādīnī</bold>ti aṭṭhamaṃ navamaṃ dasamaṃ ekādasamaṃ dvādasamanti imāni pañca suttānīti eke. Apare pana nava suttānīti icchanti. Svāyamattho aṭṭhakathāyaṃ vuttoyeva. Pāḷiyañca kesuci potthakesu likhīyati.</paragraph>
    <centered line="81">Assaddhamūlakasuttādivaṇṇanā niṭṭhitā.</centered>
    <centered line="82">Dutiyavaggavaṇṇanā niṭṭhitā.</centered>
    <title line="83">3. Kammapathavaggo</title>
    <subhead line="84">1-2. Asamāhitasuttādivaṇṇanā</subhead>
    <paragraph line="85" number="107-108"><bold>Ito paresū</bold>ti ito dutiyavaggato paresu suttesu. <bold>Paṭhama</bold>nti paṭhamavagge paṭhamaṃ. Kasmā panettha evaṃ desanā pavattāti āha <bold>‘‘evaṃ vuccamāne’’</bold>tiādi.</paragraph>
    <centered line="86">Asamāhitasuttādivaṇṇanā niṭṭhitā.</centered>
    <subhead line="87">3-5. Pañcasikkhāpadasuttādivaṇṇanā</subhead>
    <paragraph line="88" number="109-111"><bold>Surāmerayasaṅkhāta</bold>nti <pageBreak edition="Myanmar" number="2.0141" /> piṭṭhasurādisurāsaṅkhātaṃ pupphāsavādimerayasaṅkhātañca. Majjanaṭṭhena <bold>majjaṃ. Surāmerayamajjappamādoti vuccati</bold> ‘‘majjati tenā’’ti katvā. <bold>Tasmiṃ tiṭṭhantī</bold>ti tasmiṃ pamāde pamajjanavasena tiṭṭhantīti attho. Sesaṃ tatiyacatutthesu suviññeyyamevāti.</paragraph>
    <paragraph line="89">Pañcame <pageBreak edition="Vipassana Research Institut" number="2.0123" /> tāni padāni saṃvaṇṇetuṃ <bold>‘‘pañcame’’</bold>tiādi āraddhaṃ. Tattha pāṇo nāma vohārato satto, paramatthato jīvitindriyaṃ, taṃ <bold>pāṇaṃ atipātenti</bold> aticca antareyeva, atikkamma vā satthādīhi abhibhavitvā pātenti saṇikaṃ patituṃ adatvā sīghaṃ pātentīti attho. Kāyena vācāya vā <bold>adinnaṃ</bold> parasantakaṃ. <bold>Ādiyantī</bold>ti gaṇhanti. <bold>Micchā</bold>ti na sammā, gārayhavasena. <bold>Musā</bold>ti atathaṃ vatthu. <bold>Vadantī</bold>ti visaṃvādanavasena vadanti. Piyasuññakaraṇato <bold>pisuṇā,</bold> pisati vā pare satte, hiṃsatīti attho. <bold>Mammacchedikā</bold>ti etena parassa mammacchedavasena ekantapharusasañcetanā <bold>pharusavācā</bold> nāmāti dasseti. <bold>Abhijjhā</bold>saddo lubbhane niruḷhoti āha <bold>‘‘parabhaṇḍe lubbhanasīlāti attho’’</bold>ti. <bold>Byāpanna</bold>nti dosavasena vipannaṃ. Pakativijahanena <bold>pūtibhūtaṃ</bold>. Sādhūhi garahitabbataṃ pattā ‘‘natthi dinna’’ntiādinayappavattā natthikāhetukaakiriyadiṭṭhi <bold>kammapathapariyāpannā</bold> nāma. Micchattapariyāpannā sabbāpi lokuttaramaggapaṭipakkhā viparītadiṭṭhi.</paragraph>
    <paragraph line="90"><bold>Tesa</bold>nti kammapathānaṃ. <bold>Vohārato</bold>ti indriyabaddhaṃ upādāya paññattimattato. <bold>Tiracchānagatādīsū</bold>ti <bold>ādi</bold>-saddena petānaṃ saṅgaho. Payogavatthumahantatādīhi <bold>mahāsāvajjatā</bold> tehi paccayehi uppajjamānāya cetanāya balavabhāvato. Yathāvuttapaccayavipariyāyepi taṃtaṃpaccayehi cetanāya balavabhāvavasena <bold>appasāvajjamahāsāvajjatā</bold> vā veditabbā. <bold>Iddhimayo</bold>ti kammavipākiddhimayo dāṭhākoṭanādīnaṃ viya.</paragraph>
    <paragraph line="91"><bold>Methunasamācāresū</bold>ti sadāraparadāragamanavasena duvidhesu methunasamācāresu. Tepi hīnādhimuttikehi kattabbato kāmā nāma. <bold>Micchācāro</bold>ti gārayhācāro. Gārayhatā cassa ekantanihīnatāyāti āha <pageBreak edition="Myanmar" number="2.0142" /><bold>‘‘ekantanindito lāmakācāro’’</bold>ti <bold>asaddhammādhippāyenā</bold>ti asaddhammasevanādhippāyena. <bold>Gottarakkhitā</bold>ti sagottehi rakkhitā. <bold>Dhammarakkhitā</bold>ti sahadhammehi rakkhitā. Sassāmikā nāma <bold>sārakkhā</bold>. Yassā gamane daṇḍo ṭhapito, sā <bold>saparidaṇḍā</bold>. Bhariyabhāvāya dhanena kītā <bold>dhanakkītā</bold>. Chandena vasatīti <bold>chandavāsinī</bold>. Bhogatthaṃ vasatīti <bold>bhogavāsinī</bold>. Paṭatthaṃ vasatīti <bold>paṭavāsinī</bold>. Udakapattaṃ āmasitvā gahitā <bold>odapattakinī</bold>. Cumbaṭaṃ apanetvā gahitā <bold>obhaṭacumbaṭā</bold>. Karamarānītā <bold>dhajāhaṭā</bold>. Taṅkhaṇikaṃ gahitā <bold>muhuttikā</bold>. Abhibhavitvā vītikkamo micchācāro <bold>mahāsāvajjo,</bold> na tathā dvinnaṃ samānacchandatāya. Abhibhavitvā vītikkamane satipi maggenamaggapaṭipattiadhivāsane purimuppannasevanābhisandhipayogābhāvato micchācāro na hoti abhibhuyyamānassāti vadanti. Sevanācitte sati payogābhāvo appamāṇaṃ yebhuyyena itthiyā sevanāpayogassa abhāvato. Tathā sati puretaraṃ sevanācittassa upaṭṭhānepi <pageBreak edition="Vipassana Research Institut" number="2.0124" /> tassā micchācāro na siyā, tathā purisassapi sevanāpayogābhāve. Tasmā attano ruciyā pavattitassa vasena tayo, balakkārena pavattitassa vasena tayoti sabbepi aggahitaggahaṇena <bold>‘‘cattāro sambhārā’’</bold>ti vuttaṃ.</paragraph>
    <paragraph line="92"><bold>Āsevanamandatāyā</bold>ti yāya akusalacetanāya samphaṃ palapati, tassā ittarakālatāya pavattiyā anāsevanāti paridubbalā hoti cetanā.</paragraph>
    <paragraph line="93">Upasaggavasena atthavisesavācino dhātusaddāti <bold>abhijjhāyatī</bold>ti padassa <bold>parabhaṇḍābhimukhī</bold>tiādiattho vutto. <bold>Tanninnatāyā</bold>ti tasmiṃ parabhaṇḍe lubbhanavasena ninnatāya. Abhipubbo jhe-saddo lubbhane niruḷhoti daṭṭhabbo. Yassa bhaṇḍaṃ abhijjhāyati, tassa appaguṇatāya <bold>appasāvajjā,</bold> mahāguṇatāya <bold>mahāsāvajjā</bold>tiādinā nayena tattha appasāvajjamahāsāvajjavibhāgo veditabbo. Tenāha <bold>‘‘adinnādānaṃ viyā’’</bold>tiādi. <bold>Attano pariṇāmanaṃ</bold> cittenevāti daṭṭhabbaṃ.</paragraph>
    <paragraph line="94"><bold>Hitasukhaṃ byāpādayatī</bold>ti yo naṃ uppādeti, yassa uppādeti, tassa sati samavāye hitasukhaṃ vināseti. <bold>Aho vatā</bold>ti iminā yathā abhijjhāne vatthuno ekantato attano pariṇāmanaṃ dassitaṃ <pageBreak edition="Myanmar" number="2.0143" />, evamidhāpi vatthuno ‘‘aho vatā’’ti iminā parassa vināsacintāya ekantato niyamitabhāvaṃ dasseti. Evañhi nesaṃ dāruṇappavattiyā kammapathappavatti.</paragraph>
    <paragraph line="95"><bold>Yathābhuccagahaṇābhāvenā</bold>ti yathātacchagahaṇassa abhāvena aniccādisabhāvassa niccādito gahaṇena. <bold>Micchā passatī</bold>ti vitathaṃ passati. <bold>Samphappalāpo viyā</bold>ti iminā āsevanassa appamahantatāhi micchādiṭṭhiyā appasāvajjamahāsāvajjatā. <bold>Vatthuno</bold>ti gahitavatthuno. <bold>Gahitākāraviparītatā</bold>ti micchādiṭṭhiyā gahitākārassa viparītatā. <bold>Tathābhāvenā</bold>ti attano gahitākāreneva tassā diṭṭhiyā, gahitassa vā vatthuno <bold>upaṭṭhānaṃ</bold> ‘‘evametaṃ, na ito aññathā’’ti.</paragraph>
    <paragraph line="96"><bold>Dhammato</bold>ti sabhāvato. <bold>Koṭṭhāsato</bold>ti cittaṅgakoṭṭhāsato, yaṃkoṭṭhāsā honti, tatoti attho. <bold>Cetanādhammāvā</bold>ti cetanāsabhāvā eva. <bold>Paṭipāṭiyā sattā</bold>ti ettha nanu cetanā abhidhamme kammapathesu na vuttāti paṭipāṭiyā sattannaṃ kammapathabhāvo na yuttoti? Na, avacanassa aññahetukattā. Na hi tattha cetanāya akammapathattā kammapatharāsimhi avacanaṃ, kadāci pana kammapatho <pageBreak edition="Vipassana Research Institut" number="2.0125" /> hoti, na sabbadāti kammapathabhāvassa aniyatattā avacanaṃ. Yadā, panassa kammapathabhāvo hoti, tadā kammapatharāsisaṅgaho na nivārito. Etthāha – yadi cetanāya sabbadā kammapathabhāvābhāvato aniyato kammapathabhāvoti kammapatharāsimhi avacanaṃ, nanu abhijjhādīnampi kammapathabhāvaṃ appattānaṃ atthitāya aniyato kammapathabhāvoti tesampi kammapatharāsimhi avacanaṃ āpajjatīti? Nāpajjati, kammapathatātaṃsabhāgatāhi tesaṃ tattha vuttattā. Yadi evaṃ cetanāpi tattha vattabbā siyā? Saccametaṃ. Sā pana pāṇātipātādikāti pākaṭo tassā kammapathabhāvoti na vuttā siyā. Cetanāya hi ‘‘cetanāhaṃ, bhikkhave, kammaṃ vadāmi (a. ni. 6.63; kathā. 539) tividhā, bhikkhave, kāyasañcetanā akusalaṃ kāyakamma’’ntiādivacanato (kathā. 539) kammabhāvo pākaṭo. Kammaṃyeva ca sugatiduggatīnaṃ tatthuppajjanakasukhadukkhānañca pathabhāvena pavattaṃ kammapathoti vuccatīti pākaṭo, tassā kammapathabhāvo. Abhijjhādīnaṃ pana cetanāsamīhanabhāvena sucaritaduccaritabhāvo, cetanājanitapiṭṭhivaṭṭakabhāvena sugatiduggatitaduppajjanakasukhadukkhānaṃ <pageBreak edition="Myanmar" number="2.0144" /> pathabhāvo cāti, na tathā pākaṭo kammapathabhāvoti, te eva tena sabhāvena dassetuṃ abhidhamme kammapatharāsibhāvena vuttā. Atathājātiyakattā vā cetanā tehi saddhiṃ na vuttāti daṭṭhabbaṃ. <bold>Mūlaṃ patvā</bold>ti mūladesanaṃ patvā, mūlasabhāvesu dhammesu desiyamānesūti attho.</paragraph>
    <paragraph line="97"><bold>Adinnādānaṃ sattārammaṇa</bold>nti idaṃ ‘‘pañca sikkhāpadā parittārammaṇā evā’’ti imāya pāḷiyā virujjhati. Yañhi pāṇātipātādidussīlyassa ārammaṇaṃ, tadeva taṃ veramaṇiyā ārammaṇaṃ. Vītikkamitabbavatthuto eva hi viratīti. ‘‘Sattārammaṇa’’nti vā sattasaṅkhātaṃ saṅkhārārammaṇameva upādāya vuttattā na koci virodho. Tathā hi vuttaṃ <bold>sammohavinodaniyaṃ</bold> (vibha. aṭṭha. 714) ‘‘yāni sikkhāpadāni ettha ‘sattārammaṇānī’ti vuttāni, tāni yasmā ‘sattoti’ti saṅkhaṃ gate saṅkhāreyeva ārammaṇaṃ karontī’’ti. Ito paresupi eseva nayo. Visabhāgavatthuno ‘‘itthipurisā’’ti gahetabbato <bold>sattārammaṇotipi eke</bold>. ‘‘Eko diṭṭho, dve sutā’’tiādinā samphappalapane <bold>diṭṭhasutamutaviññātavasena. Tathā abhijjhā</bold>ti ettha <bold>tathā</bold>-saddo ‘‘diṭṭhasutamutaviññātavasenā’’ti idampi upasaṃharati, na sattasaṅkhārārammaṇataṃ eva dassanādivasena abhijjhāyanato. ‘‘Natthi sattā opapātikā’’ti pavattamānāpi micchādiṭṭhi tebhūmakadhammārammaṇā evāti adhippāyena tassā saṅkhārārammaṇatā vuttā. Kathaṃ pana micchādiṭṭhiyā mahaggatappattā dhammā ārammaṇaṃ hontīti? Sādhāraṇato. Natthi sukaṭadukkaṭānaṃ kammānaṃ phalaṃ vipākoti hi pavattamānāya atthato rūpārūpāvacaradhammāpi gahitāva hontīti.</paragraph>
    <paragraph line="98">Sukhabahulatāya <pageBreak edition="Vipassana Research Institut" number="2.0126" /> rājāno hasamānāpi ‘‘coraṃ ghātethā’’ti vadanti, hāso pana tesaṃ aññavisayoti āha <bold>‘‘sanniṭṭhāpakacetanā pana nesaṃ dukkhasampayuttāva hotī’’</bold>ti. <bold>Majjhattavedano na hoti,</bold> sukhavedanova. Tattha ‘‘kāmānaṃ samudayā’’tiādinā vedanābhedo veditabbo. Lobhasamuṭṭhāno musāvādo sukhavedano vā siyā majjhattavedano vā, dosasamuṭṭhāno dukkhavedano vāti <bold>musāvādo tivedano</bold> siyā. Iminā nayena sesesupi yathārahaṃ vedanānaṃ <pageBreak edition="Myanmar" number="2.0145" /> ‘‘lobho nidānaṃ kammānaṃ samudayāyā’’tiādinā bhedo veditabbo.</paragraph>
    <paragraph line="99"><bold>Pāṇātipāto dosamohavasena dvimūlako</bold>ti sampayuttamūlameva sandhāya vuttaṃ. Tassa hi mūlaṭṭhena upakārabhāvo dosaviseso, nidānamūle pana gayhamāne lobhamohavasenapi vaṭṭati. Sammūḷho āmisakiñjakkhakāmopi hi pāṇaṃ hanati. Tenevāha ‘‘lobho nidānaṃ kammānaṃ samudayāyā’’tiādi (a. ni. 3.34). Sesesupi eseva nayo.</paragraph>
    <paragraph line="100">Asamādinnasīlassa sampattato yathāupaṭṭhitavītikkamitabbavatthuto virati <bold>sampattavirati</bold>. Samādānena uppannā virati <bold>samādānavirati</bold>. Kilesānaṃ samucchindanavasena pavattā maggasampayuttā virati <bold>samucchedavirati</bold>. Kāmañcettha pāḷiyaṃ viratiyova āgatā, sikkhāpadavibhaṅge pana cetanāpi āharitvā dassitāti tadubhayampi gaṇhanto <bold>‘‘cetanāpi vaṭṭanti viratiyopī’’</bold>ti āha.</paragraph>
    <paragraph line="101">Adussīlyārammaṇā jīvitindriyādiārammaṇā kathaṃ dussīlyāni pajahantīti dassetuṃ <bold>‘‘yathā panā’’</bold>tiādi vuttaṃ. Pāṇātipātādīhi viramaṇavasena pavattanato tadārammaṇabhāveneva tāni pajahanti. Na hi tadeva ārabbha taṃ pajahituṃ sakkā tato anissaṭabhāvato.</paragraph>
    <paragraph line="102"><bold>Anabhijjhā…pe… viramantassā</bold>ti abhijjhaṃ pajahantassāti attho. Na hi manoduccaritato virati atthi anabhijjhādīheva tappahānasiddhito.</paragraph>
    <centered line="103">Pañcasikkhāpadasuttādivaṇṇanā niṭṭhitā.</centered>
    <subhead line="104">7. Dasaṅgasuttavaṇṇanā</subhead>
    <paragraph line="105" number="113"><bold>Micchattasammattavasenā</bold>ti ettha micchābhāvo <bold>micchattaṃ,</bold> tathā sammābhāvo <bold>sammattaṃ</bold>. Tathā tathā pavattā akusalakkhandhāva micchāsati, evaṃ micchāñāṇampi daṭṭhabbaṃ. Na hi ñāṇassa <pageBreak edition="Vipassana Research Institut" number="2.0127" /> micchābhāvo nāma atthi. Tasmā <bold>micchāñāṇino</bold>ti micchāsaññāṇāti attho, ayoniso pavattacittuppādāti <pageBreak edition="Myanmar" number="2.0146" /> adhippāyo. <bold>Micchāpaccavekkhaṇenā</bold>ti micchādiṭṭhiādīnaṃ micchā ayoniso paccavekkhaṇena. <bold>Kusalavimuttī</bold>ti pakatipurisasantarajānanaṃ, guṇaviyuttassa attano sakattani avaṭṭhānanti evamādiṃ akusalapavattiṃ ‘‘kusalavimuttī’’ti gahetvā ṭhitā micchāvimuttikā. <bold>Sammāpaccavekkhaṇā</bold>ti jhānavimokkhādīsu sammā aviparītaṃ pavattā paccavekkhaṇā.</paragraph>
    <centered line="106">Dasaṅgasuttavaṇṇanā niṭṭhitā.</centered>
    <centered line="107">Tatiyavaggavaṇṇanā niṭṭhitā.</centered>
    <title line="108">4. Catutthavaggo</title>
    <subhead line="109">1. Catudhātusuttavaṇṇanā</subhead>
    <paragraph line="110" number="114"><bold>Patiṭṭhādhātū</bold>ti sahajātānaṃ dhammānaṃ patiṭṭhābhūtā dhātu. <bold>Ābandhanadhātū</bold>ti nahāniyacuṇṇassa udakaṃ viya sahajātadhammānaṃ ābandhanabhūtā dhātu. <bold>Paripācanadhātū</bold>ti sūriyo phalādīnaṃ viya sahajātadhammānaṃ paripācanabhūtā dhātu. <bold>Vitthambhanadhātū</bold>ti dutiyo viya sahajātadhammānaṃ vitthambhanabhūtā dhātu. Kesādayo <bold>vīsati koṭṭhāsā. Ādi</bold>-saddena pittādayo santappanādayo uddhaṅgamā vātādayo gahitā. <bold>Etā</bold>ti dhātuyo.</paragraph>
    <centered line="111">Catudhātusuttavaṇṇanā niṭṭhitā.</centered>
    <subhead line="112">2. Pubbesambodhasuttavaṇṇanā</subhead>
    <paragraph line="113" number="115"> Ayaṃ pathavīdhātuṃ nissāya taṃ ārabbha pavatto <bold>assādo. Evaṃ pavattāna</bold>nti evaṃ kāye pabhāvassa pavedanavaseneva pavattānaṃ. <bold>Hutvā abhāvākārenā</bold>ti pubbe avijjamānā paccayasāmaggiyā hutvā uppajjitvā puna bhaṅgupagamanato uddhaṃ abhāvākārena. Na niccāti <bold>aniccā</bold> addhuvattā, dhuvaṃ niccaṃ. <bold>Paṭipīḷanākārenā</bold>ti udayabbayavasena abhiṇhaṃ pīḷanākārena <pageBreak edition="Myanmar" number="2.0147" /> dukkhaṭṭhena. <bold>Sabhāvavigamākārenā</bold>ti attano sabhāvassa vigacchanākārena. Sabhāvadhammā hi appamattaṃ khaṇaṃ patvā nirujjhanti. Tasmā te ‘‘jarāya maraṇena cā’’ti dvedhā vipariṇamanti. Tenāha <pageBreak edition="Vipassana Research Institut" number="2.0128" /><bold>‘‘vipariṇāmadhammā’’</bold>ti. Ādīnaṃ vāti pavattetīti <bold>ādīnavo,</bold> paramakāpaññatā. <bold>Vinīyatī</bold>ti vūpasamīyati. Accantappahānavasena nissarati etenāti <bold>nissaraṇaṃ</bold>.</paragraph>
    <paragraph line="114"><bold>Sāyaṃ nipannā</bold> sabbarattiṃ khepetvā <bold>pāto uṭṭhahāma, māsapuṇṇaghaṭo viya no sarīraṃ</bold> nissandābhāvato.</paragraph>
    <paragraph line="115"><bold>Phusitamattesupī</bold>ti udakassa phusitamattesupi.</paragraph>
    <paragraph line="116"><bold>Atināmenti</bold> kālaṃ. <bold>Evaṃ</bold> vuttanayena <bold>pavattā</bold> puggalā <bold>etā</bold> pathavīdhātuādayo <bold>assādenti nāma</bold> abhirativasena tattha ākaṅkhuppādanato.</paragraph>
    <paragraph line="117"><bold>Abhivisiṭṭhena ñāṇenā</bold>ti aggamaggañāṇena. Rukkho <bold>bodhi</bold> ‘‘bujjhati etthā’’ti katvā. Maggo <bold>bodhi</bold> ‘‘bujjhati etenā’’ti katvā. Sabbaññutaññāṇaṃ <bold>bodhi</bold> sammā sāmañca sabbadhammānaṃ bujjhanato. Nibbānaṃ <bold>bodhi</bold> bujjhitabbato. <bold>Tesa</bold>nti niddhāraṇe sāmivacanaṃ. <bold>Sāvakapāramīñāṇa</bold>nti sāvakapāramīñāṇaṃ yāthāvato dassanavatthu.</paragraph>
    <paragraph line="118"><bold>Akuppā</bold>ti paṭipakkhehi akopetabbo. <bold>Kāraṇato</bold>ti ariyamaggato. Tato hissa akuppatā. Tenāha <bold>‘‘sā hī’’</bold>tiādī. <bold>Ārammaṇato</bold>ti nibbānārammaṇato nibbānārammaṇānaṃ lokiyasamāpattīnaṃ abhāvato.</paragraph>
    <paragraph line="119"><bold>Vitthāravasenā</bold>ti ekekadhātuvasenāti vadanti, ekekissā pana dhātuyā lakkhaṇavibhattidassanavasena. <bold>Ya</bold>nti hetuatthe nipāto, yaṃ nimittanti attho. Assādeti etenāti <bold>assādo,</bold> taṇhā. <bold>Ayaṃ pathavīdhātuyā assādo</bold>ti ettha ayaṃ-saddo ‘‘pahānapaṭivedho’’ti etthāpi ānetvā sambandhitabbo ‘‘ayaṃ pahānapaṭivedho paṭivijjhitabbaṭṭhena samudayasacca’’nti. Esa nayo sesasaccesupi. <bold>Yā</bold>ti yathāvuttesu assādo ādīnavo nissaraṇanti imesu tīsu ṭhānesu pavattā <pageBreak edition="Myanmar" number="2.0148" /> yā diṭṭhi…pe… yo samādhi, ayaṃ bhāvanāpaṭivedho maggasaccanti vuttanayeneva yojetabbaṃ.</paragraph>
    <centered line="120">Pubbesambodhasuttavaṇṇanā niṭṭhitā.</centered>
    <subhead line="121">3. Acariṃsuttavaṇṇanā</subhead>
    <paragraph line="122" number="116"> Yathā <pageBreak edition="Vipassana Research Institut" number="2.0129" /> yāvatā nissaraṇapariyesanaṭṭhāne ādīnavapariyesanā, evaṃ yāvatā ādīnavapariyesanaṭṭhāne assādapariyesanā sammāpaṭipannassāti vuttaṃ <bold>‘‘acarinti ñāṇacārena acariṃ, anubhavanacārenā’’</bold>ti.</paragraph>
    <centered line="123">Acariṃsuttavaṇṇanā niṭṭhitā.</centered>
    <subhead line="124">4. Nocedaṃsuttavaṇṇanā</subhead>
    <paragraph line="125" number="117"><bold>Nissaṭātiādīni</bold> padāni, <bold>ādito vuttapaṭisedhenā</bold>ti ‘‘nevā’’ti ettha vuttena nakārena. Tenāha <bold>‘‘na nissaṭā’’</bold>tiādi. <bold>Vimariyādikatenā</bold>tiādi ca ettha viharaṇapekkhaṇe karaṇavacanaṃ. <bold>Dutiyanaye</bold>ti ‘‘yato ca kho, bhikkhave’’tiādinā vuttanaye. Kilesavaṭṭamariyādāya sabbaso abhāvato <bold>nimmariyādikatena</bold> cittena. Tenāha <bold>‘‘tatthā’’</bold>tiādi. <bold>Tīsū</bold>ti dutiyādīsu tīsu.</paragraph>
    <centered line="126">Nocedaṃsuttavaṇṇanā niṭṭhitā.</centered>
    <subhead line="127">5. Ekantadukkhasuttavaṇṇanā</subhead>
    <paragraph line="128" number="118"><bold>Ekanteneva dukkhā</bold>ti avīcimahānirayo viya ekantato dukkhā eva sukhena avomissā. <bold>Dukkhena anupatitā</bold>ti dukkheneva sabbaso upagatā. <bold>Dukkhena okkantā</bold>ti bahiddhā viya antopi dukkhena avakkantā anupaviṭṭhā. Sukhavedanāpaccayatāya imāsaṃ dhātūnaṃ sukhatā viya dukkhavedanāpaccayatāpi veditabbā, saṅkhāradukkhatā pana sabbattha caritā eva <pageBreak edition="Myanmar" number="2.0149" />. <bold>Sabbatthā</bold>ti sabbāsu dhātūsu, sabbaṭṭhānesu vā. Paṭhamaṃ sukhaṃ dassetvāpi pacchā dukkhassa kathitattā <bold>‘‘dukkhalakkhaṇaṃ kathita’’</bold>nti vuttaṃ.</paragraph>
    <centered line="129">Ekantadukkhasuttavaṇṇanā niṭṭhitā.</centered>
    <subhead line="130">6-10. Abhinandasuttādivaṇṇanā</subhead>
    <paragraph line="131" number="119-123"> Chaṭṭhasattamesu vaṭṭavivaṭṭaṃ kathitaṃ. Aṭṭhakathāyaṃ pana <bold>‘‘vivaṭṭaṃ kathita’’</bold>nti vuttaṃ <pageBreak edition="Vipassana Research Institut" number="2.0130" />. <bold>Tīsu</bold> suttesu. <bold>Catusaccamevā</bold>ti cattāri saccāni samāhaṭāni catusaccanti tesaṃ ekajjhaṃ gahaṇaṃ, niyamo pana tabbinimuttassa paramatthassa abhāvato.</paragraph>
    <centered line="132">Abhinandasuttādivaṇṇanā niṭṭhitā.</centered>
    <centered line="133">Catutthavaggavaṇṇanā niṭṭhitā.</centered>
    <centered line="134">Sāratthappakāsiniyā saṃyuttanikāya-aṭṭhakathāya</centered>
    <centered line="135">Dhātusaṃyuttavaṇṇanāya līnatthappakāsanā samattā.</centered>
  </content>
</document>