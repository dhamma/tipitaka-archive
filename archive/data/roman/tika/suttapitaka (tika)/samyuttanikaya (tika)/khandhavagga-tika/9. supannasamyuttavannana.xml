<?xml version="1.0"?>
<document>
<metadata>
<normativeSource>http://tipitaka.org/romn/cscd/s0303t.tik8.xml</normativeSource>
<archivePath>roman/tika/suttapitaka (tika)/samyuttanikaya (tika)/khandhavagga-tika/9. supannasamyuttavannana.xml</archivePath>
<titlePath>9. Supaṇṇasaṃyuttavaṇṇanā - Khandhavagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">9. Supaṇṇasaṃyuttavaṇṇanā</chapter>
<paragraph line="2" number="392-437"><bold>Pattāna</bold>nti <pageBreak edition="V" number="2.0250" /><pageBreak edition="M" number="2.0276" /> ubhosu pakkhesu pattānaṃ. <bold>Vaṇṇavantatāyā</bold>ti atisayena vicittavaṇṇatāya. Atisayattho hi ayaṃ <bold>vanta</bold>-saddo. <bold>Purimanayenā</bold>ti nāgasaṃyutte paṭhamasutte vuttanayena. <bold>Uddharantī</bold>ti samuddato uddharanti, pathavantarapabbatantarato pana tesaṃ uddharaṇaṃ dukkarameva. <bold>Paṇītatare</bold>ti balena paṇītatare, balavanteti attho. <bold>Anuddharaṇīyanāgā</bold>ti ānubhāvamahantatāya ca vasanaṭṭhānaviduggatāya ca uddharituṃ asakkuṇeyyā nāgā. Te ‘‘sattavidhā’’ti vatvā sarūpato vasanaṭṭhānato ca dassento <bold>‘‘kambalassatarā’’</bold>tiādimāha. Tattha <bold>kambalassatarā dhataraṭṭhā</bold>ti ime jātivasena vuttā. <bold>Sattasīdantaravāsino</bold>ti sattavidhasīdasamuddavāsino. <bold>Pathaviṭṭhakā</bold>ti pathavantaravāsino, tathā <bold>pabbataṭṭhakā</bold>. Te ca vimānavāsino. Te nāge koci supaṇṇo uddharituṃ na sakkotīti sambandho. <bold>Sesa</bold>nti ‘‘kāyena dvayakārino’’tiādīsu yaṃ vattabbaṃ, taṃ sabbaṃ <bold>nāgasaṃyutte vuttanayameva,</bold> tattha ca vuttanayeneva attho veditabboti adhippāyo.</paragraph>
<centered line="3">Supaṇṇasaṃyuttavaṇṇanā niṭṭhitā.</centered>
</body>
</document>