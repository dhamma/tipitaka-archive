<?xml version="1.0"?>
<document>
<metadata>
<normativeSource>http://tipitaka.org/romn/cscd/s0303t.tik12.xml</normativeSource>
<archivePath>roman/tika/suttapitaka (tika)/samyuttanikaya (tika)/khandhavagga-tika/13. jhanasamyuttam.xml</archivePath>
<title>13. Jhānasaṃyuttaṃ - Khandhavagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">13. Jhānasaṃyuttaṃ</chapter>
<subhead line="2">1. Samādhimūlakasamāpattisuttavaṇṇanā</subhead>
<paragraph line="3" number="662"><bold>Samādhikusalo</bold>ti <pageBreak edition="V" number="2.0254" />samādhismiṃ kusalo. Tayidaṃ samādhikosallattaṃ saha jhānaṅgayogena catubbidho jhānasamādhi, tasmā taṃ taṃ vibhāgaṃ jānantassa siddhaṃ hotīti āha – <bold>‘‘paṭhamaṃ jhāna’’</bold>ntiādi. Tattha vitakkavicārapītisukhekaggatāvasena paṭhamaṃ pañcaṅgikaṃ, pītisukhekaggatāvasena dutiyaṃ tivaṅgikaṃ, sukhekaggatāvasena tatiyaṃ duvaṅgikaṃ, upekkhekaggatāvasena catutthaṃ duvaṅgikamevāti evaṃ tasmiṃ tasmiṃ jhāne taṃtaṃaṅgānaṃ vavatthāne kusalo. <bold>Samāpattikusalo</bold>ti samāpajjane kusalo. <bold>Hāsetvā</bold>ti tosetvā. <bold>Kallaṃ katvā</bold>ti samādhānassa paṭipakkhadhammānaṃ dūrīkaraṇena sahakārīkāraṇañca samādhānena samāpajjane cittaṃ samatthaṃ katvā. <bold>Sesapadānī</bold>ti sesā tayo koṭṭhāsā. Tatiyādīsu nayesu akusalopi jhānatthāya paṭipannattā ‘‘jhāyītevā’’ti vutto.</paragraph>
<centered line="4">Samādhimūlakasamāpattisuttavaṇṇanā niṭṭhitā.</centered>
<subhead line="5">2-55. Samādhimūlakaṭhitisuttādivaṇṇanā</subhead>
<paragraph line="6" number="663-716">Dutiyādisuttesu <pageBreak edition="M" number="2.0279" /><bold>ṭhitikusalo</bold>ti ettha antogadhahetuattho <bold>ṭhiti</bold>-saddo, tasmiñca pana kusaloti atthoti āha – <bold>‘‘jhānaṃ ṭhapetuṃ akusalo’’</bold>ti. <bold>Sattaṭṭhaaccharāmatta</bold>nti sattaṭṭhaaccharāmattaṃ khaṇaṃ jhānaṃ ṭhapetuṃ na sakkoti adhiṭṭhānavasībhāvassa anipphāditattā. <bold>Yathāparicchedena</bold>kālena <bold>vuṭṭhātuṃ na sakkoti</bold>vuṭṭhānavasībhāvassa anipphāditattā. Kallaṃ jātaṃ assāti <bold>kallitaṃ,</bold>tasmiṃ kallite kallitabhāvena kasiṇārammaṇesu ‘‘idaṃ nāma asukassā’’ti visayavasena samāpajjituṃ asakkonto <bold>na samādhismiṃ ārammaṇakusalo. Na samādhismiṃ gocarakusalo</bold>ti samādhismiṃ nipphāditabbe tassa gocare kammaṭṭhānasaññite pavattiṭṭhāne <bold>bhikkhācāragocare ca</bold>satisampajaññavirahito <bold>akusalo</bold>. Keci pana ‘‘kammaṭṭhānagocaro paṭhamajjhānādikaṃ, ‘evaṃ samāpajjitabbaṃ, evaṃ bahulīkātabba’nti ajānanto tattha akusalo nāmā’’ti vadanti. <bold>Kammaṭṭhānaṃ abhinīharitu</bold>nti kammaṭṭhānaṃ visesabhāgiyatāya <pageBreak edition="V" number="2.0255" />abhinīharituṃ <bold>akusalo. Sakkaccakārī</bold>ti cittīkārī. <bold>Sātaccakārī</bold>ti niyatakārī. <bold>Samādhissa upakārakadhammā</bold>ti appanākosallā. <bold>Samāpattiādīhī</bold>ti <bold>ādi</bold>-saddena sakkaccakāripadādīnaṃyeva saṅgaho daṭṭhabbo catukkānaṃ vuttattā. Tenāha <bold>‘‘yojetvā catukkā vuttā’’</bold>ti. <bold>Lokiyajjhānavaseneva kathitaṃ</bold>‘‘samādhikusalo’’tiādinā nayena desanāya pavattattā. Na hi lokuttaradhammesu akosallaṃ nāma labbhati. Yadi akosallaṃ, na kusalasaddena visesitabbatā siyāti.</paragraph>
<centered line="7">Samādhimūlakaṭhitisuttādivaṇṇanā niṭṭhitā.</centered>
<centered line="8">Jhānasaṃyuttavaṇṇanā niṭṭhitā.</centered>
<centered line="9">Niṭṭhitā ca sāratthappakāsiniyā</centered>
<centered line="10">Saṃyuttanikāya-aṭṭhakathāya khandhavaggavaṇṇanā.</centered>
</body>
</document>