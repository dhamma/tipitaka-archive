<?xml version="1.0"?>
<document>
<metadata>
<normativeSource>http://tipitaka.org/romn/cscd/s0303t.tik2.xml</normativeSource>
<archivePath>roman/tika/suttapitaka (tika)/samyuttanikaya (tika)/khandhavagga-tika/3. ditthisamyuttam.xml</archivePath>
<title>3. Diṭṭhisaṃyuttaṃ - Khandhavagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">3. Diṭṭhisaṃyuttaṃ</chapter>
<title line="2">1. Sotāpattivaggo</title>
<subhead line="3">1. Vātasuttavaṇṇanā</subhead>
<paragraph line="4" number="206"><bold>Na</bold><pageBreak edition="V" number="2.0237" /><pageBreak edition="M" number="2.0264" /><bold>ete vātā</bold>ti ye ime rukkhasākhādibhañjanakarā, ete sattakāyattā vātā nāma na honti. Te hi niccā dhuvā sassatā. Tenāha <bold>‘‘vāto panā’’</bold>tiādi. Tena sattasu kāyesu catutthaṃ kāyamāha. Rukkhasākhādibhañjanako <bold>eso vātaleso nāma,</bold>vātasadisoti attho. <bold>Esikatthambho viyā</bold>ti iminā niccalabhāvameva dasseti, <bold>pabbatakūṭaṃ viyā</bold>ti iminā pana sassatisamaṃvāpi. Ayañhi vāyu kāyassa niccataṃ abhinivissa ṭhito ‘‘mā ca aniccatā paro hotū’’ti na vātā vāyantīti bādhati. Esa nayo <bold>nadiyo sandantī</bold>tiādīsu. <bold>Udakaṃ panā</bold>ti dutiyaṃ kāyaṃ sandhāyāha. <bold>Gabbho pana na nikkhamati</bold>kūṭaṭṭhādibhāveneva tassa labbhanato. <bold>Neva te udenti</bold>yathā vātā, evaṃ tiṭṭhanato lokassa pana tathā matimattanti adhippāyo.</paragraph>
<centered line="5">Vātasuttavaṇṇanā niṭṭhitā.</centered>
<subhead line="6">2-4. Etaṃmamasuttādivaṇṇanā</subhead>
<paragraph line="7" number="207-209"><bold>Diṭṭhaṃ rūpāyatanaṃ</bold>cakkhunā daṭṭhabbato. <bold>Sutaṃ saddāyatanaṃ</bold>sotena sotabbato. <bold>Mutaṃ gandhāyatanādi</bold>tividhaṃ sampattagāhīhi ghānādīhi patvā gahetabbato. <bold>Avasesāni</bold>cakkhādīni <bold>sattāyatanāni viññātaṃ nāma</bold>kevalaṃ manoviññāṇena vijānitabbato. <bold>Patta</bold>nti anuppattaṃ, yaṃ kiñci pāpuṇitabbaṃ pariyesitvā gavesitvā sampattanti anuppattaṃ. <bold>Pariyesita</bold>nti pariyiṭṭhaṃ. <bold>Cittena anusañcarita</bold>nti manasā cintitaṃ. ‘‘Pattaṃ pariyesita’’nti etasmiṃ padadvaye catukkaṃ sambhavatīti taṃ dassetvā tassa vasena pattapariyesitapadāni, tato manasā anuvicaritañca nīharitvā dassetuṃ <pageBreak edition="M" number="2.0265" /><bold>‘‘lokasmiṃ hī’’</bold>tiādi vuttaṃ. Tattha <bold>pariyesitvā pattaṃ nāma</bold>pariyesanāya <pageBreak edition="V" number="2.0238" />pariggāhabhāvato. <bold>Pariyesitaṃ nāma</bold>kevalaṃ pariyesitamevāti katvā pariyesitvā pattassa manussānuvicaritassa vuttattā. Paṭhamavikappe saṅkaro atthīti asaṅkarato ca dassetuṃ <bold>‘‘atha vā’’</bold>tiādi vuttaṃ. <bold>Sabba</bold>nti viññātādi. Tañhi manoviññāṇena gahitattā manasā anuvicaritaṃ nāma na diṭṭhaṃ sutaṃ mutaṃ.</paragraph>
<centered line="8">Etaṃmamasuttādivaṇṇanā niṭṭhitā.</centered>
<subhead line="9">5. Natthidinnasuttavaṇṇanā</subhead>
<paragraph line="10" number="210"><bold>Dinna</bold>nti deyyadhammasīsena dānaṃ vuttanti āha <bold>‘‘dinnassa phalābhāvaṃ sandhāyā’’</bold>ti, dinnaṃ pana annādivatthuṃ kathaṃ paṭikkhipanti. Esa nayo <bold>‘‘yiṭṭhaṃ huta’’</bold>nti etthāpi. <bold>Mahāyāgo</bold>ti sabbasādhāraṇaṃ mahādānaṃ. <bold>Paheṇakasakkāro</bold>ti pāhunakānaṃ kātabbasakkāro. <bold>Phala</bold>nti ānisaṃsaphalaṃ nissandaphalañca. <bold>Vipāko</bold>ti sadisaphalaṃ. <bold>Paraloke ṭhitassa ayaṃ loko natthī</bold>ti paraloke ṭhitassa kammunā laddhabbo ayaṃ loko na hoti. <bold>Idhaloke ṭhitassapi paraloko natthī</bold>ti idhaloke ṭhitassa kammunā laddhabbo paraloko na hoti. Tattha kāraṇamāha – <bold>‘‘sabbe tattha tattheva ucchijjantī’’</bold>ti. Ime sattā yattha yattha bhave yoniādīsu ca ṭhitā, tattha tattheva ucchijjanti nirudayavināsavasena nassanti. <bold>Phalābhāvavasenā</bold>ti mātāpitūsu sammāpaṭipattimicchāpaṭipattīnaṃ phalassa abhāvavasena ‘‘natthi mātā, natthi pitā’’ti vadanti, na mātāpitūnaṃ, nāpi tesu idāni kariyamānasakkārāsakkārānaṃ abhāvavasena tesaṃ lokapaccakkhattā. Pubbuḷakassa viya imesaṃ sattānaṃ uppādo nāma kevalo, na bhavato cavitvā āgamanapubbakoti dassanatthaṃ ‘‘natthi sattā opapātikā’’ti vuttanti āha – <bold>‘‘cavitvā uppajjanakasattā nāma natthī’’</bold>ti. Samaṇena nāma yāthāvato jānantena kassaci akathetvā saññatena bhavitabbaṃ, aññathā āhopurisikā nāma siyā. Kiñhi paro parassa karissati, tathā ca attano sampādanassa kassaci avassayo eva na siyā tattha tattheva ucchijjanatoti āha <bold>‘‘ye imañca…pe… pavedentī’’</bold>ti.</paragraph>
<paragraph line="11">Catūsu <pageBreak edition="M" number="2.0266" />mahābhūtesu niyuttoti <bold>cātumahābhūtiko</bold>. Yathā pana mattikāya nibbattaṃ bhājanaṃ mattikāmayaṃ, evamayaṃ catūhi mahābhūtehi nibbattoti āha <bold>‘‘catumahābhūtamayo’’</bold>ti. <bold>Ajjhattikā pathavīdhātū</bold>ti sattasantānagatā pathavīdhātu. <bold>Bāhiraṃ pathavīdhātu</bold>nti bahiddhā mahāpathaviṃ. <bold>Anuyātī</bold>ti tassa anurūpabhāvena yāti upeti. <bold>Upagacchatī</bold>ti pubbe bāhirapathavīkāyato tadekadesabhūtā pathavī āgantvā ajjhattikabhāvappattiyā sattabhāvena saṇṭhitā idāni ghaṭādipathavī <pageBreak edition="V" number="2.0239" />viya tameva bāhirapathavīkāyaṃ upeti upagacchati, sabbaso tena nibbisesataṃ ekībhāvameva gacchatīti attho. <bold>Āpādīsupi eseva nayo</bold>ti ettha pajjunnena mahāsamuddato gahitaāpo viya vassodakabhāvena punapi mahāsamuddaṃ, sūriyaraṃsito gahitaindaggisaṅkhātatejo viya punapi sūriyaraṃsiṃ, mahāvāyukhandhato niggatamahāvāyo viya tameva vāyukhandhaṃ upeti upagacchatīti diṭṭhigatiko sayameva attano vādaṃ bhindati. Ummattakapacchisadisañhi diṭṭhigatikadassanaṃ. <bold>Manacchaṭṭhāni indriyāni ākāsaṃ pakkhandanti</bold>tesaṃ visayabhāvā visayāpīti vadati. Visayiggahaṇena hi visayā gahitā eva hontīti. <bold>Guṇāguṇapadānī</bold>ti guṇadosakoṭṭhāsā. <bold>Sarīrameva padānīti adhippetaṃ</bold>sarīrena taṃtaṃkiriyāya pajjitabbato. Dabbanti muyhantīti dattū, mūḷhapuggalā. Tehi <bold>dattūhi bālamanussehi paññattaṃ</bold>.</paragraph>
<centered line="12">Natthidinnasuttavaṇṇanā niṭṭhitā.</centered>
<subhead line="13">6. Karotosuttavaṇṇanā</subhead>
<paragraph line="14" number="211"><bold>Sahatthā karontassā</bold>ti sahatthena karontassa. Nissaggiyathāvarādayopi idha sahatthakaraṇeneva saṅgahitā. <bold>Hatthādīnī</bold>ti hatthapādakaṇṇanāsādīni. Pacanaṃ dahanaṃ vibādhananti āha <bold>‘‘daṇḍena pīḷentassā’’</bold>ti. <bold>Papañcasūdaniyaṃ</bold>‘‘tajjentassa cā’’ti attho vutto, idha pana <bold>sumaṅgalavilāsiniyaṃ</bold>viya tajjanaṃ paribhāsanaṃ daṇḍeneva saṅgahetvā ‘‘daṇḍena pīḷentassa’’icceva vuttaṃ. <bold>Sokaṃ sayaṃ karontassā</bold>ti parassa sokakāraṇaṃ sayaṃ karontassa, sokaṃ vā uppādentassa. <bold>Parehi</bold>attano vacanakarehi. <bold>Sayampi phandato</bold>ti parassa vibādhanappayogena <pageBreak edition="M" number="2.0267" />sayampi phandato. <bold>Atipātayato</bold>ti padaṃ suddhakattuatthe hetukattuatthe ca vattatīti āha – <bold>‘‘hanantassapi hanāpentassapī’’</bold>ti. <bold>Kāraṇavasenā</bold>ti kārāpanavasena.</paragraph>
<paragraph line="15">Gharassa bhitti anto ca bahi ca sandhitā hutvā ṭhitāva <bold>gharasandhi</bold>. Kiñcipi asesetvā niravaseso lopo <bold>nillopo</bold>. Ekāgāre niyutto vilopo <bold>ekāgāriko</bold>. Parito sabbaso panthe hananaṃ <bold>paripantho. Pāpaṃ na karīyati</bold>pubbe asato uppādetuṃ asakkuṇeyyattā, tasmā <bold>natthi pāpaṃ</bold>. Yadi evaṃ kathaṃ sattā pāpe pavattantīti āha <bold>‘‘sattā pana karomāti evaṃsaññino hontī’’</bold>ti evaṃ kirassa hoti imesañhi sattānaṃ hiṃsādikiriyā na attānaṃ phusati tassa niccatāya nibbikārattā, sarīraṃ pana acetanaṃ kaṭṭhakaliṅgarūpamaṃ, tasmiṃ vikopitepi na kiñci pāpanti. <bold>Khuraneminā</bold>ti nisitakhuramayaneminā, khurasadisanemināti attho.</paragraph>
<paragraph line="16">Gaṅgāya <pageBreak edition="V" number="2.0240" />dakkhiṇā disā appatirūpadeso, uttaradisā patirūpadesoti adhippāyena ‘‘dakkhiṇañcepī’’tiādi vuttanti āha <bold>‘‘dakkhiṇatīre manussā kakkhaḷā’’</bold>tiādi. <bold>Mahāyāga</bold>nti mahāvijitayaññasadisaṃ mahāyāgaṃ. <bold>Uposathakammenā</bold>ti uposathakammena ca. Ca-saddo hettha luttaniddiṭṭho. Damasaddo hi indriyasaṃvarassa uposathasīlassa ca vācako idhādhippeto. Keci pana ‘‘uposathakammenā’’ti idaṃ indriyadamanassa visesanaṃ, tasmā ‘‘uposathakammabhūtena indriyadamenā’’ti atthaṃ vadanti. <bold>Sīlasaṃyamenā</bold>ti sīlasaṃvarena. <bold>Saccavacanenā</bold>ti saccavācāya. Tassā visuṃ vacanaṃ loke garutarapuññasammatabhāvato. Yathā hi pāpadhammesu musāvādo garu, evaṃ puññadhammesu saccavācā. Tenāha bhagavā – ‘‘ekaṃ dhammaṃ atītassā’’tiādi (itivu. 25). <bold>Pavattī</bold>ti yo karotīti vuccati, tassa santāne phalassa nibbattiyā paccayabhāvena pavatti. <bold>Sabbathā</bold>ti ‘‘karoto’’tiādinā vuttena sabbappakārena <bold>kiriyameva paṭikkhipanti</bold>.</paragraph>
<centered line="17">Karotosuttavaṇṇanā niṭṭhitā.</centered>
<subhead line="18">7. Hetusuttavaṇṇanā</subhead>
<paragraph line="19" number="212"><bold>Ubhayenā</bold>ti <pageBreak edition="M" number="2.0268" />hetupaccayapaṭisedhavacanena. <bold>Saṃkilesapaccaya</bold>nti saṃkilisanassa malīnabhāvassa kāraṇaṃ. <bold>Visuddhipaccaya</bold>nti saṃkilesato visuddhiyā vodānassa kāraṇaṃ. <bold>Natthi bala</bold>nti sattānaṃ diṭṭhadhammikasamparāyikanibbānasampattiāvahaṃ balaṃ nāma kiñci natthi. Tenāha <bold>‘‘yamhī’’</bold>tiādi. Nidassanamattañcetaṃ, saṃkilesikampi cāyaṃ paṭikkhipateva. <bold>Aññamaññavevacanānī</bold>ti tassā tassā kiriyāya ussannaṭṭhena <bold>balaṃ,</bold>sūravīrabhāvāvahaṭṭhena <bold>vīriyaṃ,</bold>tameva daḷhaggāhabhāvato porisaṃ dhuraṃ vahantena pavattetabbato <bold>purisathāmo,</bold>paraṃ paraṃ ṭhānaṃ akkamanappavattiyā <bold>purisaparakkamo</bold>ti vuttoti veditabbaṃ.</paragraph>
<paragraph line="20">Satvayogato, rūpādīsu vā sattatāya <bold>sattā,</bold>pāṇanato assāsanapassāsanavasena pavattiyā <bold>pāṇā,</bold>te pana so ekindriyādivasena vibhajitvā vadatīti āha <bold>‘‘ekindriyo’’</bold>tiādi. Aṇḍakosādīsu bhavanato <bold>bhūtā</bold>ti vuccantīti āha <bold>‘‘aṇḍa…pe… vadantī’’</bold>ti. Jīvanato pāṇaṃ dhārentā viya vaḍḍhanato <bold>jīvā</bold>ti sāliyavādike vadanti. Natthi etesaṃ saṃkilesavisuddhīsu vasoti <bold>avasā</bold>. Natthi tesaṃ balaṃ vīriyanti <bold>abalā avīriyā. Niyatatā</bold>ti acchejjasuttāvutābhejjamaṇino viya niyatappavattitāya gatijātibandhāpavaggavasena niyamo. <bold>Tattha tattha gamana</bold>nti channaṃ abhijātīnaṃ vasena tāsu tāsu gatīsu upagamanaṃ. Samavāyena samāgamo <bold>saṅgati. Sabhāvoyevā</bold>ti yathā kaṇṭakassa tikkhatā, kapitthaphalānaṃ parimaṇḍalatā <pageBreak edition="V" number="2.0241" />, migapakkhīnaṃ vicittākāratā, evaṃ sabbassapi lokassa hetupaccayehi vinā tathā tathā pariṇāmo, ayaṃ sabhāvo eva akittimo eva. Tenāha <bold>‘‘yena hī’’</bold>tiādi. Chaḷabhijātiyo parato vitthārīyanti. <bold>Sukhañca dukkhañca paṭisaṃvedentī</bold>ti vadantā adukkhamasukhabhūbhiṃ sabbena sabbaṃ na jānantīti ulliṅgento <bold>‘‘aññā sukhadukkhabhūmi natthīti dassentī’’</bold>ti āha.</paragraph>
<centered line="21">Hetusuttavaṇṇanā niṭṭhitā.</centered>
<subhead line="22">8-10. Mahādiṭṭhisuttādivaṇṇanā</subhead>
<paragraph line="23" number="213-215"><bold>Akatā</bold>ti <pageBreak edition="M" number="2.0269" />samena vā visamena vā kenaci hetunā na katā eva. Kenaci kataṃ karaṇaṃ vidhānaṃ natthi etesanti <bold>akatavidhānā</bold>. Padadvayenapi loke kenaci hetupaccayena nesaṃ abhinibbattitābhāvaṃ dasseti. <bold>Iddhiyāpi na nimmitā</bold>ti kassaci iddhimato devassa brahmuno vā iddhiyāpi na nimmitā. <bold>Animmitā</bold>ti vā kassaci animmāpakā. <bold>Ajanakā</bold>ti etena pathavīkāyādīnaṃ rūpādijanakabhāvaṃ paṭikkhipati. Rūpasaddādayo hi pathavīkāyādīhi appaṭibaddhavuttikāti tassa laddhi. Yathā pabbatakūṭaṃ kenaci anibbattitaṃ kassaci ca anibbattakaṃ, evametepīti āha <bold>‘‘kūṭaṭṭhā’’</bold>ti. Yamidaṃ ‘‘bījādito aṅkurādi jāyatī’’ti vuccati, tañca vijjamānameva tato nikkhamati, nāvijjamānaṃ, aññathā yato kutoci yassa kassaci uppatti siyāti adhippāyo. <bold>Ṭhitā</bold>ti nibbikārabhāvena ṭhitā. <bold>Na calantī</bold>ti na vikāraṃ āpajjanti. Vikārābhāvena hi tesaṃ sattannaṃ kāyānaṃ esikaṭṭhāyiṭṭhitatā. Aniñjanañca attano pakatiyā avaṭṭhānameva. Tenāha <bold>‘‘na vipariṇamantī’’</bold>ti. Avipariṇāmadhammattā eva ca ne <bold>aññamaññaṃ na byābādhenti</bold>. Sati hi vikāraṃ āpādetabbatāya byābādhakatāpi siyā, tathā anuggahetabbatāya anuggāhakatāti tadabhāvaṃ dassetuṃ pāḷiyaṃ <bold>‘‘nāla’’</bold>ntiādi vuttaṃ. Pathavī eva kāyekadesattā <bold>pathavikāyo</bold>. Jīvasattamānaṃ kāyānaṃ niccatāya nibbikārābhāvato na hantabbatā, na ghāṭetabbatā cāti neva koci hantā ghātetā vā. Tenāha <bold>‘‘sattannantvevā’’</bold>tiādi. Yadi koci hantā natthi, kathaṃ satthappahāroti āha <bold>‘‘yathā muggarāsiādīsū’’</bold>tiādi. <bold>Kevalaṃ saññāmattameva hoti,</bold>na ghātanādi, paramatthato sattannantveva kāyānaṃ avikopanīyabhāvatoti adhippāyo.</paragraph>
<paragraph line="24"><bold>Pamukhayonīna</bold>nti manussatiracchānādīsu khattiyabrāhmaṇādisīhabyagghādivasena padhānayonīnaṃ. <bold>Saṭṭhisatāni</bold>chasahassāni. ‘‘Pañca ca kammuno satānī’’ti padassa atthadassanaṃ <bold>‘‘pañca kammasatāni cā’’</bold>ti <pageBreak edition="V" number="2.0242" />. <bold>Eseva nayo</bold>ti iminā ‘‘kevalaṃ takkamattena niratthakadiṭṭhiṃ dīpetī’’ti imameva atthaṃ atidisati. Ettha ca <bold>takkamattakenā</bold>ti iminā yasmā takkikā niraṅkusatāya parikappanassa yaṃ kiñci attano parikappitaṃ sārato <pageBreak edition="M" number="2.0270" />maññamānā tatheva abhinivissa takkadiṭṭhigāhaṃ gaṇhanti, tasmā na tesaṃ diṭṭhivatthūsu viññūhi vicāraṇā kātabbāti dasseti. <bold>Kecī</bold>ti uttaravihāravāsino. Te hi ‘‘pañca kammānīti cakkhusotaghānajivhākāyā, imāni pañcindriyāni ‘pañca kammānīti paññāpentī’’ti vadanti. <bold>Kammanti laddhī</bold>ti oḷārikabhāvato paripuṇṇakammanti laddhi. Manokammaṃ anoḷārikattā upaḍḍhakammanti laddhīti yojanā. ‘‘Dvāsaṭṭhipaṭipadā’’ti vattabbe sabhāvaniruttiṃ ajānantā <bold>‘‘dvaṭṭhipaṭipadā’’</bold>ti vadanti. <bold>Ekasmiṃ kappe</bold>ti ekasmiṃ mahākappe. Tatthāpi ca vivaṭṭaṭṭhāyisaññite <bold>ekasmiṃ</bold>asaṅkhyeyya<bold>kappe</bold>.</paragraph>
<paragraph line="25">Urabbhe hanantīti <bold>orabbhikā</bold>. Evaṃ <bold>sūkarikā</bold>dayo veditabbā. <bold>Luddāti</bold>aññepi ye keci māgavikanesādādayo, te pāpakammapasutatāya <bold>kaṇhābhijātīti vadanti. Bhikkhū</bold>ti buddhasāsane bhikkhū. <bold>Te kira</bold>‘‘sacchandarāgā paribhuñjantī’’ti adhippāyena <bold>catūsu paccayesu kaṇṭake pakkhipitvā khādantī</bold>ti vadanti. Kasmāti ce? Yasmā te paṇītapaṇīte paccaye paṭisevantīti tassa micchāgāho. Ñāyaladdhepi paccaye paribhuñjamānā ājīvakasamayassa vilomagāhitāya paccayesu kaṇṭake pakkhipitvā khādanti nāmāti vadantīti apare. <bold>Eke pabbajitā,</bold>ye visesato attakilamathānuyogamanuyuttā. Tathā hi te kaṇṭake vattantā viya hontīti <bold>kaṇṭakavuttikā</bold>ti vuttā. Ṭhatvā bhuñjananahānapaṭikkhepādivatasamāyogena <bold>paṇḍaratarā. Acelakasāvakā</bold>ti ājīvakasāvake vadati. Te kira ājīvakasamaye ājīvakaladdhiyā daḷhagāhitāya nigaṇṭhehipi paṇḍaratarā. Nandādayo kira tathārūpaṃ ājīvakapaṭipattiṃ ukkaṃsaṃ pāpetvā ṭhitā, tasmā nigaṇṭhehi ājīvakasāvakehi ca paṇḍaratarā vuttā. <bold>Paramasukkābhijātī</bold>ti ayaṃ tesaṃ laddhi.</paragraph>
<paragraph line="26"><bold>Purisabhūmiyo</bold>ti padhānapuggalena niddeso. Itthīnampetā bhūmiyo icchanteva. <bold>Bhikkhu ca pannako</bold>tiādi tesaṃ pāḷi eva. Tattha <bold>pannako</bold>ti bhikkhāya vicaraṇako, tesaṃ vā paṭipattiyā paṭipannako. <bold>Jino</bold>ti jiṇṇo jarāvasena hīnadhātuko, attano vā paṭipattiyā paṭipakkhe jinitvā ṭhito. So kira tathābhūto dhammampi kassaci na katheti. Tenāha <bold>‘‘na kiñci āhā’’</bold>ti. Niṭṭhuhanādivippakāre kenaci katepi khamanavasena <pageBreak edition="M" number="2.0271" />na kiñci vadatīti vadanti. <bold>Alābhi</bold>nti ‘‘so na kumbhimukhā paṭiggaṇhātī’’tiādinā (dī. ni. 1.394) nayena vuttaalābhahetusamāyogena alābhiṃ. Tato eva jighacchādubbalyaparetatāya sayanaparāyaṇaṃ <bold>samaṇaṃ pannabhūmīti vadanti</bold>.</paragraph>
<paragraph line="27"><bold>Ājīvavuttisatānī</bold>ti <pageBreak edition="V" number="2.0243" />sattānaṃ ājīvabhūtāni jīvikāvuttisatāni. <bold>Pasu</bold>ggahaṇena eḷakajāti gahitā, <bold>miga</bold>ggahaṇena rurugavayādisabbamigajāti. <bold>Bahū devā</bold>ti cātumahārājikādibrahmakāyikādivasena tesaṃ antarabhedavasena bahū devā. Tattha cātumahārājikānaṃ ekacce antarabhedā <bold>mahāsamayasuttavasena</bold>(dī. ni. 2.331 ādayo) dīpetabbā. <bold>Manussāpi anantā</bold>ti dīpadesakulavaṃsājīvādivibhāgena manussāpi anantabhedā. Pisācā eva <bold>pesācā,</bold>te mahantamahantā ajagarapetādayo. Chaddantadahamandākiniyo kuḷīramucalindanāmena vadanti.</paragraph>
<paragraph line="28"><bold>Pavuṭā</bold>ti sabbagaṇṭhikā. <bold>Paṇḍitopi…pe… uddhaṃ na gacchati</bold>. Kasmā? Sattānaṃ saṃsaraṇakālassa niyatabhāvato.</paragraph>
<paragraph line="29"><bold>Aparipakkaṃ</bold>saṃsaraṇanimittaṃ sīlādinā <bold>paripāceti nāma</bold>sīghaṃyeva visuddhippattiyā. <bold>Paripakkaṃ</bold>kammaṃ <bold>phussa phussa</bold>patvā patvā kāle paripakkabhāvāpādanena <bold>byantī karoti nāma. Suttaguḷe</bold>ti suttavaṭṭiyaṃ. <bold>Nibbeṭhiyamānameva paletī</bold>ti upamāya sattānaṃ saṃsāro anukkamena khīyateva, na tassa vaḍḍhīti dasseti paricchinnarūpattā. <bold>Nibbeṭhiyamānameva</bold>suttaguḷaṃ <bold>gacchatī</bold>ti vuccati. Tañca kho suttapamāṇena, sutte pana asati kuto gacchati suttaguḷaṃ. Tenāha – <bold>‘‘sutte khīṇe na gacchatī’’</bold>ti. <bold>Tattheva tiṭṭhati</bold>suttapariyantanti adhippāyo. <bold>Kālavasenā</bold>ti attani veṭhetvā ṭhitaṃ sukhadukkhaṃ yathāvuttassa kālassa vasena nibbeṭhiyamāno bālo ca paṇḍito ca paleti gacchati, nātikkamati saṃsāraṃ.</paragraph>
<centered line="30">Mahādiṭṭhisuttādivaṇṇanā niṭṭhitā.</centered>
<subhead line="31">11-18. Antavāsuttādivaṇṇanā</subhead>
<paragraph line="32" number="216-223"><bold>Ekato</bold><pageBreak edition="M" number="2.0272" /><bold>vaḍḍhitanimitta</bold>nti ekapassena vaḍḍhitaṃ kasiṇanimittaṃ. <bold>Gāhenā</bold>ti lābhī jhānacakkhunā passitvā gahaṇena. <bold>Takkenā</bold>ti na lābhī takkamattena. <bold>Uppannadiṭṭhī</bold>ti ‘‘loko’’ti uppannadiṭṭhi. <bold>Sabbato vaḍḍhita</bold>nti samantato appamāṇakasiṇanimittaṃ. <bold>Ekamevā</bold>ti ‘‘ekameva vatthū’’ti uppannadiṭṭhi. <bold>Aṭṭhārasa veyyākaraṇānī</bold>ti veyyākaraṇalakkhaṇappattāni aṭṭhārasa suttāni. <bold>Ekaṃ gamana</bold>nti ekaṃ veyyākaraṇagamanaṃ.</paragraph>
<centered line="33">Antavāsuttādivaṇṇanā niṭṭhitā.</centered>
<title line="34">2. Dutiyagamanādivaggavaṇṇanā</title>
<paragraph line="35" number="224-301"><bold>Dukkhavasena</bold><pageBreak edition="V" number="2.0244" /><bold>vutta</bold>nti ‘‘iti kho, bhikkhave, dukkhe sati dukkhaṃ upādāyā’’tiādidukkhavasena vuttaṃ. Tādisameva dutiyaṃ veyyākaraṇagamanaṃ. Tenāha <bold>‘‘tatrāpi aṭṭhāraseva veyyākaraṇānī’’</bold>ti. <bold>Tehī</bold>ti ‘‘rūpī attā hotī’’tiādinayapavattehi veyyākaraṇehi saddhiṃ. <bold>Ta</bold>nti dutiyaṃ gamanaṃ.</paragraph>
<paragraph line="36"><bold>Ārammaṇamevā</bold>ti kasiṇasaṅkhātaṃ ārammaṇameva. <bold>Takki</bold>saddena suddhatakkikānaṃ gahaṇaṃ daṭṭhabbaṃ.</paragraph>
<paragraph line="37"><bold>Aniccadukkhavasenā</bold>ti ‘‘yadaniccaṃ, taṃ dukkhaṃ, tasmiṃ sati tadupādāya evaṃ diṭṭhi uppajjatī’’ti vuttaaniccadukkhavasenāti. <bold>Tehiyevā</bold>ti dutiye peyyāle vuttappakārehiyeva. <bold>Tiparivaṭṭavasenā</bold>ti tehiyeva chabbīsatiyā suttehi catutthapeyyāle tiparivaṭṭavasena vuttoti yojanā.</paragraph>
<centered line="38">Dutiyagamanādivaggavaṇṇanā niṭṭhitā.</centered>
<centered line="39">Sāratthappakāsiniyā saṃyuttanikāya-aṭṭhakathāya</centered>
<centered line="40">Diṭṭhisaṃyuttavaṇṇanāya līnatthappakāsanā samattā.</centered>
</body>
</document>