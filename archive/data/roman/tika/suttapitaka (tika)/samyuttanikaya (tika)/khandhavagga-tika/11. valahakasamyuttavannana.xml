<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0303t.tik10.xml</normativeSource>
    <source>roman/tika/suttapitaka (tika)/samyuttanikaya (tika)/khandhavagga-tika/11. valahakasamyuttavannana.xml</source>
    <script>roman</script>
    <directory>/tika/suttapitaka (tika)/samyuttanikaya (tika)/khandhavagga-tika</directory>
    <basename>11. valahakasamyuttavannana</basename>
    <titlePath>11. Valāhakasaṃyuttavaṇṇanā - Khandhavagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">11. Valāhakasaṃyuttavaṇṇanā</chapter>
    <paragraph line="2" number="550-606"> Lokaṃ <pageBreak edition="Vipassana Research Institut" number="2.0252" /> vālentā saṃvarantā chādentā ahanti pariyesantīti valāhā, devaputtā. Tesaṃ samūho valāhakadevakāyoti āha <bold>‘‘valāhakakāyikā’’</bold>tiādi. <bold>Sītakaraṇavalāhakā</bold>ti sītaharaṇavalāhakā. <bold>Sesapadesū</bold>ti uṇhavalāhakādipadesu. <bold>Eseva nayo</bold>ti ‘‘uṇhakaraṇavalāhakā’’tiādinā attho veditabbo. <bold>Cittaṭṭhapana</bold>nti ‘‘sītaṃ hotū’’ti evaṃ cittassa uppādanaṃ. <bold>Vassāne</bold>ti vassakāle. <bold>Utusamuṭṭhānamevā</bold>ti pākatikasītamevāti attho. <bold>Uṇhepī</bold>ti uṇhakāle. <bold>Abbhamaṇḍapo</bold>ti maṇḍapasadisaabbhapaṭalavitānamāha. <bold>Abbhaṃ uppajjatī</bold>ti tahaṃ tahaṃ paṭalaṃ uṭṭhahati. <bold>Abbheyevā</bold>ti abbhakāle eva, vassāneti attho. <bold>Atiabbha</bold>nti satapaṭalasahassapaṭalaṃ hutvā abbhuṭṭhānaṃ. <bold>Cittavesākhamāsesū</bold>ti vasantakālaṃ sandhāyāha. Tadā hi viddho vigatavalāhako devo bhavituṃ yutto. <bold>Uttaradakkhiṇādī</bold>ti <bold>ādi</bold>-saddena pacchimavātādiṃ saṅgaṇhāti. <bold>Pakativāto</bold>ti pakatiyā sabhāvena vāyanakavāto. <bold>Taṃ utusamuṭṭhānamevā</bold>ti āhārūpajīvīnaṃ sattānaṃ sādhāraṇakammūpanissayautusamuṭṭhānameva. Esa nayo utusamuṭṭhānasītuṇhavātesupi. Tampi hi āhārūpajīvīnaṃ sattānaṃ sādhāraṇakammūpanissayamevāti.</paragraph>
    <paragraph line="3"><bold>Gīta</bold>nti meghagītaṃ. <bold>Saccakiriyāyā</bold>ti tādisānaṃ purisavisesānaṃ saccādhiṭṭhānena. <bold>Iddhibalenā</bold>ti iddhimantānaṃ iddhiānubhāvena. <bold>Vināsameghenā</bold>ti <pageBreak edition="Myanmar" number="2.0278" /> kappavināsakameghena. Aññenapi kaṇhapāpikasattānaṃ pāpakammapaccayā uppannavināsameghena vuṭṭhena so so deso vinassateva.</paragraph>
    <centered line="4">Valāhakasaṃyuttavaṇṇanā niṭṭhitā.</centered>
  </content>
</document>