<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0303t.tik9.xml</normativeSource>
    <archivePath>roman/tika/suttapitaka (tika)/samyuttanikaya (tika)/khandhavagga-tika/10. gandhabbakayasamyuttavannana.xml</archivePath>
    <baseFileName>10. gandhabbakayasamyuttavannana</baseFileName>
    <titlePath>10. Gandhabbakāyasaṃyuttavaṇṇanā - Khandhavagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">10. Gandhabbakāyasaṃyuttavaṇṇanā</chapter>
    <paragraph line="2" number="438-549"> Mūlagandhādibhedaṃ <pageBreak edition="Vipassana Research Institut" number="2.0251" /> gandhaṃ avanti apayuñjantīti gandhabbā, tesaṃ kāyo samūho gandhabbakāyo, gandhabbadevanikāyo. Cātumahārājikesu ekiyāva te daṭṭhabbā, tappariyāpannatāya tattha vā niyuttāti <bold>gandhabbakāyikā</bold>. Tesaṃ tesaṃ rukkhagacchalatānaṃ mūlaṃ paṭicca pavatto gandho mūlagandho, tasmiṃ <bold>mūlagandhe. Adhivatthā</bold>ti mūlagandhaṃ adhiṭṭhāya, abhibhuyya vā vasantā. Esa nayo sesesupi. <bold>Taṃ nissāyā</bold>ti taṃ mūlagandhaṃ rukkhaṃ paccayaṃ katvā nibbattā. Na kevalaṃ tattha gandho eva, mūlameva vā tesaṃ paccayoti dassento <bold>‘‘so hī’’</bold>tiādimāha. <bold>Upakappatī</bold>ti nivāsaṭṭhānabhāvena viniyuñjati. <bold>Gandhagandhe</bold>ti gandhānaṃ gandhasamudāye. <bold>Mūlādigandhānaṃ gandhe</bold>ti mūlādigataavayavagandhānaṃ gandhe, timūlādigatasamudāyabhūteti attho. Pubbe hi ‘‘mūlagandhe’’tiādinā rukkhānaṃ avayavagandho <pageBreak edition="Myanmar" number="2.0277" /> gahito, idha pana sabbaso gahitattā samudāyagandho veditabbo. Tenāha <bold>‘‘yassa hi rukkhassā’’</bold>tiādi. <bold>So</bold>ti so sabbo mūlādigato gandho gandhasamudāyo idha gandhagandho nāma. <bold>Tassa gandhassa gandhe</bold>ti tassa samudāyagandhassa tathābhūte gandhe. Sarikkhaṃ sadisaṃ paṭidānaṃ etissāti <bold>sarikkhadānaṃ,</bold> patthanā. Yathādhippetaphalāni sarikkhadānattāva adhippetaphalaṃ dentu, asarikkhadānaṃ kathanti? Tampi detiyeva puññassa sabbakāmadadattāti āha <bold>‘‘asarikkhadānampī’’</bold>tiādi.</paragraph>
    <centered line="3">Gandhabbakāyasaṃyuttavaṇṇanā niṭṭhitā.</centered>
  </content>
</document>