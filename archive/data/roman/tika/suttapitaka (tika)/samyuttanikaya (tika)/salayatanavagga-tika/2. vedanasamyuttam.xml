<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0304t.tik1.xml</normativeSource>
    <archivePath>roman/tika/suttapitaka (tika)/samyuttanikaya (tika)/salayatanavagga-tika/2. vedanasamyuttam.xml</archivePath>
    <baseFileName>2. vedanasamyuttam</baseFileName>
    <titlePath>2. Vedanāsaṃyuttaṃ - Saḷāyatanavagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">2. Vedanāsaṃyuttaṃ</chapter>
    <title line="2">1. Sagāthāvaggo</title>
    <subhead line="3">1. Samādhisuttavaṇṇanā</subhead>
    <paragraph line="4" number="249"><bold>Vedanā</bold><pageBreak edition="M" number="2.0353" /><pageBreak edition="V" number="2.0067" /><bold>ca pajānātī</bold>ti saccābhisambodhavasena vuccamānavedanānaṃ pajānanaṃ sātisayasamādhānapubbakanti bhagavatā ‘‘samāhito’’ti vuttanti āha <bold>‘‘upacārena vā appanāya vā samāhito’’</bold>ti. <bold>Vedanā</bold>ti tissopi vedanā. <bold>Dukkhasaccavasenā</bold>ti dukkhasaccabhāvena, parijānanavasenāti attho. <bold>Sambhava</bold>nti samudayaṃ taṇhāvijjākammaphassādippabhedaṃ uppattikāraṇaṃ. Tenāha <bold>‘‘samudayasaccavasena pajānātī’’</bold>ti. <bold>Yatthā</bold>ti yaṃnimittaṃ, yaṃ āgamma kāmataṇhāvijjādinirodhā vedanānirodho, tesaṃ ayaṃ nirodho. Nibbānaṃ ārabbha ariyamaggappavattiyā hi nibbānaṃ vedanānirodhoti vutto. Khayaṃ gametīti khayagāmī, taṃ <bold>khayagāminaṃ</bold>. Chātaṃ vuccati taṇhā kāmānaṃ pātukāmatāvasena pavattanato, accantameva samucchinnattā natthi etasmiṃ chātanti <bold>nicchāto</bold>. Tenāha <bold>‘‘nittaṇho’’</bold>ti. <bold>Sammasanacāravedanā</bold>ti sammasanūpacāravedanā. <bold>Dvīhi padehī</bold>ti ‘‘samāhito sampajāno’’ti imehi dvīhi. ‘‘Sato’’ti pana idaṃ sampajānapadasseva upabrūhananti adhippāyo. <bold>Sesehi</bold> catūhi <bold>catusaccaṃ kathitaṃ,</bold> itarehi pana dvīhi catusaccabujjhanameva kathitaṃ. <bold>Sabbasaṅgāhiko</bold>ti sabbasabhāvadhammānaṃ saṅgaṇhanako. Tenāha <bold>‘‘catubhūmakadhammaparicchedo vutto’’</bold>ti.</paragraph>
    <centered line="5">Samādhisuttavaṇṇanā niṭṭhitā.</centered>
    <subhead line="6">2. Sukhasuttavaṇṇanā</subhead>
    <paragraph line="7" number="250"> Dukkhaṃ na hotīti <bold>adukkhaṃ,</bold> sukhaṃ na hotīti <bold>asukhaṃ, ma</bold>-kāro padasandhikaro. <bold>Adukkhamasukha</bold>nti vedayitasaddāpekkhāya napuṃsakaniddeso. Saparasantānagate sandhāya ajjhattabahiddhāgahaṇanti āha <bold>‘‘attano ca parassa cā’’</bold>ti. Tena sabbampi vedayitaṃ gahitanti daṭṭhabbaṃ <pageBreak edition="V" number="2.0068" />. <bold>Nassanasabhāva</bold>nti ittarakhaṇatāya <pageBreak edition="M" number="2.0354" /> bhaṅgato uddhaṃ apassitabbasabhāvaṃ. Paloko bhedo etassa atthīti <bold>palokinaṃ</bold>. Tenāha <bold>‘‘bhijjanasabhāva’’</bold>nti. <bold>Ñāṇena phusitvā phusitvā</bold>ti pubbabhāge vipassanāñāṇena aniccā pabhaṅgunoti ārammaṇato, uttarakālaṃ asammohato maggaparamparāya phusitvā phusitvā <bold>vayaṃ passanto. Virajjatī</bold>ti maggavirāgena virajjati. <bold>Sammasanacāravedanā kathitā</bold> āraddhavipassakānaṃ vasena desanāti. Lokiyalokuttarehi ñāṇehi yāthāvato parijānanaṃ paṭivijjhanaṃ <bold>ñāṇaphusanaṃ</bold>.</paragraph>
    <centered line="8">Sukhasuttavaṇṇanā niṭṭhitā.</centered>
    <subhead line="9">3. Pahānasuttavaṇṇanā</subhead>
    <paragraph line="10" number="251"><bold>Sabbampi</bold> aṭṭhasatapabhedaṃ <bold>taṇhaṃ chindi</bold> samucchedapahānavasena pajahi. Tenāha <bold>‘‘samucchindī’’</bold>ti. Yadaggena taṇhā sabbaso samucchinnā, tadaggena sabbānipi saññojanānīti āha <bold>‘‘dasavidhampī’’</bold>tiādi. <bold>Sammā</bold>ti suṭṭhu. Pahānañca nāma upāyena ñāyena pahānanti āha <bold>‘‘hetunā kāraṇenā’’</bold>ti. <bold>Dassanābhisamayā</bold>ti asammohapaṭivedhā. Arahattamaggo hi uppajjamānova sabhāvapaṭicchādakaṃ mohaṃ viddhaṃsento eva pavattati, tena māno yāthāvato diṭṭho nāma hoti, <bold>ayamassa dassanābhisamayo</bold>. Yathā hi sūriye uṭṭhite andhakāro viddhaṃsiyamāno vihato, evaṃ arahattamagge uppajjamāne so sabbaso pahīno eva hoti, na tasmiṃ santāne patiṭṭhaṃ labhati, <bold>ayamassa pahānābhisamayo</bold>. Tena vuttaṃ <bold>‘‘arahattamaggo hī’’</bold>tiādi. <bold>Kiccavasenā</bold>ti asammohapaṭivedhasaṅkhātassa dassanakiccassa anipphādanavasena.</paragraph>
    <paragraph line="11">Ye ime cattāro antāti sambandho. <bold>Mariyādanto</bold>ti mariyādasaṅkhāto anto. Esa nayo sesattayepi. <bold>Tesū</bold>ti catūsu antesu. <bold>Aduṃ catutthakoṭisaṅkhātaṃ</bold> sabbasseva vaṭṭadukkhassa <bold>antaṃ</bold> paricchedaṃ arahattamaggena mānassa diṭṭhattā pahīnattā ca <bold>akāsī</bold>ti yojanā. <bold>Samussayo</bold> attabhāvo.</paragraph>
    <paragraph line="12"><bold>Na riñcatī</bold>ti na viveceti na vissajjeti. Tenāha <bold>‘‘sampajaññaṃ na jahatī’’</bold>ti, sampajaññaṃ na pariccajatīti attho. <bold>Saṅkhyaṃ nopetī</bold>ti imassa ‘‘diṭṭhadhamme anāsavo’’ti <pageBreak edition="M" number="2.0355" /> imassa vasena atthaṃ vadanto <bold>‘‘ratto duṭṭho’’</bold>ti avoca saupādisesanibbānavasena. <bold>Saṅkhyaṃ nopetī</bold>ti vā diṭṭhe-dhamme anāsavo dhammaṭṭho vedagū kāyassa bhedā manusso devoti vā paññattiṃ na upetīti anupādisesanibbānavasenapi attho vattabbo. Ettha ca sukhādīsu vedanāsu yathākkamaṃ <pageBreak edition="V" number="2.0069" /> rāgānusayādayo kathitāti āha – <bold>‘‘imasmiṃ sutte ārammaṇānusayo kathito’’</bold>ti. Yo hi rāgādi paccayasamavāye atiiṭṭhādīsu uppajjanāraho maggena appahīno, so ‘‘rāgānusayo’’tiādinā vutto, appahīnattho so maggena pahātabbo, na pariyuṭṭhānābhibhavatthoti.</paragraph>
    <centered line="13">Pahānasuttavaṇṇanā niṭṭhitā.</centered>
    <subhead line="14">4. Pātālasuttavaṇṇanā</subhead>
    <paragraph line="15" number="252"> Yattha patiṭṭhā natthi ekantikāti ekantikassa mahato pātassa alanti ayamettha attho adhippetoti āha <bold>‘‘natthi ettha patiṭṭhā’’</bold>ti. <bold>Asambhūtattha</bold>nti na sambhūtatthaṃ, musāti attho. <bold>So</bold>ti assutavā puthujjano. Yaṃ taṃ udakaṃ patatīti yojanā. Yasmā samuddapiṭṭhe antarantarā verambhavātasadiso mahāvāto uṭṭhahitvā mahāsamudde udakaṃ uggacchāpeti, taṃ kadāci cakkavāḷābhimukhaṃ, kadāci sinerupādābhimukhaṃ gantvā taṃ patihanati, tasmā vuttaṃ <bold>‘‘balavāmukhaṃ mahāsamuddassā’’</bold>tiādi. <bold>Vegena pakkhanditvā</bold>ti mahatā vātavegena samuddhataṃ teneva vegena pakkhandantañca hutvā. <bold>Mahānarakapapāto viyā</bold>ti yojanāyāmavitthāragambhīrasobbhapapāto viya hoti. <bold>Tathārūpāna</bold>nti tattha vasituṃ samatthānaṃ. <bold>Asanta</bold>nti abhūtaṃ. Atthavasena hi vācā abhūtaṃ nāma.</paragraph>
    <paragraph line="16"><bold>Na patiṭṭhāsī</bold>ti patiṭṭhaṃ na labhi. <bold>Anibaddha</bold>nti anibandhanatthaṃ yaṃkiñci. <bold>Dubbalañāṇo</bold>ti ñāṇabalarahito. ‘‘Assutavā puthujjano’’ti vatvā ‘‘sutavā ariyasāvako’’ti vuttattā <bold>‘‘sotāpanno dhura’’</bold>nti vuttaṃ. Itaresu ariyasāvakesu vattabbameva natthi. Tesañhi vedanā supariññātā. <bold>Balavavipassako…pe… yogāvacaropi vaṭṭati</bold> mattaso vedanānaṃ pariññātattā.</paragraph>
    <centered line="17">Pātālasuttavaṇṇanā niṭṭhitā.</centered>
    <subhead line="18">5. Daṭṭhabbasuttavaṇṇanā</subhead>
    <paragraph line="19" number="253"><bold>Vipariṇāmanavasena</bold><pageBreak edition="M" number="2.0356" /><bold>dukkhato daṭṭhabbā</bold>ti kiñcāpi sukhā, pariṇāmadukkhatā pana sukhavedanāya ekantikāti. <bold>Vinivijjhanaṭṭhenā</bold>ti pīḷanavasena attabhāvassa vijjhanaṭṭhena. <bold>Hutvā</bold>ti paccayasamāgamena uppajjitvā. Tena pākabhāvapubbako attalābho vutto. <bold>Abhāvākārenā</bold>ti bhaṅgupagamanākārena. Tena viddhaṃsabhāvo vutto. Ubhayena udayabbayaparicchinnatāya sikhappattaṃ aniccataṃ <pageBreak edition="V" number="2.0070" /> dasseti. Svāyaṃ hutvā abhāvākāro itarāsupi vedanāsu labbhateva, adhiko ca pana dvinnaṃ dukkhasabhāvo. Dukkhatāvasena purimānaṃ vedanānaṃ daṭṭhabbatāya dassitattā pacchimāya vedanāya evaṃ daṭṭhabbatā dassitā. <bold>Addā</bold>ti ñāṇagatiyā sacchikatvā adakkhi. Ñāṇagamanañhetaṃ, yadidaṃ dukkhato dassanaṃ. <bold>Santasabhāvaṃ</bold> sukhadukkhato upasantarūpattā.</paragraph>
    <centered line="20">Daṭṭhabbasuttavaṇṇanā niṭṭhitā.</centered>
    <subhead line="21">6. Sallasuttavaṇṇanā</subhead>
    <paragraph line="22" number="254"><bold>Dvīsu janesū</bold>ti sutavantaassutavantesu dvīsu janesu. <bold>Anugatavedha</bold>nti pubbe pavattavedhassa anugatavedhaṃ. <bold>Balavatarā</bold> diguṇā viya hutvā daḷhatarapavattiyā. <bold>Evamevā</bold>ti yathā viddhassa purisassa anuvedhanā balavatarā, evameva. <bold>Samādhimaggaphalāni nissaraṇaṃ</bold> vikkhambhanasamucchedapaṭippassaddhivasena. Samādhisīsena hettha jhānañca gahitaṃ. <bold>So na jānāti</bold> anadhigatattā. <bold>Nissaraṇanti jānāti</bold> anissaraṇameva. <bold>Tāsaṃ</bold> samadhigatānaṃ <bold>sukhadukkhavedanānaṃ. Na vippayutto</bold> appahīnakilesattā. <bold>Saṅkhātadhammassā</bold>ti saṅkhāya paññāya pariññātacatukkhandhassa. Tenāha <bold>‘‘tulitadhammassā’’</bold>ti. <bold>Imasmimpi sutte</bold> purimasutte viya <bold>ārammaṇānusayova kathito,</bold> so pana tattha vuttanayeneva veditabbo. Anurodhavirodhapahānassa vuttattā <bold>khīṇāsavo dhuraṃ. Anāgāmīpi vaṭṭati,</bold> tassa virodhappahānaṃ labbhati.</paragraph>
    <centered line="23">Sallasuttavaṇṇanā niṭṭhitā.</centered>
    <subhead line="24">7. Paṭhamagelaññasuttavaṇṇanā</subhead>
    <paragraph line="25" number="255"> Saddahitvā <pageBreak edition="M" number="2.0357" /> gilāne upaṭṭhātabbe maññissantīti yojanā. <bold>Tatthā</bold>ti tasmiṃ ṭhāne. Kammaṭṭhānānuyogo sappāyo yesaṃ te <bold>kammaṭṭhānasappāyā,</bold> satipaṭṭhānaratāti attho. <bold>Aniccataṃ anupassanto</bold>ti kāyaṃ paṭicca uppannāya vedanāya ca aniccataṃ anupassanto. <bold>Vayaṃ anupassanto</bold>tiādīsupi eseva nayo. <bold>Vaya</bold>nti pana tāya eva khayasaṅkhātaṃ. <bold>Virāga</bold>nti virajjanaṃ. <bold>Paṭinissagga</bold>nti pariccāgapaṭinissaggaṃ, pakkhandanapaṭinissaggampi vā.</paragraph>
    <paragraph line="26"><bold>Āgamanīyapaṭipadā</bold>ti ariyamaggassa āgamanaṭṭhāniyā pubbabhāgapaṭipadā. <bold>Pubbabhāgāyeva</bold> na lokuttarā. <bold>Sampajaññaṃ</bold> pubbabhāgiyameva. <bold>Tisso anupassanā pubbabhāgāyeva</bold> vipassanāpariyāpannattā <pageBreak edition="V" number="2.0071" />. <bold>Missakā</bold>ti lokiyalokuttaramissakā. <bold>Bhāvanākālo dassito</bold> ‘‘nirodhānupassino viharato, paṭinissaggānupassino viharato rāgānusayo pahīyatī’’ti vuttattā.</paragraph>
    <centered line="27">Paṭhamagelaññasuttavaṇṇanā niṭṭhitā.</centered>
    <subhead line="28">8-9. Dutiyagelaññasuttādivaṇṇanā</subhead>
    <paragraph line="29" number="256-257"><bold>Phassaṃ paṭiccā</bold>ti ettha phassasīsena phassāyatanānaṃ gahaṇaṃ. Na hi phassāyatanehi vinā phassassa sambhavo. Tenāha <bold>‘‘kāyova hi ettha phassoti vutto’’</bold>ti, phassasīsena vuttoti adhippāyo. <bold>Navamaṃ uttānameva</bold> heṭṭhā vuttanayattā.</paragraph>
    <centered line="30">Dutiyagelaññasuttādivaṇṇanā niṭṭhitā.</centered>
    <subhead line="31">10. Phassamūlakasuttavaṇṇanā</subhead>
    <paragraph line="32" number="258"> Sukhavedanāya hitaṃ <bold>sukhavedaniyaṃ</bold>. So panesa hitabhāvo paccayabhāvenāti āha <bold>‘‘sukhavedanāya paccayabhūta’’</bold>nti. <bold>Imasmimpi suttadvaye</bold>ti <pageBreak edition="M" number="2.0358" /> imasmiṃ navame dasame ca suttepi. <bold>Sammasanacāravedanā</bold>ti sammasanīyavedanā eva kathitā, na lokuttarāti adhippāyo.</paragraph>
    <centered line="33">Phassamūlakasuttavaṇṇanā niṭṭhitā.</centered>
    <centered line="34">Sagāthāvaggavaṇṇanā niṭṭhitā.</centered>
    <title line="35">2. Rahogatavaggo</title>
    <subhead line="36">1. Rahogatasuttavaṇṇanā</subhead>
    <paragraph line="37" number="259"><bold>Yaṃkiñci vedayita</bold>nti ‘‘sukhaṃ dukkhaṃ adukkhamasukha’’nti vuttaṃ vedayitaṃ dukkhasmiṃ antogadhaṃ, dukkhanti vattabbataṃ labhati pariyāyenāti attho. Tenāha <bold>‘‘taṃ sabbaṃ dukkhanti attho’’</bold>ti. <bold>Yā esā</bold>tiādīsu yo saṅkhārānaṃ aniccatāsaṅkhāto hutvā abhāvākāro, yā khayasabhāvatā vinassanasabhāvatā jarāya maraṇena cāti dvidhā vipariṇāmanasabhāvatā, etaṃ sandhāya uddissa sabbaṃ vedayitaṃ dukkhanti mayā vuttanti ayaṃ saṅkhepattho. <bold>Sā</bold>ti saṅkhārānaṃ aniccatā <pageBreak edition="V" number="2.0072" />. <bold>Vedanānampi aniccatā eva</bold> saṅkhārasabhāvattā. Tāsaṃ aniccatā ca nāma maraṇaṃ bhaṅgoti katvā tato uttari dukkhaṃ nāma natthīti <bold>sabbā vedanā ‘‘dukkhā’’ti vuttā,</bold> yathā ‘‘yadaniccaṃ taṃ dukkha’’nti ca, ‘‘pañcupādānakkhandhā dukkhā’’ti ca vuttaṃ. <bold>Idaṃ</bold> suttapadaṃ. <bold>Cattāro āruppā</bold>ti catasso arūpasamāpattiyo. <bold>Etthā</bold>ti ca etasmiṃ paṭippassaddhivāre.</paragraph>
    <centered line="38">Rahogatasuttavaṇṇanā niṭṭhitā.</centered>
    <subhead line="39">4. Agārasuttavaṇṇanā</subhead>
    <paragraph line="40" number="262"><bold>Puratthimā</bold>ti vibhattilopena niddeso, nissakke vā etaṃ paccattavacanaṃ. <bold>Paṭhamajjhānādivasenā</bold>ti paṭhamadutiyajjhānavasena. <bold>Anussativasenā</bold>ti nidassanamattaṃ aññassapi upacārajjhānaggahitassa savitakkacārassa nirāmisassa sukhassa labbhanato. Tassapi vā <bold>paṭhamajjhānādī</bold>ti ettha <bold>ādi</bold>-saddena saṅgaho daṭṭhabbo. Kāmahetu dukkhappattānaṃ dukkhavedanā kāmāmisena <pageBreak edition="M" number="2.0359" /><bold>sāmisā vedanā. Anuttaravimokkhā</bold> nāma arahattaphalaṃ. ‘‘Kudāssu nāmāhaṃ tadāyatanaṃ upasampajja viharissāmī’’ti evaṃ pihaṃ upaṭṭhāpayato tasmiṃ anijjhamāne pihappaccayā <bold>uppannadomanassavedanā</bold>. Nekkhammanissitā upekkhāvedanā <bold>nirāmisā adukkhamasukhā</bold> nāma. Savisesaṃ pana dassetuṃ <bold>‘‘catutthajjhānavasena uppannā adukkhamasukhavedanā’’</bold>ti vuttaṃ.</paragraph>
    <centered line="41">Agārasuttavaṇṇanā niṭṭhitā.</centered>
    <subhead line="42">5-8. Paṭhamaānandasuttādivaṇṇanā</subhead>
    <paragraph line="43" number="263-266"><bold>Heṭṭhā kathitanayāneva,</bold> veneyyajjhāsayato pana tesaṃ desanāti daṭṭhabbaṃ. <bold>Etthā</bold>ti etesu catūsu suttesu. <bold>Purimāni dve</bold> ‘‘paṭhamaṃ jhānaṃ samāpannassa vācā paṭippassaddhā hotī’’tiādinā nayena yāva khīṇāsavassa kilesapaṭippassaddhi, tāva desanāya pavattattā <bold>‘‘paripuṇṇapassaddhikānī’’</bold>ti vuttāni. Tāva paripūraṃ katvā adesitattā <bold>‘‘pacchimāni upaḍḍhapassaddhikāni, desanāyā’’</bold>tiādi vuttaṃ.</paragraph>
    <centered line="44">Paṭhamaānandasuttādivaṇṇanā niṭṭhitā.</centered>
    <subhead line="45">9-10. Pañcakaṅgasuttādivaṇṇanā</subhead>
    <paragraph line="46" number="267-268"><bold>Daṇḍamuggaraṃ</bold> aggasoṇḍamuggaraṃ. Kāḷasuttapakkhipanaṃ <bold>kāḷasuttanāḷi</bold>. Vāsiādīni <pageBreak edition="V" number="2.0073" /> pañca aṅgāni assāti <bold>pañcakaṅgo</bold>. Vatthuvijjāya vuttavidhinā kattabbanissayāni ṭhapetīti <bold>thapati. Paṇḍitaudāyitthero,</bold> na lāḷudāyitthero. <bold>Dvepānandā</bold>ti aṭṭhakathāya paduddhāro kato – ‘‘dvepi mayā ānandā’’ti pana pāḷiyaṃ. Pasādakāyasannissitā <bold>kāyikā,</bold> cetosannissitā <bold>cetasikā</bold>. Ādhipaccaṭṭhena sukhameva indriyanti <bold>sukhindriyaṃ. Upavicāravasenā</bold>ti rūpādīni upecca vicaraṇavasena. <bold>Atīte</bold> ārammaṇe. <bold>Paccuppanne</bold>ti addhāpaccuppanne. <bold>Evaṃ</bold> aṭṭhādhikaṃ sataṃ <bold>aṭṭhasataṃ</bold>.</paragraph>
    <paragraph line="47"><bold>Pāṭiyekko anusandhī</bold>ti pucchānusandhiādīhi visuṃ tehi asammisso eko anusandhi. <bold>Ekāpi vedanā kathitā</bold> ‘‘tatra, bhikkhave, sutavā ariyasāvako’’ti āharitvā ‘‘phassapaccayā vedanā’’ti. Yasmā bhagavā <pageBreak edition="M" number="2.0360" /> catutthajjhānupekkhāvedanaṃ vatvā – ‘‘atthānanda, etasmā sukhā aññaṃ sukha’’ntiādiṃ vadanto <bold>thapatino vādaṃ upatthambhe</bold>ti nāma. Tena hi upekkhāvedanā ‘‘sukha’’nteva vuttā santasabhāvattā. <bold>Abhikkantatara</bold>nti ativiya kantataraṃ manoramataraṃ. Tenāha <bold>‘‘sundaratara’’</bold>nti. <bold>Paṇītatara</bold>nti padhānabhāvaṃ nītatāya uḷārataraṃ. Tenāha <bold>‘‘atappakatara’’</bold>nti. <bold>Sukhanti vuttā</bold> paṭipakkhassa suṭṭhu khādanena, sukaraṃ okāsadānamassāti vā. <bold>Nirodho sukhaṃ nāma</bold> sabbaso udayabbayābhāvato. Tenāha <bold>‘‘niddukkhabhāvasaṅkhātena sukhaṭṭhenā’’</bold>ti.</paragraph>
    <paragraph line="48"><bold>Sukhasmiṃyevā</bold>ti sukhamicceva paññapeti. <bold>Nirodhasamāpattiṃ sīsaṃ katvā</bold>ti nirodhasamāpattidesanāya sīsaṃ uttamaṃ katvā. Desanāya uddesādhimutte uṭṭhāpetvā vitthāritattā <bold>‘‘neyyapuggalassa vasenā’’</bold>ti vuttaṃ. <bold>Dasamaṃ</bold> anantarasutte vuttanayattā <bold>uttānatthameva</bold>.</paragraph>
    <centered line="49">Pañcakaṅgasuttādivaṇṇanā niṭṭhitā.</centered>
    <centered line="50">Rahogatavaggavaṇṇanā niṭṭhitā.</centered>
    <title line="51">3. Aṭṭhasatapariyāyavaggo</title>
    <subhead line="52">1. Sīvakasuttavaṇṇanā</subhead>
    <paragraph line="53" number="269"> Cūḷā pana assa mahatī atthi savisesā, tasmā <bold>‘‘moḷiyasīvako’’</bold>ti vuccati. <bold>Channaparibbājako</bold>ti kambalādinā kopīnapaṭicchādakaparibbājako. <bold>Pittapaccayānī</bold>ti pittahetukāni <pageBreak edition="V" number="2.0074" />. <bold>‘‘Tisso vedanā’’</bold>ti vatvā tāsaṃ sambhavaṃ dassetuṃ <bold>‘‘katha’’</bold>ntiādi vuttaṃ. <bold>Kusalavedanā uppajjati</bold> pittapaccayā. <bold>Pittabhesajjaṃ karissāmī</bold>ti bhesajjasambharaṇatthañceva tadatthaṃ āmisakiñjakkhasambharaṇatthañca pāṇaṃ hanatīti yojanā. <bold>Majjhatto</bold> bhesajjakaraṇe udāsīno.</paragraph>
    <paragraph line="54"><bold>Tasmā</bold>ti yasmā pittādipaccayahetukanti attano ca lokassa ca paccakkhaṃ atidhāvanti ye samaṇā vā brāhmaṇā vā, tasmā tesaṃ micchā. Pittādīnaṃ tiṇṇampi samodhānasannipāte jātāni <bold>sannipātikāni</bold>. Purimautuno visadiso utuvipariṇāmoti āha <bold>‘‘visabhāgaututo jātānī’’</bold>ti <pageBreak edition="M" number="2.0361" />. Anudako thaddhalūkhabhūmivibhāgo <bold>jaṅgaladeso,</bold> vuttavipariyāyena <bold>anupadeso</bold> veditabbo. <bold>Malayaṃ</bold> himasītabahulo, itaro uṇhabahulo.</paragraph>
    <paragraph line="55">Attano pakaticariyānaṃ visamaṃ kāyassa pariharaṇavasena, jātāni pana asayhasahanaadesaakālacaraṇādinā veditabbānīti āha <bold>‘‘mahābhāravahanā’’</bold>tiādi. Parassa upakkamato nibbattāni <bold>opakkamikānī</bold>ti āha – <bold>‘‘ayaṃ coro vā’’</bold>tiādi. <bold>Kevala</bold>nti bāhirapaccayaṃ anapekkhitvā kevalaṃ teneva. Tenāha <bold>‘‘kammavipākatova jātānī’’</bold>ti. <bold>Sakkā paṭibāhituṃ</bold> patīkārena. <bold>Lokavohāro nāma kathito</bold> pittasamuṭṭhānādisamaññāya lokasiddhattā. Kāmaṃ sarīrasannissitā vedanā kammanibbattāva, tassā pana paccuppannapaccayavasena evamayaṃ lokavohāroti vuttañceva gahetvā paravādapaṭisedho katoti daṭṭhabbaṃ.</paragraph>
    <centered line="56">Sīvakasuttavaṇṇanā niṭṭhitā.</centered>
    <subhead line="57">2-10. Aṭṭhasatasuttādivaṇṇanā</subhead>
    <paragraph line="58" number="270-278"> Vedanānaṃ aṭṭhādhikaṃ sataṃ, tassa aṭṭhasatassa tabbhāvassa pariyāyo kāraṇaṃ ettha atthīti <bold>aṭṭhasatapariyāyo,</bold> suttaṃ. Tenāha <bold>‘‘aṭṭhasatassa kāraṇabhūta’’</bold>nti. <bold>Dhammakāraṇa</bold>nti pariyattidhammabhūtaṃ kāraṇaṃ. <bold>Kāyikā</bold>ti pañcadvārakāyikā. Tenāha <bold>‘‘kāmāvacareyeva labbhantī’’</bold>ti, kāmabhūmikāti attho. <bold>Arūpāvacare natthi,</bold> tibhūmikāti attho. Tenāha – ‘‘arūpe tikacatukkajjhānaṃ uppajjati, tañca kho lokuttaraṃ, na lokiya’’nti. <bold>Itarā</bold> upekkhāvedanā. <bold>Upavicaranti</bold> upecca pajjantīti attho. <bold>Taṃsampayuttāna</bold>nti vicārasampayuttānaṃ.</paragraph>
    <paragraph line="59"><bold>Paṭilābhato</bold>ti paṭiladdhabhāvato. <bold>Samanupassato</bold>ti paccavekkhato passato. <bold>Atītaṃ</bold> khaṇattayātikkamena atikkantaṃ, niruddhappattiyā <bold>niruddhaṃ,</bold> pakativijahanena <bold>vipariṇataṃ. Samanussarato</bold>ti <pageBreak edition="V" number="2.0075" /> cintayato. <bold>Gehassita</bold>nti kāmaguṇanissitaṃ. Kāmaguṇā hi idha gehanissitadhammena gehapariyāyena vuttā.</paragraph>
    <paragraph line="60"><bold>Vipariṇāmavirāganirodha</bold>nti <pageBreak edition="M" number="2.0362" /> vipariṇāmanaṃ virajjanalakkhaṇaṃ nirujjhanañca viditvā. <bold>Pubbe</bold>ti atīte. <bold>Etarahī</bold>ti idāni vattamānā. <bold>Sammappaññāya passato</bold>ti vipassanāpaññāya ceva maggapaññāya ca yāthāvato passato. <bold>Ussukkāpetu</bold>nti vipassanaṃ paṭṭhapetvā maggapaṭivedhaṃ pāpetuṃ. Nibbānaṃ uddissa pavattitattā <bold>nekkhammassitasomanassāni nāma. Lokāmisapaṭisaṃyuttāna</bold>nti kāmaguṇanissitānaṃ. <bold>Tadāyatana</bold>nti taṃ āyatanaṃ taṃ kāraṇaṃ arahattaṃ. <bold>Anuttaresu vimokkhesū</bold>ti ariyaphaladhammesu. <bold>Piha</bold>nti adhigamicchaṃ.</paragraph>
    <paragraph line="61"><bold>Upekkhā</bold>ti somanassarahitaaññāṇupekkhā. Bālyayogato <bold>bālassa,</bold> tato eva <bold>mūḷhassa puthujjanassa</bold>. Kilesodhīnaṃ maggodhīhi ajitattā <bold>anodhijinassa</bold>. Sattamabhavādito uddhaṃ pavattanavipākassa ajitattā <bold>avipākajinassa</bold>. Anekādīnave vaṭṭe ādīnavassa ajānanena <bold>anādīnavadassāvino</bold>. Paṭipattipaṭivedhabāhusaccābhāvena <bold>assutavato puthujjanassa. Rūpaṃ sā nātivattati</bold> na atikkamati ñāṇasampayuttābhāvato. <bold>Sabbasaṅgāhako</bold>ti sabbadhamme saṅgaṇhanako. <bold>Tatiyādīni</bold> yāva dasamā heṭṭhā vuttanayattā <bold>uttānatthāneva</bold>.</paragraph>
    <centered line="62">Aṭṭhasatasuttādivaṇṇanā niṭṭhitā.</centered>
    <subhead line="63">11. Nirāmisasuttavaṇṇanā</subhead>
    <paragraph line="64" number="279"> Ārammaṇato sampayogato ca kilesāmisena <bold>sāmisā. Nirāmisāyā</bold>ti nissakkavacanaṃ. <bold>Nirāmisatarāvā</bold>ti ekaṃsavacanaṃ tassā tathā nissametabbatāya. Sā hi pīti sabbaso santakilesāmise santāne pavattiyā accantasabhāvadhammārammaṇavisayatāya sayampi sātisayaṃ santasabhāvākārena pavattiyā nirāmisāyapi nirāmisatarā vuttā. Tenāha <bold>‘‘nanu cā’’</bold>tiādi. Idāni tamatthaṃ upamāya sādhetuṃ <bold>‘‘yathā hī’’</bold>tiādimāha. <bold>Appaṭihārika</bold>nti paṭiharaṇarahitaṃ appaṭihāraṃ, kenaci anāvaṭanti attho. <bold>Sesavāresū</bold>ti sukhavāraupekkhāvāresu.</paragraph>
    <paragraph line="65">Vimokkhavāro pana na atidiṭṭho itarehi visadisattā. Tenāha <bold>‘‘vimokkhavāre panā’’</bold>tiādi. <bold>Rūpapaṭisaṃyutto</bold>ti bhāvitarūpapaṭisaṃyutto. Sāmiso nāma yasmā sāmisarūpapaṭibaddhavutti <pageBreak edition="V" number="2.0076" /> ceva sāmisarūpapaṭibhāgañca <pageBreak edition="M" number="2.0363" />, tasmā ‘‘rūpāmisa’’nti vuccati, tena rūpāmisena <bold>sāmiso nāma</bold>. Arūpāmisassa abhāvato <bold>arūpapaṭisaṃyutto</bold> vimokkho <bold>nirāmiso nāma</bold>.</paragraph>
    <centered line="66">Nirāmisasuttavaṇṇanā niṭṭhitā.</centered>
    <centered line="67">Aṭṭhasatapariyāyavaggavaṇṇanā niṭṭhitā.</centered>
    <centered line="68">Vedanāsaṃyuttavaṇṇanā niṭṭhitā.</centered>
  </content>
</document>