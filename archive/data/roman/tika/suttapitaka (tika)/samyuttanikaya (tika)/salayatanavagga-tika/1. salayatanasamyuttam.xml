<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0304t.tik0.xml</normativeSource>
    <source>roman/tika/suttapitaka (tika)/samyuttanikaya (tika)/salayatanavagga-tika/1. salayatanasamyuttam.xml</source>
    <script>roman</script>
    <directory>/tika/suttapitaka (tika)/samyuttanikaya (tika)/salayatanavagga-tika</directory>
    <basename>1. salayatanasamyuttam</basename>
    <titlePath>1. Saḷāyatanasaṃyuttaṃ - Saḷāyatanavagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Saṃyuttanikāye</nikaya>
    <book line="3">Saḷāyatanavaggaṭīkā</book>
    <chapter line="4">1. Saḷāyatanasaṃyuttaṃ</chapter>
    <title line="5">1. Aniccavaggo</title>
    <subhead line="6">1. Ajjhattāniccasuttavaṇṇanā</subhead>
    <paragraph line="7" number="1"> Cakkhatīti <pageBreak edition="Vipassana Research Institut" number="2.0001" /><pageBreak edition="Myanmar" number="2.0281" /><bold>cakkhu,</bold> ñāṇaṃ, yathāsabhāvato ārammaṇassa jānanena samavisamaṃ ācikkhantaṃ viya pavattatīti attho. Tathā maṃsacakkhu. Tampi hi rūpadassane cakkhatīti <bold>cakkhu</bold>. Buddhānaṃyeva cakkhūti <bold>buddhacakkhu,</bold> asādhāraṇato hi sattasantānesu sassatucchedadiṭṭhi anulomikañāṇayathābhūtañāṇānañceva kāmarāgānusayādīnañca yāthāvato vibhāvitañāṇaṃ āsayānusayañāṇaṃ indriyaparopariyattañāṇañca. Heṭṭhimā tayo maggā catusaccadhammesu vuttākārena pavattiyā dhamme cakkhūti <bold>dhammacakkhu,</bold> tathā tesaṃ phalāni taṃtaṃpaṭipakkhesu paṭippassaddhipahānavasena <pageBreak edition="Vipassana Research Institut" number="2.0002" /> pavattanato. Samantato sabbadhammesu cakkhukiccasādhanato <bold>samantacakkhu,</bold> sabbaññutaññāṇaṃ. Dibbavihārasannissayena laddhabbato devānaṃ dibbacakkhu viyāti taṃ <bold>dibbacakkhu,</bold> abhiññāviseso. Ālokaṃ vaḍḍhetvā rūpadassanato <bold>‘‘ālokapharaṇenā’’</bold>ti vuttaṃ. ‘‘Idaṃ dukkhaṃ ariyasaccanti me, bhikkhave, pubbe ananussutesu dhammesu cakkhuṃ udapādī’’tiādinā (saṃ. ni. 5.1081; mahāva. 15) nayena <pageBreak edition="Myanmar" number="2.0282" /> āgatattā catusaccaparicchedakañāṇaṃ ‘‘paññācakkhū’’ti vuttaṃ. Tadidaṃ ‘‘vipassanāñāṇa’’nti vadanti, ‘‘vipassanāmaggaphalapaccavekkhaṇañāṇānī’’ti apare.</paragraph>
    <paragraph line="8">Paccayabhūtehi etehi abhisambharīyantīti sambhārā, upatthambhabhūtā catusamuṭṭhānikarūpā. Saha sambhārehīti <bold>sasambhāraṃ</bold>. Mahābhūtānaṃ upādāya pasīdatīti <bold>pasādo. Akkhikūpake akkhipaṭalehī</bold>ti ubhohi akkhidalehi. <bold>Sambhavo</bold>ti āpodhātumeva sambhavabhūtamāha. Idha <bold>‘‘terasa sambhārā’’</bold>ti vuttaṃ. <bold>Aṭṭhasāliniyaṃ</bold> (dha. sa. aṭṭha. 596) pana saṇṭhānena saddhiṃ ‘‘cuddasa sambhārā’’ti āgataṃ. Tattha <bold>saṇṭhāna</bold>nti vaṇṇāyatanameva parimaṇḍalādisaṇṭhānabhūtaṃ. Visuṃ vacanaṃ pana nesaṃ tathābhūtānaṃ atathābhūtānañca āpodhātuvaṇṇāyatanānaṃ yathāvutte maṃsapiṇḍe vijjamānattā. Sambhavassa catudhātunissitehi saha vuttassa dhātuttayanissitatā yojetabbā. <bold>Diṭṭhimaṇḍale</bold>ti abhimukhaṃ ṭhitānaṃ paṭibimbapaññāyanaṭṭhānabhūte cakkhusaññitāya diṭṭhiyā pavattiṭṭhānabhūte maṇḍale. <bold>Sanniviṭṭha</bold>nti etena cakkhupasādassa anekakalāpagatabhāvo dassito. Tathā hi so satta akkhipaṭalāni abhibyāpetvā vattati. Yasmā so satta akkhipaṭalāni byāpetvā ṭhitehi attano nissayabhūtehi katūpakāraṃ taṃnissiteheva āyuvaṇṇādīhi anupālitaparivāritaṃ tisantatirūpasamuṭṭhāpakehi utucittāhārehi upatthambhiyamānaṃ hutvā tiṭṭhati. <bold>Rūpadassanasamattha</bold>nti attānaṃ nissāya pavattaviññāṇassa vasena rūpāyatanadassanasamatthaṃ. <bold>Vitthārakathā</bold>ti tassa cakkhuno sotādīnañca hetupaccayādivasena ceva lakkhaṇādivasena ca vitthārakathā.</paragraph>
    <paragraph line="9"><bold>Sammasanacāracitta</bold>nti vipassanāya pavattiṭṭhānabhūtaṃ vipassitabbaṃ cittaṃ. Keci ‘‘vipassanupagatakiriyamayacitta’’nti vadanti, taṃ tesaṃ matimattaṃ. Tīṇi lakkhaṇāni dassetvā vipassanaṃ ussukkāpetvā arahattassa pāpanavasena desanāya pavattattā.</paragraph>
    <centered line="10">Ajjhattāniccasuttavaṇṇanā niṭṭhitā.</centered>
    <subhead line="11">2-3. Ajjhattadukkhasuttādivaṇṇanā</subhead>
    <paragraph line="12" number="2-3"><bold>Dve</bold><pageBreak edition="Vipassana Research Institut" number="2.0003" /><pageBreak edition="Myanmar" number="2.0283" /><bold>lakkhaṇānī</bold>ti dukkhānattalakkhaṇāni. <bold>Ekaṃ lakkhaṇa</bold>nti anattalakkhaṇaṃ. <bold>Sesānī</bold>ti vuttāvasesāni lakkhaṇāni. <bold>Tehī</bold>ti yehi dutiyatatiyāni suttāni desitāni, tehi. <bold>Sallakkhitānī</bold>ti sammadeva upadhāritāni. <bold>Ettakenā</bold>ti dvinnaṃ ekasseva vā lakkhaṇassa kathanena.</paragraph>
    <centered line="13">Ajjhattadukkhasuttādivaṇṇanā niṭṭhitā.</centered>
    <subhead line="14">4-6. Bāhirāniccasuttādivaṇṇanā</subhead>
    <paragraph line="15" number="4-6"><bold>Vuttasadisovā</bold>ti ‘‘dve lakkhaṇānī’’tiādinā vuttasadiso eva. <bold>Nayo</bold>ti atidesanayo.</paragraph>
    <centered line="16">Bāhirāniccasuttādivaṇṇanā niṭṭhitā.</centered>
    <subhead line="17">7-12. Ajjhattāniccātītānāgatasuttādivaṇṇanā</subhead>
    <paragraph line="18" number="7-12"><bold>Sallakkhetvā</bold>ti atītānāgatānaṃ avijjamānattā gāhassa daḷhatāya sallakkhetvā. <bold>Paccuppannesu</bold> vijjamānattā balavatā taṇhādigāhena vipassanāvīthiṃ paṭipādetuṃ <bold>kilamantānaṃ</bold> vineyyānaṃ <bold>vasena</bold>.</paragraph>
    <centered line="19">Ajjhattāniccātītānāgatasuttādivaṇṇanā niṭṭhitā.</centered>
    <centered line="20">Aniccavaggavaṇṇanā niṭṭhitā.</centered>
    <title line="21">2. Yamakavaggo</title>
    <subhead line="22">1-4. Paṭhamapubbesambodhasuttādivaṇṇanā</subhead>
    <paragraph line="23" number="13-16"> Dvīsupi suttesu āyatanānaṃ vasena desanā ekarasāvāti <bold>‘‘paṭhamadutiyesū’’</bold>ti ekajjhaṃ paduddhāro kato. Āhito ahaṃmāno etthāti attā, attabhāvo. Attānamadhi ajjhattaṃ, tappariyāpannattā tattha bhavāni ajjhattikāni, tesaṃ <bold>ajjhattikānaṃ</bold>. Ajjhattañca <pageBreak edition="Myanmar" number="2.0284" /> nāma ajjhattajjhattaṃ <pageBreak edition="Vipassana Research Institut" number="2.0004" />, niyakajjhattaṃ, gocarajjhattaṃ, visayajjhattanti catubbidhaṃ. Tattha ajjhattajjhattaṃ ajjhatte bhavanti ajjhattikanti āha <bold>‘‘ajjhattajjhattavasena ajjhattikāna’’</bold>nti. Tesaṃ cakkhādīnaṃ ajjhattesupi ajjhattikabhāvo adhikasinehavatthutāyāti āha <bold>‘‘chandarāgassa adhimattabalavatāyā’’</bold>ti. Idāni tattha tamatthaṃ paṭiyoginā saddhiṃ udāharaṇavasena dassento <bold>‘‘manussānaṃ hī’’</bold>tiādimāha. Taṃ uttānameva. <bold>Bāhirānī</bold>ti ajjhattikato bahi bhavāni.</paragraph>
    <centered line="24">Paṭhamapubbesambodhasuttādivaṇṇanā niṭṭhitā.</centered>
    <subhead line="25">5-6. Paṭhamanoceassādasuttādivaṇṇanā</subhead>
    <paragraph line="26" number="17-18"><bold>Nikkhantā</bold>ti lokato nikkhantā. Visaṃyuttā saṃyogahetūnaṃ kilesānaṃ pahīnattā <bold>no saṃyuttā. No adhimuttā</bold>ti na ussukkajātā. <bold>Vimariyādī…pe… cetasā</bold>ti vigatakilesavaṭṭamariyādatāya nimmariyādīkatena cittena. <bold>Catusaccameva kathitaṃ</bold> cakkhādīnaṃ assādādino kathitattā.</paragraph>
    <centered line="27">Paṭhamanoceassādasuttādivaṇṇanā niṭṭhitā.</centered>
    <subhead line="28">7-10. Paṭhamābhinandasuttādivaṇṇanā</subhead>
    <paragraph line="29" number="19-22"><bold>Vaṭṭavivaṭṭameva kathitaṃ</bold> abhinandanānaṃ uppādanirodhānañca vasena desanāya pavattattā. <bold>Anupubbakathā</bold>ti ādito paṭṭhāya padatthavaṇṇanā. <bold>Nesa</bold>nti suttānaṃ.</paragraph>
    <centered line="30">Paṭhamābhinandasuttādivaṇṇanā niṭṭhitā.</centered>
    <centered line="31">Yamakavaggavaṇṇanā niṭṭhitā.</centered>
    <title line="32">3. Sabbavaggo</title>
    <subhead line="33">1. Sabbasuttavaṇṇanā</subhead>
    <paragraph line="34" number="23"> Sabba-saddo <pageBreak edition="Myanmar" number="2.0285" /> pakaraṇavasena katthaci sappadesepi pavattatīti tato nivattanatthaṃ anavasesavisayena sabba-saddena visesetvā vuttaṃ <bold>‘‘sabbasabba’’</bold>nti, sabbameva hutvā sabbanti attho. Āyatanabhāvaṃ sabbaṃ <bold>āyatanasabbaṃ,</bold> sesadvayepi eseva nayo.</paragraph>
    <paragraph line="35">Tassa <pageBreak edition="Vipassana Research Institut" number="2.0005" /> avisayābhāvato <bold>na addiṭṭhamidhatthi kiñcī</bold>ti. <bold>Idhā</bold>ti nipātamattaṃ, idha vā sadevake loke, dassanabhūtena ñāṇena adiṭṭhaṃ nāma kiñci natthīti attho. Yadi evaṃ anumānavisayaṃ nu kho kathanti āha <bold>‘‘atho aviññāta’’</bold>nti. Aññesaṃ apaccakkhampi aviññātaṃ tassa kiñci natthīti adiṭṭhaṃ aviññātaṃ natthi. Paccuppannaṃ atītameva ñeyyaṃ gahitaṃ, anāgataṃ nu kho kathanti āha – <bold>‘‘ajānitabba’’</bold>nti, tassa kiñci natthīti ānetvā sambandho. Jānituṃ ñātuṃ asakkuṇeyyaṃ nāma tassa kiñci natthīti dassento āha <bold>‘‘sabbaṃ abhiññāsī’’</bold>tiādi.</paragraph>
    <paragraph line="36">Sakalassa sakkāyadhammassa pariggahitattā <bold>sakkāyasabbaṃ. Sabbadhammesū</bold>ti pañcannaṃ dvārānaṃ ārammaṇabhūtesu sabbesu dhammesu. Yasmā chasupi ārammaṇesu gahitesu padesasabbaṃ nāma na hoti, tasmā <bold>‘‘pañcārammaṇamatta’’</bold>nti vuttaṃ. Padesasabbaṃ sakkāyasabbaṃ na pāpuṇāti tassa tebhūmakadhammesu ekadesassa asaṅgaṇhanato. Sakkāyasabbaṃ āyatanasabbaṃ na pāpuṇāti lokuttaradhammānaṃ asaṅgaṇhanato. Āyatanasabbaṃ sabbasabbaṃ na pāpuṇāti. Yasmā āyatanasabbena catubhūmakadhammāva pariggahitā, na lakkhaṇapaññattiyo, yasmā sabbasabbaṃ dassentena buddhañāṇavisayo dassito, tasmā ‘‘sabbasabbaṃ na pāpuṇātī’’ti etthāpi <bold>‘‘kasmā…pe… natthitāyā’’</bold>ti sabbaṃ ñātārammaṇeneva pucchāvissajjanaṃ kataṃ. ‘‘Āyatanasabbepi idha vipassanupagadhammāva gahetabbā abhiññeyyaniddesavasenapi sammasanacārasseva icchitattā’’ti vadanti.</paragraph>
    <paragraph line="37"><bold>Paṭikkhipitvā</bold>ti ‘‘idaṃ sabbaṃ nāma na hotī’’ti evaṃ paṭikkhipitvā. <bold>Tassā</bold>ti ‘‘aññaṃ sabbaṃ paññāpessāmī’’ti vadantassa. <bold>Vācāya vattabbavatthumattakamevā</bold>ti vañjhāputtagaganakusumādivācā viya etassa vācāya kevalaṃ vattabbavatthukameva bhaveyya, na attho, vacanamattakamevāti attho <pageBreak edition="Myanmar" number="2.0286" />. <bold>Atikkamitvā</bold>ti anāmasitvā aggahetvā. <bold>Taṃ kissa hetū</bold>ti vighātāpajjanaṃ kena hetunā. <bold>Yathā taṃ avisayasmi</bold>nti yathā aññopi koci avisaye vāyamanto, evanti attho. Aṭṭhakathāyaṃ pana yasmā pāḷiyaṃ ‘‘taṃ kissa hetū’’ti vuttakāraṇameva upanayanavasena dassetuṃ <bold>‘‘yathā ta’’</bold>ntiādi vuttaṃ. Kāraṇopanayanañca kāraṇamevāti <bold>‘‘yathāti kāraṇavacana’’</bold>nti vuttanti daṭṭhabbaṃ. Tenevāha <bold>‘‘evaṃ imasmimpi avisaye’’</bold>tiādi.</paragraph>
    <centered line="38">Sabbasuttavaṇṇanā niṭṭhitā.</centered>
    <subhead line="39">2. Pahānasuttavaṇṇanā</subhead>
    <paragraph line="40" number="24"><bold>Sabbassā</bold>ti dvārārammaṇehi saddhiṃ dvārappavattassa. <bold>Pahānāyā</bold>ti tappaṭibaddhachandarāgapahānavasena <pageBreak edition="Vipassana Research Institut" number="2.0006" /> pajahanāya. <bold>Cakkhusamphassa</bold>nti cakkhusannissitaphassaṃ. <bold>Mūlapaccaya</bold>nti mūlabhūtaṃ paccayaṃ katvā, sahajātavedanāya cakkhusamphassapaccayabhāve vattabbameva natthi. <bold>Eseva nayo</bold>ti apadesena ‘‘sotasamphassaṃ mūlapaccayaṃ katvā’’tiādinā vattabbanti dasseti. <bold>Mano</bold>ti bhavaṅgacittaṃ manodvārassa adhippetattā. <bold>Ārammaṇa</bold>nti dhammārammaṇaṃ. <bold>Sahāvajjanakajavana</bold>nti sahamanodvārāvajjanakaṃ javanaṃ. Taṃpubbakattā manoviññāṇaphassavedanānaṃ mūlapaccayabhūtā sabbesveva cakkhudvārādīsu vuttittā tadanurūpato <bold>‘‘bhavaṅgasahajāto samphasso’’</bold>ti vuttaṃ. <bold>Sahāvajjanavedanāya javanavedanā</bold> ‘‘vedayita’’nti adhippetā, <bold>bhavaṅgasampayuttāya pana</bold> vedanāya gahaṇe <bold>vattabbameva natthi. Bhavaṅgato amocetvā</bold> bhavaṅgacittena saddhiṃyeva āvajjanaṃ gahetvā manodvārāvajjanaṃ <bold>bhavaṅgaṃ daṭṭhabbaṃ. Yā panettha desanā</bold>ti yā ettha ‘‘pahānāyā’’tiādinā pavattadesanā satthu anasiṭṭhi āṇā. <bold>Ayaṃ paṇṇatti nāma</bold> tassa tassa atthassa pakārato ñāpanato. Ettha sabbaggahaṇena sabbe sabhāvadhammā gahitā, paññatti pana katamāti vicāraṇāya taṃ dassetuṃ <bold>‘‘yā panetthā’’</bold>tiādi vuttanti daṭṭhabbaṃ.</paragraph>
    <centered line="41">Pahānasuttavaṇṇanā niṭṭhitā.</centered>
    <subhead line="42">3. Abhiññāpariññāpahānasuttavaṇṇanā</subhead>
    <paragraph line="43" number="25"><bold>Abhiññā</bold>ti <pageBreak edition="Myanmar" number="2.0287" /> abhiññāya. Ya-kāralopavasenāyaṃ niddeso ‘‘sayaṃ abhiññā’’tiādīsu (dī. ni. 1.28, 405; ma. ni. 1.154) viya, tathā ‘‘pariññā’’ti etthāpi. <bold>Sabba</bold>nti āyatanasabbaṃ. Tañhi abhiññeyyaṃ. <bold>Abhijānitvā</bold>ti abhiññāya jānitvā. <bold>Parijānitvā</bold>ti tīraṇapariññāya aniccādito parijānitvā. <bold>Pajahanatthāyā</bold>ti pahānapariññāya anavasesato pajahanāya.</paragraph>
    <centered line="44">Abhiññāpariññāpahānasuttavaṇṇanā niṭṭhitā.</centered>
    <subhead line="45">4. Paṭhamaaparijānanasuttavaṇṇanā</subhead>
    <paragraph line="46" number="26"> ‘‘Abhijāna’’ntiādinā ettha bhagavā paṭhamaṃ kaṇhapakkhaṃ dassetvā sukkapakkhaṃ dasseti veneyyajjhāsayavasena. Tenettha vaṭṭavivaṭṭaṃ kathitaṃ.</paragraph>
    <centered line="47">Paṭhamaaparijānanasuttavaṇṇanā niṭṭhitā.</centered>
    <subhead line="48">5. Dutiyaaparijānanasuttavaṇṇanā</subhead>
    <paragraph line="49" number="27"> Cakkhuviññāṇaviññātabbadhammo <pageBreak edition="Vipassana Research Institut" number="2.0007" /> nāma rūpāyatanamevāti āha <bold>‘‘heṭṭhā gahitarūpamevā’’</bold>ti. <bold>Idha anāpāthagataṃ</bold> ‘‘cakkhuviññāṇaviññātabbā dhammā’’ti vuttattā. <bold>Heṭṭhā āpāthagatampi anāpāthagatampi gahitameva</bold> ‘‘ye ca rūpā’’ti anavasesato vuttattā. <bold>Te hi</bold> vedanāsaññāsaṅkhārakkhandhā <bold>saha cakkhuviññāṇena viññātabbattā</bold>. Tathā hi cakkhuviññāṇaṃ tehi ekuppādaṃ ekavatthukaṃ ekanirodhaṃ ekārammaṇameva. <bold>Sesapadesū</bold>ti sesesu ‘‘yañca sotaṃ ye ca saddā’’tiādinā āgatesu kaṇhapakkhe pañcasu, sukkapakkhe chasupi padesu. <bold>Eseva nayo</bold>ti yvāyaṃ ‘‘heṭṭhā gahitarūpameva gaṇhitvā’’ti attho vutto. Eso eva tatthapi atthavaṇṇanānayo.</paragraph>
    <centered line="50">Dutiyaaparijānanasuttavaṇṇanā niṭṭhitā.</centered>
    <subhead line="51">6. Ādittasuttavaṇṇanā</subhead>
    <paragraph line="52" number="28"> Gayānāmikāya <pageBreak edition="Myanmar" number="2.0288" /> nadiyā avidūre pavatto gāmo gayā nāma, tassaṃ <bold>gayāyaṃ viharatī</bold>ti samīpatthe cetaṃ bhummavacanaṃ. Gayāgāmassa hi āsanne gayāsīsanāmake piṭṭhipāsāṇe bhagavā tadā vihāsi. Tenāha <bold>‘‘bhagavā tattha viharatī’’</bold>ti.</paragraph>
    <paragraph line="53"><bold>Tatrā</bold>ti ‘‘bhikkhū āmantesī’’ti ye bhikkhū āmantesi, yathā cāyaṃ desanā tesaṃ sappāyā jātā, tatra tasmiṃ atthadvaye vibhāvetabbe <bold>ayaṃ anupubbikathā</bold> samudāgamato paṭṭhāya anupaṭipāṭikathā. <bold>Ito</bold>ti imasmā kappato. <bold>Kirā</bold>ti anussavanatthe nipāto. Pāramitāparibhāvanāya <bold>paripākagate. Ñāṇe</bold>ti bodhiñāṇe. <bold>Kaniṭṭhaputto</bold> vemātikabhātā bhagavato. <bold>Veḷubhittikuṭikāhi parikkhipitvā</bold> bahiddhā, anto pana paṭasāṇīhi.</paragraph>
    <paragraph line="54"><bold>Sabbesaṃ</bold> sattānaṃ. <bold>Puññacetanaṃ anto</bold> abbhantare <bold>paveseti</bold>. Bhagavāpi tassa puttoti katvā <bold>‘‘aññe tayo puttā’’</bold>ti vuttaṃ. <bold>Avippakiritvā</bold>ti parājayena avippakiriya apalāyitvā. <bold>Pidahī</bold>ti dātuṃ na sakkomīti tathā akāsi. <bold>Saccavāditāya gaṇhiṃsū</bold>ti rājakulassa saccavāditāya attano varaṃ gaṇhiṃsu.</paragraph>
    <paragraph line="55"><bold>Vinivattitu</bold>nti paṭiññāya nivattituṃ. <bold>Antarā</bold>ti tumhehi paricchinnakālassa antarā eva matā. Aṭṭhavīsatihatthaṭṭhānaṃ <bold>usabhaṃ</bold> nāma. <bold>Usabhe</bold> aṭṭhavīsatihatthappamāṇe ṭhāne. <bold>Dānagge byāvaṭo</bold>ti pasuto.</paragraph>
    <paragraph line="56"><bold>So</bold>ti <pageBreak edition="Vipassana Research Institut" number="2.0008" /> bhagavā. Tathārūpañhi buddhānaṃ desanāpāṭihāriyaṃ, yathā desanāya gahito attho paccakkhato vibhūto hutvā upaṭṭhāti. Tenāha <bold>‘‘imesaṃ…pe… desessāmī’’</bold>ti. <bold>Sanniṭṭhāna</bold>nti cirakālaparicitādittaaggikānaṃ ādittapariyāyadesanāva sappāyāti nicchayamakāsi. <bold>Paditta</bold>nti padīpitaṃ ekādasahi aggīhi ekajālībhūtaṃ. Tenāha <bold>‘‘sampajjalita’’</bold>nti. <bold>Dukkhalakkhaṇaṃ kathitaṃ</bold> cakkhādīnaṃ ekādasahi aggīhi ādittabhāvena dukkhamatāya dukkhassa kathitattā.</paragraph>
    <centered line="57">Ādittasuttavaṇṇanā niṭṭhitā.</centered>
    <subhead line="58">7. Addhabhūtasuttavaṇṇanā</subhead>
    <paragraph line="59" number="29"> Adhisaddena <pageBreak edition="Myanmar" number="2.0289" /> samānattho addhasaddoti āha <bold>‘‘addhabhūtanti adhibhūta’’</bold>ntiādi. Sesaṃ vuttanayameva.</paragraph>
    <centered line="60">Addhabhūtasuttavaṇṇanā niṭṭhitā.</centered>
    <subhead line="61">8. Samugghātasāruppasuttavaṇṇanā</subhead>
    <paragraph line="62" number="30"> Maññitaṃ nāma taṇhāmānadiṭṭhīhi gahetabbaṃ maññitaṃ. Sabbasmiṃ maññitanti sabbamaññitaṃ, tassa samugghāto setughāto, tadāvahaṃ <bold>sabbamaññitasamugghātasāruppaṃ</bold>. Aṭṭhakathāyaṃ pana ‘‘maññitaṃ nāma cakkhādīsu eva uppajjati, nāññasmi’’nti dutiyanayo vutto. <bold>Anucchavika</bold>nti anurūpaṃ avilomaṃ. <bold>Idhā</bold>ti idheva sāsane aññattha tadabhāvato. ‘‘Taṇhā-mānadiṭṭhimaññitāna’’nti vuttaṃ maññitattayaṃ saparasantānesu paṭipakkhavasena yojetvā dassetuṃ <bold>‘‘cakkhuṃ ahanti vā’’</bold>tiādi vuttaṃ. Tattha ‘‘cakkhuṃ aha’’nti iminā ajjhattavisayaṃ diṭṭhimaññitañca dasseti attābhinivesāhaṃkāradīpanato. ‘‘Mama’’nti iminā taṇhāmaññitaṃ mānamaññitampi vā, pariggahamukhenapi seyyādito mānuppajjanato. Sesapadadvayepi iminā nayena maññitavibhāgo veditabbo. <bold>Aha</bold>nti attāva, so ca cakkhusmiṃ tadadhīnavuttittā ‘‘paro’’ti na maññati. <bold>Mama kiñcanapalibodho cakkhusmiṃ</bold> sati labbhanato, asati na maññati tathāmaññitassa paccayaghātato. Sesapadadvayepi eseva nayo.</paragraph>
    <paragraph line="63"><bold>Ahaṃ cakkhuto niggato</bold>ti ‘‘aha’’nti vattabbo ayaṃ satto cakkhuto niggato tattha sukhumākārena upalabbhanato. <bold>Mama kiñcanapalibodho cakkhuto niggato</bold> tasmiṃ sati eva upalabbhanato <pageBreak edition="Vipassana Research Institut" number="2.0009" />. Sesadvayepi eseva nayo. Tattha <bold>paro</bold>ti paro satto. <bold>Mama cakkhūti na maññati</bold> yassa taṃ cakkhu, tassa ‘‘aha’’nti vattabbasseva abhāvato. <bold>Mamattabhūta</bold>nti mama kāraṇaṃ. Sesaṃ uttānameva. Evametasmiṃ sutte cakkhurūpa-cakkhuviññāṇa-cakkhusamphassa-sukhadukkhādukkhamasukhavasena satta vārā cakkhudvāre, tathā sotadvārādīsūti cha sattakā dvecattālīsa. Puna sakkāyavasena ‘‘sabbaṃ na maññatī’’tiādinā vuttaṃ, tena tecattālīsa. Puna tebhūmakavaṭṭaṃ ‘‘loko’’ti gahetvā ‘‘na kiñci loke upādiyatī’’ti <pageBreak edition="Myanmar" number="2.0290" /> vuttaṃ, tena catucattālīsa honti. Evaṃ sabbathāpi <bold>catucattālīsāya ṭhānesu arahattaṃ pāpetvā vipassanā kathitā</bold>ti veditabbā. ‘‘Catucattālīsādhikasatesū’’ti kesuci potthakesu likhanti, sā ca pamādalekhā.</paragraph>
    <centered line="64">Samugghātasāruppasuttavaṇṇanā niṭṭhitā.</centered>
    <subhead line="65">9. Paṭhamasamugghātasappāyasuttavaṇṇanā</subhead>
    <paragraph line="66" number="31"><bold>Upakārabhūtā</bold> tadāvahattā. <bold>Tato</bold>ti maññitākārato. <bold>Ta</bold>nti maññanāvatthuṃ. <bold>Aññenākārenā</bold>ti yathā maññati aniccādiākārato, aññena aniccādinā ākārena hoti. <bold>Aññathābhāvaṃ vipariṇāma</bold>nti uppādavayatāya aññathābhāvaṃ jarāya maraṇena ca dvedhā vipariṇāmetabbaṃ. Taṃ <bold>upagamanena aññathābhāvī,</bold> evaṃbhūto <bold>hutvāpi</bold> jīraṇabhijjanasabhāvesu. <bold>Bhavesu satto loko</bold> uparipi <bold>bhavaṃyeva abhinandati. Heṭṭhā gahitameva saṅkaḍḍhitvā</bold>ti ‘‘cakkhuṃ na maññatī’’tiādinā heṭṭhā gahitameva khandhadhātuāyatanāti khandhādipariyāyena ekato gahetvā punapi maññanāvatthuṃ dasseti. Avasāne ‘‘tato taṃ hotī’’ti vuttapadena saddhiṃ sabbavāresu aṭṭha aṭṭha hontīti <bold>‘‘aṭṭhacattālīsāya ṭhānesū’’</bold>ti vuttaṃ.</paragraph>
    <centered line="67">Paṭhamasamugghātasappāyasuttavaṇṇanā niṭṭhitā.</centered>
    <subhead line="68">10. Dutiyasamugghātasappāyasuttavaṇṇanā</subhead>
    <paragraph line="69" number="32"><bold>Dassetvā</bold>ti ettha lakkhaṇe ayaṃ <bold>tvā</bold>-saddo, hetumhi vā. Anādisattasantānagatagāhattayalakkhitā hi satthu, tiparivaṭṭadesanā taṃnimittaṃ yāvadeva tappahānāya pavattitabhāvato. Arahattaṃ pāpetvā vipassanā kathitāti aṭṭhakathāyaṃ vuttaṃ <bold>‘‘saha vipassanāya cattāropi maggā kathitā’’</bold>ti.</paragraph>
    <centered line="70">Dutiyasamugghātasappāyasuttavaṇṇanā niṭṭhitā.</centered>
    <centered line="71">Sabbavaggavaṇṇanā niṭṭhitā.</centered>
    <title line="72">4. Jātidhammavaggavaṇṇanā</title>
    <paragraph line="73" number="33-42"><bold>Nibbattanasabhāva</bold>nti <pageBreak edition="Vipassana Research Institut" number="2.0010" /><pageBreak edition="Myanmar" number="2.0291" /> hetupaccayehi uppajjanasabhāvaṃ. Uppādānantaraṃ buddhippattiyā <bold>jīraṇasabhāvaṃ</bold>. Yattha cakkhādayo, tattheva visabhāgasamuṭṭhānalakkhaṇena byādhino <bold>uppattipaccayabhāvena byādhisabhāvaṃ. Maraṇasabhāva</bold>nti vināsasabhāvaṃ. <bold>Sokasabhāva</bold>nti ñātibyasanādinā ḍayhamānadukkhasabhāvaṃ. <bold>Saṃkilesikasabhāva</bold>nti taṇhādivasena saṃkilissanasabhāvaṃ.</paragraph>
    <centered line="74">Jātidhammavaggavaṇṇanā niṭṭhitā.</centered>
    <title line="75">5. Sabbaaniccavaggavaṇṇanā</title>
    <paragraph line="76" number="43-52"><bold>Ñātapariññā āgatā</bold> visayavasena tabbisayassa dhammassa jotitattā. <bold>Itarā dve</bold> tīraṇapahānapariññāpi āgatā evāti veditabbā, tāsaṃ abhiññeyyadhammavisayattā ñāṇassa ca tīraṇapahānapariññāsambhavato. Pariññeyyapade tīraṇapariññāva āgatā, pahātabbapade pahānapariññāva āgatāti yojanā. <bold>Itarāpi dve gahitāyeva</bold> tāhi vinā atthasiddhiyā abhāvato. <bold>Paccakkhaṃ kātabbaṃ</bold> ārammaṇato asammohato paṭivijjhanena. <bold>Avuttāpi gahitāyeva</bold> parijānanassa yāvadeva pahānatthattā. Ekasabhāvena vinābhāvo <bold>anekaggaṭṭho</bold>. Upasaṭṭharogena viya anto eva abhihatasabbatā <bold>upahataṭṭho</bold>.</paragraph>
    <centered line="77">Sabbaaniccavaggavaṇṇanā niṭṭhitā.</centered>
    <centered line="78">Paṭhamo paṇṇāsako.</centered>
    <title line="79">6. Avijjāvaggavaṇṇanā</title>
    <paragraph line="80" number="53-62"><bold>Catūsu saccesu aññāṇaṃ</bold> tappaṭicchādakasammoho. Avindiyaṃ vindati, vindiyaṃ na vindatīti katvā vijjāya paṭipakkhova <bold>avijjā</bold>. Vijjāya uppannāya anavasesato avijjā pahīyati, taṃ dassento <bold>‘‘vijjāti arahattamaggavijjā’’</bold>ti <pageBreak edition="Myanmar" number="2.0292" /> āha. Na kevalaṃ <pageBreak edition="Vipassana Research Institut" number="2.0011" /> aniccānupassanāvaseneva maggavuṭṭhānaṃ, atha kho itarānupassanāvasenapīti dassento <bold>‘‘dukkhā…pe… pahīyatiyevā’’</bold>ti āha. <bold>Sabbatthā</bold>ti uparisuttante sandhāyāha. Tato aparepi taṃatthalakkhaṇavasena kathitasuttantepi. Tānipi hi tathā bujjhanakapuggalānamajjhāsayena vuttānīti.</paragraph>
    <centered line="81">Avijjāvaggavaṇṇanā niṭṭhitā.</centered>
    <title line="82">7. Migajālavaggo</title>
    <subhead line="83">1. Paṭhamamigajālasuttavaṇṇanā</subhead>
    <paragraph line="84" number="63"> Cakkhuviññāṇaṃ dassanakiccanti vuttacakkhuviññāṇena passitabbanti āha <bold>‘‘iṭṭhārammaṇabhūtā’’</bold>ti. <bold>Kamanīyā</bold>ti kāmetabbā. Manaṃ appāyantīti <bold>manāpā</bold>ti āha <bold>‘‘manavaḍḍhanakā’’</bold>ti. Piyāyitabbasabhāvā <bold>piyarūpā. Kāmūpasaṃhitā</bold>ti kāmapaṭisaṃyuttā. Ālambitabbatā eva cettha upasaṃhitatāti <bold>‘‘ārammaṇaṃ katvā’’</bold>tiādimāha. Taṇhāsaṅkhātā nandī <bold>taṇhānandī,</bold> na tuṭṭhinandīyeva ‘‘nandiṃ caratī’’tiādīsu viya. <bold>Gāmanta</bold>nti gāmasamīpaṃ. <bold>‘‘Anupacāraṭṭhāna’’</bold>nti vatvā taṃ dasseti <bold>‘‘yatthā’’</bold>tiādinā.</paragraph>
    <paragraph line="85"><bold>Etthā</bold>ti yathānīhate pāṭhe. <bold>‘‘Imaṃ ekaṃ pariyāyaṃ ṭhapetvā’’</bold>ti vuttaṃ tassa ‘‘pantānī’’tipadena saṅgahitattā. <bold>Appasaddāni appanigghosānī</bold>ti ettha <bold>appa</bold>-saddo abhāvattho.</paragraph>
    <centered line="86">Paṭhamamigajālasuttavaṇṇanā niṭṭhitā.</centered>
    <subhead line="87">6. Samiddhilokapañhāsuttavaṇṇanā</subhead>
    <paragraph line="88" number="68"><bold>Āyācanasuttato paṭṭhāyā</bold>ti migajālavagge dutiyasuttato paṭṭhāya. Paṭhamasutte pana dutiyakavihārādibhāvo vuttoti.</paragraph>
    <centered line="89">Samiddhilokapañhāsuttavaṇṇanā niṭṭhitā.</centered>
    <subhead line="90">7. Upasenaāsīvisasuttavaṇṇanā</subhead>
    <paragraph line="91" number="69"><bold>Gahetvā</bold>ti <pageBreak edition="Vipassana Research Institut" number="2.0012" /><pageBreak edition="Myanmar" number="2.0293" /> pārupanassa sithilakaraṇena vīmaṃsato mocetvā. <bold>Leṇacchāyāyā</bold>ti purimadisāya leṇacchāyāyaṃ. <bold>Patitvā</bold>ti leṇacchadanato bhassitvā. <bold>Phuṭṭhaviso</bold>ti catūsu āsīvisesu so phuṭṭhaviso. Tenāha <bold>‘‘tasmā’’</bold>tiādi. <bold>Pariyādiyamānamevā</bold>ti khepentameva, vināsentamevāti attho. <bold>Yathāparicchedenā</bold>ti attano visaparicchedānurūpaṃ. <bold>Aññathābhāva</bold>nti vaḍḍhabhāvādipakatijahanaṃ. <bold>Sabhāvavigamo</bold>ti vināso.</paragraph>
    <centered line="92">Upasenaāsīvisasuttavaṇṇanā niṭṭhitā.</centered>
    <subhead line="93">8. Upavāṇasandiṭṭhikasuttavaṇṇanā</subhead>
    <paragraph line="94" number="70"><bold>Rūpaṃ paṭisaṃviditaṃ karoti</bold> ñātapariññāvasena. <bold>Rūparāga</bold>nti nīlādibhede rūpadhamme rāgaṃ. <bold>Paṭisaṃviditaṃ karoti</bold> ‘‘ayaṃ me rāgo appahīno’’ti. Etena sekkhānaṃ paccavekkhaṇā kathitā. Tena vuttaṃ ‘‘evampi kho, upavāṇa, sandiṭṭhiko dhammo hotī’’tiādi. <bold>Rūparāgaṃ paṭisaṃviditaṃ karoti</bold> ‘‘natthi me ajjhattaṃ rūpesu rāgo’’ti pajānāti. Asekkhānaṃ hāyaṃ paccavekkhaṇā.</paragraph>
    <centered line="95">Upavāṇasandiṭṭhikasuttavaṇṇanā niṭṭhitā.</centered>
    <subhead line="96">9. Paṭhamachaphassāyatanasuttavaṇṇanā</subhead>
    <paragraph line="97" number="71"><bold>Phassākarāna</bold>nti channaṃ phassānaṃ ākarānaṃ uppattiṭṭhānānaṃ, cakkhādīnanti attho. <bold>Naṭṭho nāma ahanti vadati,</bold> yo channaṃ phassāyatanānaṃ samudayādiṃ yathābhūtaṃ pajānāti, so vusitavā, itaro avusitavā ahañca tādisoti. <bold>Ayamevā</bold>ti ayaṃ cakkhusmiṃ ‘‘netaṃ mamā’’tiādinā tiṇṇaṃ gāhānaṃ abhāvo eva.</paragraph>
    <centered line="98">Paṭhamachaphassāyatanasuttavaṇṇanā niṭṭhitā.</centered>
    <subhead line="99">10. Dutiyachaphassāyatanasuttavaṇṇanā</subhead>
    <paragraph line="100" number="72"><bold>Apunabbhavo</bold>ti <pageBreak edition="Myanmar" number="2.0294" /> punabbhavābhāvo.</paragraph>
    <subhead line="101">11. Tatiyachaphassāyatanasuttavaṇṇanā</subhead>
    <paragraph line="102" number="73"><bold>Panassasa</bold>nti <pageBreak edition="Vipassana Research Institut" number="2.0013" /> ekaṃsena naṭṭhoti ayamettha atthoti āha <bold>‘‘atinaṭṭho’’</bold>ti, dhurato eva naṭṭhoti attho.</paragraph>
    <centered line="103">Tatiyachaphassāyatanasuttavaṇṇanā niṭṭhitā.</centered>
    <centered line="104">Migajālavaggavaṇṇanā niṭṭhitā.</centered>
    <title line="105">8. Gilānavaggo</title>
    <subhead line="106">1-5. Paṭhamagilānasuttādivaṇṇanā</subhead>
    <paragraph line="107" number="74-78"><bold>Appaññāto</bold>ti nāmagottato ceva sīlādiguṇehi ca appaññāto avissuto. Theramajjhimabhāvaṃ appattatāya <bold>navo</bold>.</paragraph>
    <centered line="108">Paṭhamagilānasuttādivaṇṇanā niṭṭhitā.</centered>
    <subhead line="109">7. Dutiyaavijjāpahānasuttavaṇṇanā</subhead>
    <paragraph line="110" number="80"> Aniccādivasena abhinivisanaṃ <bold>abhiniveso,</bold> so eva dhammasabhāvaṃ atikkamitvā parato āmasanato <bold>parāmāso,</bold> so eva <bold>gāho</bold>. Tena abhinivesaparāmāsaggāhena <bold>gaṇhituṃ na yuttā</bold> aniccādisabhāvattā. Saṅkhārā eva pavattiyā kāraṇabhāvato <bold>saṅkhāranimittāni</bold>. Yo saṅkhāresu apariññātābhinivesena passitabbo attākāro, so na hotīti añño anattākāro, <bold>tato aññato passati. Pariññātābhiniveso</bold>ti tīraṇapariññāya paricchijja ñātamicchābhiniveso. <bold>Pariññātābhiniveso</bold>ti vā pariññātavipassanābhiniveso. <bold>Vipassanā</bold>ti arūpasattakavasena vipassanāya parijānitabbā.</paragraph>
    <centered line="111">Dutiyaavijjāpahānasuttavaṇṇanā niṭṭhitā.</centered>
    <subhead line="112">8. Sambahulabhikkhusuttavaṇṇanā</subhead>
    <paragraph line="113" number="81"><bold>Kevala</bold>nti <pageBreak edition="Myanmar" number="2.0295" /> itaralakkhaṇehi avomissaṃ.</paragraph>
    <subhead line="114">10. Phaggunapañhāsuttavaṇṇanā</subhead>
    <paragraph line="115" number="83"> Taṇhāya <pageBreak edition="Vipassana Research Institut" number="2.0014" /> pahīnāya diṭṭhimānāpi pahīnā evāti <bold>‘‘taṇhāpapañcassa chinnattā chinnapapañce’’</bold>ti vuttaṃ. Dutiyapadepi eseva nayo. Idha sattavohāro cakkhādīsu vijjamānesu eva hoti, tasmā parinibbutānañca vohāro cakkhādīsu sannissayeneva, nāññathāti <bold>atikkantabuddhehi pariharitāni cakkhusotādīni pucchāmīti pucchati</bold> ‘‘atthi nu kho bhante’’tiādinā. <bold>Cakkhusotādivaṭṭaṃ</bold> vaṭṭe pavatteyya.</paragraph>
    <centered line="116">Phaggunapañhāsuttavaṇṇanā niṭṭhitā.</centered>
    <centered line="117">Gilānavaggavaṇṇanā niṭṭhitā.</centered>
    <title line="118">9. Channavaggo</title>
    <subhead line="119">1. Palokadhammasuttavaṇṇanā</subhead>
    <paragraph line="120" number="84"><bold>Aniccalakkhaṇameva kathitaṃ,</bold> tañca pariyāyena, aniccalakkhaṇe kathite itaralakkhaṇāni kathitāneva honti byabhicārabhāvato.</paragraph>
    <subhead line="121">2. Suññatalokasuttavaṇṇanā</subhead>
    <paragraph line="122" number="85"> Attano idanti <bold>attaniya</bold>nti āha <bold>‘‘attano santakenā’’</bold>ti.</paragraph>
    <subhead line="123">3. Saṃkhittadhammasuttavaṇṇanā</subhead>
    <paragraph line="124" number="86"><bold>Vuttanayeneva veditabba</bold>nti khandhiyavagge khandhavasena āgataṃ, idha āyatanavasenāti ayameva viseso.</paragraph>
    <subhead line="125">4. Channasuttavaṇṇanā</subhead>
    <paragraph line="126" number="87"> Sabbanimittehi paṭisallīyati etenāti <bold>paṭisallānaṃ,</bold> phalasamāpatti. <bold>Jīvitahārakasatthaṃ</bold><pageBreak edition="Vipassana Research Institut" number="2.0015" /> jīvitassa haraṇato, sattānañca sasanato hiṃsanato <pageBreak edition="Myanmar" number="2.0296" />. <bold>Paricarito</bold>ti payirupāsito. Tena yathānusiṭṭhaṃ paṭipajjinti dīpeti.</paragraph>
    <paragraph line="127"><bold>Anupavajja</bold>nti parehi na upavaditabbaṃ. Taṃ panettha āyatiṃ appaṭisandhibhāvato hotīti āha <bold>‘‘appavattika’’</bold>nti. ‘‘Netaṃ mamā’’tiādīni vadanto <bold>arahatte pakkhipitvā kathesi. Puthujjanabhāvameva dīpento vadati</bold> akatakiccabhāvadīpanena. Kiñcāpi thero pucchitaṃ pañhaṃ arahatte pakkhipitvā kathesi, ‘‘na samanupassāmī’’ti pana vadanto kiñci nipphattiṃ na kathesi, tasmā ‘‘idampi manasi kātabba’’nti idaṃ ānetvā sambandho.</paragraph>
    <paragraph line="128"><bold>Kilesapassaddhī</bold>ti kilesapariḷāhavūpasamo. <bold>Bhavatthāya</bold> puna bhavatthāya. <bold>Ālayanikanti pariyuṭṭhāne</bold>ti bhavantare apekkhāsaññite ālaye nikantiyā ca pariyuṭṭhānappattiyā. <bold>Asati</bold> avijjamānāya. Paṭisandhivasena aññabhavato idhāgamanaṃ <bold>āgati nāma. Cutivasena gamana</bold>nti cavanavasena ito gati. Anurūpagamanaṃ gati nāma tadubhayaṃ na hoti. Cutūpapāto aparāparabhavanavasena <bold>cuti,</bold> upapajjanavasena <bold>upapāto,</bold> tadubhayampi na hoti. Evaṃ pana cutūpapāte asati <bold>nevidha</bold> na idha loke. <bold>Na huraṃ</bold> na paraloke hoti. Tato eva <bold>na ubhayattha hoti. Ayameva anto</bold> ayaṃ idhaloke paraloke ca abhāvoyeva dukkhassa pariyosānaṃ. <bold>Ayamevā</bold>ti yathāvutto eva – <bold>ettha</bold> etasmiṃ pāṭhe paramparāgato pamāṇabhūto <bold>attho</bold>.</paragraph>
    <paragraph line="129"><bold>Ye panā</bold>ti sammavādino sandhāya vadati. <bold>Antarābhavaṃ icchanti</bold> ‘‘evaṃ bhavena bhavantarasambandho yujjeyyā’’ti. <bold>Niratthakaṃ</bold> antarābhavassa nāma kassaci abhāvato. Cutikkhandhānantarañhi paṭisandhikkhandhānaṃyeva pātubhāvo. Tenāha <bold>‘‘antarābhavassa…pe… paṭikkhittoyevā’’</bold>ti. Tattha <bold>bhāvo</bold>ti atthitā. <bold>Abhidhamme kathāvatthuppakaraṇe</bold> (kathā. 505-507) <bold>paṭikkhittoyeva</bold>. Yadi evaṃ ‘‘antarenā’’ti idaṃ kathanti āha <bold>‘‘antarenā’’</bold>tiādi. Vikappato aññaṃ <bold>vikappantaraṃ,</bold> tassa dīpanaṃ ‘‘antarenā’’ti vacanaṃ. Na antarābhavadīpanaṃ tādisassa anupalabbhanato payojanābhāvato ca. Yattha hi vipākaviññāṇassa paccayo, tatthassa nissayabhūtassa vatthussa sahabhāvīnañca <pageBreak edition="Myanmar" number="2.0297" /> khandhānaṃ sambhavoti saddhiṃ attano nissayena viññāṇaṃ uppajjatevāti nāssa uppattiyā desadūratā veditabbā. ‘‘Neva idha na hura’’nti vuttadvayato aparaṃ vikappena ‘‘na ubhaya’’nti, tatthapi na hotiyevāti adhippāyo. <bold>‘‘Antarenā’’</bold>ti vā ‘‘vinā’’ti iminā samānattho nipāto, tasmā nevidha, na huraṃ, ubhayaṃ vināpi nevāti attho.</paragraph>
    <paragraph line="130"><bold>Āharī</bold>ti <pageBreak edition="Vipassana Research Institut" number="2.0016" /> chinnavasena gaṇhi. Tenāha <bold>‘‘kaṇṭhanāḷaṃ chindī’’</bold>ti. <bold>Pariggaṇhanto</bold>ti sammasanto. <bold>Parinibbuto</bold> dīgharattaṃ vipassanāyaṃ yuttapayuttabhāvato. <bold>‘‘Anupavajjaṃ channena bhikkhunā satthaṃ āharita’’</bold>nti, <bold>kathesī</bold>ti asekkhakāle byākaraṇaṃ viya katvā kathesi.</paragraph>
    <paragraph line="131"><bold>Iminā</bold>ti ‘‘upavajjakulānī’’ti iminā vacanena. <bold>Thero</bold>ti sāriputtatthero. <bold>Eva</bold>nti evaṃ pubbakālesu saṃsaṭṭhavihārī hutvā ṭhito pacchā arahattaṃ pāpuṇissatīti āsaṅkanto pucchati. Sesaṃ uttānameva.</paragraph>
    <centered line="132">Channasuttavaṇṇanā niṭṭhitā.</centered>
    <subhead line="133">5-6. Puṇṇasuttādivaṇṇanā</subhead>
    <paragraph line="134" number="88-89"><bold>Ta</bold>nti cakkhurūpadvayaṃ. Tenāha <bold>‘‘cakkhuñceva rūpañcā’’</bold>ti. <bold>Nandisamudayā</bold>ti nandiyā samudayataṇhāya sesakāraṇehi nandiyā samuditi samodhānaṃ nandisamudayo, tasmā nandisamudayā. Tenāha <bold>‘‘taṇhāya samodhānenā’’</bold>ti. Pañcakkhandhasaṅkhātassa dukkhassa samodhānena samuditi pavattiyevāti saha samudayena dukkhassa dassitattā <bold>‘‘vaṭṭaṃ matthakaṃ pāpetvā’’</bold>ti vuttaṃ. Nirodhūpāyena saddhiṃ nirodhassa dassitattā <bold>‘‘vivaṭṭaṃ matthakaṃ pāpetvā’’</bold>ti. Pucchānusandhiādīsu aññataro na hotīti āha – <bold>‘‘pāṭiyekko anusandhī’’</bold>ti.</paragraph>
    <paragraph line="135"><bold>Caṇḍā</bold>ti kodhanā. <bold>Duṭṭhā</bold>ti dosavantoti attho. <bold>Kibbisā</bold>ti pāpā. <bold>Kakkhaḷā</bold>ti dāruṇā. <bold>Ghaṭikamuggarenā</bold>ti ekasmiṃ pakkhe ghaṭikaṃ dassetvā katena rassadaṇḍena. Sattānaṃ sasanato satthaṃ, tato eva jīvitassa haraṇato hārakañcāti <bold>satthahārakaṃ. Indriyasaṃvaro ‘‘damo’’ti vutto</bold> manacchaṭṭhānaṃ indriyānaṃ damanato. <bold>Paññā ‘‘damo’’ti vuttā</bold> kilesavisevitānaṃ damanato vūpasamanato. <bold>Uposathakammaṃ ‘‘damo’’ti</bold><pageBreak edition="Myanmar" number="2.0298" /><bold>vuttaṃ</bold> kāyadvārādīhi uppajjanakaasamassa damanato. <bold>Khanti ‘‘damo’’ti veditabbā</bold> akkhantiyā damanato vūpasamanato. Tenāha <bold>‘‘upasamoti tasseva vevacana’’</bold>nti.</paragraph>
    <paragraph line="136"><bold>Etthā</bold>ti sunāparantajanapade. <bold>Ete dve</bold>ti ayaṃ puṇṇatthero tassa kaniṭṭhoti ete dve bhātaro. <bold>Āhacca aṭṭhāsi</bold> uḷāraṃ buddhārammaṇaṃ pītiṃ uppādetvā. <bold>Satta sīhanāde naditvā</bold>ti mammacchedakānampi akkosaparibhāsānaṃ khamane santosābhāvadīpanaṃ, pāṇippahārassa, leḍḍuppahārassa, daṇḍappahārassa, satthappahārassa, jīvitavoropanassa, khamane santosābhāvadīpanañcāti <pageBreak edition="Vipassana Research Institut" number="2.0017" /> evaṃ satta sīhanāde naditvā. Catūsu ṭhānesu vasitattā pāḷiyaṃ vasanaṭṭhānaṃ anuddesikaṃ katvā <bold>‘‘sunāparantasmiṃ janapade viharati’’</bold>icceva vuttaṃ.</paragraph>
    <paragraph line="137"><bold>Catūsu ṭhānesū</bold>ti abbuhatthapabbate, samuddagirivihāre, mātulagirimhi, makuḷakārāmavihāreti imesu catūsu ṭhānesu. <bold>Ta</bold>nti caṅkamaṃ āruyha koci bhikkhu caṅkamituṃ samattho natthi mahatā samuddaparissayena bhāvanāmanasikārassa anabhisambhuṇanato. <bold>Uppātika</bold>nti uppātakaraṃ mahāsaṅkhobhaṃ uṭṭhapetvā. <bold>Sammukhe</bold>ti anilapadese. <bold>Paṭivedesu</bold>nti pavedesuṃ.</paragraph>
    <paragraph line="138"><bold>Āraddhakālato paṭṭhāyā</bold>ti maṇḍalamāḷassa kātuṃ pathavīmitakālato pabhuti. Saccabandhena pañcasatāni paripūretuṃ <bold>‘‘ekūnapañcasatāna’’</bold>nti vuttaṃ. <bold>Gandhakuṭi</bold>nti jetavanamahāvihāre mahāgandhakuṭiṃ.</paragraph>
    <paragraph line="139"><bold>Saccabandhanāmo</bold>ti saccabandhe pabbate ciranivāsitāya ‘‘saccabandho’’tveva laddhanāmo. <bold>Arahattaṃ pāpuṇī</bold>ti pañcābhiññāparivāraṃ arahattaṃ adhigacchi. Tenāha <bold>‘‘maggenevassa abhiññā āgatā’’</bold>ti.</paragraph>
    <paragraph line="140">Tasmiṃ sannipatitā mahājanā keci sotāpannā, keci sakadāgāmino, keci anāgāmino, keci arahanto ahesuṃ. Tatthāpi keci tevijjā, keci chaḷabhiññā, keci paṭisambhidappattā ahesuṃ. Taṃ sandhāya vuttaṃ <bold>‘‘mahājanassa bandhanamokkho jāto’’</bold>ti. Ye pana tattha saraṇagamanapañcasīladasasīlasamādānena laddhānuggahā, tesaṃ devatānañca vasena <bold>‘‘mahantaṃ buddhakolāhalaṃ ahosī’’</bold>ti vuttaṃ.</paragraph>
    <paragraph line="141"><bold>Aruṇaṃ</bold><pageBreak edition="Myanmar" number="2.0299" /><bold>pana mahāgandhakuṭiyaṃyeva uṭṭhapesi</bold> devatānuggahatthañceva kulānudayāya ca. <bold>Apāyamagge otārito</bold> ‘‘koci lokassa sajitā atthi, tassa vasena pavattisaṃhārā honti, tenevāyaṃ pajā sanāthā hoti, taṃ yuñjati ca tasmiṃ tasmiṃ kamme’’ti micchāgāhehi. <bold>Paricaritabbaṃ yāci</bold> ‘‘ettha mayā ciraṃ vasitabba’’nti.</paragraph>
    <paragraph line="142"><bold>Chaṭṭha</bold>nti bāhiyasuttaṃ. Taṃ <bold>uttānameva</bold> heṭṭhā vuttanayattā.</paragraph>
    <centered line="143">Puṇṇasuttādivaṇṇanā niṭṭhitā.</centered>
    <subhead line="144">7-8. Paṭhamaejāsuttādivaṇṇanā</subhead>
    <paragraph line="145" number="90-91"> Ejati <pageBreak edition="Vipassana Research Institut" number="2.0018" /> chaḷārammaṇanimittaṃ kampatīti <bold>ejā</bold>. Tenāha <bold>‘‘calanaṭṭhenā’’</bold>ti. <bold>Ābādhanaṭṭhena</bold> pīḷanaṭṭhena. <bold>Anto dosanaṭṭhenā</bold>ti antocitte eva padussanaṭṭhena. <bold>Nikantanaṭṭhenā</bold>ti chindanaṭṭhena. <bold>Heṭṭhā gahitamevā</bold>ti heṭṭhā maññitasamugghātasāruppasutte āgatameva. <bold>Vuttanayameva</bold> maññitasamugghātasutte.</paragraph>
    <centered line="146">Paṭhamaejāsuttādivaṇṇanā niṭṭhitā.</centered>
    <subhead line="147">9-10. Paṭhamadvayasuttādivaṇṇanā</subhead>
    <paragraph line="148" number="92-93"><bold>Dvaya</bold>nti dukaṃ. Pāḷiyaṃ āmeḍitalopena niddesoti āha <bold>‘‘dve dve koṭṭhāse’’</bold>ti. <bold>Evameta</bold>nti evaṃ aniccādibhāvena etaṃ cakkhurūpañcāti dvayaṃ. <bold>Calatī</bold>ti anavaṭṭhānena pacalati. <bold>Byathatī</bold>ti jarāya maraṇena ca pavedhati. <bold>Hetu ceva</bold> uppattinimittattā. <bold>Sahagatī</bold>ti sahappavatti, tāya gahetabbattā ‘‘saṅgatī’’ti phasso vutto. Esa nayo sesapadadvayepi. Yasmā ca saṃgacchamānadhammavimuttā saṅgati nāma natthi, tathā sannipātasamavāyā, tesaṃ vasena nibbatto phasso tathā vuccatīti. Tenāha <bold>‘‘iminā’’</bold>tiādi.</paragraph>
    <paragraph line="149"><bold>Vatthū</bold>ti <pageBreak edition="Myanmar" number="2.0300" /> cakkhu nissayapaccayādibhāvena. <bold>Ārammaṇa</bold>nti rūpaṃ ārammaṇapaccayādibhāvena. <bold>Sahajātā tayo khandhā</bold> vedanādayo, te sahajātādipaccayabhāvena. <bold>Ayaṃ hetū</bold>ti ayaṃ tividho hetū. <bold>Phassenā</bold>tiādīsu ayaṃ saṅkhepattho – yasmā rūpārammaṇe phasse attano phusanakiccaṃ karonte evaṃ vedanā anubhavanakiccaṃ, saññā sañjānanakiccaṃ karoti, tasmā <bold>‘‘phassena phuṭṭhamevā’’</bold>tiādivuttameva atthaṃ idāni puggalādhiṭṭhānena dassetuṃ <bold>‘‘phuṭṭho’’</bold>tiādi vuttaṃ. Pañceva khandhā bhagavatā samatiṃsāya ākārehi vuttā. Kasmāti āha <bold>‘‘katha’’</bold>ntiādi. Rukkhasākhāsu rukkhavohāro viya ekekadhammepi khandhavohāro hotiyeva. Tenāha bhagavā – ‘‘viññāṇaṃ viññāṇakkhandho’’ti (yama. khandhayamaka 2).</paragraph>
    <centered line="150">Paṭhamadvayasuttādivaṇṇanā niṭṭhitā.</centered>
    <centered line="151">Channavaggavaṇṇanā niṭṭhitā.</centered>
    <title line="152">10. Saḷavaggo</title>
    <subhead line="153">1. Adantaaguttasuttavaṇṇanā</subhead>
    <paragraph line="154" number="94"><bold>Adamitā</bold>ti <pageBreak edition="Vipassana Research Institut" number="2.0019" /> damaṃ nibbisevanabhāvaṃ anītā. <bold>Agopitā</bold>ti satisaṅkhātāya vatiyā na rakkhitā. <bold>Apihitā</bold>ti satikavāṭena na pihitā. Catūhipi padehi indriyānaṃ anāvaraṇamevāha. Adhikaṃ vahantīti adhivāhā, dukkhassa adhivāhā <bold>dukkhādhivāhā</bold>. Nirayesu uppajjanakaṃ <bold>nerayikaṃ. Ādi</bold>-saddena sesapāḷiṃ saṅgaṇhāti.</paragraph>
    <paragraph line="155"><bold>Saḷevā</bold>ti cha-kārassa sa-kāro, ḷa-kāro padasandhikaro. <bold>Yatthā</bold>ti nimittatthe bhummaṃ. <bold>Anavassutā atintā</bold>ti rāgena atemitā.</paragraph>
    <paragraph line="156"><bold>Assādita</bold>nti assādaṃ itaṃ upagataṃ. Tenāha <bold>‘‘assādavanta’’</bold>nti. <bold>Sukhadukkha</bold>nti iṭṭhāniṭṭhaṃ. Anvayatīti anvayo, hetu. Phassoti anvayo etassāti <bold>phassanvaya</bold>nti āha – <bold>‘‘phassahetuka’’</bold>nti. <bold>‘‘Aviruddha’’</bold>iti vibhattilopena niddeso.</paragraph>
    <paragraph line="157"><bold>Papañcasaññā</bold>ti <pageBreak edition="Myanmar" number="2.0301" /> taṇhādisamadhūpasaṃhatasaññā. Tenāha <bold>‘‘kilesasaññāya papañcasaññā nāma hutvā’’</bold>ti. Papañcasaññā etesaṃ atthīti <bold>papañcasaññā,</bold> itarītarā narā. <bold>Papañcayantā</bold>ti saṃsāre papañcaṃ cirāyanaṃ karontā. <bold>Saññino</bold>ti gehassitasaññāya saññāvanto. <bold>Manomayaṃ vitakka</bold>nti kevalaṃ manasā sambhāvitaṃ micchāvitakkaṃ. <bold>Irīyatī</bold>ti iriyaṃ paṭipattiṃ irīyati paṭipajjati.</paragraph>
    <paragraph line="158"><bold>Suṭṭhu bhāvito</bold>ti suṭṭhubhāvaṃ subhāvanaṃ ito bhāvitabhāvito. <bold>Phuṭṭhassa citta</bold>nti tena yathāvuttaphassena phuṭṭhaṃ assa cittaṃ. <bold>Na vikampate kvacī</bold>ti kismiñci iṭṭhāniṭṭhārammaṇe na kampati. <bold>Pāragā</bold>ti pāragāmino bhavatha.</paragraph>
    <centered line="159">Adantaaguttasuttavaṇṇanā niṭṭhitā.</centered>
    <subhead line="160">2. Mālukyaputtasuttavaṇṇanā</subhead>
    <paragraph line="161" number="95"><bold>Apasādetī</bold>ti <pageBreak edition="Vipassana Research Institut" number="2.0020" /> tajjeti. <bold>Ussādetī</bold>ti ukkaṃseti. <bold>Ayaṃ kira</bold> thero mālukyaputto. <bold>Pamajjitvā</bold>ti yonisomanasikārassa ananuyujjanena pamajjitvā.</paragraph>
    <paragraph line="162"><bold>Yatrā</bold>ti paccattaṃ vacanālaṅkāre. <bold>Nāmā</bold>ti asambhāvane apasādanapakkhe, ussādanapakkhe pana sambhāvane. <bold>Kiṃ jāta</bold>nti kiṃ tena mahallakabhāvena jātanti mahallakabhāvaṃ tiṇāyapi amaññamāno vadati. Tenāha <bold>‘‘yadi…pe… anuggaṇhanto’’</bold>ti. <bold>Anuggaṇhanto</bold>ti acintento. Mādisānaṃ bhagavato ovādo upakārāvahoti etarahi <bold>ovādañca pasaṃsanto</bold>.</paragraph>
    <paragraph line="163">‘‘Adiṭṭhā adiṭṭhapubbā’’tiādinā parikappavasena vuttanidassanaṃ ‘‘yathā etesu chandādayo na honti, evamitaresupi pariññātesū’’ti nayapaṭipajjanatthaṃ, tesampi imehi samānetabbattā. Tena vuttaṃ ‘‘supinakūpamā kāmā’’ti (ma. ni. 1.234; 2.46; pāci. 417; cūḷava. 65).</paragraph>
    <paragraph line="164"><bold>Cakkhuviññāṇena diṭṭhe diṭṭhamatta</bold>nti cakkhuviññāṇassa rūpāyatanaṃ yattako gahaṇākāro, tattakaṃ. Kittakaṃ pamāṇanti attasaṃvediyaṃ parassa na <pageBreak edition="Myanmar" number="2.0302" /> disitabbaṃ, kappanāmattaṃ rūpaṃ. Tenāha <bold>‘‘cakkhuviññāṇaṃ hī’’</bold>tiādi. <bold>Rūpe</bold>ti rūpāyatane. <bold>Rūpamattamevā</bold>ti nīlādibhedaṃ rūpāyatanamattaṃ, na nīlādi. Visesanivattanattho hi ayaṃ matta-saddo. Yadi evaṃ, <bold>eva</bold>-kāro kimatthiyo? Cakkhuviññāṇañhi rūpāyatane labbhamānampi nīlādivisesaṃ ‘‘idaṃ nīlaṃ nāma, idaṃ pītaṃ nāmā’’ti na gaṇhāti. Kuto niccāniccādisabhāvatthanti saṃhitassapi nivattanatthaṃ evakāraggahaṇaṃ. Tenāha <bold>‘‘na niccādisabhāva’’</bold>nti. <bold>Sesaviññāṇehipī</bold>ti javanaviññāṇehipi.</paragraph>
    <paragraph line="165"><bold>Diṭṭhaṃ nāma cakkhuviññāṇaṃ</bold> rūpāyatanassa dassananti katvā. Tenāha <bold>‘‘rūpe rūpavijānana’’</bold>nti. <bold>Cakkhuviññāṇamattamevā</bold>ti yattakaṃ cakkhuviññāṇaṃ rūpāyatane gahaṇamattaṃ, taṃmattameva me sabbaṃ cittaṃ bhavissatīti attho. ‘‘Rāgādirahenā’’ti vā pāṭho. <bold>Diṭṭhaṃ nāma</bold> padatthato cakkhuviññāṇena diṭṭhaṃ rūpaṃ. <bold>Tatthevā</bold>ti cakkhuviññāṇena diṭṭhamatte rūpe. <bold>Cittattayaṃ</bold> diṭṭhamattaṃ nāma cakkhuviññāṇaṃ viya rāgādivirahena pavattanato. Tenāha <bold>‘‘yathā ta’’</bold>nti ādi.</paragraph>
    <paragraph line="166"><bold>Manodvārāvajjanena</bold><pageBreak edition="Vipassana Research Institut" number="2.0021" /><bold>viññātārammaṇaṃ</bold> viññātanti adhippetaṃ rāgādivirahena viññeyyato. Tenāha <bold>‘‘yathā āvajjanenā’’</bold>tiādi.</paragraph>
    <paragraph line="167"><bold>Tadā</bold>ti tasmiṃ kāle, na tato paṭṭhāyāti ayamettha atthoti dasseti. ‘‘Diṭṭhamatta’’ntiādinā yesaṃ rāgādīnaṃ nivattanaṃ adhippetaṃ, te ‘‘tenā’’ti ettha ta-saddena paccāmasīyantīti <bold>‘‘tena rāgena vā ratto’’</bold>tiādi vuttaṃ. <bold>Tatthā</bold>ti visaye bhummaṃ, visayabhāvo ca visayinā sambandhavasena icchitabboti vuttaṃ <bold>‘‘paṭibaddho’’</bold>tiādi.</paragraph>
    <paragraph line="168"><bold>Satī</bold>ti rūpassa yathāsabhāvasallakkhaṇā sati <bold>muṭṭhā</bold> piyanimittamanasikārena anuppajjanato na dissati nappavattati. <bold>Ajjhosā</bold>ti ajjhosāya. <bold>Gilitvā</bold> pariniṭṭhapetvā attaniyakaraṇena.</paragraph>
    <paragraph line="169"><bold>Abhijjhā ca vihesā cā</bold>ti karaṇatthe paccattavacananti āha – <bold>‘‘abhijjhāya ca vihesāya cā’’</bold>ti. Atthavasena vibhattipariṇāmoti āha – <bold>‘‘abhijjhāvihesāhī’’</bold>ti. <bold>Ācinantassā</bold>ti vaḍḍhentassa. <bold>Paṭissato</bold>ti patissato sabbattha satiyā yutto. <bold>Sevato cāpī</bold>ti ettha <bold>ca</bold>-saddo <bold>api</bold>-saddo ca nipātamattanti <bold>‘‘sevantassa’’</bold>icceva attho vutto.</paragraph>
    <centered line="170">Mālukyaputtasuttavaṇṇanā niṭṭhitā.</centered>
    <subhead line="171">3. Parihānasuttavaṇṇanā</subhead>
    <paragraph line="172" number="96"><bold>Parihānasabhāva</bold>nti <pageBreak edition="Myanmar" number="2.0303" /> anavajjadhammehi parihāyanasabhāvaṃ. <bold>Abhibhavitānī</bold>ti abhibhūtāni nibbisevanabhāvākārena. <bold>Sarasaṅkappā</bold>ti tasmiṃ tasmiṃ visaye anavaṭṭhitabhāvena saṅkappā. <bold>Saṃyojaniyā</bold>ti saṃyojetabbā. Saṃyojanānañhi punappunaṃ uppattiyā okāsaṃ dento kilesajātaṃ adhivāseti nāma. Kileso eva <bold>kilesajātaṃ. Ārammaṇaṃ</bold> pana citte karonto adhivāseti nāma. <bold>Chandarāgappahānena na pajahati</bold> ārammaṇaṃ, kilesaṃ pana anuppattidhammatāpādanena eva. <bold>Abhibhavitaṃ āyatananti kathitaṃ</bold> adhivāsanādinā. ‘‘Kathañca, bhikkhave, parihānadhammo hotī’’ti <bold>dhammaṃ pucchitvā</bold> taṃ <bold>vibhajantena bhagavatā</bold> ‘‘tañce bhikkhu adhivāsetī’’tiādinā <bold>puggalena</bold> puggalādhiṭṭhānena <bold>dhammo dassito</bold>.</paragraph>
    <centered line="173">Parihānasuttavaṇṇanā niṭṭhitā.</centered>
    <subhead line="174">4. Pamādavihārīsuttavaṇṇanā</subhead>
    <paragraph line="175" number="97"><bold>Na</bold><pageBreak edition="Vipassana Research Institut" number="2.0022" /><bold>pidahitvā</bold> cakkhundriyaṃ na pidahitvā sañchāditvā ṭhitassa. <bold>Byāsiñcatī</bold>ti kilesehi visesena āsiñcati. <bold>Kilesatinta</bold>nti kilesehi avassutaṃ. <bold>Dubbalapīti</bold> taruṇā na balappattā. <bold>Balavapīti</bold> ubbegā pharaṇappattā ca pīti. <bold>Darathappassaddhī</bold>ti kāyacittadarathavūpasamalakkhaṇā passaddhi. <bold>Na uppajjanti</bold> paccayaparamparāya asiddhattā. ‘‘Kathañca, bhikkhave, pamādavihārī hotī’’tiādinā <bold>puggalaṃ pucchitvā</bold> ‘‘pāmojjaṃ na hoti, pāmojjaṃ jāyatī’’tiādinā ca, <bold>dhammena</bold> ‘‘pamādavihārī appamādavihārī’’ti ca <bold>puggalo dassito</bold>.</paragraph>
    <centered line="176">Pamādavihārīsuttavaṇṇanā niṭṭhitā.</centered>
    <subhead line="177">5. Saṃvarasuttavaṇṇanā</subhead>
    <paragraph line="178" number="98"><bold>Ida</bold>nti ‘‘kathañca, bhikkhave, asaṃvaro’’ti? Idaṃ vacanaṃ. <bold>Pahātabbadhammakkhānavasenā</bold>ti pahātabbadhammasseva kathanaṃ vuttaṃ. ‘‘Kathañca, bhikkhave, asaṃvaro <pageBreak edition="Myanmar" number="2.0304" /> hotī’’ti <bold>dhammaṃ pucchitvā</bold> ‘‘santi, bhikkhave, cakkhuviññeyyā rūpā’’tiādinā <bold>dhammova vibhatto</bold>.</paragraph>
    <centered line="179">Saṃvarasuttavaṇṇanā niṭṭhitā.</centered>
    <subhead line="180">6. Samādhisuttavaṇṇanā</subhead>
    <paragraph line="181" number="99"><bold>Cittekaggatāyā</bold>ti samathavasena cittekaggatāya. <bold>Parihāyamāne</bold>ti tassa alābhena parihāyamāne. <bold>Kammaṭṭhāna</bold>nti vipassanākammaṭṭhānaṃ, samathameva vā.</paragraph>
    <subhead line="182">7. Paṭisallānasuttavaṇṇanā</subhead>
    <paragraph line="183" number="100"><bold>Kammaṭṭhāna</bold>nti samathavipassanākammaṭṭhānaṃ.</paragraph>
    <subhead line="184">8-9. Paṭhamanatumhākaṃsuttādivaṇṇanā</subhead>
    <paragraph line="185" number="101-102"><bold>Upamaṃ parivāretvā</bold>ti upamaṃ pariharitvā. <bold>Suddhikavasenā</bold>ti upamāya vinā kevalameva.</paragraph>
    <subhead line="186">10. Udakasuttavaṇṇanā</subhead>
    <paragraph line="187" number="103"><bold>Udako</bold>ti <pageBreak edition="Vipassana Research Institut" number="2.0023" /> tassa nāmaṃ. <bold>Vedaṃ</bold> ñāṇaṃ. Sabbaṃ jitavāti <bold>sabbaji. Avakhata</bold>nti nikhataṃ. <bold>Ucchādanadhammo</bold>ti ucchādetabbasabhāvo. <bold>Parimaddanadhammo</bold>ti parimadditabbasabhāvo. <bold>Parihato</bold>ti pariharito. Odanakummāsūpacayucchādanaparimaddanapadehīti vattabbaṃ. Ucchādanaṃ vā parimaddanamattamevāti katvā na gahitaṃ.</paragraph>
    <centered line="188">Udakasuttavaṇṇanā niṭṭhitā.</centered>
    <centered line="189">Saḷavaggavaṇṇanā niṭṭhitā.</centered>
    <centered line="190">Dutiyo paṇṇāsako.</centered>
    <title line="191">11. Yogakkhemivaggo</title>
    <subhead line="192">1. Yogakkhemisuttavaṇṇanā</subhead>
    <paragraph line="193" number="104"><bold>Catūhi</bold><pageBreak edition="Myanmar" number="2.0305" /><bold>yogehī</bold>ti kāmayogādīhi catūhi yogehi. <bold>Khemino</bold>ti khemavato kusalino. <bold>Kāraṇabhūta</bold>nti kattabbaupāyassa kāraṇabhūtaṃ. Pariyāyati pavattiṃ nivattiñca ñāpetīti pariyāyo, dhammo ca so pariyattidhammattā pariyāyo cāti dhammapariyāyo, taṃ <bold>dhammapariyāyaṃ</bold>. Yasmā pana so tassādhigamassa kāraṇaṃ hoti, tasmā vuttaṃ <bold>‘‘dhammakāraṇa’’</bold>nti. <bold>Yutti</bold>nti samathavipassanādhammānīti vā catusaccadhammānīti vā. ‘‘Tasmā’’ti padaṃ uddharitvā – ‘‘kasmā’’ti kāraṇaṃ pucchanto <bold>‘‘kiṃ akkhātattā, udāhu pahīnattā’’</bold>ti vibhajitvā pucchi. Yasmā pana chandarāgappahānaṃ yogakkhemibhāvassa kāraṇaṃ, na kathanaṃ, tasmā <bold>‘‘pahīnattā’’</bold>tiādi vuttaṃ.</paragraph>
    <centered line="194">Yogakkhemisuttavaṇṇanā niṭṭhitā.</centered>
    <subhead line="195">2-10. Upādāyasuttādivaṇṇanā</subhead>
    <paragraph line="196" number="105-113"><bold>Vedanāsukhadukkha</bold>nti vedanāsaṅkhātaṃ sukhañca dukkhañca kathitaṃ. ‘‘Ajjhattaṃ sukhaṃ dukkha’’nti vuttattā vimuttisukhassa ca saḷāyatanadukkhassa ca kathitattā vivaṭṭasukhaṃ cettha kathitamevāti <pageBreak edition="Vipassana Research Institut" number="2.0024" /> sakkā viññātuṃ. Kāmaṃ khandhiyavagge khandhavasena desanā āgatā, na āyatanavasena. Ettha pana vattabbaṃ atthajātaṃ khandhiyavagge vuttanayamevāti.</paragraph>
    <centered line="197">Upādāyasuttādivaṇṇanā niṭṭhitā.</centered>
    <centered line="198">Yogakkhemivaggavaṇṇanā niṭṭhitā.</centered>
    <title line="199">12. Lokakāmaguṇavaggo</title>
    <subhead line="200">1-2. Paṭhamamārapāsasuttādivaṇṇanā</subhead>
    <paragraph line="201" number="114-115"> Āvasati ettha kilesamāroti <bold>āvāso</bold>. Kāmaguṇaajjhattikabāhirāni āyatanāni. Kilesamārassa āvāsaṃ gato <pageBreak edition="Myanmar" number="2.0306" /><bold>vasaṃ gato. Tividhassā</bold>ti papañcasaññāsaṅkhātassa tividhassapi mārassa. Tato eva devaputtamārassapi vasaṃ gatoti sakkā viññātuṃ.</paragraph>
    <centered line="202">Paṭhamamārapāsasuttādivaṇṇanā niṭṭhitā.</centered>
    <subhead line="203">3. Lokantagamanasuttavaṇṇanā</subhead>
    <paragraph line="204" number="116"> Lokiyanti ettha sattakāyabhūtagāmādīti <bold>loko,</bold> cakkavāḷo. Saṅkhāro pana lujjanapalujjanaṭṭhena <bold>loko. Anta</bold>nti osānaṃ. <bold>Sabbaññutaññāṇena saṃsanditvā</bold>ti sabbaññutaññāṇagatiyā samānetvā avirodhetvā. <bold>Thomessāmī</bold>ti pasaṃsissāmi.</paragraph>
    <paragraph line="205"><bold>Evaṃsampattika</bold>nti evaṃsampajjanakaṃ evaṃpassitabbaṃ idaṃ mama ajjhesanaṃ. Tenāha <bold>‘‘īdisanti attho’’</bold>ti. <bold>Jānaṃ jānātī</bold>ti sabbaññutaññāṇena jānitabbaṃ jānāti eva. Na hi padesaññāṇe ṭhito jānitabbaṃ sabbaṃ jānāti. Ukkaṭṭhaniddesena hi avisesaggahaṇena ca ‘‘jāna’’nti iminā niravasesaṃ ñeyyajātaṃ pariggayhatīti tabbisayāya jānanakiriyāya sabbaññutaññāṇameva karaṇaṃ bhavituṃ yuttaṃ. Pakaraṇavasena ‘‘bhagavā’’ti padasannidhānena ca ayamattho vibhāvetabbo. <bold>Passitabbameva passatī</bold>ti dibbacakkhu-paññācakkhu-dhammacakkhu-buddhacakkhu-samantacakkhu-saṅkhātehi ñāṇacakkhūhi passitabbaṃ passati eva. Atha vā <bold>jānaṃ jānātī</bold>ti yathā aññe <pageBreak edition="Vipassana Research Institut" number="2.0025" /> savipallāsā kāmarūpapariññāvādino jānantāpi vipallāsavasena jānanti, na evaṃ bhagavā. Bhagavā pana pahīnavipallāsattā jānanto jānāti eva, diṭṭhidassanassa abhāvā passanto passati evāti attho.</paragraph>
    <paragraph line="206"><bold>Dassanapariṇāyakaṭṭhenā</bold>ti yathā cakkhu sattānaṃ dassanatthaṃ pariṇeti sādheti, evaṃ lokassa yāthāvadassanasādhanatopi dassanakiccapariṇāyakaṭṭhena <bold>cakkhubhūto,</bold> paññācakkhumayattā vā sayambhūñāṇena paññācakkhuṃ bhūto pattoti vā <bold>cakkhubhūto. Ñāṇabhūto</bold>ti etassa ca evameva attho daṭṭhabbo. Dhammā vā bodhipakkhiyā, tehi uppannattā lokassa ca taduppādanato anaññasādhāraṇaṃ vā dhammaṃ patto adhigatoti <bold>dhammabhūto</bold>. ‘‘Brahmā’’vuccati seṭṭhaṭṭhena maggañāṇaṃ, tena uppannattā lokassa <pageBreak edition="Myanmar" number="2.0307" /> ca taduppādanato tañca sayambhūñāṇena pattoti <bold>brahmabhūto</bold>. Catusaccadhammaṃ vadatīti <bold>vattā</bold>. Ciraṃ saccapaṭivedhaṃ pavattento vadatīti <bold>pavattā. Atthaṃ nīharitvā</bold>ti dukkhādiatthaṃ uddharitvā. Paramatthaṃ vā nibbānaṃ pāpayitā. Amatasacchikiriyaṃ sattesu uppādento amataṃ dadātīti <bold>amatassa dātā</bold>. Bodhipakkhiyadhammānaṃ tadāyattabhāvato <bold>dhammassāmī</bold>. Punappunaṃ yācāpento bhāriyaṃ karonto <bold>garuṃ karoti</bold> nāma, tathā duviññeyyaṃ katvā kathentopi.</paragraph>
    <paragraph line="207"><bold>Cakkhunā</bold> vijjamānena <bold>lokasaññī hoti,</bold> na tasmiṃ asati. Na hi ajjhattikāyatanavirahena lokasamaññā atthi. Tenāha <bold>‘‘cakkhuñhi loko’’</bold>tiādi. <bold>Appahīnadiṭṭhī</bold>ti asamūhatasakkāyadiṭṭhiko ghanavinibbhogaṃ kātuṃ asakkonto samudāyaṃ viya avayavaṃ ‘‘loko’’ti sañjānāti ceva maññati ca. Tathāti iminā ‘‘lokoti sañjānāti ceva maññati cā’’ti padattayaṃ ākaḍḍhati. <bold>Tassā</bold>ti puthujjanassa, cakkavāḷalokassa vā. Cakkhādimeva hi sahokāsena ‘‘cakkavāḷo’’ti puthujjano sañjānāti. <bold>Gamanenā</bold>ti padasā gamanena. <bold>Na sakkā</bold> tesaṃ anantattā. <bold>Lujjanaṭṭhenā</bold>ti abhisaṅkhāralokavasena lokassa antaṃ dassetuṃ vuttaṃ. Tassa <bold>anto</bold> nāma nibbānaṃ. Taṃ pattuṃ sakkā sammāpaṭipattiyā pattabbattā. Cakkavāḷalokassa pana anto nāma, natthi tassa gamanena appattabbattā.</paragraph>
    <paragraph line="208"><bold>Imehi padehī</bold>ti imehi vākyavibhāgehi padehi. Tāni pana akkharasamudāyalakkhaṇānīti āha <bold>‘‘akkharasampiṇḍanehī’’</bold>ti. <bold>Pāṭiyekkaakkharehī</bold>ti tasmiṃ tasmiṃ pade paṭiniyatasannivesehi visuṃ visuṃ cittena gayhamānehi akkharehīti attho.</paragraph>
    <paragraph line="209">Gamanaṭṭhena ‘‘paṇḍā’’ vuccati paññā, tāya ito gato pattoti <bold>paṇḍito,</bold> paññavā. Mahāpaññatā <pageBreak edition="Vipassana Research Institut" number="2.0026" /> nāma paṭisambhidāvasena veditabbāti āha <bold>‘‘mahante atthe’’</bold>tiādi. <bold>Yathā ta</bold>nti ettha <bold>ta</bold>nti nipātamattaṃ paṭhamavikappe, dutiyavikappe pana paccāmasananti āha <bold>‘‘taṃ byākata’’</bold>nti.</paragraph>
    <centered line="210">Lokantagamanasuttavaṇṇanā niṭṭhitā.</centered>
    <subhead line="211">4. Kāmaguṇasuttavaṇṇanā</subhead>
    <paragraph line="212" number="117"><bold>Cetaso</bold>ti <pageBreak edition="Myanmar" number="2.0308" /> karaṇe sāmivacanaṃ. Cittena saṃphusanaṃ nāma anubhavoti āha <bold>‘‘cittena anubhūtapubbā’’</bold>ti. Ututtayānurūpatāvasena <bold>pāsādattayaṃ,</bold> taṃ vasena <bold>tividhanāṭakabhedo</bold>. Manorammatāmattena kāmaguṇaṃ katvā dassitaṃ, na kāmavasena. Na hi abhinikkhamanato uddhaṃ bodhisattassa kāmavitakkā bhūtapubbā. Tenāha māro pāpimā –</paragraph>
    <gatha1 line="213">‘‘Satta vassāni bhagavantaṃ, anubandhiṃ padāpadaṃ;</gatha1>
    <gathalast line="214">Otāraṃ nādhigacchissaṃ, sambuddhassa satīmato’’ti. (su. ni. 448);</gathalast>
    <paragraph line="215"><bold>Metteyyo nāmā</bold>tiādi anāgatārammaṇadassanamattaṃ, na bodhisattassa evaṃ uppajjatīti. Attā piyāyitabbarūpo etassāti <bold>attarūpo,</bold> uttarapade purimapadalopenāti <bold>‘‘attano hitakāmajātikenā’’</bold>ti attho vutto. <bold>Attarūpenā</bold>ti vā pītisomanassehi gahitasabhāvena tuṭṭhapahaṭṭhena udaggudaggena. <bold>Appamādo</bold>ti appamajjanaṃ kusaladhammesu akhaṇḍakāritāti āha <bold>‘‘sātaccakiriyā’’</bold>ti. <bold>Avossaggo</bold>ti cittassa kāmaguṇesu avossajjanaṃ pakkhandituṃ appadānaṃ. Purimo vikappo kusalānaṃ dhammānaṃ karaṇavasena dassito, pacchimo akusalānaṃ akaraṇavasena. <bold>Dve dhammā</bold>ti appamādo satīti dve dhammā. Appamādo sati ca tathā pavattā cattāro kusaladhammakkhandhā veditabbā. <bold>Kattabbā</bold>ti pavattetabbā.</paragraph>
    <paragraph line="216"><bold>Tasmiṃ āyatane</bold>ti tasmiṃ nibbānasaññite kāraṇe paṭivedhe. <bold>Taṃ kāraṇa</bold>nti channaṃ āyatanānaṃ kāraṇaṃ. Saḷāyatanaṃ nirujjhati etthāti <bold>saḷāyatananirodho vuccati nibbānaṃ</bold>. Tenāha <bold>‘‘nibbānaṃ. Taṃ sandhāyā’’</bold>tiādi. <bold>Nibbānasmi</bold>nti nibbānamhi.</paragraph>
    <centered line="217">Kāmaguṇasuttavaṇṇanā niṭṭhitā.</centered>
    <subhead line="218">5-6. Sakkapañhasuttādivaṇṇanā</subhead>
    <paragraph line="219" number="118-119"><bold>Diṭṭhe</bold>ti <pageBreak edition="Vipassana Research Institut" number="2.0027" /> paccakkhabhūte. <bold>Dhamme</bold>ti upādānakkhandhadhamme. Tattha hi attāti bhavati saññā diṭṭhi cāti attabhāvasaññā. Tenāha – <bold>‘‘diṭṭheva</bold><pageBreak edition="Myanmar" number="2.0309" /><bold>dhammeti imasmiṃyeva attabhāve’’</bold>ti. <bold>‘‘Tannissita’’</bold>nti ettha <bold>taṃ</bold>-saddena heṭṭhā abhinandanādipariyāyena vuttā taṇhā paccāmaṭṭhāti āha – <bold>‘‘taṇhānissita’’</bold>nti. Taṃ upādānaṃ etassāti <bold>tadupādānaṃ</bold>. Tenāha – ‘‘taṃgahaṇa’’ntiādi. Taṇhupādānasaṅkhātaṃ gahaṇaṃ etassāti <bold>taṃgahaṇaṃ. Chaṭṭhaṃ uttānameva</bold> pañcame vuttanayattā.</paragraph>
    <centered line="220">Sakkapañhasuttādivaṇṇanā niṭṭhitā.</centered>
    <subhead line="221">7. Sāriputtasaddhivihārikasuttavaṇṇanā</subhead>
    <paragraph line="222" number="120"><bold>Ghaṭessatī</bold>ti pubbenāparaṃ ghaṭitaṃ sambandhaṃ karissati. <bold>Viccheda</bold>nti brahmacariyassa virodhipaccayasamuppattiyā ucchedaṃ.</paragraph>
    <subhead line="223">8. Rāhulovādasuttavaṇṇanā</subhead>
    <paragraph line="224" number="121"> Ye dhammā sammadeva bhāvitā bahulīkatā vimuttiyā arahattassa sacchikiriyāya saṃvattanti, te saddhādayo sambhārā <bold>vimuttiparipācaniyā</bold>ti adhippetā. <bold>Paripācentī</bold>ti paripākaṃ pariṇāmaṃ gamenti. <bold>Dhammā</bold>ti kāraṇabhūtā dhammā. <bold>Visuddhikāraṇavasenā</bold>ti visuddhikāraṇatāvasena, sā pana saddhindriyādīnaṃ kāraṇato visuddhi. Yathā nāma jātisampannassa khattiyakumārassa vipakkhavigamena pakkhasaṅgahena pavattiṭṭhānasampattiyā ca parisuddhi hoti, evamevaṃ daṭṭhabbāti dassento <bold>‘‘vuttaṃ heta’’</bold>ntiādimāha.</paragraph>
    <paragraph line="225">Assaddhādayopi puggalā saddhādīnaṃ yāvadeva parihānāya honti, saddhādayo pāripūriyāva, tathā pasādaniyasuttantādipaccavekkhaṇā, <bold>pasādaniyasuttantā</bold> nāma sampasādanīyasuttādayo. <bold>Sammappadhāne</bold>ti sammappadhānasuttante. <bold>Satipaṭṭhāne</bold>ti cattāro satipaṭṭhāne. <bold>Jhānavimokkhe</bold>ti jhānāni ceva vimokkhe ca uddissa pavattasuttante. <bold>Gambhīrañāṇacariye</bold>ti khandhāyatanadhātupaṭiccasamuppādapaṭisaṃyuttasuttante.</paragraph>
    <paragraph line="226"><bold>Kalyāṇamittatādayo</bold>ti kalyāṇamittatā sīlasaṃvaro abhisallekhakathā vīriyārambho nibbedhikapaññāti <pageBreak edition="Vipassana Research Institut" number="2.0028" /> ime kalyāṇamittādayo <bold>pañca dhammā,</bold> ye ‘‘idha, meghiya, bhikkhu kalyāṇamitto hotī’’tiādinā <bold>udāne</bold><pageBreak edition="Myanmar" number="2.0310" /> (udā. 31) kathitā. <bold>Lokaṃ volokentassā</bold>ti āyasmato rāhulassa tāsañca devatānaṃ indriyaparipākaṃ passantassa. Tato yena andhavanaṃ, tattha divāvihārāya mahāsamāgamo bhavissatīti. Tathā hi vakkhati ‘‘ettakāti gaṇanāvasena paricchedo natthī’’ti.</paragraph>
    <paragraph line="227">Rukkhapabbatanissitā <bold>bhūmaṭṭhakā,</bold> ākāsacārivimānavāsino <bold>antalikkhaṭṭhakā. Dhammacakkhunti veditabbāni</bold> catusaccadhammānaṃ dassanaṭṭhena.</paragraph>
    <centered line="228">Rāhulovādasuttavaṇṇanā niṭṭhitā.</centered>
    <centered line="229">Lokakāmaguṇavaggavaṇṇanā niṭṭhitā.</centered>
    <title line="230">13. Gahapativaggo</title>
    <subhead line="231">1-3. Vesālīsuttādivaṇṇanā</subhead>
    <paragraph line="232" number="124-126"><bold>Dvīsū</bold>ti imasmiṃ gahapativagge paṭhamadutiyesu <bold>tatiye ca vuttatthameva</bold> pāṭhajātaṃ apubbaṃ natthīti attho.</paragraph>
    <subhead line="233">4-5. Bhāradvājasuttādivaṇṇanā</subhead>
    <paragraph line="234" number="127-128"> Kāmaṃ aññepi pabbajitā yuttakāle piṇḍaṃ ulamānā carantiyeva, ayaṃ pana odarito, teneva kāraṇena pabbajitoti dassento <bold>‘‘piṇḍaṃ ulamāno’’</bold>tiādimāha. <bold>Ghaṃsantovā</bold>ti bhūmiyaṃ ghaṃsanto eva pattaṃ ṭhapeti. <bold>Parikkhīṇa</bold>nti samantato parikkhīṇaṃ. <bold>Nāḷiko …pe… jātaṃ,</bold> atirekapattaṭṭhapanassa paṭikkhittattā aññaṃ na gaṇhāti. <bold>‘‘Indriyabhāvana</bold>nti cakkhādipañcindriyabhāvana’’nti keci vadanti, tathā vipassanābhinivesaṃ katvā uparivipassanaṃ vaḍḍhitvāti adhippāyo. Apare pana ‘‘saddhāpañcamānaṃ indriyānaṃ vasena vipassanābhinivesaṃ katvā tena sukhena abhiññāpahānānaṃ sampādanavasena indriyaṃ bhāvetvā’’ti vadanti.</paragraph>
    <paragraph line="235"><bold>Upasaṅkamatī</bold>ti <pageBreak edition="Myanmar" number="2.0311" /><pageBreak edition="Vipassana Research Institut" number="2.0029" /> ettha yathā so rājā upasaṅkami, taṃ āgamanato paṭṭhāya dassetuṃ <bold>‘‘thero kirā’’</bold>tiādi āraddhaṃ. <bold>Mahāpānaṃ</bold> nāma aññaṃ kammaṃ akatvā pānapasuto hutvā sattāhaṃ tadanurūpaparijanassa surāpivanaṃ. Tenāha <bold>‘‘mahāpānaṃ nāma pivitvā’’</bold>ti. <bold>Sālithusehī</bold>ti rattasālithusehi. <bold>Ḍayhamānaṃ viya</bold> kipillikadaṃsanajātāhi dukkhavedanāhi. <bold>Mukhasattīhi vijjhiṃsu</bold> vallabhatāya. Itthilolo hi so rājā.</paragraph>
    <paragraph line="236"><bold>Paveṇi</bold>nti tesaṃ samādānapaveṇiṃ brahmacariyapabandhaṃ. <bold>Paṭipādentī</bold>ti sampādenti. <bold>Garukārammaṇa</bold>nti garukātabbaārammaṇaṃ, avītikkamitabbārammaṇanti attho. <bold>Assā</bold>ti rañño. <bold>Cittaṃ anotaranta</bold>nti pasādavīthiṃ anotarantaṃ anupagacchantaṃ. <bold>Viheṭhetu</bold>nti vibādhituṃ.</paragraph>
    <paragraph line="237">Lobhassa aparāparuppattiyā bahuvacanavasena <bold>‘‘lobhadhammā’’</bold>ti vuttaṃ. <bold>Uppajjantītipi attho yeva,</bold> yasmā uppajjamāno lobhadhammo attano hetupaccaye pariggahāpento jānāpento viya sahati pavattatīti. <bold>Imameva kāya</bold>nti ettha samūhatthe eva <bold>kāya</bold>-saddo gabbhāsayādiṭṭhānesu uppajjanadhammasamūhavisayattā, itare pana kāyūpalakkhitatāya ‘‘kāyo’’ti veditabbā. <bold>Uttānameva</bold> heṭṭhā vuttanayattā.</paragraph>
    <centered line="238">Bhāradvājasuttādivaṇṇanā niṭṭhitā.</centered>
    <subhead line="239">6. Ghositasuttavaṇṇanā</subhead>
    <paragraph line="240" number="129"><bold>Rūpā ca manāpā</bold>ti nīlādibhedā rūpadhammā ca manasā manuññā piyarūpā saṃvijjanti, idañca sukhavedanīyassa phassassa sabhāvadassanatthaṃ. Evaṃ <bold>‘‘rūpā ca manāpā upekkhāvedaniyā’’</bold>ti etthāpi yathārahaṃ vattabbaṃ. <bold>Cakkhuviññāṇa…pe… phassa</bold>nti vuttaṃ. Upanissayakoṭiyā hi cakkhuviññāṇasampayuttaphasso sukhavedanīyo, na sahajātakoṭiyā. Tenāha – <bold>‘‘ekaṃ phassaṃ paṭicca javanavasena sukhavedanā uppajjatī’’</bold>ti. <bold>Sesapadesū</bold>ti ‘‘saṃvijjati kho, gahapati, sotadhātū’’ti āgatesu pañcasu koṭṭhāsesu.</paragraph>
    <paragraph line="241"><bold>Tevīsati</bold><pageBreak edition="Myanmar" number="2.0312" /><bold>dhātuyo kathitā</bold> channaṃ dvārānaṃ vasena vibhajjagahaṇena. <bold>Vatthunissita</bold>nti hadayavatthunissitaṃ. Pañcadvāre vīsati, manodvāre tisso <bold>evaṃ tevīsati</bold>.</paragraph>
    <centered line="242">Ghositasuttavaṇṇanā niṭṭhitā.</centered>
    <subhead line="243">7-8. Hāliddikānisuttādivaṇṇanā</subhead>
    <paragraph line="244" number="130-131"><bold>Taṃ</bold><pageBreak edition="Vipassana Research Institut" number="2.0030" /><bold>ittheta</bold>nti cakkhunā yaṃ rūpaṃ diṭṭhaṃ, taṃ itthanti attho. <bold>Taṃ sukhavedaniya</bold>nti taṃ sukhavedanāya upanissayakoṭiyā paccayabhūtaṃ cakkhuviññāṇañceva, yo ca yathārahaṃ upanissayakoṭiyā vā, anantaro ce anantarakoṭiyā vā, sahajāto ce sampayuttakoṭiyā vā, sukhavedanāya paccayo phasso. Taṃ sukhavedaniyañca phassaṃ paṭicca uppajjati sukhavedanāti yojanā. <bold>Esa nayo sabbattha</bold> sabbesu sesesu sattasu vāresu. <bold>Manodhātuyeva vā samānā</bold>ti abhidhammanayena. Suttantanayena pana suññataṭṭhena nissattanijjīvaṭṭhena ca manodhātusamaññaṃ labhateva. <bold>Aṭṭhamaṃ uttānameva</bold> heṭṭhā vuttanayattā.</paragraph>
    <centered line="245">Hāliddikānisuttādivaṇṇanā niṭṭhitā.</centered>
    <subhead line="246">9. Lohiccasuttavaṇṇanā</subhead>
    <paragraph line="247" number="132"><bold>Tepi māṇavakātveva vuttā,</bold> na brāhmaṇakumārā eva. <bold>Seleyyakānī</bold>ti aññamaññaṃ silissanalaṅghanakīḷanāni.</paragraph>
    <paragraph line="248">Upaṭṭhānavasena ibhaṃ harantīti <bold>ibbhā,</bold> hatthigopakā. Te pana nihīnakuṭumbassa bhoggaṃ upādāya gahapatibhāvaṃ upādāya ‘‘gahapatikā’’tipi vuccantīti āha <bold>‘‘gahapatikā’’</bold>ti. <bold>Kaṇhā</bold>ti kaṇhābhijātikā. <bold>Raṭṭhaṃ bharantī</bold>ti yasmiṃ raṭṭhe vasanti, tassa raṭṭhassa baliṃ bharaṇena, attano vā kuṭumbassa bharaṇena bharatā. <bold>Pariyāyantā</bold>ti parito saṃcarantā kīḷanti.</paragraph>
    <paragraph line="249"><bold>Sīlajeṭṭhakā</bold>ti sīlappadhānā. Ye purāṇaṃ saranti, te sīluttamā ahesuṃ. <bold>Dvārāni</bold> cakkhādidvārāni.</paragraph>
    <paragraph line="250"><bold>Apakkamitvā</bold><pageBreak edition="Myanmar" number="2.0313" /> apetā virahitā hutvā. <bold>Visamānī</bold>ti vigatasamāni duccaritasabhāvāni. <bold>Nānāvidhadaṇḍā</bold> nānāvidhadaṇḍanipātā.</paragraph>
    <paragraph line="251"><bold>Anāhārakā</bold>ti kiñci abhuñjanakā. Paṅko viya <bold>paṅko,</bold> malaṃ. Dantapaṅko purimapadalopena paṅkoti vuttoti <bold>‘‘paṅko nāma dantamala’’</bold>nti vuttaṃ. Ajehi kātabbakānaṃ akopetvā karaṇaṃ samādānavasena <bold>vataṃ</bold>. Esa nayo sesesupi. Kohaññaṃ nāma attani vijjamānadosaṃ paṭicchādetvā <pageBreak edition="Vipassana Research Institut" number="2.0031" /> asantaguṇapakāsanāti āha – <bold>‘‘paṭicchanna…pe… kohaññañcevā’’</bold>ti. <bold>Parikkhārabhaṇḍakavaṇṇā</bold>ti parikkhārabhaṇḍā kappakāti. Te ca kho attano jīvikatthāya āmisakiñjakkhassa attanibandhanatthāya amocanatthāya katā.</paragraph>
    <paragraph line="252"><bold>Akhila</bold>nti cetokhilarahitaṃ brahmavihāravasena. Tenāha <bold>‘‘mudu athaddha’’</bold>nti.</paragraph>
    <paragraph line="253"><bold>Adhimutto</bold>ti abhirativasena yuttapayutto. <bold>Parittacitto</bold>ti parito khaṇḍitacitto. <bold>Appamāṇacitto</bold>ti ettha ‘‘ko aya’’nti paṭikkhituṃ sakkuṇeyyacitto.</paragraph>
    <centered line="254">Lohiccasuttavaṇṇanā niṭṭhitā.</centered>
    <subhead line="255">10. Verahaccānisuttavaṇṇanā</subhead>
    <paragraph line="256" number="133"> Brāhmaṇiṃ dhammasavanāya codento māṇavako <bold>‘‘yagghe’’</bold>ti avoca. Tenāha <bold>‘‘yaggheti codanatthe nipāto’’</bold>ti.</paragraph>
    <centered line="257">Verahaccānisuttavaṇṇanā niṭṭhitā.</centered>
    <centered line="258">Gahapativaggavaṇṇanā niṭṭhitā.</centered>
    <title line="259">14. Devadahavaggo</title>
    <subhead line="260">1. Devadahasuttavaṇṇanā</subhead>
    <paragraph line="261" number="134"><bold>Manaṃ ramayantā</bold>ti āpāthagatā manassa ramaṇavasena piyāyitabbatāvasena pavattantā.</paragraph>
    <subhead line="262">2. Khaṇasuttavaṇṇanā</subhead>
    <paragraph line="263" number="135"><bold>Chaphassāyatanikā</bold>ti <pageBreak edition="Myanmar" number="2.0314" /> chahi phassāyatanehi aniṭṭhasaṃvedaniyā. <bold>Chadvāraphassapaṭiviññattī</bold>ti chahipi dvārehi ārammaṇassa paṭisaṃvedanā hotiyeva sabbaso dukkhānubhavanatthaṃ. <bold>Tāvatiṃsapura</bold>nti <pageBreak edition="Vipassana Research Institut" number="2.0032" /> sudassanamahānagaraṃ. <bold>Abhāvo nāma natthi</bold> sabbathā sukhānubhavanato. <bold>Niraye</bold>ti iminā duggati bhavasāmaññena itarāpāyāpi gahitā eva. <bold>Maggabrahmacariyavāsaṃ vasituṃ na sakkā</bold>ti iminā pana sabbesampi acchindikaṭṭhānānaṃ gahaṇaṃ daṭṭhabbaṃ. <bold>Imevā</bold>ti imasmiṃ manussaloke eva. <bold>Apāyopi paññāyati</bold> apāyadukkhasadisassa dukkhassa kadāci paṭisaṃvedanato. <bold>Saggopi paññāyati</bold> devabhogasadisasampattiyā kadāci paṭilabhitabbato.</paragraph>
    <paragraph line="264"><bold>Ayaṃ kammabhūmī</bold>ti ayaṃ manussaloko purisathāmakaraṇāya kammabhūmi nāma tāsaṃ yogyaṭṭhānabhāvato. Tattha padhānakammaṃ dassento <bold>‘‘idha maggabhāvanā’’</bold>ti āha. <bold>Ṭhānānī</bold>ti kāraṇāni. <bold>Saṃvejaniyānī</bold>ti saṃvegajananāni bahūni jātiādīni. Tathā hi jāti, jarā, byādhi, maraṇaṃ, apāyabhavaṃ, tatthapi nirayūpapattihetukaṃ, tiracchānupapattihetukaṃ, asūrakāyūpapattihetukaṃ, atīte vaṭṭamūlakaṃ, anāgate vaṭṭamūlakaṃ, paccuppanne āhārapariyeṭṭhimūlakanti bahūni saṃvegavatthūni paccavekkhitvā <bold>saṃvegajāto</bold> sañjātasaṃvego yoniso padhānamanuyuñjassu. <bold>Saṃvegā</bold>ti saṃvegamāpajjassu.</paragraph>
    <centered line="265">Khaṇasuttavaṇṇanā niṭṭhitā.</centered>
    <subhead line="266">3. Paṭhamarūpārāmasuttavaṇṇanā</subhead>
    <paragraph line="267" number="136"><bold>Sammuditā</bold> sammodappattā, <bold>pamoditā</bold> sañjātapamodā. <bold>Dukkhā</bold>ti dukkhavanto sañjātadukkhā. Tenāha <bold>‘‘dukkhitā’’</bold>ti. Sukhaṃ etassa atthīti <bold>sukho,</bold> sukhī. Tenāha <bold>‘‘sukhito’’</bold>ti. <bold>Yattakā</bold> rūpādayo dhammā loke <bold>atthīti vuccati. Passantāna</bold>nti saccapaṭivedhena sammadeva passantānaṃ. <bold>‘‘Paccanīkaṃ hotī’’</bold>ti vatvā taṃ paccanīkabhāvaṃ dassetuṃ <bold>‘‘loko hī’’</bold>tiādi <pageBreak edition="Myanmar" number="2.0315" /> vuttaṃ. <bold>Asubhā</bold>ti ‘‘āhū’’tipadaṃ ānetvā sambandho. <bold>Sabbameta</bold>nti ‘‘sukhaṃ diṭṭhamariyebhi…pe… tadariyā sukhato vidū’’ti ca vuttaṃ. Sabbametaṃ nibbānameva sandhāya vuttaṃ. Nibbānameva hi ekantato sukhaṃ nāma.</paragraph>
    <paragraph line="268"><bold>Pañcanavutipāsaṇḍino</bold> tesañca pāsaṇḍibhāvo papañcasūdaniṭṭhakathāyaṃ pakāsito eva. <bold>Kilesanīvaraṇena nivutāna</bold>nti kilesakhandhā kilesanīvaraṇaṃ, tena nivāritānaṃ. <bold>Nibbānadassanaṃ</bold> nāma ariyamaggo, tena tassa paṭivijjhanañca <bold>kāḷameghaavacchāditaṃ viya candamaṇḍalaṃ</bold>.</paragraph>
    <paragraph line="269"><bold>Paricchinditvā</bold>ti <pageBreak edition="Vipassana Research Institut" number="2.0033" /> asubhabhāvaparicchindanena sammāviññāṇadassanena ca paricchinditvā. <bold>Maggadhammassā</bold>ti ariyamaggadhammassa.</paragraph>
    <paragraph line="270"><bold>Anupannehī</bold>ti anu anu avihāya paṭipannehi. <bold>Ko nu añño jānituṃ arahati,</bold> añño na jānātīti dasseti.</paragraph>
    <centered line="271">Paṭhamarūpārāmasuttavaṇṇanā niṭṭhitā.</centered>
    <subhead line="272">4-12. Dutiyarūpārāmasuttādivaṇṇanā</subhead>
    <paragraph line="273" number="137-145"><bold>Suddhikaṃ katvā</bold> gāthābandhanena vinā kevalaṃ cuṇṇiyapadavaseneva. <bold>Tathā tathā</bold>ti ajjhattikāni bāhirāni ca āyatanāni aniccalakkhaṇena dukkhānattalakkhaṇehi ca yojetvā dassanavasena.</paragraph>
    <centered line="274">Dutiyarūpārāmasuttādivaṇṇanā niṭṭhitā.</centered>
    <centered line="275">Devadahavaggavaṇṇanā niṭṭhitā.</centered>
    <title line="276">15. Navapurāṇavaggo</title>
    <subhead line="277">1. Kammanirodhasuttavaṇṇanā</subhead>
    <paragraph line="278" number="146"> Sampati vijjamānassa cakkhussa taṃnibbattassa kammassa ca adhippetattā <bold>‘‘na cakkhu purāṇaṃ, kammameva purāṇa’’</bold>nti vatvā yathā tassa cakkhussa purāṇapariyāyo <pageBreak edition="Myanmar" number="2.0316" /> vutto, taṃ dassento āha – <bold>‘‘kammato panā’’</bold>tiādi. <bold>Paccayanāmenā</bold>ti purimajātisaṃsiddhattā ‘‘purāṇa’’nti vattabbassa paccayabhūtassa kammassa nāmena. <bold>Evaṃ vutta</bold>nti ‘‘purāṇakamma’’nti evaṃ vuttaṃ. <bold>Paccayehi abhisamāgantvā kata</bold>nti taṇhāvijjādipaccayehi abhimukhabhāvena samāgantvā samecca nibbattitaṃ. <bold>Cetanāyā</bold>ti kammacetanāya. <bold>Pakappita</bold>nti abhisamīhitaṃ. <bold>Vedanāyā</bold>ti attānaṃ nissāya ārammaṇaṃ katvā pavattāya vedanāya. <bold>Vatthū</bold>ti nibbattikāraṇaṃ pavattaṭṭhānanti vipassanāpaññāya <bold>passitabbaṃ. Kammassa nirodhenā</bold>ti kilesānaṃ anuppādanirodhasiddhena kammassa nirodhena. <bold>Vimuttiṃ phusatī</bold>ti arahattaphalavimuttiṃ pāpuṇāti. <bold>Ārammaṇabhūto nirodho</bold> nibbānaṃ <bold>‘‘kammanirodho’’</bold>ti <pageBreak edition="Vipassana Research Institut" number="2.0034" /> vuccati, ‘‘kammaṃ nirujjhati etthā’’ti katvā. ‘‘Jhāyatha, bhikkhave, mā pamādatthā’’ti vuttattā <bold>‘‘pubbabhāgavipassanā kathitā’’</bold>ti vuttaṃ.</paragraph>
    <centered line="279">Kammanirodhasuttavaṇṇanā niṭṭhitā.</centered>
    <subhead line="280">2-5. Aniccanibbānasappāyasuttādivaṇṇanā</subhead>
    <paragraph line="281" number="147-150"><bold>Nibbānassā</bold>ti nibbānādhigamassa, kilesanibbānasseva vā. <bold>Upakārapaṭipada</bold>nti upakārāvahaṃ paṭipadaṃ. <bold>Catūsū</bold>ti dutiyādīsu catūsu. Nibbānasappāyā paṭipadā desitāti katvā <bold>‘‘saha vipassanāya cattāro maggā kathitā’’</bold>ti vuttaṃ.</paragraph>
    <centered line="282">Aniccanibbānasappāyasuttādivaṇṇanā niṭṭhitā.</centered>
    <subhead line="283">6-7. Antevāsikasuttādivaṇṇanā</subhead>
    <paragraph line="284" number="151-152"> Anta-saddo samīpatthe vattati ‘‘udakantaṃ vananta’’ntiādīsu, kileso pana atiāsanne vasati abbhantaravuttitāyāti <bold>‘‘antevāsika’’</bold>nti vutto vibhattialopena yathā ‘‘vanekusalo, kūlerukkhā’’ti. Tenāha – <bold>‘‘anantevāsikanti antovasanakilesavirahita’’</bold>nti. <bold>Ācaraṇakakilesavirahita</bold>nti samudācaraṇakilesarahitaṃ. <bold>Anto</bold><pageBreak edition="Myanmar" number="2.0317" /><bold>assa vasantī</bold>ti assa puggalassa anto abbhantare citte vasanti pavattanti. <bold>Te etaṃ adhibhavantī</bold>ti te kilesā etaṃ puggalaṃ abhibhavitvā attano vase vattenti. Tenāha – <bold>‘‘ajjhottharanti sikkhāpenti vā’’</bold>ti. <bold>Tehi ācariyehī</bold>ti tehi kilesasaṅkhātehi satte attano gatiyaṃ ṭhapentehi ācariyehi. <bold>Sattamaṃ heṭṭhā kathitanayamevā</bold>ti yasmā heṭṭhā khandhavasena desanā āgatā, idha āyatanavasenāti ayameva viseso.</paragraph>
    <centered line="285">Antevāsikasuttādivaṇṇanā niṭṭhitā.</centered>
    <subhead line="286">8. Atthinukhopariyāyasuttavaṇṇanā</subhead>
    <paragraph line="287" number="153"> Pariyāyati parigacchati phalaṃ etassāti <bold>pariyāyo</bold> hetūti āha – <bold>‘‘yaṃ pariyāyanti yaṃ kāraṇa’’</bold>nti. Paccakkhadiṭṭhe aviparīte atthe pavattasaddhā <bold>paccakkhasaddhā</bold> yathā ‘‘sammāsambuddho bhagavā, svākhāto dhammo’’ti (ma. ni. 1.288) ca. <bold>Evaṃ kirā</bold>ti iti kirāya uppanno saddahanākāro saddhāpatirūpako. <bold>Eta</bold>nti ‘‘aññatreva saddhāyā’’ti etaṃ vacanaṃ <pageBreak edition="Vipassana Research Institut" number="2.0035" />. <bold>Rucāpetvā</bold>ti kiñci atthaṃ attano matiyā rocetvā. <bold>Khamāpetvā</bold>ti tasseva vevacanaṃ, cittaṃ tathā khamāpetvā. Tenāha – <bold>‘‘atthetanti gahaṇākāro’’</bold>ti. Paramparāgatassa atthassa evaṃ kirassāti <bold>anussavanaṃ. Kāraṇaṃ cintentassā</bold>ti yuttiṃ cintentassa. <bold>Kāraṇaṃ upaṭṭhātī</bold>ti ‘‘sādhū’’ti attano cittassa upatiṭṭhati. <bold>Attheta</bold>nti ‘‘etaṃ kāraṇaṃ evamayamattho yujjatī’’ti cittena <bold>gahaṇaṃ. Ākāraparivitakko</bold>ti yuttiparikappanā. <bold>Laddhī</bold>ti nicchayena gahaṇaṃ, sā ca kho diṭṭhi ayāthāvaggahaṇena aññāṇamevāti daṭṭhabbaṃ. <bold>Ta</bold>nti laddhiṃ. <bold>Atthesā</bold>ti esā laddhi mama uppannā atthi yuttarūpā hutvā upalabbhati. Evaṃ gahaṇākāro <bold>diṭṭhinijjhānakkhanti nāma,</bold> paṭhamuppannaladdhisaṅkhātāya diṭṭhiyā nijjhānaṃ khamanākāro <bold>diṭṭhinijjhānakkhanti nāma. Pañca ṭhānānī</bold>ti yathāvuttāni saddhādīni pañca kāraṇāni. <bold>Muñcitvā</bold> aggahetvā. Heṭṭhimamaggavajjhānaṃ rāgādīnaṃ abhāvaṃ sandhāya ‘‘natthi me ajjhattaṃ rāgadosamoho’’ti ayaṃ sekkhānaṃ paccavekkhaṇā, sabbaso abhāvaṃ sandhāya asekkhānanti āha – <bold>‘‘sekkhāsekkhānaṃ paccavekkhaṇā kathitā’’</bold>ti. ‘‘Santaṃ <pageBreak edition="Myanmar" number="2.0318" /> vā ajjhatta’’ntiādinā <bold>sekkhānaṃ,</bold> ‘‘asantaṃ vā ajjhatta’’ntiādinā <bold>asekkhānaṃ paccavekkhaṇā kathitā</bold>ti daṭṭhabbaṃ.</paragraph>
    <centered line="288">Atthinukhopariyāyasuttavaṇṇanā niṭṭhitā.</centered>
    <subhead line="289">9-10. Indriyasampannasuttādivaṇṇanā</subhead>
    <paragraph line="290" number="154-155"> ‘‘Sampannasīlā, bhikkhave, viharathā’’tiādīsu (ma. ni. 1.64) viya paripuṇṇattho idha <bold>sampanna</bold>-saddoti āha <bold>‘‘paripuṇṇindriyo’’</bold>ti. Indriyehi samannāgatattā paripuṇṇindriyo nāma hotīti sambandho. Evaṃ sati samannāgamasampatti vuttā hotīti āsaṅkanto <bold>‘‘cakkhādīni vā’’</bold>tiādimāha. <bold>Taṃ sandhāyā</bold>ti dutiyavikappena vuttamatthaṃ sandhāya. Heṭṭhā khandhiyavagge khandhavasena desanā āgatā, idha āyatanavasenāti āha <bold>‘‘vuttanayamevā’’</bold>ti.</paragraph>
    <centered line="291">Indriyasampannasuttādivaṇṇanā niṭṭhitā.</centered>
    <centered line="292">Navapurāṇavaggavaṇṇanā niṭṭhitā.</centered>
    <centered line="293">Tatiyo paṇṇāsako.</centered>
    <title line="294">16. Nandikkhayavaggo</title>
    <subhead line="295">1-4. Ajjhattanandikkhayasuttādivaṇṇanā</subhead>
    <paragraph line="296" number="156-159"><bold>Atthato</bold>ti <pageBreak edition="Vipassana Research Institut" number="2.0036" /> sabhāvato. Ñāṇena ariyato ñātabbato <bold>attho,</bold> sabhāvoti. Evañhi abhijjanasabhāvo nandanaṭṭhena <bold>nandī,</bold> rañjanaṭṭhena <bold>rāgo. Vimuttivasenā</bold>ti vimuttiyā adhigamavasena. <bold>Etthā</bold>ti imasmiṃ paṭhamasutte. <bold>Dutiyādīsū</bold>ti dutiyatatiyacatutthesu. <bold>Uttānameva</bold> heṭṭhā vuttanayattā.</paragraph>
    <centered line="297">Ajjhattanandikkhayasuttādivaṇṇanā niṭṭhitā.</centered>
    <subhead line="298">5-6. Jīvakambavanasamādhisuttādivaṇṇanā</subhead>
    <paragraph line="299" number="160-161"> Samādhivikalānaṃ <pageBreak edition="Myanmar" number="2.0319" /> cittekaggataṃ labhantānaṃ, paṭisallānavikalānaṃ kāyavivekañca cittekaggatañca labhantānanti yojanā. <bold>Pākaṭaṃ hotī</bold>ti vibhūtaṃ hutvā upaṭṭhāti. <bold>Okkhāyati paccakkhāyatī</bold>ti catusaccadhammānaṃ vibhūtabhāvena upaṭṭhānassa kathitattā vuttaṃ – <bold>‘‘dvīsupi…pe… kathitā’’</bold>ti.</paragraph>
    <centered line="300">Jīvakambavanasamādhisuttādivaṇṇanā niṭṭhitā.</centered>
    <subhead line="301">7-9. Koṭṭhikaaniccasuttādivaṇṇanā</subhead>
    <paragraph line="302" number="162-164"> Aniccānupassanādayo eva <bold>vimuttiparipācaniyā dhammā</bold> nāma. Therassa tadā saddhādīni indriyāni na paripākaṃ upagatāni, thero imāhi desanāhi indriyaparipākamagamāsi.</paragraph>
    <centered line="303">Koṭṭhikaaniccasuttādivaṇṇanā niṭṭhitā.</centered>
    <subhead line="304">10-12. Micchādiṭṭhipahānasuttādivaṇṇanā</subhead>
    <paragraph line="305" number="165-167"><bold>Pāṭiyekka</bold>nti <pageBreak edition="Vipassana Research Institut" number="2.0037" /> visuṃ visuṃ. <bold>Vuttanayenevā</bold>ti heṭṭhā vuttanayeneva apubbassa vattabbassa abhāvā.</paragraph>
    <centered line="306">Micchādiṭṭhipahānasuttādivaṇṇanā niṭṭhitā.</centered>
    <centered line="307">Nandikkhayavaggavaṇṇanā niṭṭhitā.</centered>
    <title line="308">17. Saṭṭhipeyyālavaggo</title>
    <subhead line="309">1-60. Ajjhattaaniccachandasuttādivaṇṇanā</subhead>
    <paragraph line="310" number="168-227"> ‘‘Yaṃ, bhikkhave, aniccaṃ, tatra vo chando pahātabbo’’tiādinā tesaṃ tesaṃ puggalānaṃ ajjhāsayavasena saṭṭhi suttāni kathitāni <pageBreak edition="Myanmar" number="2.0320" />, tāni ca peyyālanayena desanaṃ āruḷhānīti <bold>‘‘saṭṭhipeyyālo nāma hotī’’</bold>ti vuttaṃ. Tenāha <bold>‘‘yāni panetthā’’</bold>tiādi.</paragraph>
    <centered line="311">Ajjhattaaniccachandasuttādivaṇṇanā niṭṭhitā.</centered>
    <centered line="312">Saṭṭhipeyyālavaggavaṇṇanā niṭṭhitā.</centered>
    <title line="313">18. Samuddavaggo</title>
    <subhead line="314">1. Paṭhamasamuddasuttavaṇṇanā</subhead>
    <paragraph line="315" number="228"> Yadi ‘‘duppūraṇaṭṭhena samuddanaṭṭhenā’’ti iminā atthadvayena sāgaro ‘‘samuddo’’ti vuccati, cakkhussevetaṃ nippariyāyato yujjatīti dassetuṃ <bold>‘‘yadī’’</bold>tiādi vuttaṃ. Tattha <bold>duppūraṇaṭṭhenā</bold>ti pūretuṃ asakkuṇeyyabhāvena. <bold>Samuddanaṭṭhenā</bold>ti sabbaso uparūparipakkhittagamanena. Mahāgaṅgādimahānadīnaṃ mahatā udakoghena anusaṃvaccharaṃ anupakkhandamānopi hi samuddo pāripūriṃ na gacchati, yañca bhūmipadesaṃ ottharati, taṃ samuddabhāvaṃ neti, abhāvaṃ vā pāpuṇāti apayāte samuddodake, taṃ vā anudakabhāvapattiyā atathameva hoti. Kāmañcesa duppūraṇaṭṭho samuddanaṭṭho <pageBreak edition="Vipassana Research Institut" number="2.0038" /> sāgare labbhati, tathāpi taṃ dvayaṃ cakkhusmiṃyeva visesato labbhatīti dassento <bold>‘‘tassa hī’’</bold>tiādimāha. <bold>Samosaranta</bold>nti sabbaso nīlādibhāgehi osarantaṃ, āpāthaṃ āgacchantanti attho. <bold>Kātuṃ na sakkoti</bold> duppūraṇīyattā. <bold>Sadosagamanena gacchati</bold> sattasantānassa dussanato. Dussanaṭṭhatā cassa cakkhudvārikataṇhāvasena veditabbā. Yathā samudde aparāparaṃ parivattamāno ūmiyā vego samuddassāti vuccati, evaṃ cakkhusamuddassa purato aparāparaṃ parivattamānaṃ nīlādibhedaṃ rūpārammaṇaṃ cakkhussāti vattabbataṃ arahati anaññasādhāraṇattāti vuttaṃ <bold>‘‘rūpamayo vego’’</bold>ti. <bold>Asamapekkhite</bold>ti sammādassane rūpe manāpabhāvaṃ amanāpabhāvañca gahetvā, ‘‘idaṃ nāma mayā diṭṭha’’nti anupadhārentassa kevalaṃ samūhaghanavasena gaṇhantassa gahaṇaṃ asamapekkhanaṃ. <bold>Sahatī</bold>ti adhibhavati, taṃnimittaṃ kañci vikāraṃ nāpajjati.</paragraph>
    <paragraph line="316"><bold>Ūmī</bold>ti <pageBreak edition="Myanmar" number="2.0321" /> vīciyo. <bold>Āvaṭṭo</bold> āvaṭṭanavasena pavattaṃ udakaṃ. Gāharakkhasamakarādayo <bold>gāharakkhaso</bold>. Yathā samudde ūmiyo uparūpari vattamānā attani patitapuggalaṃ ajjhottharitvā anayabyasanaṃ āpādenti, tathā āvaṭṭagāharakkhasā. Evamete rāgādayo kilesā sayaṃ uppannakasatte ajjhottharitvā anayabyasanaṃ āpādenti, kilesuppattinimittatāya sattānaṃ anayabyasanāpattihetubhūtassa ūmibhayassa ārammaṇavasena cakkhusamuddo ‘‘saūmisāvaṭṭo sagāho sarakkhaso’’ti vutto.</paragraph>
    <paragraph line="317"><bold>Ūmibhaya</bold>nti ettha bhāyati etasmāti bhayaṃ, ūmīva bhayaṃ ūmibhayaṃ. Kujjhanaṭṭhena <bold>kodho</bold>. Sveva cittassa ca abhimaddanavasenuppādanatthena daḷhaṃ āyāsanaṭṭhena <bold>upāyāso</bold>. Ettha ca anekavāraṃ pavattitvā satte ajjhottharitvā sīsaṃ ukkhipituṃ adatvā anayabyasananipphādanena kodhūpāyāsassa <bold>ūmisadisatā</bold> daṭṭhabbā. Tathā kāmaguṇā kilesābhibhūte satte māne viya rūpādivisayasaṅkhāte attani saṃsāretvā yathā tato bahibhūte nekkhamme cittampi na uppajjati, evaṃ āvaṭṭetvā byasanāpādanena <bold>āvaṭṭasadisatā</bold> daṭṭhabbā. Yadā pana gāharakkhaso ārakkharahitaṃ attano gocarabhūmigataṃ purisaṃ abhibhuyya gahetvā agocare ṭhitampi gocaraṃ netvā bheravarūpadassanādinā attano upakkamaṃ kātuṃ asamatthaṃ katvā anvāvisitvā vaṇṇabalabhogaāyusukhehi viyojetvā mahantaṃ anayabyasanaṃ āpādeti, evaṃ mātugāmopi yonisomanasikārarahitaṃ avīrapurisaṃ attano rūpādīhi palobhanavasena abhibhuyya gahetvā vā vīrajātiyampi itthikuttabhūtehi attano hāvabhāvavilāsehi itthimāyāya anvāvisitvā vā avasaṃ attano upakāradhamme sīlādayo sampādetuṃ asamatthaṃ karonto guṇavaṇṇādīhi viyojetvā mahantaṃ anayabyasanaṃ āpādeti, evaṃ mātugāmassa <bold>gāharakkhasasadisatā</bold> daṭṭhabbā. <bold>Ūmibhaya</bold>nti lakkhaṇavacanaṃ <pageBreak edition="Vipassana Research Institut" number="2.0039" />. Yathā hi ūmi bhāyitabbaṭṭhena bhayaṃ, evaṃ āvaṭṭagāharakkhasāpīti ūmiādibhayena sabhayanti attho veditabbo. <bold>Antaṃ</bold> avasānaṃ gato, evaṃ pāraṃ nibbānaṃ gatoti vuccati.</paragraph>
    <centered line="318">Paṭhamasamuddasuttavaṇṇanā niṭṭhitā.</centered>
    <subhead line="319">2-3. Dutiyasamuddasuttādivaṇṇanā</subhead>
    <paragraph line="320" number="229-230"> Kilesānaṃ <pageBreak edition="Myanmar" number="2.0322" /> allabhāvūpanayananti āha <bold>‘‘temanaṭṭhenā’’</bold>ti. <bold>Ariyasāvake</bold>ti anāgāmino. Te hi kāmabhavavasena atintatāya na samunnā. <bold>Tayo maccū</bold>ti kilesābhisaṅkhāradevaputtamāre. <bold>Tīhi upadhīhī</bold>ti kilesābhisaṅkhārakāmaguṇānaṃ vasena tīhi upadhīhi. Khandhupadhinā pana so na nirūpadhi saupādisesasseva nibbānassa adhigatattā. <bold>Gato</bold>ti paṭipattigamanena gato.</paragraph>
    <centered line="321">Dutiyasamuddasuttādivaṇṇanā niṭṭhitā.</centered>
    <subhead line="322">4-6. Khīrarukkhopamasuttādivaṇṇanā</subhead>
    <paragraph line="323" number="231-233"><bold>Appahīnaṭṭhenā</bold>ti maggena asamugghāṭitabhāvena. <bold>Atthī</bold>ti vijjati. Sati paccaye vijjamānakiccakaraṇato pariyuṭṭhānaṃ appakaṃ mūsikāvisaṃ viya <bold>parittaṃ nāma hoti</bold> appānubhāvattā. <bold>Evarūpāpī</bold>ti appakāpi. <bold>Assā</bold>ti appahīnakilesassa. <bold>Adhimattāna</bold>nti iṭṭhānaṃ rajanīyānaṃ, vatthuvasena parittakampi iṭṭhārammaṇaṃ adhimattameva. Tenāha <bold>‘‘nakhapiṭṭhippamāṇampī’’</bold>tiādi. <bold>Daharotiādīni tīṇipi</bold> padāni. <bold>Ābhindeyyā</bold>ti bhindeyya. <bold>Taṃ ubhaya</bold>nti taṃ cakkhurūpanti ubhayampi āyatanaṃ.</paragraph>
    <centered line="324">Khīrarukkhopamasuttādivaṇṇanā niṭṭhitā.</centered>
    <subhead line="325">7. Udāyīsuttavaṇṇanā</subhead>
    <paragraph line="326" number="234"><bold>Itipī</bold>ti imināpi kāraṇena. <bold>Aniccenā</bold>ti aniccabhāvena anattalakkhaṇaṃ kathitaṃ. Yasmā hetupaccayā viññāṇassa uppatti sati ca uppāde nirodhena bhavitabbaṃ, uppādavayavantatāya aniccaṃ viññāṇaṃ, yadi ca attā siyā paccayehi vinā sijjheyya, na ca tathāssa siddhi, tasmā ‘‘viññāṇaṃ anattā’’ti aniccatāya anattatā kathitā.</paragraph>
    <centered line="327">Udāyīsuttavaṇṇanā niṭṭhitā.</centered>
    <subhead line="328">8. Ādittapariyāyasuttavaṇṇanā</subhead>
    <paragraph line="329" number="235"> Kilesānaṃ <pageBreak edition="Vipassana Research Institut" number="2.0040" /><pageBreak edition="Myanmar" number="2.0323" /> anu anu byañjanato paribyattiyā uppattipaccayabhāvato <bold>anubyañjanaṃ,</bold> hatthapādādiavayavāti āha – ‘‘hatthā sobhanā’’tiādi. <bold>Nimittaggāho</bold>ti kilesuppattiyā nimittabhūto gāho. <bold>Saṃsandetvā gahaṇa</bold>nti avayave samodhānetvā ‘‘itthipuriso’’tiādinā ekajjhaṃ gahaṇaṃ. <bold>Vibhattigahaṇa</bold>nti vibhāgena anavasesaggahaṇaṃ. <bold>Kumbhīlasadiso</bold>ti kumbhīlagāhasadiso. Tenāha – <bold>‘‘sabbameva gaṇhātī’’</bold>ti hatthapādādīsu taṃ taṃ koṭṭhāsaṃ vibhajitvā <bold>gahaṇaṃ rattapāsadiso</bold> jalūkagāhasadiso. <bold>Ekajavanavārepi labbhantī</bold>ti idaṃ cakkhudvārānusārena uppannamanodvārikajavanaṃ sandhāya vuttaṃ.</paragraph>
    <paragraph line="330"><bold>Nimittassādena ganthita</bold>nti yathāvutte nimitte assādagāhena ganthitaṃ sambaddhaṃ. <bold>Bhavaṅgenevā</bold>ti mūlabhavaṅgeneva. <bold>Kilesabhayaṃ dassento</bold>ti tathā kilesuppattiyā sati akusalacittena antaritaṃ ce maraṇacittaṃ bhaveyya, ekantato niraye vā tiracchānayoniyā vā uppatti siyāti kilesānaṃ bhāyitabbaṃ dassento. <bold>‘‘Samayavasena vā evaṃ vutta’’</bold>nti vatvā tamatthaṃ vivaranto <bold>‘‘cakkhudvārasmiñhī’’</bold>tiādimāha. <bold>Rattacittaṃ vā</bold>ti rāgavasena rattacittaṃ vā. Duṭṭhacittena kathaṃ ārammaṇarasānubhavananti? Domanassavedanuppatti eva tassa ārammaṇarasānubhavanaṃ daṭṭhabbaṃ. <bold>Imassa samayassā</bold>ti maraṇasamayassa.</paragraph>
    <paragraph line="331">Ubhinnaṃ nāsacchiddānaṃ majjhe ṭhita-aṭṭhitudanaṃ saha khuraṭṭhena chindanaṃ. <bold>Daṇḍakavāsī</bold>ti dīghadaṇḍakā mahāvāsi. <bold>Nipajjitvā niddokkamana</bold>nti iminā pacalāyikaniddaṃ paṭikkhipati. Tattha hi kadāci antarā micchāvitakkānaṃ sallakānaṃ avasaro siyā, nattheva nipajjitvā mahāniddaṃ okkantakāle. <bold>Vitakkāna</bold>nti micchāvitakkānaṃ.</paragraph>
    <centered line="332">Ādittapariyāyasuttavaṇṇanā niṭṭhitā.</centered>
    <subhead line="333">9-10. Paṭhamahatthapādopamasuttādivaṇṇanā</subhead>
    <paragraph line="334" number="236-237"> Navamaṃ <pageBreak edition="Myanmar" number="2.0324" /> ‘‘paññāyatī’’ti vuccamāne bujjhanakānaṃ ajjhāsayavasena vuttanti āha – <bold>‘‘dasame na hotīti vuccamāne’’</bold>tiādi. Ettakameva hi dvinnaṃ suttānaṃ visesoti.</paragraph>
    <centered line="335">Paṭhamahatthapādopamasuttādivaṇṇanā niṭṭhitā.</centered>
    <centered line="336">Samuddavaggavaṇṇanā niṭṭhitā.</centered>
    <title line="337">19. Āsīvisavaggo</title>
    <subhead line="338">1. Āsīvisopamasuttavaṇṇanā</subhead>
    <paragraph line="339" number="238"> Ye <pageBreak edition="Vipassana Research Institut" number="2.0041" /> bhikkhū tadā bhagavantaṃ parivāretvā nisinnā, tesu keci ekavihārino, keci attadutiyā, keci attatatiyā, keci attacatutthā, keci attapañcamā hutvā araññāyatanesu viharantīti vuttaṃ – <bold>‘‘ekacārika…pe… pañcacārike’’</bold>ti. Samānajjhāsayatā <bold>sabhāgavuttino</bold>. Kammaṭṭhānānuyuñjanassa <bold>kārake</bold>. Tato eva tattha <bold>yuttapayutte. Puggalajjhāsayena</bold> kāraṇabhūtena. <bold>Paccayabhūta</bold>nti apassayabhūtaṃ. ‘‘Seyyathāpi, bhikkhave’’ti ārabhitvā yāva ‘‘tiṇṇo pāraṅgato thale tiṭṭhati brāhmaṇo’’ti ayaṃ mātikānikkhepo. Tesaṃ mātikāya vitthārabhājanaṃ. <bold>Vāsanā bhavissatī</bold>ti vāsanāvahaṃ bhavissati. <bold>Sineruṃ ukkhipanto viyā</bold>tiādi imissā desanāya anaññasādhāraṇatāya sudukkarabhāvadassanaṃ.</paragraph>
    <paragraph line="340">Mañcaṭṭhesu mañcasamaññā viya mukhaṭṭhaṃ visaṃ ‘‘mukha’’nti adhippetaṃ. Sukkhakaṭṭhasadisabhāvāpādanato ‘‘kaṭṭha’’nti vuccatīti kaṭṭhaṃ mukhaṃ etassāti <bold>kaṭṭhamukho,</bold> daṃsanādinā kaṭṭhasadisabhāvakaro sappo. Atha vā kaṭṭhasadisabhāvāpādanato kaṭṭhaṃ visaṃ vā mukhe etassāti <bold>kaṭṭhamukho</bold>. Iminā nayena sesapadesupi attho veditabbo. <bold>Ime cattāro</bold>ti ime visakiccabhedena cattāro. Idāni taṃ nesaṃ visakiccabhedaṃ dassetuṃ <bold>‘‘tesū’’</bold>tiādi vuttaṃ. <bold>Ayasūlasamappitaṃ viyā</bold>ti abbhantare ayasūlaṃ anuppavesitaṃ viya. <bold>Pakkapūtipanasaṃ viyā</bold>ti paccitvā kālātikkame kuthitapanasaphalaṃ <pageBreak edition="Myanmar" number="2.0325" /> viya. <bold>Caṅgavāre</bold>ti rajakānaṃ khāraparissāvane surāparissāvane vā. Anavasesaṃ chijjanena <bold>asanipātaṭṭhānaṃ viya. Mahānikhādanenā</bold>ti mahantena nikhādanena.</paragraph>
    <paragraph line="341"><bold>Visavegavikārenā</bold>ti visavegagatena vikārena. <bold>Vātenā</bold>ti tassa sappassa sarīraṃ phusitvā uggatavātena. Nāsavāte pana vattabbameva natthi. <bold>Puggalapaṇṇattivasenā</bold>ti tesaṃyeva soḷasannaṃ sappānaṃ āgatavisotiādipuggalanāmassa vasena <bold>catusaṭṭhi honti</bold> paccekaṃ catubbidhabhāvato. <bold>Āgataviso</bold>ti āgacchaviso, sīghataraṃ abhiruhanavisoti attho. <bold>Ghoraviso</bold>ti kakkhaḷaviso, duttikicchaviso. <bold>Ayaṃ sītaudakaṃ viya hoti</bold> gāḷhadubbinimmocayabhāvena. Udakasappo hi ghoraviso hoti yevāti vuttaṃ – <bold>‘‘udakasappādīnaṃ visaṃ viyā’’</bold>ti. <bold>Paññāyatī</bold>ti gaṇḍapiḷakādivasena paññāyati. <bold>Aneḷakasappo</bold> nāma mahāāsīviso. <bold>Nīlasappo</bold> nāma sākhavaṇṇo <pageBreak edition="Vipassana Research Institut" number="2.0042" /> rukkhaggādīsu vicaraṇakasappo. <bold>Iminā upāyenā</bold>ti yoyaṃ kaṭṭhamukhesu daṭṭhavisānaṃyeva ‘‘āgataviso no ghoraviso’’tiādinā catubbidhabhāvo vutto, iminā upāyena. <bold>Kaṭṭhamukhe daṭṭhavisādayo</bold>ti kaṭṭhamukhesu daṭṭhaviso, phuṭṭhaviso, vātavibhoti tayo, <bold>pūtimukhādīsu ca daṭṭhavisādayo</bold> cattāro cattāro veditabbo.</paragraph>
    <paragraph line="342"><bold>Ekeka</bold>nti catusaṭṭhiyo ekekaṃ. <bold>Catudhā</bold>ti aṇḍajādivibhāgena catudhā vibhajitvā. <bold>Chapaṇṇāsānī</bold>ti chapaṇṇāsādhikāni. <bold>Gatamaggassā</bold>ti yathāvuttasaṅkhyāgatamaggassa <bold>paṭilomato saṃkhippamānā</bold> anukkamena cattārova honti. <bold>Kulavasenā</bold>ti kaṭṭhamukhādijātivasena.</paragraph>
    <paragraph line="343"><bold>Sakalakāye āsiñcitvā viya ṭhapitavisā</bold>ti hi tesaṃ phuṭṭhavisatā, vātavisatā vuccati. <bold>Eva</bold>nti ‘‘āsittavisā’’tiādinā. <bold>Etthā</bold>ti āsīvisasadde <bold>vacanattho</bold> niruttinayena <bold>veditabbo. Uggatatejā</bold>ti udaggatejā, attano visatejena nesaṃ kurūradabbatā vā. <bold>Dunnimmaddanavisā</bold>ti mantāgadehi animmaddanīyavisā. <bold>Cattāro āsīvisā</bold>ti ettha <bold>iti</bold>-saddo ādiattho. Tenettha avasesapāḷiṃ saṅgaṇhāti.</paragraph>
    <paragraph line="344"><bold>Āsīvisesū</bold>ti <pageBreak edition="Myanmar" number="2.0326" /> ime āsīvisā daṭṭhavisā evāti veditabbā. <bold>Sarīraṭṭhakesuyevā</bold>ti tena purisena tesaṃ kassaci aniṭṭhassa akatattā āyusesassa ca vijjamānattā naṃ na daṃsiṃsūti daṭṭhabbaṃ. <bold>Pucchi</bold> yathābhūtaṃ pavedetukāmo. <bold>Durupaṭṭhāhā</bold>ti durupaṭṭhānā. <bold>Sotthimaggo</bold>ti sotthibhāvassa upāyo.</paragraph>
    <paragraph line="345"><bold>Antaracaro</bold>ti antaraṃ caro sukhasattu vissāsaghātī. Tenāha <bold>‘‘vadhako’’</bold>ti. Idāni tāsaṃ pesane kāraṇaṃ dassetuṃ <bold>‘‘paṭhama’’</bold>ntiādi vuttaṃ. Abhimukhagataṃ viya <bold>abhimukhagataṃ</bold>. Īdisīpi hi vacoyutti loke nirūpīyati santiyaṃ purisaṃ ṭhapetīti viya. Tasmā <bold>abhimukhagata</bold>nti abhimukhaṃ tena sampattanti attho. <bold>Vaṅka</bold>saṇṭhānaṃ <bold>phalakaṃ</bold> rukkhamūle āgatāgatānaṃ nisīdanatthāya <bold>atthataṃ</bold>.</paragraph>
    <paragraph line="346">Arittahattho puriso santāreti etāyāti <bold>santāraṇī</bold>. Orimatīrato uttaraṇāya setu <bold>uttarasetu</bold>. Ekena dvīhi vā gantabbo rukkhamayo setu <bold>rukkhasetu</bold>. Jaṅghasatthena gamanayoggo setu <bold>jaṅghasetu</bold>. Sakaṭena gantuṃ sakkuṇeyyo <bold>sakaṭasetu. Na kho esa brāhmaṇo</bold> paramatthato. Tadattho pana ekadesena sambhavatīti tathā vuttanti dassento <bold>‘‘ettakānaṃ paccatthikānaṃ bāhitattā’’</bold>ti āha. <bold>Desana</bold>nti <pageBreak edition="Vipassana Research Institut" number="2.0043" /> uddesadesanaṃ. <bold>Vinivattento</bold>ti paṭisaṃharanto. <bold>Na laddho vatāsī</bold>ti na laddho vata āsi.</paragraph>
    <paragraph line="347"><bold>Rājā viya kammaṃ</bold> sattesu issariyassa vattāpanato. <bold>Rājā…pe… puthujjano</bold> vaṭṭadukkhasaṅkhātāparādhatāya. <bold>Ñāṇapalāyanenā</bold>ti mahābhūtehi nibbinditvā virajjitvā vimuccitukāmatāvasena uppannañāṇapalāyane maggādhigamasiddheneva ñāṇapalāyanena. Evañhettha upamāsaṃsandanaṃ matthakaṃ pāpitameva hoti.</paragraph>
    <paragraph line="348"><bold>Yatheva hī</bold>tiādinā ekadesanāsamudāyassa nidassanaṃ āraddhaṃ. Yathāvuttavacanaṃ aṭṭhakathācariyānaṃ vacanena samattheti <bold>‘‘patthaddho bhavatī’’</bold>tiādinā. Tattha <bold>kaṭṭhamukhena vā</bold>ti <bold>vā</bold>-saddo upamattho. Yathā kaṭṭhamukhena sappena daṭṭho patthaddho hoti, evaṃ pathavīdhātuppakopena so <pageBreak edition="Myanmar" number="2.0327" /> kāyo kaṭṭhamukheva hoti, kaṭṭhamukhagato viya patthaddho hotīti attho. Atha vā <bold>vā</bold>-saddo avadhāraṇattho. So ‘‘pathavīdhātupakopena vā’’ti evaṃ ānetvā sambandhitabbo. Ayañhettha attho – kaṭṭhamukhena daṭṭhopi kāyo pathavīdhātuppakopeneva patthaddho hoti, tasmā pathavīdhātuyā aviyutto so kāyo sabbadā kaṭṭhamukhagato viya hotīti. <bold>Vā</bold>-saddo vā aniyamattho. Tatrāyamattho – kaṭṭhamukhena daṭṭho kāyo patthaddho hoti vā, na vā mantāgadavasena. Pathavīdhātuppakopena pana mantāgadarahito so kāyo kaṭṭhamukhagato viya hoti ekantapatthaddhoti. Tattha <bold>kāyo</bold>ti pakatikāyo. <bold>Pūtiko</bold>ti kuthito. <bold>Santatto</bold>ti sabbaso tatto mahādāhappatto. <bold>Sañchinno</bold>ti sabbaso chinno cuṇṇavicuṇṇabhūto. Yadā kāyo patthaddhādibhāvappatto hoti, tadā puriso kaṭṭhamukhādisappassa mukhe vattamāno viya hotīti attho.</paragraph>
    <paragraph line="349"><bold>Visesato</bold>ti kaṭṭhamukhādivisesato ca pathavīādivisesato ca. <bold>Anatthaggahaṇato</bold>tiādi acetanesupi bhūtesu sacetanesu viya anatthādīnaṃ paccakkhatāya nibbedajananatthaṃ āraddhaṃ. Tattha <bold>āsayato</bold>ti pavattiṭṭhānato. <bold>Etesa</bold>nti mahābhūtānaṃ. <bold>Sadisatā</bold>ti vammikāsayasusiragahanasaṅkāraṭṭhānāsayatāya ca sadisatā.</paragraph>
    <paragraph line="350"><bold>Paccattalakkhaṇavasenā</bold>ti visuṃ visuṃ lakkhaṇavasena. Pathavīādīnaṃ kakkhaḷabhāvādi, taṃsamaṅgino puggalassa kakkhaḷabhāvāpādanādinā vikāruppādanato <bold>visavegavikārato sadisatā veditabbā</bold>.</paragraph>
    <paragraph line="351"><bold>Anatthā</bold>ti <pageBreak edition="Vipassana Research Institut" number="2.0044" /> byasanā. <bold>Byādhi</bold>nti kuṭṭhādibyādhiṃ. <bold>Bhave jātābhinandino</bold>ti bhavesu jātiyā abhinandanasīlā. Pañcavokāre hi jātiyā abhinandanā nāma mahābhūtābhinandanā eva.</paragraph>
    <paragraph line="352"><bold>Durupaṭṭhānatarānī</bold>ti duppaṭikāratarāni. <bold>Durāsadā</bold>ti durupasaṅkamanā. ‘‘Upaṭṭhāmī’’ti <bold>upasaṅkamituṃ na sakkonti</bold>. Parijānāma kammanāmāni, upakārā nāma natthi. <bold>Anantadosūpaddavato</bold>ti aparimāṇadosūpaddavahetuto. <bold>Ekapakkhala</bold>nti ekadukkhaṃ.</paragraph>
    <paragraph line="353"><bold>Rūpakkhandho</bold><pageBreak edition="Myanmar" number="2.0328" /><bold>bhijjamāno cattāro arūpakkhandhe gahetvāva bhijjati</bold> arūpakkhandhānaṃ ekanirodhattā. <bold>Vatthurūpampi gahetvāva bhijjanti</bold> pañcavokāre arūpakkhandhesu bhinnesu rūpakkhandhassa avaṭṭhānābhāvato. <bold>Ettāvatā</bold>ti lobhuppādanamattena. Paññā nāma attabhāve uttamaṅgaṃ paññuttarattā kusaladhammānaṃ, sati ca kilesuppattiyaṃ paññāya anuppajjanato vuttaṃ – <bold>‘‘ettāvatā paññāsīsaṃ patitaṃ nāma hotī’’</bold>ti. <bold>Yoniyo upaneti</bold> tadupagassa kammapaccayassa bhāve. ‘‘Jātibhayaṃ, jarābhayaṃ, maraṇabhayaṃ, corabhaya’’ntiādinā āgatāni <bold>pañcavīsati mahābhayāni,</bold> ‘‘hatthampi chindatī’’tiādinā āgatāni <bold>dvattiṃsa kammakāraṇāni āgatāneva honti</bold> kāraṇassa samavaṭṭhitattā. <bold>Nandīrāgo saṅkhārakkhandho</bold>ti saṅkhārakkhandhapariyāpannattā vuttaṃ.</paragraph>
    <paragraph line="354"><bold>Pāḷiyaṃyeva āgatā</bold> ‘‘cakkhuto cepi naṃ, bhikkhave’’tiādinā. <bold>Kiñci alabhitvā</bold>ti tasmiṃ suññagāme corānaṃ gayhūpagassa alābhavacaneneva tassa purisassa attano paṭisaraṇassa alābho vutto eva hotīti na uddhaṭo, purisaṭṭhāniyo bhikkhu, corā pana bāhirāyatanaṭṭhāniyā. <bold>Abhinivisitvā</bold>ti vipassanābhinivesaṃ katvā. Ajjhattikāyatanavasena desanāya āgatattā vuttaṃ <bold>‘‘upādārūpakammaṭṭhānavasenā’’</bold>ti.</paragraph>
    <paragraph line="355"><bold>Bāhirāna</bold>nti bāhirāyatanānaṃ. <bold>Pañca kiccānī</bold>ti corehi tadā kātabbāni pañca kiccāni. <bold>Hatthasāra</bold>nti attano santake hatthehi gahetabbasārabhaṇḍaṃ. Pātanādivasena <bold>hatthaparāmāsaṃ karonti. Pahāraṭhāne</bold>ti pahaṭaṭṭhāne. Ṭhānaso tasmiṃ eva khaṇeti vadanti. Attano sukhāvahaṃ <bold>kusaladhammaṃ pahāya</bold> dukkhāvahena akusalena samaṅgitā sukhāvahaṃ bhaṇḍaṃ pahāya <bold>bahi nikkhamanaṃ viyā</bold>ti vuttaṃ sukhanissayattā tassa. <bold>Hatthaparā…pe… āpajjanakālo</bold> guṇasarīrassa tadā pamādena bādhitattā. <bold>Pahāra…pe… kālo</bold> tato daḷhataraṃ guṇasarīrassa bādhitattā. <bold>Pahāraṃ…pe… assamaṇakālo</bold> guṇasarīrassa maraṇappattisadisattā. <bold>Avasesajanassa dāsaparibhogena paribhuñjitabbatā</bold> aññathattappattigihibhāvāpattiyā nidassanabhāvena vuttā. Yaṃ ‘‘chasu dvāresu ārammaṇe <pageBreak edition="Vipassana Research Institut" number="2.0045" /> āpāthagate’’ti vuttaṃ, tameva ārammaṇaṃ nissāya samparāyiko dukkhakkhandho veditabboti yojanā.</paragraph>
    <paragraph line="356"><bold>Rūpādīnī</bold>ti <pageBreak edition="Myanmar" number="2.0329" /> rūpasaddagandharasāni. <bold>Tesa</bold>nti yathāvuttabhūtupādārūpānaṃ. <bold>Lahutādivasenā</bold>ti tesaṃ lahutādivasena. <bold>Duruttaraṇaṭṭho</bold>ti uttarituṃ asakkuṇeyyabhāvo <bold>oghaṭṭho. Vuttanayenā</bold>ti ‘‘sampayuttā vedanā vedanākkhandho’’tiādinā vuttanayena. <bold>Catumahābhūtādīhī</bold>ti <bold>ādi</bold>saddena upādānakkhandhādīnaṃ gahaṇaṃ. <bold>Cittakiriyadassanattha</bold>nti cittapayogadassanatthaṃ. <bold>Vuttavāyāmamevā</bold>ti ‘‘sammāvāyāmo’’ti yo ariyamagge vutto. <bold>Bhaddekarattādīnī</bold>ti ‘‘ajjeva kiccaṃ ātappa’’ntiādinā (ma. ni. 3.272, 275, 276) vuttāni bhaddekarattasuttādīni.</paragraph>
    <paragraph line="357"><bold>Kuṇṭhapādo</bold>ti chinnapādova hutvā gativikalo. <bold>Mānasaṃ bandhatī</bold>ti tasmiṃ citte kiccaṃ nibandhati. ‘‘Ayaṃ ariyamaggo mayhaṃ oghuttaranupāyo’’ti tattha cittassa sanniṭṭhānaṃ puna tattha pavattanaṃ vīriyārambho cittabandhanaṃ.</paragraph>
    <paragraph line="358"><bold>Tassa</bold> nāmarūpassa ime nandīrāgādayo taṇhāvijjādayoti katvā paccayo <bold>dhammāyatanekadeso</bold>. Ariyamagganibbānataṇhāvajjo idha dhammāyatanekadesoti ca. <bold>Soḷasahākārehī</bold>ti pīḷanādīhi soḷasahi ākārehi. Satipaṭṭhānavibhaṅge āgatanayena <bold>saṭṭhinayasahassehi. Desanāpariyosāne…pe… patiṭṭhahiṃsū</bold>ti vipañcitaññū evettha gahaṇavasena adhigatavisesā paricchinditā. Te hi tadā dhammapaṭiggāhakabhāvena satthu santike sannisinnā. Ugghaṭitaññūnaṃ pana neyyānañca visesādhigamo aṭṭhakathāyaṃ na ruḷhoti idha na gahitoti.</paragraph>
    <centered line="359">Āsīvisopamasuttavaṇṇanā niṭṭhitā.</centered>
    <subhead line="360">2. Rathopamasuttavaṇṇanā</subhead>
    <paragraph line="361" number="239"> Susaṃvutindriyassa bhojane mattaññuno satassa sampajānassa viharato kilesanimittaṃ dukkhaṃ anavasaranti <bold>sukhasomanassabahulatā</bold> vuttā. Yavati tena phalaṃ missitaṃ viya hotīti <bold>yoni,</bold> ekantikaṃ kāraṇaṃ. <bold>Assā</bold>ti bhikkhuno. <bold>Paripuṇṇa</bold>nti avikalaṃ. Anavasesaṃ āsave khepetīti <bold>āsavakkhayo,</bold> aggamaggo. <bold>Yaṃ ya</bold>nti dandhaṃ majjhaṃ javoti javādīsu yaṃ yaṃ <bold>gamanaṃ. Rakkhaṇatthāyā</bold>ti kilesacorehi rakkhaṇatthāya <pageBreak edition="Myanmar" number="2.0330" />. <bold>Veganiggahaṇatthāyā</bold>ti kilesahetukassa <pageBreak edition="Vipassana Research Institut" number="2.0046" /> indriyavegassa niggaṇhanatthāya. <bold>Nibbisevanatthāyā</bold>ti visevanassa vipphanditassa nirodhanāya. <bold>Kilesūpasamatthāyā</bold>ti kilesānaṃ uparūpari samanatthāya vūpasamanatthāya.</paragraph>
    <paragraph line="362"><bold>Samaṇarati</bold> nāma samathavipassanāmaggaphalasukhāni. Dantānampi sindhavānaṃ sārathino payogena siyā kāci visevanamattāti tadabhāvaṃ dassento <bold>‘‘nibbisevane katvā pesento’’</bold>ti vuttaṃ. <bold>Ñāṇaṃ gacchatī</bold>ti asaṅgamanaṃ pavattati pageva indriyabhāvanāya katattā, kilesaniggahassa sukheneva siddhattā. <bold>Dāyakassa</bold> ajjhāsayo <bold>vaso</bold> uḷāro lāmako. <bold>Deyyadhammassa</bold> pamāṇaṃ <bold>vaso</bold> appakaṃ bahukañca.</paragraph>
    <paragraph line="363"><bold>Mahāmaṇḍapaṭṭhānaṃ</bold> nāma lohapāsādassa purato eva mahābhikkhusaṅghassa sannipātakāle tesaṃ pahonakavasena mahāmaṇḍapassa kattabbaṭṭhānaṃ. <bold>Gahaṇamāna</bold>nti parivisagahaṇabhājanaṃ.</paragraph>
    <paragraph line="364">Pakatiyā bhattakārakicce adhigato <bold>upaṭṭhākupāsako</bold>. Mudusamakharasaññitehi, dahanapacanabhajjanasaññitehi vā <bold>tīhi pākehi</bold>.</paragraph>
    <paragraph line="365"><bold>Parisodhetvā</bold>ti rañño anucchavikabhāvaṃ parisodhetvā. <bold>Bhūmiyaṃ chaḍḍesi</bold> ‘‘bhikkhūnaṃ adatvā mayā mukhe pakkhitta’’nti. <bold>Mukhena gaṇhi</bold> tassa niddosabhāvaṃ dassetuṃ. Mattaṃ jānāpetuṃ <bold>pamajji</bold>. ‘‘Tvaṃ kuto āgato’’ti pucchane <bold>pamādaṃ āpajji. Anubhāgo</bold>ti avasiṭṭhabhāgo. <bold>Idamatthiya</bold>nti idaṃ payojanaṃ. <bold>Itara</bold>nti pāḷiyaṃ anāgatampi āhāre pamāṇajānanaṃ.</paragraph>
    <paragraph line="366">Sayanaṃ seyyā, kāmabhogīnaṃ seyyā <bold>kāmabhogiseyyā. Dakkhiṇapassena sayāno nāma natthi</bold> dakkhiṇahatthena kātabbakiccakaraṇato. <bold>Tejussadattā</bold>ti idaṃ anutrāsasseva sīhassa sayananti dassetuṃ vuttaṃ. <bold>Dve purimapāde ekasmiṃ, pacchimapāde ekasmiṃ ṭhāne ṭhapetvā</bold>ti hi idaṃ pādānaṃ avikkhittabhāvakaraṇadassanaṃ.</paragraph>
    <paragraph line="367"><bold>Catutthajjhānaseyyā</bold>ti catutthajjhānikaṃ phalasamāpattiṃ vadati. Yebhuyyena hi tathāgatā phalasamāpattiṃ samāpajjitvāva sayanti. Sā ca nesaṃ catutthajjhānato vuṭṭhāya, kilesaparinibbānassa ca katattāti vadanti <pageBreak edition="Myanmar" number="2.0331" />. <bold>Idha sīhaseyyā āgatā</bold> pādaṃ accādhāya pubbenāparaṃ ajahitasaṃlakkhaṇā seyyāti katvā. Tenāha <bold>‘‘ayaṃ hī’’</bold>tiādi. <bold>Eva</bold>nti ‘‘dakkhiṇena passenā’’tiādinā vuttākārena seyyaṃ kappeti.</paragraph>
    <paragraph line="368"><bold>Kathaṃ</bold><pageBreak edition="Vipassana Research Institut" number="2.0047" /><bold>niddāyanto sato sampajāno hoti</bold>? Bhavaṅgacittena hi niddūpagamananti adhippāyo. <bold>Appahānenā</bold>ti tadadhimuttatāya tadappahānaṃ daṭṭhabbaṃ. Tathā tesu niddokkamanassa ādipariyosānesu ajahitasatisampajaññaṃ hoti. Tenāha – <bold>‘‘niddaṃ okkamantopi sato sampajāno hotī’’</bold>ti. <bold>Etaṃ panā</bold>ti ‘‘niddaṃ okkamantopi sato sampajāno hotī’’ti vuttanayaṃ vadati. <bold>Ñāṇadhātukanti na rocayiṃsū</bold>ti niddokkamanepi jāgaraṇe pavattañāṇasabhāvamevāti na rocayiṃsu porāṇā. Nirantaraṃ bhavaṅgacittesu vattamānesu satisampajaññāsambhavoti adhippāyo. Purimasmiñhi naye satisampajaññassa asaṃvaro, na bhavaṅgassa. Indriyasaṃvaro, bhojane mattaññutā, jāgariyānuyogoti imehi <bold>tivaṅgikā,</bold> nimittānubyañjanaparivajjanādi sabbaṃ vipassanāpakkhikamevāti adhippāyo.</paragraph>
    <paragraph line="369"><bold>Tānevā</bold>ti vipassanākkhaṇe pavattāni indriyādīni. <bold>Yāva arahattā desanā</bold> vitthārato <bold>kathetabbā</bold>. Pāḷiyaṃ pana ‘‘yoni cassa āraddhā hoti āsavānaṃ khayāyā’’ti saṅkhepena kathitā.</paragraph>
    <centered line="370">Rathopamasuttavaṇṇanā niṭṭhitā.</centered>
    <subhead line="371">3. Kummopamasuttavaṇṇanā</subhead>
    <paragraph line="372" number="240"><bold>Aṭṭhikummo</bold>ti piṭṭhiyaṃ tikhiṇaṭṭhiko kummo. <bold>Tantibandho</bold>ti byāvaṭo. <bold>Samugge viya</bold> attano kapāle <bold>pakkhipitvā. Samodahanto</bold> sammā odahanto ajjhattameva dahanto. <bold>Ārammaṇakapāle</bold>ti ārammaṇakaṭāhe. <bold>Samodahanto</bold>ti diṭṭhamattasseva ca gahaṇato manovitakke tattheva sammadeva odahanto. Tañhi visayavasena pavattituṃ adento. <bold>Pañca dhamme</bold>ti ‘‘kālena vakkhāmī’’tiādinā (pari. 362) vuccamāne.</paragraph>
    <centered line="373">Kummopamasuttavaṇṇanā niṭṭhitā.</centered>
    <subhead line="374">4. Paṭhamadārukkhandhopamasuttavaṇṇanā</subhead>
    <paragraph line="375" number="241"><bold>Vilāsamāno</bold><pageBreak edition="Myanmar" number="2.0332" /> viya <bold>sāgaraṃ patvā. Antosākho</bold>ti gaṅgāya tīrassa anto onatasākho. <bold>Temetī</bold>ti tinto hoti. <bold>Tiriyaṃ patito</bold> daṇḍasetu viya ṭhitattā mahājanassa <bold>paccayo jāto,</bold> tathā mahantabhāvena gaṅgāsotaṃ otaraṇādi natthi.</paragraph>
    <paragraph line="376"><bold>Ayaṃ</bold><pageBreak edition="Vipassana Research Institut" number="2.0048" /><bold>hī</bold>ti anantaraṃ vuttapuggalo. <bold>Ariyamaggaṃ oruyhā</bold>ti catubbidhaṃ ariyamaggavīthiṃ otaritvā. ‘‘Cittaṃ nāmeta’’ntiādinā cintetvā gihibandhanaṃ na vissajjetīti sambandho. <bold>Attano bhajamānake</bold>ti attano bhajante. Jīvikatthāya payujjitabbato <bold>payogo,</bold> khettavatthādi. Tato payogato <bold>uṭṭhitaṃ āyaṃ. Kiñcāpi bhikkhūnaṃ kāyasāmaggiṃ deti</bold> bhikkhatthāya.</paragraph>
    <paragraph line="377"><bold>Muṇḍaghaṭa</bold>nti bhinnoṭṭhaṃ ghaṭaṃ. <bold>Khandhe</bold>ti aṃse. <bold>Saṅghabhoga</bold>nti saṅghasantakaṃ bhogagāmaṃ <bold>gantvā. Atthato evaṃ vadantī</bold>ti tathā atthassa sambhavato evaṃ vadantā viya honti. <bold>Yāgumattake yāgu</bold>nti yāguṃ pivitvā tāya aparipakkāya eva aññaṃ yāguṃ ajjhoharitvāti sambandho.</paragraph>
    <paragraph line="378"><bold>Kilesānurañjitovā</bold>ti yonisomanasikārassa abhāvena kilesānugatacitto eva. <bold>Akkhīni nīharitvā</bold>ti kodhavasena akkhike karonto akkhīni nīharitvā <bold>vicarissati. Uddhato hoti</bold> avūpasanto.</paragraph>
    <paragraph line="379"><bold>Diṭṭhigatiko</bold>ti sāsaniko evaṃ ayoniso ummujjitvā sāsanaṃ uddhammaṃ ubbinayaṃ katvā dīpento ariṭṭhasadiso. Tenāha <bold>‘‘so hī’’</bold>tiādi. <bold>Arūpabhave rūpaṃ atthi,</bold> aññathā tato cutassa kuto rūpakkhandhassa sambhavo. <bold>Asaññībhave cittaṃ atthī</bold>ti etthāpi eseva nayo. <bold>Bahucittakkhaṇiko lokuttaramaggo</bold> ‘‘yo ime cattāro satipaṭṭhāne bhāveyya sattavassānī’’tiādivacanato (dī. ni. 2.404; ma. ni. 1.137). <bold>Anusayo cittavippayutto,</bold> aññathā sāvajjānavajjadhammānaṃ ekajjhaṃ uppatti siyā. <bold>Te ca sattā sandhāvanti saṃsaranti,</bold> aññathā kammaphalānaṃ sambandho na siyāti. <bold>Iti vadanto</bold> evaṃ micchāvādaṃ paggayha vadanto.</paragraph>
    <paragraph line="380"><bold>Temanarukkho viya…pe… dullabhadhammassavano ca puggalo</bold> saddhāsinehena atemanato. <bold>Katavinayo</bold> sikkhitavinayo yathā ‘‘katavijjo’’ti. <bold>Dhammakathikānaṃ</bold><pageBreak edition="Myanmar" number="2.0333" /><bold>vicārethā</bold>ti idaṃ deyyadhammaṃ dhammakathikānaṃ ayyānaṃ tassa tassa yuttavasena vicārethāti niyyātanavasena <bold>vatvā. Divākathiko sarabhāṇako</bold> sāyanhe katheti, purimayāmaṃ kathento <bold>rattikathiko</bold> bhāṇakapuggalo.</paragraph>
    <paragraph line="381"><bold>Nandanavanābhirāme</bold>ti nandanavanaṃ viya manorame. <bold>Assa bhārahārabhikkhū</bold>ti assa kiccavāhakabhikkhū upajjhāyādayo. <bold>Sukhanisinnakatha</bold>nti paṭisanthārakathāpubbakaṃ upanisinnakathaṃ <bold>sutvā</bold>.</paragraph>
    <paragraph line="382"><bold>Ṭhitasaṇṭhāneneva</bold><pageBreak edition="Vipassana Research Institut" number="2.0049" /> ṭhitākāreneva <bold>ṭhitaṃ,</bold> nappayuttanti attho. Cittakammamūlādīni ṭhitasaṇṭhāneneva ṭhitāti yojanā. <bold>Mudutāyā</bold>ti muduhadayatāya sāpekkhatāya.</paragraph>
    <paragraph line="383"><bold>Paṭipada</bold>nti samathavipassanāpaṭipattiṃ. <bold>Dīpetvā</bold> pakāsetvā pākaṭaṃ katvā. <bold>Tatruppādo</bold>ti tatra uppajjanakaāyuppādo. Khettaṃ sandhāya vadati. <bold>Tela…pe… hatthā</bold>ti telaghaṭa-madhughaṭaphāṇitaghaṭādihatthā. <bold>Apakkamiṃsu</bold> dubbicāritattā. <bold>Pūresī</bold>ti heṭṭhā ca tattha tattha atītāni kālavacanāni porāṇaṭṭhakathāya āgatattā kira vuttāni.</paragraph>
    <paragraph line="384"><bold>Upagamanānupagamanādīni</bold> orimassa pārimassa ca upagamanānupagamanāni ceva majjhe saṃsīdanāni ca. <bold>Paṭivijjhitu</bold>nti jānituṃ. <bold>Eta</bold>nti yathāvuttaṃ cakkhusabhāvaṃ. <bold>Domanassa</bold>nti tasseva mandabhāvapaccayaṃ domanassaṃ. <bold>Āpajjantopi upagacchati nāma</bold> tannimittasaṃkilesassa uppāditattā. <bold>Tiṇṇaṃ lakkhaṇāna</bold>nti hutvā abhāvato ādiantavantato tāvakālikato niccapaṭikkhepatotiādīnaṃ tiṇṇaṃ lakkhaṇānaṃ sallakkhaṇavasena.</paragraph>
    <paragraph line="385"><bold>Vāmato</bold>ti micchā. <bold>Dakkhiṇato</bold>ti sammā. Yathā tassa tassa sattassa orabhāvattā ajjhattikāni āyatanāni <bold>orimaṃ tīraṃ</bold> katvā vuttāni, evaṃ nesaṃ parabhāvattā bāhirāni āyatanāni <bold>pārimaṃ</bold> vuttāni. Apāyamajjhe saṃsaraṇahetutāya nandīrāgova ‘‘majjhe saṃsādo’’ti vutto.</paragraph>
    <paragraph line="386"><bold>Unnato</bold>ti ‘‘seyyohamasmī’’tiādinā unnatiṃ upagato. Attukkaṃsane paṃsukūlikabhāvena attānaṃ dahanato aññākāratāgahetabbo. <bold>Pāsāṇo nu kho esa khāṇuko</bold>ti gahetabbadārukkhandhasadiso vutto.</paragraph>
    <paragraph line="387"><bold>Cuṇṇavicuṇṇaṃ</bold><pageBreak edition="Myanmar" number="2.0334" /><bold>hoti</bold> āvaṭṭavegassa balavabhāvato. <bold>Catūsu apāyesū</bold>ti pañcakāmaguṇāvaṭṭe patitapuggalo manussalokepi guṇasarīrabhedanena dīgharattaṃ cuṇṇavicuṇṇaṃ āpajjatiyeva, tassa tathā āpannattā. Evañhi so apāyesu tādisesu jāyati.</paragraph>
    <paragraph line="388">Sīlassa duṭṭhaṃ nāma natthi, tasmā abhāvattho idha du-saddoti āha <bold>‘‘nissīlo’’</bold>ti. ‘‘Pāpaṃ pāpena sukara’’ntiādīsu (udā. 48) viya pāpa-saddo nihīnapariyāyoti āha <bold>‘‘lāmakadhammo’’</bold>ti. <bold>Na sucī</bold>ti kāyavācācittehi na suci. <bold>Saṅkāya vā</bold>ti attano vā saṅkāya <pageBreak edition="Vipassana Research Institut" number="2.0050" /> paresaṃ samācārakiriyaṃ sarati āsaṅkati. Tenāha <bold>‘‘tassa hī’’</bold>tiādi. <bold>Tāni kammāni pavisatī</bold>ti tāni kammāni karontānaṃ antare pavisati. <bold>Guṇānaṃ pūtibhāvenā</bold>ti guṇabhāvena gahitānaṃ sīladhammānaṃ saṃkiliṭṭhabhāvappattiyā. <bold>Kacavarajāto</bold>ti abbhantaraṃ sañjātakacavaro, kacavarabhūto vā.</paragraph>
    <paragraph line="389"><bold>Aṇaṇā pabbajjā</bold>ti aṇaṇasseva pabbajjā. Orimatīrādīnaṃ upagamanānupagamanādīnaṃ jotitattā <bold>vaṭṭavivaṭṭaṃ kathitaṃ</bold>.</paragraph>
    <centered line="390">Paṭhamadārukkhandhopamasuttavaṇṇanā niṭṭhitā.</centered>
    <subhead line="391">5. Dutiyadārukkhandhopamasuttavaṇṇanā</subhead>
    <paragraph line="392" number="242"> Yā āpatti vuṭṭhānagāminī desanāgāminī, taṃ paṭicchāditakālato paṭṭhāya <bold>saṃkiliṭṭhā</bold> nāma antarāyikabhāvato. Āvīkatā pana anāpattiṭṭhāne tiṭṭhatīti <bold>asaṃkiliṭṭhā nāma</bold>. Tenāha – <bold>‘‘āvīkatā hissa phāsu hotī’’</bold>ti. <bold>Evarūpaṃ saṃkiliṭṭha</bold>nti paṭicchāditatāya vā duṭṭhullabhāvena vā saṃkiliṭṭhaṃ.</paragraph>
    <centered line="393">Dutiyadārukkhandhopamasuttavaṇṇanā niṭṭhitā.</centered>
    <subhead line="394">6. Avassutapariyāyasuttavaṇṇanā</subhead>
    <paragraph line="395" number="243"><bold>Santhāgāra</bold>nti saññāpanāgāraṃ. Tenāha <bold>‘‘uyyogakālādīsū’’</bold>tiādi. <bold>Ādi</bold>-saddena maṅgalamahādīnaṃ saṅgaho daṭṭhabbo. <bold>Santharantī</bold>ti vissamanti <pageBreak edition="Myanmar" number="2.0335" />, parissamaṃ vinodentīti attho. <bold>Sahā</bold>ti sannipātavasena ekajjhaṃ. <bold>Saha atthānusāsanaṃ agāra</bold>nti tasmiṃ atthe <bold>ttha</bold>-kārassa <bold>ntha</bold>-kāraṃ katvā ‘‘santhāgāra’’nti vuccatīti daṭṭhabbaṃ, paṭhamaṃ tattha sammantanavasena santharanti vicārentīti attho.</paragraph>
    <paragraph line="396"><bold>Tepiṭakaṃ buddhavacanaṃ āgatameva bhavissatī</bold>ti buddhavacanassa āgamanasīsena ariyaphaladhammānampi āgamanaṃ vuttameva. Tiyāmarattiṃ tattha vasantānaṃ phalasamāpattivaḷañjanaṃ hotīti. Tasmiñca bhikkhusaṅghe kalyāṇadhammā kalyāṇaputhujjanā vipassanaṃ ussukkāpentā hontīti ariyamaggadhammānampi tattha āgamanaṃ hotiyeva.</paragraph>
    <paragraph line="397"><bold>Allagomayenā</bold>ti <pageBreak edition="Vipassana Research Institut" number="2.0051" /> acchena allagomayarasena. <bold>Opuñjāpetvā</bold>ti vilimpetvā. <bold>Catujjātiyagandhehī</bold>ti kuṅkumaturukkhayavanapupphatamālapattagandhehi. <bold>Nānāvaṇṇe</bold>ti nīlādivasena nānāvaṇṇe, bhittivisesavasena nānāsaṇṭhānarūpe. <bold>‘‘Mahāpiṭṭhikakojave</bold>ti hatthipiṭṭhiādīsu attharitabbatāya ‘mahāpiṭṭhikā’ti laddhasamaññe kojave’’ti vadanti. Kuttake pana sandhāyetaṃ vuttaṃ, ‘‘caturaṅgulādhikapupphā mahāpiṭṭhikakojavā’’tipi vadanti. <bold>Hatthattharaassattharā</bold> hatthiassapiṭṭhīsu attharitabbā hatthiassarūpavicittā ca attharakā. <bold>Sīhattharakādayo</bold> pana sīharūpādivicittā eva attharakā. <bold>Cittattharakaṃ</bold> nānāvidharūpehi ceva nānāvidhamālākammādīhi ca vicittaṃ attharakaṃ.</paragraph>
    <paragraph line="398"><bold>Upadhāna</bold>nti apassayanaṃ. <bold>Upadahitvā</bold>ti apassayayoggabhāvena ṭhapetvā. Gandhehi katamālā <bold>gandhadāmaṃ</bold>. Tamālapattādīhi katamālā <bold>pattadāmaṃ</bold>. Ādi-saddena hiṅgulatakkolajātiphalajātipupphādīhi katadāmaṃ saṅgaṇhāti. Pallaṅkākārena katapīṭhaṃ <bold>pallaṅkapīṭhaṃ</bold>. Tīsu passesu ekapasse eva vā saupassayaṃ <bold>apassayapīṭhaṃ</bold>. Anapassayaṃ <bold>muṇḍapīṭhaṃ. Yojanāvaṭṭe</bold>ti yojanaparikkhepokāse.</paragraph>
    <paragraph line="399"><bold>Saṃvidhāyā</bold>ti antaravāsakassa koṇapadesaṃ itarapadesañca samaṃ katvā vidhāya. Tenāha – <bold>‘‘kattariyā padumaṃ kantento viyā’’</bold>ti, <bold>‘‘timaṇḍalaṃ paṭicchādento’’</bold>ti ca. Yasmā buddhānaṃ rūpasampadā viya ākappasampadāpi paramukkaṃsataṃ gatā, tasmā tadā bhagavā evaṃ sobheyyāti dassento <bold>‘‘suvaṇṇapāmaṅgenā’’</bold>tiādimāha. Tattha ‘‘asamena buddhavesenā’’tiādinā <pageBreak edition="Myanmar" number="2.0336" /> tadā bhagavā buddhānubhāvassa niguhane kāraṇābhāvato tattha sannipatitadevamanussanāgayakkhagandhabbādīnaṃ pasādajananatthaṃ attano sabhāvapakatiyāva kapilavatthuṃ pāvisīti dasseti. Buddhānaṃ kāyapabhā nāma pakatiyā asītihatthamattapadesaṃ visaratīti āha <bold>‘‘asītihatthaṭṭhānaṃ aggahesī’’</bold>ti. Nīlapītalohitodātamañjiṭṭhapabhassarānaṃ vasena <bold>chabbaṇṇā buddharasmiyo</bold>.</paragraph>
    <paragraph line="400"><bold>Sabbapāliphullo</bold>ti mūlato paṭṭhāya yāva sākhaggā samantato phullo vikasito. <bold>Paṭipāṭiyā ṭhapitāna</bold>ntiādi parikappūpamā, <bold>yathā taṃ…pe… alaṅkataṃ</bold> aññaṃ virocati, evaṃ virocittha, samatiṃsāya pāramitāhi abhisaṅkhatattā evaṃ virocitthāti vuttaṃ hoti. <bold>‘‘Pañcavīsatiyā gaṅgāna</bold>nti satamukhā hutvā samuddaṃ paviṭṭhāya mahāgaṅgāya mahantamahantānaṃ gaṅgānaṃ pañcavīsatī’’ti vadanti. <bold>Papañcasūdaniyaṃ</bold> (ma. ni. aṭṭha. 2.22) ‘‘pañcavīsatiyā nadīna’’nti vuttaṃ, gaṅgādīnaṃ candabhāgāpariyosānānaṃ pañcavīsatiyā mahānadīnanti attho. Parikappavacanañhetaṃ. <bold>Sambhijjā</bold>ti sambhedaṃ missībhāvaṃ patvā <bold>mukhadvāre</bold>ti samuddaṃ paviṭṭhaṭṭhāne.</paragraph>
    <paragraph line="401"><bold>Nāgasupaṇṇagandhabbayakkhādīna</bold>ntiādi <pageBreak edition="Vipassana Research Institut" number="2.0052" /> parikappavasena vuttaṃ. <bold>Sahassenā</bold>ti padasahassena, bhāṇavārappamāṇena ganthenāti attho.</paragraph>
    <paragraph line="402"><bold>Kampayanto vasundhara</bold>nti attano guṇavisesehi pathavīkammaṃ unnādento, evaṃbhūtopi aheṭhayanto pāṇāni. Sabbapadakkhiṇattā buddhānaṃ <bold>dakkhiṇaṃ paṭhamaṃ pādaṃ uddharanto. Samaṃ samphusate bhūmiṃ</bold> suppatiṭṭhitapādatāya. Yadipi bhūmiṃ samaṃ phusati, <bold>rajasā nupalippati</bold> sukhumattā chaviyā. <bold>Ninnaṭṭhānaṃ unnamatī</bold>tiādi buddhānaṃ suppatiṭṭhitapādatāsaṅkhātamahāpurisalakkhaṇapaṭilābhassa nissandaphalaṃ. <bold>Nātidūre uddharatī</bold>ti atidūre ṭhapetuṃ na uddharati. <bold>Naccāsanne ca nikkhipa</bold>nti accāsanne ca ṭhāne anikkhipanto niyyāti. <bold>Hāsayanto sadevake</bold> loke tosento. Catūhi pādehi caratīti <bold>catucārī</bold>.</paragraph>
    <paragraph line="403">Buddhānubhāvassa pakāsanavasena gatattā <bold>vaṇṇakālo nāma esa</bold>. Sarīravaṇṇe vā guṇavaṇṇe vā kathiyamāne <bold>dukkathitanti na vattabbaṃ</bold>. Kasmā? <bold>Appamāṇavaṇṇā hi buddhā</bold> bhagavanto, buddhaguṇasaṃvaṇṇanā jānantassa yathāraddhasaṃvaṇṇanaṃyeva <pageBreak edition="Myanmar" number="2.0337" /> anupavisati. <bold>Dukūlacumbaṭakenā</bold>ti ganthitvā gahitadukūlavatthena.</paragraph>
    <paragraph line="404"><bold>Nāgavikkantacāraṇo</bold>ti hatthināgasadisapadanikkhepo. <bold>Satapuññalakkhaṇo</bold>ti anekasatapuññābhinibbattamahāpurisalakkhaṇo. <bold>Maṇiverocano yathā</bold>ti caturāsītisahassamaṇiparivārito ativiya virocamāno vijjotamāno maṇi viya. ‘‘Verocano nāma eko maṇī’’ti keci. <bold>Mahāsālovā</bold>ti mahanto sālarukkho viya, suddhaṭṭhito koviḷārādi mahārukkho viya vā. <bold>Padumo kokanado yathā</bold>ti kokanadasaṅkhātaṃ mahāpadumaṃ viya, vikasamānapadumaṃ viya vā.</paragraph>
    <paragraph line="405"><bold>Ākāsagaṅgaṃ otārento viyā</bold>tiādi tassā pakiṇṇakakathāya aññesaṃ sudukkarabhāvadassanañceva suṇantānaṃ accantasukhāvahabhāvadassanañca. <bold>Pathavojaṃ ākaḍḍhanto viyā</bold>ti nāḷiyantaṃ yojetvā mahāpathaviyā heṭṭhimatale pappaṭakojaṃ uddhaṃ mukhaṃ katvā ākaḍḍhanto viya. <bold>Yojanika</bold>nti yojanapamāṇaṃ. <bold>Madhubhaṇḍa</bold>nti madhupaṭalaṃ.</paragraph>
    <paragraph line="406"><bold>Mahanta</bold>nti vipulaṃ uḷārapuññaṃ. <bold>Sabbadānaṃ dinnameva hotī</bold>ti sabbameva paccayajātaṃ āvāsadāyakena dinnameva hoti. Tathā hi dve tayo gāme piṇḍāya caritvā kiñci aladdhā āgatassapi <pageBreak edition="Vipassana Research Institut" number="2.0053" /> chāyūdakasampannaṃ ārāmaṃ pavisitvā nhāyitvā paṭissaye muhuttaṃ nipajjitvā uṭṭhāya nisinnassa kāye balaṃ āharitvā pakkhittaṃ viya hoti. Bahi vicarantassa ca kāye vaṇṇadhātu vātātapehi kilamati, paṭissayaṃ pavisitvā dvāraṃ pidhāya muhuttaṃ nisinnassa visabhāgasantati vūpasammati, sabhāgasantati patiṭṭhāti, vaṇṇadhātu āharitvā pakkhittā viya hoti, bahi vicarantassa ca pāde kaṇṭakā vijjhanti, khāṇu paharati, sarīsapādiparissayā ceva corabhayañca uppajjati, paṭissayaṃ pavisitvā dvāraṃ pidhāya nisinnassa pana sabbepete parissayā na honti. Sajjhāyantassa dhammapītisukhaṃ, kammaṭṭhānaṃ manasikarontassa upasamasukhaṃ uppajjati bahiddhā vikkhepābhāvato. Bahi vicarantassa ca kāye sedā muccanti, akkhīni phandanti, senāsanaṃ pavisanakkhaṇe mañcapīṭhādīni na paññāyanti, muhuttaṃ nisinnassa pana akkhipasādo āharitvā pakkhitto viya hoti, dvāravātapānamañcapīṭhādīni paññāyanti. Etasmiñca āvāse vasantaṃ disvā manussā catūhi paccayehi sakkaccaṃ upaṭṭhahanti. Tena vuttaṃ – <bold>‘‘āvāsadānasmiñhi dinne sabbadānaṃ dinnameva hotī’’</bold>ti. <bold>Bhūmaṭṭhaka…pe… na</bold><pageBreak edition="Myanmar" number="2.0338" /><bold>sakkā</bold>ti ayamattho mahāsudassanavatthunā (dī. ni. 2.241 ādayo) dīpetabbo. <bold>Mātukucchi asambādhova hotī</bold>ti ayamattho antimabhavikānaṃ mahābodhisattānaṃ paṭisandhivasena dīpetabbo.</paragraph>
    <paragraph line="407"><bold>Sīta</bold>nti ajjhattaṃ dhātukkhobhavasena vā bahiddhā utuvipariṇāmavasena vā uppajjanakasītaṃ. <bold>Uṇha</bold>nti aggisantāpaṃ, tassa ca davadāhādīsu sambhavo daṭṭhabbo. <bold>Paṭihantī</bold>ti paṭihanati. Yathā tadubhayavasena kāyacittānaṃ ābādho na hanati, evaṃ karoti. Sītuṇhabbhāhate hi sarīre vikkhittacitto bhikkhu yoniso padahituṃ na sakkoti. <bold>Vāḷamigānī</bold>ti sīhabyagghādivāḷamige. Guttasenāsanañhi pavisitvā dvāraṃ pidhāya nisinnassa te parissayā na honti. <bold>Sarīsape</bold>ti ye keci sarantā gacchante dīghajātike sappādike aññe ca tathārūpe. <bold>Makase</bold>ti nidassanamattametaṃ, ḍaṃsādīnaṃ eteneva saṅgaho daṭṭhabbo. <bold>Sisire</bold>ti sītakālavasena sattāhavaddalikādivasena ca uppanne sisirasamphasse. <bold>Vuṭṭhiyo</bold>ti yadā tadā uppannā vassavuṭṭhiyo paṭihanatīti yojanā.</paragraph>
    <paragraph line="408"><bold>Vātātapo ghoro</bold>ti rukkhagacchādīnaṃ ubbahanabhañjanādivasena pavattiyā ghoro sarajaarajādibhedo vāto ceva gimhapariḷāhasamayesu uppattiyā ghoro sūriyātapo ca. <bold>Paṭihaññatī</bold>ti paṭibāhīyati. <bold>Leṇattha</bold>nti nānārammaṇato cittaṃ nivattitvā paṭisallāṇārāmatthaṃ. <bold>Sukhattha</bold>nti vuttaparissayābhāvena phāsuvihāratthaṃ. <bold>Jhāyitu</bold>nti aṭṭhatiṃsāya ārammaṇesu yattha katthaci <pageBreak edition="Vipassana Research Institut" number="2.0054" /> cittaṃ upanibandhitvā samādahanavasena jhāyituṃ. <bold>Vipassitu</bold>nti aniccādivasena saṅkhāre sammasituṃ.</paragraph>
    <paragraph line="409"><bold>Vihāre</bold>ti paṭissaye. <bold>Kāraye</bold>ti kārāpeyya. <bold>Ramme</bold>ti manorame. <bold>Vāsayettha bahussute</bold>ti kāretvā pana ettha vihāresu bahussute sīlavante kalyāṇadhamme nivāseyya. Te nivāsento pana <bold>tesaṃ</bold> bahussutānaṃ yathā paccayehi kilamatho na hoti. Evaṃ <bold>annañca pānañca vatthasenāsanāni ca dadeyya ujubhūtesu</bold> ajjhāsayasampannesu kammaphalānaṃ ratanattayaguṇānañca saddahanena <bold>vippasannena cetasā</bold>. Idāni gahaṭṭhapabbajitānaṃ aññamaññūpakārataṃ dassetuṃ <bold>‘‘te tassā’’</bold>ti gāthamāha. Tattha <bold>te</bold>ti bahussutā. <bold>Tassā</bold>ti upāsakassa. <bold>Dhammaṃ desentī</bold>ti sakalavaṭṭadukkhapanūdanaṃ <pageBreak edition="Myanmar" number="2.0339" /> niyyānikaṃ dhammaṃ kathenti. <bold>Yaṃ so dhammaṃ idhaññāyā</bold>ti so puggalo yaṃ saddhammaṃ imasmiṃ sāsane sammāpaṭipajjanena jānitvā aggamaggādhigamena anāsavo hutvā parinibbāyati.</paragraph>
    <paragraph line="410"><bold>Āvāse</bold>ti āvāsadāne. <bold>Ānisaṃso</bold>ti udrayo. Pūjāsakkāravasena paṭhamayāmo khepito, satthu dhammadesanāya appāvaseso majjhimayāmo gatoti pāḷiyaṃ ‘‘bahudeva ratti’’nti vuttanti āha <bold>‘‘atirekataraṃ diyaḍḍhayāma’’</bold>nti. <bold>Saṅgahaṃ nārohati</bold> vipulavitthārabhāvato. Buddhānañhi bhattānumodanāpi thokaṃ vaḍḍhetvā vuccamānā dīghamajjhimapamāṇāpi hoti. Tathā hi suphusitaṃ dantāvaraṇaṃ, jivhā tanukā, bhavaṅgaparivāso paritto, natthi vegāyitaṃ, natthi vitthāyitaṃ, natthi abyāvaṭamano, sabbaññutaññāṇaṃ samupabyūḷhaṃ, aparikkhayā paṭisambhidā.</paragraph>
    <paragraph line="411"><bold>Sandassetvā</bold>tiādīsu sandassetvā āvāsadānapaṭisaṃyuttaṃ dhammiṃ kathaṃ katvā. Tato paraṃ, mahārāja, itipi sīlaṃ, itipi samādhi, itipi paññāti sīlādiguṇe tesaṃ sammā dassetvā hatthena gahetvā viya paccakkhato pakāsetvā. <bold>Samādapetvā</bold>ti evaṃ sīlaṃ samādātabbaṃ, sīle patiṭṭhitena evaṃ samādhipaññā bhāvetabbāti yathā te sīlādiguṇe sammā ādiyanti, tathā gaṇhāpetvā. <bold>Samuttejetvā</bold>ti yathāsamādinnaṃ sīlaṃ suvisuddhaṃ hoti, samathavipassanā ca bhāviyamānā yathā suṭṭhu visodhitā uparūpari visesāvahā honti, evaṃ samuttejetvā nisāmanavasena vodāpetvā. <bold>Sampahaṃsetvā</bold>ti yathānusiṭṭhaṃ ṭhitasīlādiguṇehi sampati paṭiladdhaguṇānisaṃsehi ceva upariladdhabbaphalavisesehi ca cittaṃ sampahaṃsetvā laddhassāsavasena suṭṭhu tosetvā. Evametesaṃ padānaṃ attho veditabbo. Sakyarājāno yebhuyyena bhagavato dhammadesanāya sāsane laddhassādā laddhappatiṭṭhā ca.</paragraph>
    <paragraph line="412">Upasaggasaddānaṃ <pageBreak edition="Vipassana Research Institut" number="2.0055" /> anekatthattā abhi-saddo ati-saddena samānatthopi hotīti vuttaṃ <bold>‘‘abhikkantāti atikkantā’’</bold>ti.</paragraph>
    <paragraph line="413"><bold>Tatra kirā</bold>tiādi kecivādoti baddhopi na hoti. Tenāha <bold>‘‘akāraṇameta’’</bold>ntiādi. <bold>Kāyacittalahutādayo uppajjantī</bold>ti idaṃ kāyikacetasikaaññathābhāvassa kāraṇavacanaṃ, lahutādiuppanne savanānuttariyapaṭilābhena laddhabbadhammatthavedasamadhigamato. Vuttañhetaṃ –</paragraph>
    <indent line="414">‘‘Yathā <pageBreak edition="Myanmar" number="2.0340" />, yathāvuso, bhikkhuno satthā vā dhammaṃ deseti aññataro vā garuṭṭhāniko sabrahmacārī, tathā tathā so tasmiṃ dhamme labhati atthavedaṃ, labhati dhammavedaṃ, labhati dhammūpasaṃhitaṃ pāmojja’’ntiādi (dī. ni. 3.322, 355; a. ni. 5.26).</indent>
    <paragraph line="415"><bold>Piṭṭhivāto uppajji</bold> upādinnasarīrassa tathārūpattā saṅkhārānañca aniccatāya dukkhānubandhattā. <bold>Akāraṇaṃ vā eta</bold>nti yenādhippāyena vuttaṃ, tameva adhippāyaṃ vivarituṃ <bold>‘‘pahotī’’</bold>tiādi vuttaṃ. <bold>Ekapallaṅkena nisīdituṃ pahoti</bold> yathā taṃ veluvagāmake. <bold>Ettake ṭhāne</bold>ti ettake ṭhāne ṭhānaṃ nipphannanti yojanā. <bold>Tañca kho</bold>ti vuṭṭhānasaññaṃ citte ṭhapanaṃ. <bold>Dhammakathaṃ suṇamāno</bold> dhammagāravena.</paragraph>
    <paragraph line="416"><bold>Avassutassā</bold>ti avassutabhāvassa rāgādivasena. <bold>Avassutassa kāraṇa</bold>nti tintabhāvakāraṇaṃ. <bold>Kilesādhimuccanenā</bold>ti kilesavasena paripphanditavasena. <bold>Nibbāpanaṃ viyā</bold>ti vūpasamo viya. <bold>Nibbisevanāna</bold>nti paripphandanarahitānaṃ.</paragraph>
    <centered line="417">Avassutapariyāyasuttavaṇṇanā niṭṭhitā.</centered>
    <subhead line="418">7. Dukkhadhammasuttavaṇṇanā</subhead>
    <paragraph line="419" number="244"><bold>Dukkhadhammāna</bold>nti dukkhakāraṇānaṃ. Tenāha <bold>‘‘dukkhasambhavadhammāna’’</bold>ntiādi. Tattha kiṃ dukkhaṃ, kā dukkhadhammāti tadubhayaṃ dassetuṃ <bold>‘‘pañcasu hī’’</bold>ti vuttaṃ. <bold>Te</bold>ti pañcakkhandhā. <bold>Dukkhasambhavadhammattā</bold>ti dukkhuppattikāraṇattā. <bold>Assā</bold>ti tena. Karaṇe hetaṃ sāmivacanaṃ. <bold>Kāme</bold>ti vatthukāme kilesakāme ca. Puna <bold>assā</bold>ti sāmiatthe eva sāmivacanaṃ. <bold>Cāra</bold>nti cittācāraṃ. <bold>Vihāra</bold>nti pañcadvārappavatticāravihāraṃ. ‘‘Ekaṭṭhā’’ti ca vadanti. Teneva hi ‘‘anubandhitvā carantaṃ’’icceva vuttaṃ. <bold>Anubandhitvā</bold>ti ca vīthicittappavattito paṭṭhāya yāva tatiyajavanavārā anu <pageBreak edition="Vipassana Research Institut" number="2.0056" /> anu bandhitvā. <bold>Pakkhandanādī</bold>ti <bold>ādi</bold>-saddena kasigorakkhādivasenapi kāmānaṃ pariyesanadukkhaṃ saṅgaṇhāti.</paragraph>
    <paragraph line="420">Dāyatīti <pageBreak edition="Myanmar" number="2.0341" /><bold>dāyo,</bold> vanaṃ. Tenāha <bold>‘‘aṭavi’’</bold>nti. <bold>Kaṇṭakagabbha</bold>nti ovarakasadisaṃ vanaṃ. Nāmapadaṃ nāma kiriyāpadāpekkhanti <bold>‘‘vijjhī’’</bold>ti vacanasesena kiriyāpadaṃ gaṇhāti.</paragraph>
    <paragraph line="421"><bold>Dandhāyitattaṃ</bold> uppannakilesānaṃ avaṭṭhānaṃ. Tenāha <bold>‘‘uppannamattāyā’’</bold>tiādi. <bold>Tāyā</bold>ti satiyā. <bold>Kāci kilesā</bold>ti cuddasavidhe cittassa kicce javanakicce eva cittakilesānaṃ uppattiṃ katvā tathā vuttaṃ. <bold>Niggahitāva honti</bold> pavattituṃ appadānavasena. Tenāha <bold>‘‘na saṇṭhātuṃ sakkontī’’</bold>ti. <bold>Cakkhudvārasmi</bold>nti pāḷiyaṃ tassa paṭhamaṃ gahitatāya vuttaṃ, tena nayena sesadvārānipi gahitāneva honti. <bold>Rāgādīsu uppannesu</bold> paṭhamajavanavāre. Satisammosena <bold>‘‘kilesā me uppannā’’ti ñatvā</bold> tathā paccāmāsasatiyā labbhanato. Tenāha – <bold>‘‘anacchariyaṃ ceta’’</bold>nti. <bold>Āvaṭṭetvā</bold>ti ayoniso āvaṭṭetvā. <bold>Āvajjanādīsū</bold>ti tato eva ayoniso āvajjanādīsu uppannesu iṭṭhārammaṇassa laddhattā paccayasiddhiyā sampattaṃ pavattanārahaṃ. <bold>Nivattetvā</bold>ti dutiyajavanavārepi kilesuppattiṃ nivattetvā. Kathaṃ panassa evaṃ laddhuṃ sakkāti āha <bold>‘‘āraddhavipassakānaṃ hī’’</bold>tiādi. <bold>Bhāvanāpaṭisaṅkhāne</bold>ti bhāvanāyaṃ paṭisaṅkhāne ca yogino patiṭṭhitabhāvo. Tassa <bold>ayamānisaṃso</bold> – yaṃ paccayalābhena uppajjituṃ laddhokāsāpi kilesā pubbe pavattabhāvanānubhāvena vikkhambhitā tathā tathā niggahitā eva hutvā nivattanti, kusalā dhammāva laddhokāsā uparūpari vaḍḍhanti.</paragraph>
    <paragraph line="422"><bold>Abhihaṭṭhu</bold>nti abhiharitvā. <bold>Anudahantī</bold>ti anudahantā viya honti. <bold>Anusentī</bold>ti etthāpi eseva nayo. <bold>Anāvaṭṭante</bold>ti anivattante sāmaññatoti adhippāyo. <bold>Vipassanābalameva dīpitaṃ</bold> maggaphalādhigamassa ajotitattā.</paragraph>
    <centered line="423">Dukkhadhammasuttavaṇṇanā niṭṭhitā.</centered>
    <subhead line="424">8. Kiṃsukopamasuttavaṇṇanā</subhead>
    <paragraph line="425" number="245"> Catunnaṃ ariyasaccānaṃ pariññābhisamayādivasena vividhadassananti kiccavasena nānādassanaṃ hotīti vuttaṃ, <bold>‘‘dassananti paṭhamamaggassetaṃ adhivacana’’</bold>nti <pageBreak edition="Myanmar" number="2.0342" />. Tayidaṃ uparimaggesu bhāvanāpariyāyassa niruḷhattā paṭhamamaggassa paṭhamaṃ nibbānadassanato. Tenāha <bold>‘‘paṭhamamaggo hī’’</bold>tiādi <pageBreak edition="Vipassana Research Institut" number="2.0057" />. Koci yathāvuttaṃ aviparītaṃ atthaṃ ajānanto ñāṇadassanaṃ nāma ārammaṇakaraṇassa vasena atippasaṅgaṃ āsaṅkeyyāti taṃ nivattetuṃ <bold>‘‘gotrabhū panā’’</bold>tiādi vuttaṃ. <bold>Na dassananti vuccatī</bold>ti ettha rājadassanaṃ udāharanti. <bold>Cattāropi maggā dassanameva</bold> yathāvuttenatthena, bhāvanāpariyāyo pana upari tiṇṇaṃ maggānaṃ paṭhamamaggaupāyassa bhāvanākārena pavattanato. Dassanaṃ visuddhi etthāti <bold>dassanavisuddhikaṃ,</bold> nibbānaṃ. Phassāyatanaṃ kammaṭṭhānaṃ assa atthīti <bold>phassāyatanakammaṭṭhāniko</bold>. Esa nayo sesesupi padesu.</paragraph>
    <paragraph line="426"><bold>Padesasaṅkhāresū</bold>ti saṅkhārekadesesu. Heṭṭhimaparicchedena pathaviādike dhammamatte diṭṭhe rūpapariggaho, cakkhuviññāṇādike taṃsahagatadhammamatte diṭṭhe arūpapariggaho ca sijjhatīti vadanti.</paragraph>
    <paragraph line="427"><bold>Adhigatamaggameva kathesī</bold>ti yena mukhena vipassanābhinivesaṃ akāsi, tamevassa mukhaṃ kathesi. <bold>Ayaṃ panā</bold>ti kammaṭṭhānaṃ pucchanto bhikkhu. <bold>Imesa</bold>nti phassāyatanakammaṭṭhānikapañcakkhandhakammaṭṭhānikānaṃ vacanaṃ. <bold>‘‘Aññamaññaṃ na sametī’’</bold>ti vatvā tamevatthaṃ pākaṭaṃ karoti <bold>‘‘paṭhamenā’’</bold>tiādinā. Pañcakkhandhavimuttassa saṅkhārassa abhāvā <bold>‘‘nippadesesū’’</bold>ti vuttaṃ. <bold>Tathevā</bold>ti yatheva phassāyatanakammaṭṭhānikaṃ, tatheva taṃ pañcakkhandhakammaṭṭhānikaṃ pucchitvā.</paragraph>
    <paragraph line="428"><bold>Samappavattā dhātuyo</bold>ti rasādayo sarīradhātuyo samappavattā, na visamākārasaṇṭhitā ahesuṃ. Tenāha <bold>‘‘kallasarīraṃ balappatta’’</bold>nti. <bold>‘‘Atītā saṅkhārā’’</bold>tiādi vipassanābhinivesavasena vuttaṃ. Sammasanaṃ sabbatthakameva icchitabbaṃ. <bold>Cāribhūmi</bold>nti gocaraṭṭhānaṃ.</paragraph>
    <paragraph line="429"><bold>Kārakabhāva</bold>nti bhāvanānuyuñjanabhāvaṃ. <bold>Paṇḍurogapuriso</bold>ti paṇḍurogī puriso. <bold>Ariṭṭha</bold>nti suttaṃ. <bold>Bhesajjaṃ katvā</bold>ti bhesajjapayogaṃ katvā. <bold>Karissāmī</bold>ti bhesajjaṃ karissāmi. <bold>Jhāmathuṇo viyā</bold>ti daḍḍhathuṇo viya khārakajālanaddhattā taruṇamakulasantānasañchannattā.</paragraph>
    <paragraph line="430"><bold>Dakkhiṇadvāragāme</bold>ti dakkhiṇadvārasamīpe gāme. <bold>Lohitako</bold>ti lohitavaṇṇo. <bold>Ocirakajāto</bold>ti jātaolambamānacirako viya. <bold>Ādinnasipāṭiko</bold>ti <pageBreak edition="Myanmar" number="2.0343" /> gahitaphalapotako. <bold>Sandacchāyo</bold>ti bahalacchāyo. Yasmā tassa rukkhassa sākhā aviraḷā ghanappattā aññamaññaṃ saṃsanditvā ṭhitā, tasmā chāyāpissa tādisīti vuttaṃ <bold>‘‘sandacchāyo nāma saṃsanditvā ṭhitacchāyo’’</bold>ti, ghanacchāyoti attho. <bold>Tatthā</bold>tiādi upamāsaṃsandanaṃ.</paragraph>
    <paragraph line="431"><bold>Yena</bold><pageBreak edition="Vipassana Research Institut" number="2.0058" /><bold>yenākārena adhimuttāna</bold>nti chaphassāyatanādimukhena yena yena vipassanābhinivesena vipassantānaṃ nibbānañca adhimuttānaṃ. <bold>Suṭṭhu visuddhaṃ</bold> pariññātisamayādisiddhiyā. <bold>Tena tenevākārenā</bold>ti attanādhimuttākārena. Idāni taṃ taṃ ākāraṃ upamāya saddhiṃ yojetvā dassetuṃ <bold>‘‘yathā hī’’</bold>tiādi āraddhaṃ. Taṃ suviññeyyameva.</paragraph>
    <paragraph line="432"><bold>Ida</bold>nti nagaropamaṃ. <bold>Taṃ sallakkhita</bold>nti kiṃsukopamadīpitaṃ atthajātaṃ sace sallakkhitaṃ. <bold>Assa</bold> bhikkhuno. <bold>Dhammadesanattha</bold>nti yathāsallakkhitassa atthassa vasena laddhavisesassa upabrūhanāya. <bold>Tassevatthassā</bold>ti tassa dassanavisuddhisaṅkhātassa atthassa. <bold>Corāsaṅkā na honti</bold> majjhimadesarajjassa pasannabhāvato. <bold>Tipurisubbedhānī</bold>ti ubbedhena tipurisappamāṇāni nānābhittivicittāni thambhānaṃ upari vividhamālākammādivicittadhanurākāralakkhitāni manoramāni. Tenāha <bold>‘‘nagarassa alaṅkārattha’’</bold>nti. Nagaradvārassa thirabhāvāpādanavasena ṭhapetabbattā vuttaṃ <bold>‘‘coranivāraṇatthānipi hontiyevā’’</bold>ti. <bold>Piṭṭhasaṅghātassā</bold>ti dvārabāhassa. ‘‘Ime āvāsikā, ime āgantukā, tatthāpi ca imehi nagarassa nagarasāmikassa ca attho. Imesaṃ vasena anattho siyā’’ti jānanañāṇasaṅkhātena <bold>paṇḍiccena samannāgato</bold>. Aññātanivāraṇe paṭubhāvasaṅkhātena <bold>veyyattiyena samannāgato. Ṭhānuppattikapaññāsaṅkhātāyā</bold>ti tasmiṃ tasmiṃ atthakicce taṅkhaṇuppajjanakapaṭibhānasaṅkhātāya.</paragraph>
    <paragraph line="433">Raññā āyutto niyojito <bold>rājāyutto,</bold> tattha tattha rañño kātabbakicce ṭhapitapuriso. <bold>Katipāheyevā</bold>ti katipayadivaseyeva akiccakaraṇena tassa ṭhānaṃ vibbhamo jātoti katvā vuttaṃ – <bold>‘‘sabbāni vinicchayaṭṭhānādīni hāretvā’’</bold>ti.</paragraph>
    <paragraph line="434"><bold>Sīsamassa chindāhī</bold>ti sīsabhūtaṃ uttamaṅgaṭṭhāniyaṃ tattha tassa rājakiccaṃ chindāti attho. Aññathā tassa pākatike atthe gayhamāne pāṇātipāto <pageBreak edition="Myanmar" number="2.0344" /> āṇatto nāma siyā. Na hi cakkavattirājā tādisaṃ āṇāpeti, aññesampi tato nivārakattā. Atha vā <bold>chindāhī</bold>ti mama āṇāya assa sīsaṃ chindanto viya attānaṃ dassehi, evaṃ so tatthovādapaṭikarattapatto odameyyāti, tathā ceva upari paṭipatti āgatā. <bold>Tatthā</bold>ti etasmiṃ paccantimanagare.</paragraph>
    <paragraph line="435"><bold>Uppannenā</bold>ti samathakammaṭṭhāne uppannena.</paragraph>
    <paragraph line="436"><bold>Tassevā</bold>ti sakkāyasaṅkhātassa nagarassa ‘‘dvārānī’’ti vuttānīti ānetvā sambandho. ‘‘Sīghaṃ <pageBreak edition="Vipassana Research Institut" number="2.0059" /> dūtayuga’’nti vuttāti yojanā. Hadayavatthurūpassa majjhe siṅghāṭakabhāvena gahitattā <bold>‘‘hadayavatthussa nissayabhūtānaṃ mahābhūtāna’’</bold>nti vuttaṃ. Yadi evaṃ vatthurūpameva gahetabbaṃ, tadevettha aggahetvā kasmā mahābhūtaggahaṇanti āha <bold>‘‘vatthurūpassa hī’’</bold>tiādi. <bold>Yādiso</bold>ti sammādiṭṭhiādīnaṃ vasena yādiso eva pubbe āgatavipassanāmaggo. <bold>‘‘Ayampi aṭṭhaṅgasamannāgatattā tādiso evā’’</bold>ti vatvā ariyamaggo <bold>‘‘yathāgatamaggo’’</bold>ti vutto. <bold>Idaṃ tāvetthā</bold>ti ettha etasmiṃ sutte dhammadesanatthaṃ ābhatāya yathāvuttaupamāya idaṃ saṃsandanaṃ.</paragraph>
    <paragraph line="437"><bold>Idaṃ saṃsandana</bold>nti idāni vakkhamānaṃ upamāya saṃsandanaṃ. <bold>Nagarasāmiupamā</bold> pañcakkhandhavasena dassanavisuddhipattaṃ khīṇāsavaṃ dassetuṃ ābhatā. Siṅghāṭakūpamā catumahābhūtavasena dassanavisuddhipattaṃ khīṇāsavaṃ dassetuṃ ābhatāti yojanā. <bold>‘‘Catusaccameva kathita’’</bold>nti vatvā tāni saccāni niddhāretvā dassetuṃ <bold>‘‘sakalenapi hī’’</bold>tiādi vuttaṃ. Idha nagarasambhāro chadvārādayo. Tena hi chaphassāyatanādayo upamitā. Te pana dukkhasaccapariyāpannāti vuttaṃ <bold>‘‘nagarasambhārena dukkhasaccameva kathita’’</bold>nti.</paragraph>
    <centered line="438">Kiṃsukopamasuttavaṇṇanā niṭṭhitā.</centered>
    <subhead line="439">9. Vīṇopamasuttavaṇṇanā</subhead>
    <paragraph line="440" number="246"><bold>Bhikkhussa vā bhikkhuniyā vā</bold>ti kāmaṃ pāḷiyaṃ parisādvayameva gahitaṃ, sesaparisānaṃ pana tadaññesampi devamanussānanti sabbasādhāraṇovāyaṃ dhammasaṅgahoti imamatthaṃ upamāpubbakaṃ katvā dassetuṃ <bold>‘‘yathā nāmā’’</bold>tiādi <pageBreak edition="Myanmar" number="2.0345" /> āraddhaṃ. <bold>Yajanto</bold>ti dadanto. <bold>Vinditabbo</bold>ti laddhabbo, adhigantabboti attho.</paragraph>
    <paragraph line="441"><bold>Chando</bold>ti taṇhāchando. Tenāha – ‘‘dubbalataṇhā so rañjetuṃ na sakkotī’’ti. <bold>Pubbuppattikā</bold> ekasmiṃ ārammaṇe paṭhamaṃ uppannā. Sā hi anāsevanattā mandā. <bold>So</bold>ti chando. <bold>Rañjetuṃ na sakkoti</bold> laddhāsevanattā. <bold>Doso nāma</bold> cittadūsanattā. <bold>Tānī</bold>ti daṇḍādānādīni. <bold>Tammūlakā</bold>ti lobhamūlakā tāva māyāsāṭheyyamānātimānadiṭṭhicāpalādayo, dosamūlakā upanāhamakkhapalāsaissāmacchariyathambhasārambhādayo, mohamūlakā ahirika-anottappa-thinamiddhavicikicchuddhacca-viparītamanasikārādayo, saṃkilesadhammā gahitāva honti taṃmūlakattā. Yasmā pana sabbepi saṃkilesadhammā dvādasākusalacittuppādapariyāpannā eva, tasmā tesampettha gahitabhāvaṃ dassetuṃ <bold>‘‘chando rāgoti vā’’</bold>ti vuttaṃ.</paragraph>
    <paragraph line="442">Bhāyitabbaṭṭhena <pageBreak edition="Vipassana Research Institut" number="2.0060" /><bold>sabhayo</bold>. Bheravaṭṭhena <bold>sappaṭibhayo</bold>. Kusalapakkhassa vikkhambhanaṭṭhena <bold>sakaṇṭako</bold>. Kusalaanavajjadhammehi duravagāhaṭṭhena <bold>sagahano</bold>. Bhavasampattibhavanibbānānaṃ appadānabhāvato <bold>ummaggo</bold>. Duggatigāmimaggattā <bold>kummaggo. Iriyanā</bold>ti vattanā paṭipajjanā. Duggatigāmitāya kileso eva <bold>kilesamaggo. Na sakkā sampattibhavaṃ gantuṃ</bold> kuto nibbānagamananti adhippāyo.</paragraph>
    <paragraph line="443"><bold>Asubhāvajjanādīhī</bold>ti <bold>ādi</bold>-saddena aniccamanasikārādīnampi saṅgaho daṭṭhabbo. <bold>Cittaṃ nivattati</bold> sarāgacittaṃ na uppajjati paṭipakkhamanasikārena vinoditattā. <bold>Majjhattārammaṇe</bold>ti aññāṇupekkhaṭṭhāniye ārammaṇe. <bold>Uddesa…pe… āvajjantassā</bold>ti uddisāpanavasena uddesaṃ, paripucchāpanavasena paripucchaṃ, garūnaṃ santike vasanavasena garuvāsaṃ āvajjantassa. <bold>Citta</bold>nti gambhīrañāṇacariya-paccavekkhaṇa-paññavanta-puggalasevanavasena tadadhimuttisiddhiyā aññāṇacittaṃ nivattati.</paragraph>
    <paragraph line="444">Yathā ‘‘pujjabhavaphalaṃ puñña’’nti vuttaṃ ‘‘evamidaṃ puññaṃ pavaḍḍhatī’’ti (dī. ni. 3.80), evaṃ kiṭṭhasambhavattā ‘‘kiṭṭha’’nti vuttanti āha <bold>‘‘kiṭṭhanti kiṭṭhaṭṭhāne uppannasassa’’</bold>nti.</paragraph>
    <paragraph line="445"><bold>Ghaṭā</bold>ti <pageBreak edition="Myanmar" number="2.0346" /> siṅgayugaṃ idhādhippetanti āha <bold>‘‘dvinnaṃ siṅgānaṃ antare’’</bold>ti. <bold>Ghaṭā</bold>ti goṇādīnaṃ siṅgantaraṭṭhassa samaññāti vadanti. <bold>Nāsārajjuke</bold>ti nāsārajjupātaṭṭhāne.</paragraph>
    <paragraph line="446"><bold>Dame</bold>ti puthuttārammaṇato nivāreti. <bold>Na</bold>nti cittaṃ. Yaṃ suttaṃ <bold>subhāsitaṃ</bold> mayā. <bold>Tadassā</bold>ti tadā assa bhikkhuno. <bold>Ārammaṇe</bold>ti kammaṭṭhānārammaṇe.</paragraph>
    <paragraph line="447"><bold>Sudujita</bold>nti nibbisevanabhāvakaraṇena jitaṃ. <bold>Sutajjita</bold>nti suṭṭhu dūrakaraṇena jitaṃ, tathābhūtañca tajjitaṃ nāma hotīti tathā vuttaṃ. <bold>Gocarajjhatta</bold>nti ajjhattabhūto gocaro. Kammaṭṭhānārammaṇañhi bahiddhārūpādiārammaṇavidhuratāya ajjhattanti vuccati. Samatho anurakkhaṇaṃ etassāti <bold>samathānurakkhaṇaṃ.</bold> Yathā indriyasaṃvarasīlaṃ samathānurakkhaṇaṃ hoti, tathā kathitanti attho. Yathā hi indriyasaṃvarasīlaṃ samathassa paccayo, evaṃ samathopi tassa paccayoti.</paragraph>
    <paragraph line="448"><bold>Vādiyamānāya</bold> vīṇāya. Cittaṃ rañjetīti rajjanena. Avissajjanīyatāya cittaṃ bandhatīti <pageBreak edition="Vipassana Research Institut" number="2.0061" /><bold>bandhanīyo. Veṭṭhake</bold>ti tantīnaṃ āsajjanaveṭṭhake. <bold>Koṇa</bold>nti kavaṇato vīṇāya saddakaraṇato koṇanti laddhanāmaṃ dārudaṇḍaṃ siṅgādīsu yena kenaci kataṃ ghaṭikaṃ. Tenāha <bold>‘‘caturassaṃ sāradaṇḍaka’’</bold>nti.</paragraph>
    <paragraph line="449">Yasmā so rājā rājamahāmatto vā saddaṃ yathāsabhāvato na aññāsi, tasmiṃ tassa ajānanākārameva dassetuṃ <bold>‘‘saddaṃ passissāmī’’</bold>tiādi vuttaṃ.</paragraph>
    <paragraph line="450"><bold>Asatī kirāya</bold>nti pāḷiyaṃ liṅgavipallāsena vuttanti yathāliṅgameva vadanto <bold>‘‘asā’’</bold>ti āha. <bold>‘‘Asatīti lāmakādhivacana’’</bold>nti vatvā tattha payogaṃ dassetuṃ <bold>‘‘asā lokitthiyo nāmā’’</bold>ti vuttaṃ, loke itthiyo nāma asatiyoti attho, tattha kāraṇamāha <bold>‘‘velā tāsaṃ na vijjatī’’</bold>ti. Pakatiyā loke jeṭṭhabhātā kaniṭṭhabhātā mātulotiādikā <bold>velā</bold> mariyādā <bold>tāsaṃ na vijjati</bold>. Kasmā? <bold>Sārattā ca pagabbā ca</bold> sabbesampi sambhogavasena viniyogaṃ gacchanti. Kathaṃ? <bold>Sikhī sabbaghaso yathā</bold>. Tenevāha –</paragraph>
    <gatha1 line="451">‘‘Sabbā <pageBreak edition="Myanmar" number="2.0347" /> nadī vaṅkagatī, sabbe kaṭṭhamayā vanā;</gatha1>
    <gathalast line="452">Sabbitthiyo kare pāpaṃ, labhamāne nivātake’’ti. (jā. 2.21.308);</gathalast>
    <paragraph line="453"><bold>Aññampi tantibaddhaṃ</bold> caturassaambaṇavāditādīni. <bold>Vīṇā viya pañcakkhandhā</bold> anekadhammasamūhabhāvato. <bold>Rājā viya yogāvacaro</bold> tappaṭibaddhadhammagavesakattā. <bold>Assā</bold>ti yogāvacarassa.</paragraph>
    <paragraph line="454">Nirayādito aññasmimpi <bold>gati</bold>-saddo vattati. Tato visesanatthaṃ <bold>‘‘gatigatī’’</bold>ti vuttaṃ ‘‘dukkhadukkhaṃ, rūparūpa’’nti ca yathā, gatisaññitaṃ pavattiṭṭhānanti attho. Tenāha – <bold>‘‘etthantare saṃsarati vattatī’’</bold>ti. Sañjāyanapadeso eva gatīti <bold>sañjātigati</bold>.</paragraph>
    <paragraph line="455">Taṃ pana gatiṃ sattānaṃ saṃvegavatthubhūtassa paccakkhassa gabbhāsayassa vasena dassetuṃ <bold>‘‘ayamassa kāyo’’</bold>tiādi vuttaṃ. Rūpadhammassa salakkhaṇaṃ gati niṭṭhā, tato paraṃ aññaṃ kiñci natthīti <bold>salakkhaṇagati. Abhāvo</bold> accantābhāvo. Santānavicchedo <bold>vibhavagati</bold> taṃniṭṭhānabhāvā. <bold>Bhedo</bold>ti khaṇanirodho, idhāpi taṃniṭṭhānatāyeva pariyāyo. <bold>Yāva bhavaggā</bold>ti yāva sabbabhavaggā. Salakkhaṇavibhavagatibhedagatiyo ‘‘eseva nayo’’ti imināva pakāsitāti na gahitā. <bold>Tassa khīṇāsavassa na hoti</bold> aggamaggena samucchinnattā.</paragraph>
    <paragraph line="456"><bold>Sīlaṃ</bold><pageBreak edition="Vipassana Research Institut" number="2.0062" /><bold>kathitaṃ</bold> rūpādīsu chandādinivāraṇassa kathitattā. <bold>Majjhe samādhibhāvanā kathitā</bold> ‘‘ajjhattameva santiṭṭhati…pe… samādhiyatī’’ti jotitattā. <bold>Pariyosāne ca nibbānaṃ kathitaṃ</bold> ‘‘yampissa…pe… na hotī’’ti vacanato.</paragraph>
    <centered line="457">Vīṇopamasuttavaṇṇanā niṭṭhitā.</centered>
    <subhead line="458">10. Chappāṇakopamasuttavaṇṇanā</subhead>
    <paragraph line="459" number="247"><bold>Vaṇasarīro</bold>ti vaṇitasarīro. <bold>Pakkattā</bold>ti kuthitattā. Saradaṇḍesu sarasamaññāti kaṇḍa-saddo sarapariyāyoti āha – <bold>‘‘saravananti kaṇḍavana’’</bold>nti. <bold>Arugatto…pe… veditabbo</bold> guṇasarīrassa khaṇḍachiddasīlādīhi heṭṭhā majjhe uparibhāge ca bhedavisamacchinnavikāradosattā. Ettha <pageBreak edition="Myanmar" number="2.0348" /> kusā ‘‘kaṇṭakā’’ti adhippetā kaṇṭakasadisattā, kusatiṇānaṃ eva vā vuttākārapadeso <bold>‘‘kusakaṇṭako’’</bold>ti vutto.</paragraph>
    <paragraph line="460"><bold>Gāmavāsīnaṃ vijjhanaṭṭhenā</bold>ti nārahova hutvā tesaṃ kārānaṃ paṭiggahaṇavasena pīḷanaṭṭhena.</paragraph>
    <paragraph line="461"><bold>Pakkhi</bold>nti hatthiliṅgasakuṇaṃ. Tassa kira hatthisoṇḍasadisaṃ mukhaṃ, tasmā <bold>‘‘hatthisoṇḍasakuṇa’’</bold>nti vuttaṃ. <bold>Vissajjeyyā</bold>ti rajjuyā yathābaddhaṃ eva vissajjeyya.</paragraph>
    <paragraph line="462"><bold>Bhogehī</bold>ti attano sarīrabhogehi. <bold>Maṇḍalaṃ bandhitvā</bold>ti yathā sarīraṃ maṇḍalākārena tiṭṭhati, evaṃ katvā. <bold>Supissāmī</bold>ti niddaṃ okkamissāmi. <bold>Ḍetukāmo</bold>ti uppatitukāmo. <bold>Disā disa</bold>nti disato disaṃ.</paragraph>
    <paragraph line="463"><bold>Cha pāṇakā viya cha āyatanāni</bold> nānajjhāsayattā, nānajjhāsayatā ca nesaṃ nānāvisayaninnatāya daṭṭhabbā. <bold>Daḷharajju viya taṇhā</bold> tesaṃ bandhanato. <bold>Majjhe gaṇṭhi viya avijjā</bold> bandhanassa dubbinimmocanahetuto. <bold>Ārammaṇaṃ balavaṃ hoti</bold> manuññabhāvena ceva tattha taṇhābhinivesassa daḷhabhāvena ca.</paragraph>
    <paragraph line="464"><bold>Sarikkhakena vā</bold> upamāya āharaṇapakkhe. <bold>Appanā</bold>ti saṃsandanā. <bold>Pāḷiyaṃyeva appitā</bold> upamā ‘‘evameva kho’’tiādinā. Rūpacittādivisamaninnattā <bold>cakkhussa visamajjhāsayatā</bold>. Esa nayo sesesupi.</paragraph>
    <paragraph line="465"><bold>Kaṇṇacchiddakūpake</bold>ti <pageBreak edition="Vipassana Research Institut" number="2.0063" /> kaṇṇacchiddasaññite āvāṭe. <bold>Tassā</bold>ti sotassa. <bold>Paccayo hotī</bold>ti upanissayo hoti tena vinā saddaggahaṇassa abhāvato. <bold>‘‘Ajaṭākāsopi vaṭṭati evā’’</bold>ti vatvā tassa paccayabhāvaṃ dassetuṃ <bold>‘‘antoleṇasmi’’</bold>ntiādi vuttaṃ. <bold>Dhātuparamparā ghaṭṭento</bold>ti bhūtaparamparāsaṅghaṭṭento.</paragraph>
    <paragraph line="466"><bold>Evaṃ sante</bold>ti evaṃ bhūtaparamparāvasena sadde sotapathamāgacchante. <bold>Sampattagocaratā hoti</bold> sotassa. Ghānādīnaṃ viya <bold>‘‘dūre saddo’’</bold>ti <bold>jānanaṃ na sambhaveyya</bold> sampattagāhibhāvato. <bold>Tathā tathā jānanākāro hoti</bold> manoviññāṇassa gahaṇākāravisesato. Sotaviññāṇappavatti pana ubhayattha samānāva. Dūre ṭhitopi saddo tādise ṭhāne <pageBreak edition="Myanmar" number="2.0349" /> paṭighosādīnaṃ paccayo hoti ayokanto viya ayocalanassāti daṭṭhabbaṃ. <bold>Dhammatā</bold>ti dhammasabhāvo, saddassa so sabhāvoti attho. <bold>Tato tato savanaṃ hoti</bold> ākāsasaññitassa upanissayassa labbhanato. Yadi pana sotaṃ sampattagāhī siyā, cittasamuṭṭhānasaddo sotaviññāṇassa ārammaṇapaccayo na siyā. Paṭṭhāne ca avisesena ‘‘saddāyatanaṃ sotaviññāṇassa ārammaṇapaccayena paccayo’’ti vutto, bahiddhā ca cittajassa saddassa sambhavo natthi. Atha vā cittajo saddo dhātuparamparāya sotapasādaṃ ghaṭṭeti, na so cittajo saddo, yo paramparāya pavatto. Utujo hi so, tasmā yathuppanno saddo, tattha ṭhitova sotapasādassa āpāthaṃ āgacchatīti niṭṭhamettha gantabbaṃ. Tena vuttaṃ <bold>‘‘asampattagocarameveta’’</bold>nti.</paragraph>
    <paragraph line="467"><bold>Tadā ekaggacittataṃ āpajjati</bold> parissayānaṃ abhāvato. Nāsacchiddasaṅkhātaākāsasannissaye vattanato <bold>ghānaṃ ākāsajjhāsayaṃ</bold> vuttaṃ. Vātena vinā gandhagahaṇassa asambhavato <bold>vātūpanissayagandhagocaraṃ</bold>. Tenāha <bold>‘‘tathā hī’’</bold>tiādi.</paragraph>
    <paragraph line="468">Gāmato laddhabbaṃ āhāraṃ gāmaṃ, tanninnatāya <bold>gāmajjhāsayatā</bold> vuttā. Tathā hi jīvitanimittaṃ raso jīvitaṃ, tasmiṃ ninnatāya taṃ avhāyatīti <bold>jivhā. Na sakkā kheḷena atemitassa rasaṃ jānituṃ,</bold> tasmā <bold>āposannissitarasārammaṇā jivhā</bold>ti.</paragraph>
    <paragraph line="469">Āmakasusānato <bold>bahi. Upādiṇṇakajjhāsayo</bold>ti upādiṇṇakaninno. Kāyapasādasannissayabhūtāya pathaviyā phoṭṭhabbārammaṇe ghaṭite eva tattha viññāṇuppatti, na aññathāti vuttaṃ <bold>‘‘pathavīsannissitaphoṭṭhabbārammaṇo’’</bold>ti. <bold>Tathā hī</bold>tiādi kāyassa upādiṇṇakajjhāsayatāya sādhakaṃ <pageBreak edition="Vipassana Research Institut" number="2.0064" />. <bold>Ajjhattikabāhirā</bold>ti ajjhattikā bāhirā vā. <bold>Assā</bold>ti kāyassa. <bold>Susanthatassā</bold>tiādi tassa pathaviyā paccayabhāvadassanaṃ.</paragraph>
    <paragraph line="470"><bold>Nānajjhāsayo</bold>ti nānārammaṇaninno. Tena manassa makkaṭassa viya anavaṭṭhitataṃ dasseti. Tenāha <bold>‘‘diṭṭhapubbepī’’</bold>tiādi. <bold>Mūlabhavaṅga</bold>ggahaṇena piṭṭhibhavaṅgaṃ nivatteti. <bold>Assā</bold>ti manassa. Evaṃ kiriyamayaṃ viññāṇaṃ daṭṭhabbaṃ. <bold>Nānatta</bold>nti bhedo.</paragraph>
    <paragraph line="471">Yathārucippavattiyā <pageBreak edition="Myanmar" number="2.0350" /> nivāraṇavasena <bold>baddhānaṃ. Nibbisevanabhāva</bold>nti lolatāsaṅkhātaparipphandassa abhāvaṃ. <bold>Nākaḍḍhatī</bold>ti savisaye rūpārammaṇe cittasantānaṃ, taṃsamaṅginaṃ vā puggalaṃ nākaḍḍhati. <bold>Pubbabhāgavipassanāva kathitā</bold> āyatanamukhena ‘‘evañhi vo, bhikkhave, sikkhitabba’’nti vuttattā.</paragraph>
    <centered line="472">Chappāṇakopamasuttavaṇṇanā niṭṭhitā.</centered>
    <subhead line="473">11. Yavakalāpisuttavaṇṇanā</subhead>
    <paragraph line="474" number="248"><bold>Yavapuñjo</bold> suparipakkayavasamudāyo. <bold>Kājahatthā</bold>ti daṇḍahatthā. <bold>Potheyyu</bold>nti yathā yavasaṅkhātaṃ dhaññaṃ vaṇṭato muccati, evaṃ potheyyuṃ. <bold>Yave sāvetvā</bold>ti yavasīsato yave pothanena mocetvā vivecetvā.</paragraph>
    <paragraph line="475"><bold>Catumahāpatho viya cha āyatanāni</bold> ārammaṇadaṇḍakehi hananaṭṭhānattā. <bold>Yavakalāpī viya satto</bold> tehi haññamānattā. <bold>Cha byābhaṅgiyo viya</bold> sabhāvato chadhāpi paccekaṃ iṭṭhāniṭṭhamajjhattavasena aṭṭhārasa ārammaṇāni yavakalāpaṭṭhāniyassa sattassa hananato. Bhavapatthanāya aparāparuppattiṃ sandhāya <bold>‘‘bhavapatthanā kilesā’’</bold>ti bahuvacananiddeso. Bhavapatthanā ca tassa paccayabhūtā kilesā cāti <bold>bhavapatthanākilesā</bold>ti evaṃ vā ettha attho daṭṭhabbo. Yasmā sattānaṃ vaṭṭadukkhaṃ nāma sabbampi taṃ bhavapatthanāmūlakaṃ, tasmā vuttaṃ <bold>‘‘evaṃ sattā’’</bold>tiādi. <bold>Bhavapatthanakilesā</bold>ti ca bhavapatthanāmūlakaṃ kilesaṃ.</paragraph>
    <paragraph line="476"><bold>Bhumma</bold>nti samīpatthe bhummaṃ. Tenāha <bold>‘‘sudhammāya dvāre’’</bold>ti. <bold>Na kata</bold>nti dukkhuppādanaṃ na kataṃ. <bold>Navagūthasūkaraṃ viyā</bold>ti navagūthabhakkhasūkaraṃ viya. <bold>Cittenevā</bold>ti yo bajjhati, tassa citteneva <pageBreak edition="Vipassana Research Institut" number="2.0065" />. <bold>Tasmā</bold>ti yasmā vepacittibandhanassa bandhanamuccanaṃ viya, tasmā ‘‘vepacittibandhana’’nti vuttaṃ. <bold>Ñāṇamokkhaṃ bandhana</bold>nti ñāṇena muccanaṃ bandhanaṃ.</paragraph>
    <paragraph line="477"><bold>Maññamāno</bold>ti parikappitataṇhāvasena ‘‘etaṃ mamā’’ti, diṭṭhivasena ‘‘eso me attā’’ti, mānavasena ‘‘esohamasmī’’ti maññanto. Khandhavinimuttassa maññamānavatthuno abhāvā <bold>‘‘khandhe maññanto’’</bold>ti vuttaṃ. <bold>Eta</bold>nti ‘‘mārassā’’ti <pageBreak edition="Myanmar" number="2.0351" /> etaṃ sāmivacanaṃ. <bold>Kilesamārena baddho</bold>ti kilesamārena teneva kilesabandhanena baddho. <bold>Mutto</bold>ti etthāpi eseva nayo.</paragraph>
    <paragraph line="478">Taṇhāmaññanāya sati diṭṭhimānamaññanānaṃ pasaṅgo eva natthīti yathā ‘‘asmī’’ti padena diṭṭhimānamaññanā vuttā honti, evaṃ taṇhāmaññitāpīti vuttaṃ <bold>‘‘asmīti padena taṇhāmaññitaṃ vutta’’</bold>nti. <bold>Ayamahamasmīti padena diṭṭhimaññita</bold>nti etarahi labbhamānadiṭṭhivatthuvaseneva. <bold>Bhavissa</bold>nti anāgatadiṭṭhivatthuparikappanavaseneva diṭṭhimaññitaṃ. Yebhuyyena hi anāgatāliṅganā sassatadiṭṭhi. Ucchedavasena diṭṭhimaññitamevāti ānetvā sambandho. <bold>Rūpītiādīni</bold> padāni. <bold>Sassatassevā</bold>ti sassatagāhasseva pabhedadīpanāni. Yasmā maññitaṃ ābādhavasena <bold>rogo,</bold> antodosavasena <bold>gaṇḍo,</bold> aṅganikantavasena <bold>sallaṃ, tasmā imehi</bold> taṇhādīhi kilesehi pākaṭacalanavasena <bold>iñjanti ceva,</bold> apākaṭasañcalanavasena <bold>phandanti ca. Papañcitaṃ</bold> saṃsāre cirāyanaṃ daṭṭhabbaṃ, khandhasantānassa vā vitthāraṇaṃ. <bold>Pamattākārappattā</bold> mucchanākārappattā. <bold>Tesa</bold>nti taṇhādiṭṭhikilesānaṃ. <bold>Ākāradassanattha</bold>nti pavattiākāradassanatthaṃ.</paragraph>
    <paragraph line="479"><bold>Māno</bold> nāma ‘‘seyyohamasmī’’tiādinā majjanākārappavatti. <bold>Taṇhāya sampayuttamānavasenā</bold>ti kasmā vuttaṃ? Nanu sabbo māno taṇhāsampayutto? Sati hi byabhicāre visesanaṃ icchitabbanti. Saccametaṃ, taṇhā pana atthi mānassa paccayabhūtā, atthi mānassa appaccayabhūtā, yato māno aniyato vuccati. Tathā hi paṭṭhāne ‘‘saṃyojanaṃ dhammaṃ paṭicca saṃyojano dhammo uppajjati hetupaccayā’’ti ettha saṃyojanāni saṃyojanehi yathālābhaṃ yojetvā dassitayojanāya ‘‘kāmarāgasaṃyojanaṃ paṭicca mānasaṃyojanaṃ avijjāsaṃyojana’’nti vatvā ‘‘kāmarāgasaṃyojanaṃ paṭicca avijjāsaṃyojana’’nti, ‘‘mānasaṃyojanaṃ paṭicca bhavarāgasaṃyojanaṃ avijjāsaṃyojana’’nti ca vatvā ‘‘bhavarāgasaṃyojanaṃ paṭicca avijjāsaṃyojana’’nti vuttaṃ. Ettha ca kāmarāgabhavarāgasaṃyojanehi mānassa aniyatabhāvo pakāsito. Tattha yā taṇhā balavatī, taṃ sandhāya idaṃ vuttaṃ <bold>‘‘taṇhāya sampayuttamānavasenā’’</bold>ti. Balavataṇhāsampayutto hi māno sayampi balavā hutvā asmīti savisesaṃ majjanavasena pavattatīti.</paragraph>
    <paragraph line="480"><bold>Diṭṭhivasenā</bold>ti <pageBreak edition="Myanmar" number="2.0352" /><pageBreak edition="Vipassana Research Institut" number="2.0066" /> mānamūlakadiṭṭhivasena. ‘‘Seyyohamasmī’’tiādinā hi bahulamānupetassa puggalassa rūpādīsu ekaṃ uddissa ayamahamasmīti diṭṭhiyā uppannāya mānassa appahīnattā mānopi tattha tattheva uppajjati. Iti mānamūlakaṃ diṭṭhiṃ sandhāyāha <bold>‘‘ayamahamasmīti diṭṭhivasena vutta’’</bold>nti. Codako pana imamatthaṃ ajānanto anupalabbhamānameva sampayogatthaṃ gahetvā <bold>‘‘nanu cā’’</bold>tiādinā codeti. Itaro <bold>‘‘āma natthī’’</bold>ti tamatthaṃ sampaṭicchitvā <bold>‘‘mānassa panā’’</bold>tiādinā parihāramāha. Tassattho vutto eva.</paragraph>
    <centered line="481">Yavakalāpisuttavaṇṇanā niṭṭhitā.</centered>
    <centered line="482">Āsīvisavaggavaṇṇanā niṭṭhitā.</centered>
    <centered line="483">Catuttho paṇṇāsako.</centered>
    <centered line="484">Saḷāyatanasaṃyuttavaṇṇanā niṭṭhitā.</centered>
  </content>
</document>