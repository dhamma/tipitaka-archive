<?xml version="1.0"?>
<document>
<metadata>
<normativeSource>http://tipitaka.org/romn/cscd/s0304t.tik3.xml</normativeSource>
<archivePath>roman/tika/suttapitaka (tika)/samyuttanikaya (tika)/salayatanavagga-tika/4. jambukhadakasamyuttam.xml</archivePath>
<titlePath>4. Jambukhādakasaṃyuttaṃ - Saḷāyatanavagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">4. Jambukhādakasaṃyuttaṃ</chapter>
<subhead line="2">1. Nibbānapañhasuttavaṇṇanā</subhead>
<paragraph line="3" number="314"><bold>Nibbānaṃ</bold><pageBreak edition="M" number="2.0366" /><pageBreak edition="V" number="2.0079" /><bold>āgammā</bold>ti ettha <bold>āgammā</bold>ti sabbasaṅkhārehi nibbinnassa visaṅkhāraninnassa gotrabhunā vivaṭṭitamānasassa maggena sacchikaraṇenāti attho. Sacchikiriyamānañhi taṃ adhigantvā ārammaṇapaccayabhūtañca paṭicca adhipatipaccayabhūte ca tasmiṃ paramassāsabhāvena vimuttasaṅkhārassa paramagatibhāvena ca patiṭṭhānabhūte patiṭṭhāya khayasaṅkhāto maggo rāgādike khepetīti taṃsacchikaraṇābhāve rāgādīnaṃ anuppattinirodhagamanābhāvato <bold>‘‘nibbānaṃ āgamma rāgo khīyatī’’</bold>ti vuttaṃ.</paragraph>
<paragraph line="4"><bold>Imināva suttenā</bold>ti imināva jambukhādakasuttena. <bold>Kilesakkhayamattaṃ nibbānanti vadeyya</bold> ‘‘rāgakkhayo’’tiādinā sutte āgatattā. ‘‘Kilesakkhayamatta’’nti avisesena vuttattā āha <bold>‘‘kassā’’</bold>tiādi. <bold>Addhā attanoti vakkhati</bold> ‘‘parassa kilesakkhayena parassa nibbānasampatti na yuttā’’ti. Nibbānārammaṇakaraṇena gotrabhukkhaṇe kilesakkhayappattitā ca āpannāti āha – <bold>‘‘kiṃ pana tesu akhīṇesuyevā’’</bold>tiādi. Nanu ārammaṇakaraṇamattena kilesakkhayo anuppattoti na sakkā vattuṃ. Cittañhi atītānāgatādisabbaṃ ālambanaṃ karoti, na nipphannamevāti. Gotrabhūpi maggena yā kilesānaṃ anuppattidhammatā kātabbā, taṃ ārabbha pavattissatīti? Na, appattanibbānassa nibbānārammaṇañāṇābhāvato. Na hi aññe dhammā viya nibbānaṃ, taṃ pana atigambhīrattā appattena ālambituṃ na sakkā, tasmā tena gotrabhunā pattabbena tikālikasabhāvātikkantagambhīrabhāvena bhavitabbaṃ, kilesakkhayamattataṃ vā icchato gotrabhuto puretaraṃ nipphannena kilesakkhayena bhavitabbaṃ. Appattakilesakkhayārammaṇakaraṇe hi sati gotrabhuto puretaracittānipi ālambeyyunti.</paragraph>
<paragraph line="5"><bold>Tasmā</bold>tiādi vuttasseva atthassa nigamanaṃ. <bold>Taṃ panetaṃ</bold> nibbānaṃ. <bold>Rūpino dhammā arūpino dhammātiādīsū</bold>ti <bold>ādi</bold>saddena lokuttaraanāsavādīnaṃ saṅgaho daṭṭhabbo. Arūpadhammādibhāvaggahaṇena cassa <pageBreak edition="V" number="2.0080" /> parinipphannatā dīpitā. Tenāha <bold>‘‘na kilesakkhayamattamevā’’</bold>ti. Kilesakkhayamattatāya <pageBreak edition="M" number="2.0367" /> hi sati nibbānassa bahutā āpajjati ‘‘yattakā kilesā khīyanti, tattakāni nibbānānī’’ti. Abhāvassabhāvato gambhīrādibhāvo asaṅkhatādibhāvo ca na siyā, vutto ca so nibbānassa, tasmāssa paccetabbo parinipphannabhāvo. Yasmā ca sammutisaccārammaṇaṃ saṅkhatadhammārammaṇaṃ vā samucchedavasena kilese pajahituṃ na sakkoti, yato mahaggatañāṇaṃ vipassanāñāṇaṃ vā kilesavikkhambhanavasena tadaṅgavasena vā pajahati, tasmā ariyamaggañāṇassa sammutisaccasaṅkhatadhammārammaṇehi viparītasabhāvena ārammaṇena bhavitabbaṃ. Tathā hi taṃ samucchedavasena kilese pajahīti evaṃ parinipphannāsaṅkhatasabhāvaṃ nibbānanti niṭṭhamettha gantabbanti.</paragraph>
<centered line="6">Nibbānapañhasuttavaṇṇanā niṭṭhitā.</centered>
<subhead line="7">3-15. Dhammavādīpañhasuttādivaṇṇanā</subhead>
<paragraph line="8" number="316-328"><bold>Pahāya gatattā</bold>ti ariyamaggena jahitvā ñāṇagamanena gatattā. <bold>Suṭṭhu gatā</bold>ti sammā gatā paṭipannāti <bold>sugatā. Parijānanattha</bold>nti tīhi pariññāhi parijānanatthaṃ. <bold>Dukkhasaṅkhāto</bold>ti ‘‘dukkha’’nti saṅkhātabbo viditabbo ca <bold>dukkhasabhāvo</bold> dhammo <bold>dukkhadukkhatā</bold>. Yasmā dukkhavedanāvinimuttasaṅkhatadhamme sukhavedanāya ca yathā idha saṅkhāradukkhatā vipariṇāmadukkhatāti dukkhapariyāyo niruppateva, tasmā dukkhasabhāvo dhammo ekena dukkhasaddena visesetvā vutto <bold>‘‘dukkhadukkhatā’’</bold>ti. <bold>Sesapadadvaye</bold>ti saṅkhāradukkhatā vipariṇāmadukkhatāti etasmiṃ padadvaye. Saṅkhārabhāvena dukkhasabhāvo <bold>saṅkhāradukkhatā</bold>. Sukhassa vipariṇāmanena dukkhasabhāvo <bold>vipariṇāmadukkhatā</bold>.</paragraph>
<centered line="9">Dhammavādīpañhasuttādivaṇṇanā niṭṭhitā.</centered>
<subhead line="10">16. Dukkarapañhasuttavaṇṇanā</subhead>
<paragraph line="11" number="329"><bold>Pabbajjāyā</bold>ti <pageBreak edition="M" number="2.0368" /> pabbajitapaṭipattiyaṃ. <bold>Dhammānudhammappaṭipanno bhikkhū</bold>ti dhammānudhammaṃ paṭipajjamāno bhikkhu. <bold>Pāta</bold>nti pāto. <bold>Nacirassa</bold>nti khippameva. Tenāha <bold>‘‘lahuyevā’’</bold>ti.</paragraph>
<centered line="12">Dukkarapañhasuttavaṇṇanā niṭṭhitā.</centered>
<centered line="13">Jambukhādakasaṃyuttavaṇṇanā niṭṭhitā.</centered>
</body>
</document>