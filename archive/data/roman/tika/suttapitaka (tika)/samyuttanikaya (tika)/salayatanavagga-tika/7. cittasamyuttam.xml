<?xml version="1.0"?>
<document>
<metadata>
<normativeSource>http://tipitaka.org/romn/cscd/s0304t.tik6.xml</normativeSource>
<archivePath>roman/tika/suttapitaka (tika)/samyuttanikaya (tika)/salayatanavagga-tika/7. cittasamyuttam.xml</archivePath>
<titlePath>7. Cittasaṃyuttaṃ - Saḷāyatanavagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">7. Cittasaṃyuttaṃ</chapter>
<subhead line="2">1. Saṃyojanasuttavaṇṇanā</subhead>
<paragraph line="3" number="343"><bold>Bhogagāma</bold>nti <pageBreak edition="M" number="2.0371" /><pageBreak edition="V" number="2.0084" /> bhoguppattigāmaṃ. <bold>Pavattatī</bold>ti appaṭihataṃ hutvā pavattati paṭisambhidappattiyā.</paragraph>
<centered line="4">Saṃyojanasuttavaṇṇanā niṭṭhitā.</centered>
<subhead line="5">2. Paṭhamaisidattasuttavaṇṇanā</subhead>
<paragraph line="6" number="344"><bold>Avisāradattā</bold>ti pañhaṃ byākātuṃ veyyattiyābhāvena asamatthattā. Upāsako theresu byākātuṃ asakkontesu sayaṃ byākātukāmo pucchati, na vihesādhippāyo. Paṭhamavacanena abyākaronte disvāva punappunaṃ pucchitaṃ viheso viya hotīti katvā vuttaṃ <bold>‘‘vihesetī’’</bold>ti.</paragraph>
<centered line="7">Paṭhamaisidattasuttavaṇṇanā niṭṭhitā.</centered>
<subhead line="8">3. Dutiyaisidattasuttavaṇṇanā</subhead>
<paragraph line="9" number="345"><bold>Avantiyā</bold>ti avantiraṭṭhe, taṃ pana majjhimapadesato dakkhiṇadisāyaṃ. Tenāha <bold>‘‘dakkhiṇāpathe’’</bold>ti. <bold>Adhippāyenā</bold>ti tassa vacanassa anumodanādhippāyena vadati, na pana tato kiñci gahetukāmatādhippāyena.</paragraph>
<centered line="10">Dutiyaisidattasuttavaṇṇanā niṭṭhitā.</centered>
<subhead line="11">4. Mahakapāṭihāriyasuttavaṇṇanā</subhead>
<paragraph line="12" number="346"><bold>Tesaṃ anujānanto</bold>ti tesaṃ dāsakammakarānaṃ sesake yathāruci vicāraṇaṃ anujānanto. <bold>Kudhita</bold>nti balavatā sūriyasantāpena saṅkuthitaṃ <pageBreak edition="M" number="2.0372" />. Tenāha <bold>‘‘heṭṭhā’’</bold>tiādi. <bold>Atitikhiṇa</bold>nti ativiya tikkhadhātukaṃ. <bold>Asambhinnapada</bold>nti <pageBreak edition="V" number="2.0085" /> aññattha anāgatattā tipiṭake avomissakapadaṃ, idheva āgatapadanti attho. <bold>Paṭilīyamānenā</bold>ti paṭikaṃsena visesanena vilīyamānena kāyena.</paragraph>
<paragraph line="13"><bold>Ettha cā</bold>ti etasmiṃ adhiṭṭhāniddhikaraṇe. <bold>Abbhamaṇḍapaṃ katvā</bold>ti samantato chādanavasena maṇḍapaṃ viya meghapaṭalaṃ uppādetvā. <bold>Devo</bold>ti megho. <bold>Ekamekaṃ</bold> phusitakaṃ <bold>phusāyatu</bold> jālavinaddhaṃ viya vassatu. Evaṃ vuttappakārena nānāparikammaṃ nānādhiṭṭhānaṃ ekato parikammaṃ ekato adhiṭṭhānanti catukkamettha sambhavatīti dasseti <bold>‘‘ettha cā’’</bold>tiādinā. <bold>Yathā tathā</bold>ti yathāvuttesu catūsu pakāresu yena vā tena vā pakārena <bold>karontassa. Kataparikammassā</bold>ti ‘‘evaṃ vā evaṃ vā hotū’’ti pavattitaparikammacittassa. <bold>‘‘Parikammānantarenā</bold>ti adhiṭṭhānacittuppādanatthaṃ samāpannapādakajjhānato vuṭṭhāya adhiṭṭhānacittassa ekāvajjanavīthiyaṃ pavattaparikammaṃ sandhāya vutta’’nti vadanti.</paragraph>
<centered line="14">Mahakapāṭihāriyasuttavaṇṇanā niṭṭhitā.</centered>
<subhead line="15">5. Paṭhamakāmabhūsuttavaṇṇanā</subhead>
<paragraph line="16" number="347"> Elaṃ vuccati doso, taṃ etassa natthīti nelaṃ, taṃ aṅgaṃ etassāti <bold>nelaṅgo,</bold> suvisuddhasīlaguṇo. Tenāha ‘‘nelaṅganti kho, bhante, sīlānametaṃ adhivacana’’nti. Aṭṭhakathāyaṃ pana dosābhāvameva dassetuṃ <bold>‘‘nelaṅgoti niddoso’’</bold>ti vuttaṃ. <bold>Etaṃ bhikkhuṃ āgacchanta</bold>nti mahākappinattheraṃ sandhāya vuttaṃ. <bold>Attano diṭṭhena kathesī</bold>ti attano sabbaññutaññāṇena paccakkhato upalakkhitena atthena kathesi. <bold>Ayaṃ pana nayaggāhenā</bold>ti ayaṃ pana gahapati asutvā kevalaṃ nayaggāhena āha.</paragraph>
<centered line="17">Paṭhamakāmabhūsuttavaṇṇanā niṭṭhitā.</centered>
<subhead line="18">6. Dutiyakāmabhūsuttavaṇṇanā</subhead>
<paragraph line="19" number="348"><bold>Nirodhaṃ</bold><pageBreak edition="M" number="2.0373" /><bold>valañjeti</bold> anāgāmibhāvato. <bold>Ime saṅkhārā</bold>ti ime ‘‘kāyasaṅkhāro, vacīsaṅkhāro, cittasaṅkhāro’’ti vuccamānā tayo saṅkhārā. Saddatopi, atthatopi <bold>aññamaññaṃ missā,</bold> tato eva <bold>āluḷitā</bold> ākulā, <bold>avibhūtā</bold> dubbibhāvanā, <bold>duddīpanā</bold> asaṅkarato dīpetuṃ dukkarā. Tathā hi kusalacetanā eva ‘‘kāyasaṅkhāro’’tipi <pageBreak edition="V" number="2.0086" /> vuccati, ‘‘vacīsaṅkhāro’’tipi, ‘‘cittasaṅkhāro’’tipi. Assāsapassāsāpi katthaci ‘‘kāyasaṅkhāro’’ti, vitakkavicārāpi ‘‘vacīsaṅkhāro’’ti vuccanti, saññāvedanāpi ‘‘cittasaṅkhāro’’ti vuccanti. Tena vuttaṃ <bold>‘‘tathā hī’’</bold>tiādi. Tattha ākaḍḍhitvā gahaṇaṃ <bold>ādānaṃ,</bold> sampattassa hatthe karaṇaṃ <bold>gahaṇaṃ,</bold> gahitassa vissajjanaṃ <bold>muñcanaṃ,</bold> phandanaṃ <bold>copanaṃ pāpetvā</bold> nipphādetvā. <bold>Hanusañcopana</bold>nti kāyaviññattivasena pubbabhāge hanusañcopanaṃ katvā. Evañhi vacībhedakaraṇaṃ. <bold>Evaṃ ime</bold>tiādi yathāvuttassa atthassa nigamanaṃ.</paragraph>
<paragraph line="20"><bold>Padatthaṃ pucchati</bold> itarasaṅkhārehi padatthato visesaṃ kathāpessāmīti. <bold>Kāyanissitā</bold>ti ettha kāyanissitatā ca nesaṃ tabbhāvabhāvitāya veditabbā, na kāyassa nissayapaccayatāvasenāti dassento <bold>‘‘kāye sati honti, asati na hontī’’</bold>ti āha. <bold>Kāyo</bold>ti cettha karajakāyo daṭṭhabbo. <bold>Cittanissitā</bold>ti cittaṃ nissāya taṃ nissayapaccayabhūtaṃ labhitvā uppannā.</paragraph>
<paragraph line="21">‘‘Samāpajjāmī’’ti padassa samīpe vuccamānaṃ ‘‘samāpajjissa’’nti padaṃ āsannānāgatakālavācī eva bhavituṃ yuttaṃ, na itaranti āha – <bold>‘‘padadvayena nevasaññānāsaññāyatanasamāpattikālo kathito’’</bold>ti. Tayidaṃ tassa tathā vattabbatāya vuttaṃ, na pana tassa tathā cittapavattisambhavato. Samāpannepi eseva nayo. <bold>Purimehī</bold>ti ‘‘samāpajjissaṃ samāpajjāmī’’ti dvīhi padehi. <bold>Pacchimenā</bold>ti ‘‘samāpanno’’ti padena.</paragraph>
<paragraph line="22"><bold>Bhāvitaṃ hoti</bold> uppāditaṃ hoti nirodhasamāpannatthāya. Anupubbasamāpattisamāpajjanasaṅkhātāya nirodhabhāvanāya taṃ cittaṃ bhāvitaṃ hoti. Tenāha <bold>‘‘yaṃ ta’’</bold>ntiādi. <bold>Dutiyajjhāneyevā</bold>ti dutiyajjhānakkhaṇe <bold>nirujjhati</bold>. Tattha anuppajjanato anuppādanato heṭṭhā nirodhoti adhippeto. Catunnaṃ arūpakkhandhānaṃ tajjā parikammasiddhā yā appavatti <pageBreak edition="M" number="2.0374" />, tattha ‘‘nirodhasamāpattisaññā’’ti, yā nesaṃ tathā appavatti. Sā <bold>‘‘antonirodhe nirujjhatī’’</bold>ti vuttā.</paragraph>
<paragraph line="23">‘‘Cittasaṅkhāro niruddho’’ti vacanato tadaññesaṃ anirodhaṃ icchantānaṃ vādaṃ dassento <bold>‘‘cittasaṅkhāro niruddhoti vacanato’’</bold>tiādiṃ vatvā tattha atippasaṅgadassanamukhena taṃ vādaṃ nisedhetuṃ <bold>‘‘te vattabbā’’</bold>tiādimāha. <bold>Abhinivesaṃ akatvā</bold>ti yathāgate byañjanamatte abhinivesaṃ akatvā. <bold>Ācariyānaṃ naye</bold>ti ācariyānaṃ paramparāgate dhammanaye dhammanettiyaṃ <bold>ṭhatvā</bold>.</paragraph>
<paragraph line="24"><bold>Kiriyamayapavattasmi</bold>nti <pageBreak edition="V" number="2.0087" /> parittabhūmakakusalākusaladhammapabandhe <bold>vattamāne</bold>. Tasmiñhi vattamāne kāyika-vācasika-kiriyasampavatti hoti, dassana-savanādivasena ārammaṇaggahaṇe pavattamāneti attho. Tenāha – <bold>‘‘bahiddhārammaṇesu pasāde ghaṭṭentesū’’</bold>ti. <bold>Makkhitāni viyā</bold>ti puñchitāni viya honti ghaṭṭanāya vibādhitattā. Etenāyaṃ ghaṭṭanā pañcadvārikaviññāṇānaṃ vegasā uppajjanāya na ārammaṇanti dasseti. Tenevāha – <bold>‘‘antonirodhe pañca pasādā ativiya virocantī’’</bold>ti.</paragraph>
<paragraph line="25"><bold>Tato paraṃ sacittako bhavissāmī</bold>ti idaṃ atthato āpannaṃ gahetvā vuttaṃ – ‘‘ettakaṃ kālaṃ acittako bhavissāmī’’ti eteneva tassa atthassa siddhattā. <bold>Yaṃ evaṃ bhāvita</bold>nti ettha visuṃ cittassa bhāvanā nāma natthi, addhānaparicchedaṃ pana katvā nirodhasamāpattatthāya kātabbaparikammabhāvanāya eva tassa sijjhanato.</paragraph>
<paragraph line="26"><bold>Sā panesā</bold> nirodhakathā. <bold>Dvīhi balehī</bold>ti samathavipassanābalehi. <bold>Tayo ca saṅkhārāna</bold>nti tiṇṇaṃ kāyavacīcittasaṅkhārānaṃ paṭippassaddhiyā. <bold>Soḷasahi ñāṇacariyāhī</bold>ti aniccānupassanādīnaṃ aṭṭhannaṃ anupassanāñāṇānaṃ, aṭṭhannañca maggaphalañāṇānaṃ vasena imāhi soḷasahi ñāṇappavattīhi. <bold>Navahi samādhicariyāhī</bold>ti aṭṭha samāpattiyo aṭṭha samādhicariyā, tāsaṃ upacārasamādhi samādhibhāvasāmaññena ekā samādhicariyāti evaṃ navahi samādhicariyāhi. <bold>Vasībhāvatāpaññā</bold>ti vasībhāvatāsaṅkhātā paññā. <bold>Sabbākārena visuddhimagge kathitā,</bold> te tāva ākārā <pageBreak edition="M" number="2.0375" /> tiṭṭhantu, sarūpamattassa panassa vattabbanti āha – <bold>‘‘ko panāyaṃ nirodho nāmā’’</bold>ti. Yadi khandhānaṃ appavatti, <bold>atha kimatthametaṃ</bold> jhānasukhādiṃ viya <bold>samāpajjantī</bold>ti āha <bold>‘‘saṅkhārāna’’</bold>ntiādi.</paragraph>
<paragraph line="27"><bold>Phalasamāpatticitta</bold>nti arahattaṃ anāgāmiphalacittaṃ. ‘‘Tato paraṃ bhavaṅgasamaye’’ti vuttattā āha <bold>‘‘kiṃ pana…pe… na samuṭṭhāpetī’’</bold>ti. <bold>Samuṭṭhāpeti</bold> rūpasamuppādakattā. <bold>Imassā</bold>ti nirodhaṃ samāpannabhikkhuno. <bold>Sā na samuṭṭhāpetī</bold>ti sā catutthajjhānikā phalasamāpatti na samuṭṭhāpeti assāsapassāse. Phalasamāpattiyā catutthajjhānikabhāvo kathaṃ nicchitoti āha – <bold>‘‘kiṃ vā etenā’’</bold>tiādi. Vakkhamānākārenapi parihāro hotīti. <bold>Santasamāpattito</bold>ti nirodhasamāpattimeva sandhāya vadati. <bold>Abbohārikā honti</bold> atisukhumasabhāvattā, sañjīvattherassa pubbe samāpattikkhaṇe assāsapassāsā abbohārikabhāvaṃ gacchanti. Tena vuttaṃ <bold>‘‘bhavaṅgasamayenevetaṃ kathita’’</bold>nti.</paragraph>
<paragraph line="28"><bold>Kiriyamaya</bold><pageBreak edition="V" number="2.0088" /><bold>…pe… uppajjatī</bold>ti kasmā vuttaṃ? Nanu bhavaṅguppattikālampi vitakkavicārā uppajjantevāti? Kiñcāpi uppajjanti, vacīsaṅkhāralakkhaṇappattā pana na hontīti imamatthaṃ dassetuṃ <bold>‘‘kiṃ bhavaṅga’’</bold>ntiādi vuttaṃ.</paragraph>
<paragraph line="29"><bold>Suññato phassotiādayo saguṇenapi ārammaṇenā</bold>ti ārammaṇabhūtametaṃ. <bold>Suññatā nāma phalasamāpatti</bold> niccasukhaattasabhāvato suññattā. <bold>‘‘Suññato phasso’’ti vuttaṃ</bold> vuttanayena suññasabhāvattā. <bold>Animittā nāma phalasamāpatti</bold> rāganimittādīnaṃ abhāvato. <bold>Appaṇihitā nāma phalasamāpatti</bold> rāgapaṇidhiādīnamabhāvato. Sesaṃ vuttanayameva. Tenāha <bold>‘‘animittappaṇihitesupi eseva nayo’’</bold>ti. <bold>Rāganimittādīna</bold>nti ettha <bold>ādi</bold>-saddena saṅkhāranimittassapi saṅgaho daṭṭhabbo. Yadaggena phalasamāpattisamphasso suññato nāma, tadaggena phalasamāpattipi suññatā nāma, phassasīsena pana desanā āgatāti tathā vuttaṃ. Animittappaṇihitesupi eseva nayo.</paragraph>
<paragraph line="30">Āgamanaṃ ettha, etāyāti vā āgamanikā, sā eva <bold>āgamaniyā</bold> ka-kārassa ya-kāraṃ katvā. <bold>Vuṭṭhāti</bold> nimittato maggassa uppādanena. <bold>Animittā nāma</bold> niccanimittassa ugghāṭanato. Ettha ca vuṭṭhānameva pamāṇaṃ, na <pageBreak edition="M" number="2.0376" /> pariggahadassanāni. <bold>Appaṇihitā nāma</bold> sukhapaṇidhiyā paṭipakkhato. <bold>Suññatā nāma</bold> attadiṭṭhiyā ujupaṭipakkhattā sattasuññatāya sudiṭṭhattā. <bold>Maggo animitto nāma</bold> vipassanāgamanato. <bold>Phalaṃ animittaṃ nāma</bold> maggāgamanato. <bold>Vikappo āpajjeyya</bold> āgamanassa vavatthānassa abhāvena, vipassanāya animittādināmalābho avavatthitoti adhippāyo. Tena vuttaṃ <bold>‘‘tasmā’’</bold>tiādi. Yasmā pana sā maggavuṭṭhānakāle evarūpāpi hotīti tassa vasena maggaphalānaṃ viya phassassapi pavattirūpattā yathāvutto vikappo anavasaroti daṭṭhabbaṃ. <bold>Tayo phassā phusantī</bold>ti puggalabhedavasena vuttaṃ. Na hi ekaṃyeva puggalaṃ etasmiṃ khaṇe tayo phassā phusanti. ‘‘Tividho phasso phusatī’’ti vā bhavitabbaṃ. Yasmā pana ‘‘nirodhaphalasamāpattiyā vuṭṭhitassā’’tiādi yassa yathāvuttā tayo eva phassā sambhavanti, tassa anavasesaggahaṇavaseneva vuttaṃ <bold>‘‘tayo phassā phusantī’’</bold>ti.</paragraph>
<paragraph line="31"><bold>Nibbānaṃ viveko nāma</bold> sabbasaṅkhāravivittabhāvato. Tasmiṃ viveke ekanteneva ninnapoṇattā eva hi te paṭippassaddhasabbussukkā uttamapurisā catunnaṃ khandhānaṃ appavattiṃ anavasesaggahaṇalakkhaṇaṃ nirodhasamāpattiṃ samāpajjantīti.</paragraph>
<centered line="32">Dutiyakāmabhūsuttavaṇṇanā niṭṭhitā.</centered>
<subhead line="33">7. Godattasuttavaṇṇanā</subhead>
<paragraph line="34" number="349"><bold>Nesa</bold>nti <pageBreak edition="V" number="2.0089" /> appamāṇacetovimutti-ākiñcaññacetovimuttisaññitānaṃ jhānānaṃ. Atthopi nānāti ānetvā yojanā. Pharaṇaappamāṇatāya <bold>‘‘appamāṇā cetovimuttī’’</bold>ti laddhanāmaṃ brahmavihārajjhānanti āha <bold>‘‘bhūmantarato’’</bold>tiādi. <bold>Ākiñcaññā cetovimuttī</bold>ti ākiñcaññāyatanajjhānanti āha <bold>‘‘bhūmantarato’’</bold>tiādi. <bold>Vipassanā</bold>ti aniccānupassanā, sabbāpi vā. <bold>Pamāṇakaraṇo</bold> nāma yassa sayaṃ uppajjati, tassa guṇābhāvadassanavasena pamāṇakaraṇato.</paragraph>
<paragraph line="35"><bold>Pharaṇaappamāṇatāyā</bold>ti <pageBreak edition="M" number="2.0377" /> pharaṇavasena appamāṇagocaratāya. <bold>Nibbānampi appamāṇameva</bold> pamāṇagocarānaṃ kilesānaṃ ārammaṇabhāvassapi anāgamanato. <bold>Khala</bold>nti khale pasāritasālisīsādibhaṇḍaṃ. <bold>Kiñcehī</bold>ti maddassu. Tenāha <bold>‘‘maddanaṭṭho’’</bold>ti. Ārammaṇabhūtaṃ, palibuddhakaṃ vā natthi etassa kiñcananti akiñcanaṃ, akiñcanameva <bold>ākiñcaññaṃ</bold>.</paragraph>
<paragraph line="36"><bold>Rūpanimittassā</bold>ti kasiṇarūpanimittassa. <bold>Na gahitā</bold>ti sarūpato na gahitā, atthato pana gahitā eva. Tenāha – <bold>‘‘sā suññā rāgenātiādivacanato sabbattha anupavitthāvā’’</bold>ti.</paragraph>
<paragraph line="37"><bold>Nānā</bold>ti saddavasena. <bold>Ekatthā</bold>ti ārammaṇavasena ārammaṇabhāvena ekasabhāvā. Tenāha <bold>‘‘appamāṇaṃ…pe… ekatthā’’</bold>ti. <bold>Ārammaṇavasenā</bold>ti ārammaṇassa vasena. Cattāro hi maggā, cattāri phalāni ārammaṇavasena nibbānapaviṭṭhatāya ekatthā ekārammaṇā. <bold>Aññasmiṃ pana ṭhāne</bold>ti idaṃ visuṃ visuṃ gahetvā vuttaṃ appamāṇādi pariyāyavuttaṃ, nibbānaṃ ārabbha pavattanato. Tasmā <bold>‘‘aññasmi’’</bold>nti idaṃ tena tena pariyāyena tattha tattha āgatabhāvaṃ sandhāya vuttaṃ.</paragraph>
<centered line="38">Godattasuttavaṇṇanā niṭṭhitā.</centered>
<subhead line="39">8. Nigaṇṭhanāṭaputtasuttavaṇṇanā</subhead>
<paragraph line="40" number="350"><bold>Āgatāgamo</bold>ti vācuggatapariyattidhammo. <bold>Viññātasāsano</bold>ti paṭividdhasatthusāsano. Tenāha <bold>‘‘anāgāmī’’</bold>tiādi. <bold>Naggabhogga</bold>nti avasanabhāvena naggaṃ, kuṭilajjhāsayatāya bhoggaṃ, tato eva <bold>nissirikaṃ</bold>. Naggatāya hi so rūpena nissiriko, bhoggatāya cittena. <bold>Bhagavato saddhāyā</bold>ti bhagavati saddhāya. Tasmiṃ saddahanā okappanā tassa saddhātipi vattabbataṃ labhati. <bold>Gacchāmī</bold>ti āgacchāmi, bujjhāmīti attho. Etaṃ nigaṇṭhena pucchitamatthamāha.</paragraph>
<paragraph line="41"><bold>Kāyaṃ</bold><pageBreak edition="V" number="2.0090" /><bold>unnāmetvā</bold>ti kāyaṃ abbhunnāmetvā. <bold>Kucchiṃ nīharitvā</bold>ti piṭṭhiyā ninnamanena kucchiṃ purato nīharitvā. <bold>Gīvaṃ</bold> pasāraṇavasena <bold>paggayha</bold> paggahetvā <pageBreak edition="M" number="2.0378" /><bold>sabbaṃ disaṃ pekkhamāno</bold>. Sabbamidaṃ nigaṇṭhassa pahaṭṭhākāradassanatthaṃ ‘‘idāni samaṇassa gotamassa upari vādaṃ āropetuṃ labbhatī’’ti. Tenāha <bold>‘‘vātaṃ vā so’’</bold>tiādi. <bold>Sakāraṇā</bold>ti yuttisahitā. <bold>Pañhamaggo</bold>ti pañhasaṅkhāto vīmaṃsā, evaṃ bhavitabbanti citteneva parivīmaṃsā pañhā. <bold>Eko uddeso</bold>ti ekaṃ uddisanaṃ atthassa saṃkhittavacanaṃ. <bold>Veyyākaraṇa</bold>nti niddisanaṃ atthassa vicāretvā kathanaṃ. <bold>Eva</bold>nti iminā nayena. <bold>Sabbatthā</bold>ti sabbesu pañhuddesaveyyākaraṇesu attho vitthārato veditabbo.</paragraph>
<centered line="42">Nigaṇṭhanāṭaputtasuttavaṇṇanā niṭṭhitā.</centered>
<subhead line="43">9. Acelakassapasuttavaṇṇanā</subhead>
<paragraph line="44" number="351"> Alaṃ samattho ariyabhāvāyāti <bold>alamariyo</bold>. Ñeyyajānanaṭṭhena ñāṇameva paccakkhato dassanaṭṭhena ñāṇadassanaṃ, soyeva atisayaṭṭhena <bold>ñāṇadassanaviseso</bold>. Pāvaḷā vuccati ānisadapadeso, taṃ pāvaḷaṃ rajoharaṇatthaṃ nipphoṭīyati etāyāti <bold>pāvaḷanipphoṭanā,</bold> morapiñchavatti.</paragraph>
<centered line="45">Acelakassapasuttavaṇṇanā niṭṭhitā.</centered>
<subhead line="46">10. Gilānadassanasuttavaṇṇanā</subhead>
<paragraph line="47" number="352"> Mattarājā nāma eko bhummadevo bhūtādhipati surāpotalarukkhanivāsī. Tena vuttaṃ <bold>‘‘mattarājakāle’’</bold>ti. <bold>‘‘Osadhitiṇavanappatīsū’’</bold>ti vatvā te yathākkamaṃ dassento <bold>‘‘harītakā…pe… rukkhesu cā’’</bold>ti āha. <bold>Patthanāvasena</bold> cittaṃ <bold>ṭhapehi. Samijjhissatī</bold>ti yathādhippāyaṃ samijjhissati. <bold>Tena hī</bold>ti yasmā taṃ devāpi āsannamaraṇaṃ maññanti, tasmā sā varameva bhavissati, taṃ tumhākaṃ dīgharattaṃ hitāya sukhāya bhavissatīti adhippāyo.</paragraph>
<centered line="48">Gilānadassanasuttavaṇṇanā niṭṭhitā.</centered>
<centered line="49">Cittasaṃyuttavaṇṇanā niṭṭhitā.</centered>
</body>
</document>