<?xml version="1.0"?>
<document>
<metadata>
<normativeSource>http://tipitaka.org/romn/cscd/s0304t.tik9.xml</normativeSource>
<archivePath>roman/tika/suttapitaka (tika)/samyuttanikaya (tika)/salayatanavagga-tika/10. abyakatasamyuttam.xml</archivePath>
<title>10. Abyākatasaṃyuttaṃ - Saḷāyatanavagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">10. Abyākatasaṃyuttaṃ</chapter>
<subhead line="2">1. Khemāsuttavaṇṇanā</subhead>
<paragraph line="3" number="410"><bold>Bimbisārassa</bold><pageBreak edition="M" number="2.0389" /><pageBreak edition="V" number="2.0100" /><bold>upāsikā</bold>ti bimbisārassa orodhabhūtā upāsikā. <bold>Paṇḍiccaṃ</bold>sikkhitabhāvena. <bold>Veyyattiyaṃ</bold>visāradabhāvena. <bold>Visāradā</bold>nāma tihetukapaṭisandhisiddhasābhāvikapaññā, tāya samannāgatā.</paragraph>
<paragraph line="4"><bold>Acchiddakagaṇanāya kusalo</bold>ti navantagaṇanāya kusalo. <bold>Aṅgulimuddāya gaṇanāya kusalo</bold>ti aṅgulikāya eva gaṇanāya kusalo seyyathāpi pādasikā. <bold>Piṇḍagaṇanāyā</bold>ti saṅkalanapaṭuppannakārino piṇḍavasena gaṇanā. <bold>Tathāgato</bold>ti khīṇāsavo, tathāgataṃ sandhāya pucchatīti khīṇāsavoti cassa arahattaphalavasibhāvitakhandhe upādāya ayaṃ paññatti hoti. Tesu khandhesu sati khīṇāsavā sattasaṅkhātā hontīti vohārena paññapetuṃ sakkā bhaveyya, asantesu na sakkā, tasmā paraṃ maraṇāti vuttattā tesaṃ abhāvā <bold>‘‘abyākatameta’’</bold>nti vuttaṃ. Yadi evaṃ tesaṃ abhāvato ‘‘na hoti tathāgato paraṃ maraṇā’’ti puṭṭhāya ‘‘āmā’’ti paṭijānitabbā siyā, taṃ pana sattasaṅkhātassa pucchitattā na paṭiññātanti daṭṭhabbaṃ. <bold>Yena rūpenā</bold>ti sattatathāgate vuttarūpaṃ sabbaññutathāgate paṭikkhipituṃ <bold>‘‘taṃ rūpa’’</bold>ntiādi vuttaṃ. <bold>Yaṃ upādāyā</bold>ti yaṃ khandhapañcakaṃ upādāya. <bold>Tadabhāvenā</bold>ti tassa khandhapañcakassa abhāvena. <bold>Tassā paññattiyā</bold>ti sattapaññattiyā abhāvaṃ. Niruddhaṃ na nidasseti.</paragraph>
<paragraph line="5">Khemāya theriyā vuttaṃ paṭhamaṃ suttaṃ bhagavato seṭṭhatthadīpanato aggapadāvacaraṃva hotīti vuttaṃ <bold>‘‘aggapadasmi’’</bold>nti.</paragraph>
<centered line="6">Khemāsuttavaṇṇanā niṭṭhitā.</centered>
<subhead line="7">2. Anurādhasuttavaṇṇanā</subhead>
<paragraph line="8" number="411"><bold>Idha</bold>saḷāyatanavagge saṅgāyanavasena saṅgītikārehi vuttaṃ.</paragraph>
<subhead line="9">3-8. Paṭhamasāriputtakoṭṭhikasuttādivaṇṇanā</subhead>
<paragraph line="10" number="412-417"><bold>Rūpamatta</bold>nti <pageBreak edition="M" number="2.0390" /><pageBreak edition="V" number="2.0101" />ettha <bold>matta</bold>-saddo visesanivattiattho. Ko pana so visesoti? Yo bāhiraparikappito idha tathāgatoti vuccamāno attā. <bold>Anupalabbhiyasabhāvo</bold>ti anupalabbhiyattā.</paragraph>
<centered line="11">Paṭhamasāriputtakoṭṭhikasuttādivaṇṇanā niṭṭhitā.</centered>
<subhead line="12">9. Kutūhalasālāsuttavaṇṇanā</subhead>
<paragraph line="13" number="418"><bold>Nānāvidha</bold>nti taṃtaṃdiṭṭhivādapaṭisaṃyuttaṃ aññampi vā nānāvidhaṃ tiracchānakathaṃ. Bahūnaṃ kutūhaluppattiṭṭhānatoti yojanā. <bold>Yāva ābhassarabrahmalokā gacchatī</bold>ti agginā kappavuṭṭhānakāle gacchati, taṃ sandhāya vuttaṃ. <bold>Imañca kāya</bold>nti imaṃ rūpakāyaṃ. <bold>Cuticittena nikkhipatī</bold>ti cuticittena bhijjamānena nikkhipati. Cuticittassa hi oraṃ sattarasamassa cittassa uppādakkhaṇe uppannaṃ kammajarūpaṃ cuticittena saddhiṃ nirujjhati, tato paraṃ kammajarūpaṃ na uppajjati. Yadi uppajjeyya, maraṇaṃ na siyā, cuticittaṃ rūpaṃ na samuṭṭhāpeti, āhārajassa ca asambhavo eva, utujaṃ pana vattateva. Yasmā paṭisandhikkhaṇe satto aññataraṇāya upapajjati nāma, cutikkhaṇe paṭisandhicittaṃ aladdhaṃ aññataraṇāya, tasmā vuttaṃ <bold>‘‘cutikkhaṇe…pe… hotī’’</bold>ti.</paragraph>
<centered line="14">Kutūhalasālāsuttavaṇṇanā niṭṭhitā.</centered>
<subhead line="15">10. Ānandasuttavaṇṇanā</subhead>
<paragraph line="16" number="419"><bold>Tesaṃ laddhiyā</bold>ti tesaṃ sassatavādānaṃ laddhiyā saddhiṃ <bold>etaṃ</bold>‘‘atthattā’’ti vacanaṃ ekaṃ abhavissa. Tato eva anulomaṃ taṃ nābhavissa ñāṇassāti asāraṃ etanti adhippāyo. <bold>Api nu metassā</bold>ti me etassa anattāti vipassanāñāṇassa anulomaṃ api nu abhavissa, vilomakameva tassa siyāti attho.</paragraph>
<centered line="17">Ānandasuttavaṇṇanā niṭṭhitā.</centered>
<subhead line="18">11. Sabhiyakaccānasuttavaṇṇanā</subhead>
<paragraph line="19" number="420">Yassapa’ssāti <pageBreak edition="M" number="2.0391" /><pageBreak edition="V" number="2.0102" />pāṭhassa ayaṃ piṇḍattho ‘‘āvuso’’tiādi. Tatthāyaṃ sambandho – āvuso, yassapi puggalassa tīṇi vassāni vuṭṭho, ettakena kālena ‘‘hetumhi sati rūpītiādipaññāpanā hoti, asati na hotī’’ti ettakaṃ byākaraṇaṃ bhaveyya, tassa puggalassa ettakameva bahu, ko pana vādo atikkante! Ito atikkante dhammadesanānaye vādoyeva vattabbameva natthīti therassa pañhabyākaraṇaṃ sutvā paribbājako pītisomanassaṃ pavedesi.</paragraph>
<centered line="20">Sabhiyakaccānasuttavaṇṇanā niṭṭhitā.</centered>
<centered line="21">Abyākatasaṃyuttavaṇṇanā niṭṭhitā.</centered>
<centered line="22">Sāratthappakāsiniyā saṃyuttanikāya-aṭṭhakathāya</centered>
<centered line="23">Saḷāyatanavaggavaṇṇanāya līnatthappakāsanā samattā.</centered>
</body>
</document>