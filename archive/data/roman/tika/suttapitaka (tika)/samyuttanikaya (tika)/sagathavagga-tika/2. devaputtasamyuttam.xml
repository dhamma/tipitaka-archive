<?xml version="1.0"?>
<document>
<metadata>
<normativeSource>http://tipitaka.org/romn/cscd/s0301t.tik2.xml</normativeSource>
<archivePath>roman/tika/suttapitaka (tika)/samyuttanikaya (tika)/sagathavagga-tika/2. devaputtasamyuttam.xml</archivePath>
<title>2. Devaputtasaṃyuttaṃ - Sagāthāvagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">2. Devaputtasaṃyuttaṃ</chapter>
<title line="2">1. Paṭhamavaggo</title>
<subhead line="3">1. Paṭhamakassapasuttavaṇṇanā</subhead>
<paragraph line="4" number="82">Devassa <pageBreak edition="V" number="1.0125" /><pageBreak edition="M" number="1.0142" />putto <bold>devaputto</bold>. Devānaṃ janakajanetabbasambandhābhāvato kathamayaṃ devaputtoti vuccatīti āha <bold>‘‘devānaṃ hī’’</bold>tiādi. ‘‘Apākaṭo aññataroti vuccatī’’ti idaṃ yebhuyyavasena vuttaṃ. Pākaṭopi hi katthaci ‘‘aññataro’’ti vuccati. Heṭṭhā devatāsaṃyutte ‘‘apākaṭā aññatarā devatā’’ti vatvā idha ‘‘pākaṭo devaputto’’ti vuttaṃ. Tathā hissa <bold>kassapo</bold>ti gottanāmaṃ gahitaṃ, tañca kho purimajātisiddhasamaññāvasena. Anusāsanaṃ anusāso, taṃ <bold>anusāsaṃ. Bhikkhuniddesa</bold>nti bhikkhusaddassa niddesaṃ. <bold>Bhikkhuovāda</bold>nti bhikkhubhāvāvahaṃ ovādaṃ. Yadi pana na assosi, kathamayaṃ pañhaṃ kathesīti? Aññato sutaṃ nissāya pañhaṃ kathesi, na pana bhagavato sammukhā sutabhāvena.</paragraph>
<paragraph line="5"><bold>Tesa</bold>nti yathāvuttānaṃ tiṇṇaṃ puggalānaṃ. <bold>‘‘Kathetukāmo cevā’’</bold>tiādinā hi catutthaṃ idha uddhaṭaṃ. Tattha ādito tiṇṇaṃ bhagavā pañhaṃ bhāraṃ na karoti ekekaṅgavekallato ceva aṅgadvayavekallato ca, catutthassa pana ubhayaṅgapāripūrattā bhāraṃ karotīti āha <bold>‘‘ayaṃ panā’’</bold>tiādi.</paragraph>
<paragraph line="6">Gāthāyaṃ <bold>‘‘subhāsitassā’’</bold>ti upayogatthe sāmivacananti āha <bold>‘‘subhāsitaṃ sikkheyyā’’</bold>ti. Catusaccādinissitaṃ buddhavacanaṃ sikkhanto catubbidhaṃ vacīsucaritaṃ sikkhati nāmāti āha <bold>‘‘catusaccanissitaṃ…pe… sikkheyyā’’</bold>ti. Avadhāraṇena tappaṭipakkhaṃ paṭinivatteti. <bold>Upāsitabba</bold>nti āsevitabbaṃ bhāvetabbaṃ bahulīkātabbaṃ. <bold>Aṭṭhatiṃsabhedaṃ kammaṭṭhāna</bold>nti idaṃ tassa vipassanāpadaṭṭhānataṃ hadaye ṭhapetvā vuttaṃ. Tathā hi vuttaṃ <bold>‘‘dutiyapadena adhipaññāsikkhā kathitā’’</bold>ti. Ye pana ‘‘dutiyapadena adhicittasikkhā cittavūpasamena adhipaññāsikkhā’’ti <pageBreak edition="V" number="1.0126" />paṭhanti, tesaṃ padena aṭṭhatiṃsappabhedakammaṭṭhānaṃ suddhasamathakammaṭṭhānasseva gahaṇaṃ daṭṭhabbaṃ. Yadi evaṃ ‘‘aṭṭhasamāpattivasenā’’ti idaṃ kathanti? ‘‘Taṃ vipassanādhiṭṭhānānaṃ samāpattīnaṃ vasena <pageBreak edition="M" number="1.0143" />kathita’’nti vadanti. Evañca katvā ‘‘dutiyapadena adhipaññāsikkhā’’ti idaṃ vacanaṃ samatthitaṃ hoti. Sikkhanaṃ nāma āsevananti āha <bold>‘‘bhāveyyāti attho’’</bold>ti. <bold>Upāsana</bold>nti payirupāsanaṃ. Tañca kho assutapariyāpuṇanakammaṭṭhānuggahādivasena dassento <bold>‘‘tampī’’</bold>tiādimāha. <bold>Adhisīlasikkhā kathitā</bold>lakkhaṇahāranayena. Vacīsucaritassa hi sīlasabhāvattā taggahaṇeneva tadekalakkhaṇaṃ kāyasucaritampi itarampi gahitamevāti. Ettha ca adhisīlasikkhāya cittaviveko, adhipaññāsikkhāya upadhiviveko, adhicittasikkhāya kāyaviveko kathito, kāyaviveko pana sarūpeneva pāḷiyaṃ gahitoti tividhassapi vivekassa pakāsitattaṃ daṭṭhabbaṃ. Sesaṃ suviññeyyameva.</paragraph>
<centered line="7">Paṭhamakassapasuttavaṇṇanā niṭṭhitā.</centered>
<subhead line="8">2. Dutiyakassapasuttavaṇṇanā</subhead>
<paragraph line="9" number="83"><bold>Dvīhi jhānehī</bold>ti ārammaṇalakkhaṇūpanijjhānalakkhaṇehi dvīhi jhānehi. <bold>Kammaṭṭhānavimuttiyā</bold>ti kammaṭṭhānānuyogaladdhāya vimuttiyā. Tena tadaṅgavikkhambhanavimuttiyo vadati. Satthusāsanassa hadayattā abbhantarattā <bold>hadayassa</bold>mānasassa, <bold>anupattiṃ</bold>paṭilābhamānasaṃ. Taṃ pana atthato aññā evāti āha <bold>‘‘arahatta’’</bold>nti. Taṃ pattukāmena ekantato vajjetabbataṇhādiṭṭhīnaṃ bhāve tassa anijjhanato, tadabhāve ijjhanato ca te uppādanavasena yadaggena nissito, tadaggena panāyampi tehi nissito nāma hotīti āha <bold>‘‘anissito’’</bold>tiādi. Arahattaṃ ānisaṃsitabbaṭṭhena ānisaṃsaṃ etassāti <bold>arahattānisaṃso</bold>. Arahattaṃ pattukāmassa pubbabhāgapaṭipadā icchitabbā. Tattha ca sabbapaṭhamo kammaṭṭhānaattānuyogo, so idha na gahitoti āha <bold>‘‘tantidhammo pubbabhāgo’’</bold>ti. Tattha <bold>tantidhammo</bold>ti pariyattidhammo.</paragraph>
<centered line="10">Dutiyakassapasuttavaṇṇanā niṭṭhitā.</centered>
<subhead line="11">3. Maghasuttavaṇṇanā</subhead>
<paragraph line="12" number="84"><bold>Magho</bold>ti <pageBreak edition="M" number="1.0144" />sakkassetaṃ nāmaṃ purimajātianugataṃ. <bold>Svevā</bold>ti sakko eva. <bold>Vatenā</bold>ti mātāpituupaṭṭhānādicārittadhammena <pageBreak edition="V" number="1.0127" />. <bold>Aññe</bold>ti upadhivepakkapāpadhamme abhibhavitvā. <bold>Asura</bold>nti indasattubhūtaṃ asuraṃ.</paragraph>
<centered line="13">Maghasuttavaṇṇanā niṭṭhitā.</centered>
<subhead line="14">4. Māgadhasuttavaṇṇanā</subhead>
<paragraph line="15" number="85"><bold>Catutthasuttaṃ vuttatthamevā</bold>ti devatāsaṃyutte saṃvaṇṇitatthameva, tasmā idha na vattabbo atthoti adhippāyo.</paragraph>
<centered line="16">Māgadhasuttavaṇṇanā niṭṭhitā</centered>
<subhead line="17">5. Dāmalisuttavaṇṇanā</subhead>
<paragraph line="18" number="86"><bold>Tena kāraṇenā</bold>ti tena padhānena kāraṇabhūtena, padhānakaraṇanimittanti attho. <bold>Yaṃ kiñci</bold>khuddakampi mahantampi hīnampi paṇītampi <bold>bhavaṃ. Āyatapaggaho</bold>ti dīgharattassa vīriyārambho. <bold>Kiccavosāna</bold>nti kiccaniṭṭhānaṃ. <bold>Tathevā</bold>ti yathā arahattuppattito pubbe, tato pacchāpi tatheva ‘‘buddhipaggaho’’ti vīriyaṃ daḷhaṃ karotūti kuppadhammaṃ viya maññamāno vadati. Diṭṭhadhammasukhavihārādiatthaṃ pana vīriyakaraṇaṃ icchitabbameva.</paragraph>
<paragraph line="19"><bold>Asaṃkiṇṇā</bold>ti avomissā evaṃ aññattha anāgatattā. Tenāha <bold>‘‘bhagavatā hī’’</bold>tiādi. Yadi evaṃ idheva kasmā etaṃ vuttanti āha <bold>‘‘idha panā’’</bold>tiādi. <bold>Patiṭṭha</bold>nti nadī nāma anavaṭṭhitatīrā, tattha patiṭṭhātabbaṭṭhānaṃ.</paragraph>
<centered line="20">Dāmalisuttavaṇṇanā niṭṭhitā.</centered>
<subhead line="21">6. Kāmadasuttavaṇṇanā</subhead>
<paragraph line="22" number="87"><bold>Pubbayogāvacaro</bold>ti <pageBreak edition="M" number="1.0145" />pubbe yogāvacaro purimattabhāve bhāvanamanuyutto. Ayaṃ kira kassapassa bhagavato sāsane pabbajitvāva bahūni vassasahassāni samaṇadhammaṃ akāsi, na pana visesaṃ nibbattesi. Tamatthaṃ kāraṇena saddhiṃ dassetuṃ <bold>‘‘bahalakilesatāyā’’</bold>tiādi vuttaṃ. <bold>Ekantaparisuddhassā</bold>ti yathā visesāvaho hoti <pageBreak edition="V" number="1.0128" />, evaṃ ekantena parisuddhassa sabbaso anupakkiliṭṭhassa. <bold>Sīlena samāhitā</bold>ti yathā sīlaṃ uparūpari visesāvahaṃ nibbedhabhāgiyañca hoti, evaṃ sammadeva āhitacittā suṭṭhu sampannacittā. Tathābhūtā tena samannāgatā hontīti āha <bold>‘‘samupetā’’</bold>ti. <bold>Patiṭṭhitasabhāvā</bold>ti sekkhattā eva yathādhigatadhammena niccalabhāvena adhiṭṭhitasabhāvā. Mayā tuṭṭhiyā gahitāya devaputto ‘‘dullabhā tuṭṭhī’’ti vakkhatīti bhagavā ‘‘tuṭṭhi hoti sukhāvahā’’ti avocāti āha <bold>‘‘upari pañhasamuṭṭhāpanattha’’</bold>nti. Pabbajito rukkhamūliko abbhokāsiko vā anagāriyupeto nāma hoti, senāsane pana vasanto kathanti āha <bold>‘‘sattabhūmike’’</bold>tiādi. <bold>Catupaccayasantoso</bold>ti bhāvanābhiyogasiddho catūsu paccayesu santoso. Tena cittavūpasamena tuṭṭhi laddhāti dasseti. <bold>Cittavūpasamabhāvanāyā</bold>ti cittakilesānaṃ vūpasamakarabhāvanāya, manacchaṭṭhānaṃ indriyānaṃ nibbisevanabhāvakaraṇena savisesaṃ cittassa vūpasamakarabhāvanāya rato manoti yojanā.</paragraph>
<paragraph line="23">Ettha ca indriyūpasamena cittasamādhānaṃ paripuṇṇaṃ hoti indriyabhāvanāya cittasamādhānassa akārakānaṃ dūrīkaraṇato. Adhicittasamādhānena catupaccayasantoso savisesaṃ parisuddho paripuṇṇo ca hoti paccayānaṃ alābhalābhesu pariccāgasabhāvato. Vuttanayena pana santuṭṭhassa yathāsamādinnaṃ sīlaṃ visujjhati pāripūriñca upagacchati, tathābhūto catusaccakammaṭṭhāne yutto maggapaṭipāṭiyā sabbaso kilese samucchindanto nibbānadiṭṭho hotīti imamatthaṃ dasseti <bold>‘‘ye rattindiva’’</bold>ntiādinā. <bold>Kiṃ na gacchissanti</bold>? Gamissantevāti ariyamaggabhāvanaṃ pahāya sammāpaṭipattiyā dukkarabhāvaṃ sandhāya sāsaṅkaṃ vadati. Tenāha <bold>‘‘ayaṃ pana duggamo bhagavā visamo maggo’’</bold>ti.</paragraph>
<paragraph line="24">Tattha <pageBreak edition="M" number="1.0146" />keci ‘‘ayaṃ panāti devaputto. So hi bhagavato ‘ariyā gacchantī’ti vacanaṃ sutvā ‘duggamo bhagavā’tiādimāhā’’ti vadanti, taṃ na yujjati. Yasmā ‘‘saccameta’’nti evamādipi tasseva vevacanaṃ katvā dassitaṃ, tasmā ‘‘yena maggena ariyā gacchantī’’ti tumhehi vuttaṃ, ayaṃ pana ‘‘duggamo bhagavā visamo maggo’’ti āha devaputto. Ariyamaggo kāmaṃ kadāci atidukkhā paṭipadātipi vuccati, tañca kho pubbabhāgapaṭipadāvasena, ayaṃ pana atīva sugamo sabbakilesaduggavivajjanato kāyaduccaritādivisamassa rāgādivisamassa ca dūrīkaraṇato na visamo. Tenāha <bold>‘‘pubbabhāgapaṭipadāyā’’</bold>tiādi. <bold>Assā</bold>ti ariyamaggassa. Ariyamaggassa hi adhisīlasikkhādīnaṃ paribundhitabbabhāgena bahū parissayā hontīti. <bold>Evaṃ vutto</bold>ti ‘‘duggamo visamo’’ti ca evaṃ vutto.</paragraph>
<paragraph line="25"><bold>Avaṃsirā</bold>ti anuṭṭhahanena adhobhūtauttamaṅgā. Kusalaṅgesu hi sammādiṭṭhi uttamaṅgā sabbaseṭṭhattā <pageBreak edition="V" number="1.0129" />, tañca anariyā patanti na uṭṭhahanti micchāpaṭipajjanato. Tenāha <bold>‘‘ñāṇasirenā’’</bold>tiādi. <bold>Anariyamagge</bold>ti micchāmagge. Tenāha <bold>‘‘visame magge’’</bold>ti. Taṃ magganato anariyā ariyānaṃ maggato apāpuṇanena pariccattā hutvā apāye sakalavaṭṭadukkhe ca patanti. <bold>Svevā</bold>ti svāyaṃ anariyehi kadācipi gantuṃ asakkuṇeyyo maggo ariyānaṃ visuddhasattānaṃ sabbaso samadhigamena <bold>samo hoti</bold>. Kāyavisamādīhi samannāgatattā <bold>visame sattakāye</bold>tesaṃ sabbasova pahānena sabbattha <bold>samāyeva</bold>.</paragraph>
<centered line="26">Kāmadasuttavaṇṇanā niṭṭhitā.</centered>
<subhead line="27">7. Pañcālacaṇḍasuttavaṇṇanā</subhead>
<paragraph line="28" number="88"><bold>Sambādhe</bold>ti sampīḷitataṇhākilesādinā sauppīḷatāya paramasambādhe. Ativiya saṅkāraṭṭhānabhūto hi nīvaraṇasambādho adhippeto. So hi duggahano tasmiṃ asati kāmaguṇasambādho anavasaro eva seyyathāpi mahākassapādīnaṃ. <bold>Okāsanti jhānassetaṃ nāmaṃ</bold>nīvaraṇasambādhābhāvato. Asambādhabhāvena hi jhānaṃ idha ‘‘okāso’’ti vuttaṃ, tañca kho accantāsambādhaṭṭhānatāya vipassanāpādakatāya <pageBreak edition="M" number="1.0147" />. Tathā hi pāḷiyaṃ ‘‘avindī’’tiādi vuttaṃ. Tattha <bold>avindī</bold>ti vindi paṭilabhi. <bold>Bhūrimedhaso</bold>ti mahāpañño, sapaññoti attho. <bold>Abujjhī</bold>ti bujjhi paṭivijjhi. Paṭilīno hutvā seṭṭho, paṭilīnānaṃ vā seṭṭhoti <bold>paṭilīnaseṭṭho</bold>. Mānussayavasena unnatabhāvato <bold>paṭilīno nāma pahīnamāno</bold>. <bold>Paṭilabhiṃsū</bold>ti kāmaguṇasambādhepi ‘‘ime kāmaguṇā mādisānaṃ kiṃ karissantī’’ti? Te abhibhuyya nibbānappattiyā sammāsatiṃ paṭilabhiṃsu. Tena sampayuttena lokuttarasamādhināpi suṭṭhu samāhitā.</paragraph>
<paragraph line="29">Ayaṃ kira devaputto ito purimavāre attabhāve paṭhamajjhānalābhī hutvā tato cavitvā brahmakāyikāsu nibbattitvā tattha jhānasukhaṃ anubhavitvā tato cuto idāni kāmabhave nibbatto, tasmā taṃ jhānaṃ sambhāvento ‘‘tādisassa nāma jhānasukhassa lābhī bhagavā’’ti tena guṇena bhagavantaṃ abhitthavanto <bold>‘‘sambādhe vatā’’</bold>ti gāthaṃ abhāsi. Athassa bhagavā yathā nāma aṭṭhasaṭṭhiyojanasatasahassubbedhasinerupabbatarājaṃ upādāya sāsapo na kiñci hoti, evaṃ anantāparimeyyabuddhaguṇe upādāya rūpāvacarapaṭhamajjhānaṃ na kiñci hotīti dassento <bold>‘‘ye sati’’</bold>ntiādinā anuttaraguṇādhigamaṃ pavedesi. Tattha <bold>sati</bold>nti vipassanāsatiyā saddhiṃ ariyamaggasatiṃ. <bold>Susamāhitā</bold>ti lokiyasamādhinā ceva lokuttarasamādhinā ca suṭṭhu samāhitā. Te <pageBreak edition="V" number="1.0130" />hi accantaṃ susamāhitā, na jhānamattalābhino akuppadhammattā. Keci ‘‘kammante susamāhitā’’ti pāṭhaṃ vatvā ‘‘maggasamāhitā’’ti atthaṃ vadanti.</paragraph>
<centered line="30">Pañcālacaṇḍasuttavaṇṇanā niṭṭhitā.</centered>
<subhead line="31">8. Tāyanasuttavaṇṇanā</subhead>
<paragraph line="32" number="89">Atītajātiyaṃ sayaṃkāravasena tāya diṭṭhiyā uppāditattā <bold>pubbe titthakaro</bold>. Tenāha <bold>‘‘diṭṭhi uppādetvā’’</bold>ti. Apare āhu ‘‘ayaṃ me satthāti gahaṇavasena titthakaro assa atthīti <bold>pubbe titthakaro,</bold>atītattabhāve titthakarasāvako’’ti. Te <bold>‘‘diṭṭhiṃ uppādetvā</bold>ti <pageBreak edition="M" number="1.0148" />tassa satthuno diṭṭhiṃ ādāya gahetvāti attho’’ti vadanti. <bold>Titthaṃ nāma dvāsaṭṭhi diṭṭhiyo</bold>tabbinimuttassa micchāvādassa abhāvato. Titthe niyuttāti titthikā, te eva <bold>titthiyā</bold>ti vuttā ka-kārassa ya-kāraṃ katvā. <bold>Tassā</bold>ti yathāvuttassa kalyāṇakammassa. <bold>Nissandenā</bold>ti phalabhāvena. <bold>Vīriyappaṭisaṃyuttā</bold>ti vīriyadīpanāti attho.</paragraph>
<paragraph line="33"><bold>Aniyamitaāṇattī</bold>ti aniyamavidhānaṃ aniyamavasena vidhivacanaṃ. <bold>Taṇhāsota</bold>nti taṇhāppabandhanaṃ. <bold>Nīharā</bold>ti samehi pajaha. <bold>Ekatta</bold>nti ekaggaṃ. Tenāha <bold>‘‘jhāna’’</bold>nti. <bold>Upapajjatī</bold>ti na uppajjati na pāpuṇātīti āha <bold>‘‘na paṭilabhatī’’</bold>ti. <bold>Na osakkeyyā</bold>ti na saṅkocaṃ āpajjeyya. Gharāvāsato paribbajanaṃ parito apagamoti <bold>paribbajo</bold>. Pabbajitavatasamādānassa adaḷhatāya ca tattha ca asakkaccakiriyāya <bold>sithilagahitā. Atireka</bold>nti pabbajjāya purimakālatopi adhikaṃ. <bold>Uparī</bold>ti uparūpari. <bold>Dukkaṭaṃ akatameva seyyo</bold>ti duccaritaṃ nāma sabbena sabbaṃ akatameva hitāvahaṃ.</paragraph>
<paragraph line="34"><bold>Yaṃ kiñcī</bold>ti yaṃ kiñci kammaṃ. <bold>Sithilaṃ kata</bold>nti asakkaccakāritāya sithilaṃ katvā pavattitaṃ. <bold>Evarūpamevā</bold>ti evarūpaṃ parāmaṭṭhasāmaññasadisameva pacchānutāpacariyādipaṭibhāgato. <bold>Saṃkiliṭṭhameva</bold>taṇhāsaṃkilesaupakkiliṭṭhattā. <bold>Āsaṅkitaparisaṅkita</bold>ntiādito samantatopi parehi saṅkitaṃ. Brahmacariyassa ādi ādibrahmacariyaṃ, tattha niyuttāti <bold>ādibrahmacariyikā,</bold>maggabrahmacariyassa pubbabhāgapaṭipadāti attho. Tenāha <bold>‘‘maggabrahmacariyassa ādibhūtā’’</bold>ti. <bold>Pubbapadhānabhūtā</bold>ti paṭhamārambhabhūtā.</paragraph>
<centered line="35">Tāyanasuttavaṇṇanā niṭṭhitā.</centered>
<subhead line="36">9. Candimasuttavaṇṇanā</subhead>
<paragraph line="37" number="90">Vimāne <pageBreak edition="V" number="1.0131" />gahite taṃnivāsīpi gahito hotīti vuttaṃ <bold>‘‘candavimānavāsī devaputto’’</bold>ti. <bold>Sabbadhī</bold>ti sabbasmā duggaṭṭhānā <bold>vippamuttosi</bold>bhagavā tvaṃ, tasmā mayhampi ito sambādhaṭṭhānato vippamokkhaṃ karohīti adhippāyo. Tenāha <bold>‘‘tassa me saraṇaṃ bhavā’’</bold>ti. <bold>Lokānukampakā</bold>ti sabbassa <pageBreak edition="M" number="1.0149" />lokassa anuggahā, tasmā tuyhampi etassapi candassa. <bold>Tādisā evā</bold>ti samānā eva. Pamuñcasīti pamuñcittha. Tenāha <bold>‘‘atītatthe vattamānavacana’’</bold>nti.</paragraph>
<centered line="38">Candimasuttavaṇṇanā niṭṭhitā.</centered>
<subhead line="39">10. Sūriyasuttavaṇṇanā</subhead>
<paragraph line="40" number="91"><bold>Andhabhāvakaraṇe</bold>ti lokassa andhakaraṇetipi apare. Tenāha <bold>‘‘tamasī’’</bold>ti. <bold>Virocatī</bold>ti vijjotati. Kāmaṃ devaputtavasena paṭhamaṃ devatā uddhaṭā, rāhuno pana payogo tassa vimāneti āha <bold>‘‘maṇḍalīti maṇḍalasaṇṭhāno’’</bold>ti. <bold>Vadati</bold>tadā mukhena gahitattā. Mukhena gahaṇañcettha ‘‘gilī’’ti adhippetaṃ, na ca ajjhoharaṇanti āha <bold>‘‘gilīti vadatī’’</bold>ti. Idāni tassa mukhena gahaṇasamatthataṃ dassetuṃ <bold>‘‘rāhussa hī’’</bold>tiādi vuttaṃ. <bold>So</bold>tiādi tassa candimasūriyānaṃ gahaṇakāraṇadassanaṃ. <bold>Adhivatthā devatā</bold>ti candimasūriyānaṃ paricārakadevatā. <bold>Vega</bold>nti javaṃ. So hi kenaci abhimukhaṃ atidunnivāro kammaniyāmasiddho. <bold>Matthaka</bold>nti kaṇṭhassa uparimadesaṃ. Keci ‘‘sīsamatthakamevā’’ti vadanti. <bold>Nikkhameyya</bold>vegassa tikkhasīghathāmabhāvato. <bold>Ākaḍḍhitvā</bold>ti attano gamanadisābhimukhaṃ ākaḍḍhitvā. <bold>Na</bold>nti rāhuṃ. Uddhaṃ ullaṅghetukāmampi <bold>onameyya</bold>. Padadvayenapi so mahāsarīro mahābalo, candimasūriyānaṃ pana gamanavego tena sabbathāpi dunnivāriyovāti dasseti. <bold>Vimānenā</bold>ti candaggahe candavimānena, sūriyaggahe sūriyavimānena ubhinnampi vimānena saheva. Amāvāsiyañhi dve vimānāni yojanamattantaritāni hutvā saheva pavattanti. Yadi dvepi devaputtā sotāpattiphalaṃ pattā, atha kasmā sūriyasutte eva ‘‘pajaṃ mama’’nti vuttaṃ, na candasutteti? ‘‘So ca kira na cirasseva tato cavitvā aññattha nibbatto, aññā eva ca devatā tattha vasi, yasmiṃ candaggahe bhagavā taṃ gāthaṃ abhāsi, na tathā sūriyo, aparabhāge pana tatthapi kālena kālaṃ rāhuggaho hotī’’ti vadanti.</paragraph>
<centered line="41">Sūriyasuttavaṇṇanā niṭṭhitā.</centered>
<centered line="42">Paṭhamavaggavaṇṇanā niṭṭhitā.</centered>
<title line="43">2. Anāthapiṇḍikavaggo</title>
<subhead line="44">1. Candimasasuttavaṇṇanā</subhead>
<paragraph line="45" number="92">Pabbatataṭā <pageBreak edition="V" number="1.0132" /><pageBreak edition="M" number="1.0150" />sandamāno tathārūpo nadīnivattanapadesopi sambādhaṭṭhānatāya kaccho viyāti āha <bold>‘‘pabbatakacchepī’’</bold>ti. Paṭipakkhadūrībhāvena seṭṭhaṭṭhena ca eko udetīti ekodi, ekaggatā. Tasmiṃ yogato ekaggacittā idha <bold>ekodī</bold>. Paṭipakkhato attānaṃ nipayanti visodhentīti <bold>nipakā,</bold>paññavanto. Tenāha <bold>‘‘ekaggacittā cevā’’</bold>tiādi. Kāyādibhedaṃ ārammaṇaṃ sātisayāya satiyā sarantīti <bold>satā</bold>. Tenāha <bold>‘‘satimanto’’</bold>ti. <bold>Sotthiṃ gamissantī</bold>ti yathāvuttapadese magā sotthimanupaddavena vattissanti, evaṃ jhānalābhino sotthiṃ kilesehi anupaddutā vattissanti. Ayaṃ kira devaputto brahmaloke nibbānasaññī, tasmā evamāha. Bhagavā ‘‘ayaṃ devaputto anibbānagāmī samāno nibbānagāmisaññī, handassa nibbānagāmino dassemī’’ti dutiyaṃ gāthamāha. Catunnaṃ oghānaṃ, saṃsāramahoghasseva vā paratīrabhāvato paratīranti <bold>nibbānaṃ</bold>. Ambuni jāto <bold>ambujo,</bold>maccho. Suttajālaṃ chinditvā macchā viya kilesajālaṃ bhinditvā gamissantīti.</paragraph>
<centered line="46">Candimasasuttavaṇṇanā niṭṭhitā.</centered>
<subhead line="47">2. Veṇḍusuttavaṇṇanā</subhead>
<paragraph line="48" number="93"><bold>Payirupāsiyā</bold>ti payirupāsahetu. <bold>Sikkhantī</bold>ti tissopi sikkhā sikkhanti. <bold>Siṭṭhipade</bold>ti kilesānaṃ sāsanato vaṭṭadukkhaparittāsanato ca siṭṭhisaññite yathānusiṭṭhaṃ paṭipajjitabbato pade, saddhammeti attho. Tenāha <bold>‘‘anusiṭṭhipade’’</bold>ti. Tattha <bold>anusiṭṭhī</bold>ti saddhammo. <bold>Kāle</bold>ti yuttapattakāle. <bold>Appamādo</bold>nāma samathavipassanābhāvanā.</paragraph>
<centered line="49">Veṇḍusuttavaṇṇanā niṭṭhitā.</centered>
<subhead line="50">3. Dīghalaṭṭhisuttavaṇṇanā</subhead>
<paragraph line="51" number="94"><bold>Tatheva</bold><pageBreak edition="M" number="1.0151" /><bold>paññāyī</bold>ti dīghalaṭṭhitveva paññāyi, tathāsamaññā eva ahosi.</paragraph>
<centered line="52">Dīghalaṭṭhisuttavaṇṇanā niṭṭhitā.</centered>
<subhead line="53">4. Nandanasuttavaṇṇanā</subhead>
<paragraph line="54" number="95">Natthi <pageBreak edition="V" number="1.0133" />etassa āvaṭṭaṃ āvaraṇanti <bold>anāvaṭaṃ</bold>. <bold>Rukkho vā pabbato vā</bold>ti sattānaṃ pakaticakkhussa āvaraṇabhūto rukkho viya pabbato viya ca abhibhavituṃ samattho ñeyyāvaraṇo natthi. <bold>Kathaṃvidha</bold>nti kathaṃsaṇṭhitaṃ, kathaṃpakāraṃ vā. <bold>Dukkha</bold>nti vaṭṭadukkhaṃ.</paragraph>
<centered line="55">Nandanasuttavaṇṇanā niṭṭhitā.</centered>
<subhead line="56">5. Candanasuttavaṇṇanā</subhead>
<paragraph line="57" number="96"><bold>Heṭṭhā</bold>ti kāmabhave. Tattha hi paribbhamantassa patiṭṭhā dullabhā yebhuyyena tattha sattā nimuggā eva honti, tasmā heṭṭhā appatiṭṭho saṃsāro. <bold>Uparī</bold>ti mahaggatabhave. Tattha hi nibbattassa nibbānaṃ āruhituṃ ālambanā dullabhā, jhānābhiratiyā tattheva nikanti tesaṃ balavatī hoti, tasmā upari anālambano saṃsāro. <bold>Pesitatto</bold>ti nibbānaṃ pati pesitacitto. <bold>Tayo kammābhisaṅkhārā</bold>ti puññābhisaṅkhārādayo tayo abhisaṅkhārā. Tena ‘‘nandīpubbako kammabhavo’’ti vatvā ‘‘nandiṃ janetvā’’ti vutto. Kāmasaññāsīsena kāmacchandassa gahaṇaṃ, kāmacchandapamukhāni ca orambhāgiyasaṃyojanāni gahitānīti āha <bold>‘‘kāmasaññāgahaṇena pañcorambhāgiyasaṃyojanānī’’</bold>ti. Rūpabhavo rūpaṃ bhavapadalopena. Rūpabhavaggahaṇena cettha sesabhavassapi gahaṇaṃ. Tassa saṃyojanaggahaṇena pañca uddhambhāgiyasaṃyojanāni gahitāni. <bold>Mahoghe</bold>ti <pageBreak edition="M" number="1.0152" />saṃsāramahoghe. <bold>Tesa</bold>nti kāmabhavādīnaṃ <bold>gahaṇena</bold>bhavabhāvena tadekalakkhaṇatāya. <bold>Arūpabhavo gahito</bold>lakkhaṇahāranayena. Sesaṃ suviññeyyameva.</paragraph>
<centered line="58">Candanasuttavaṇṇanā niṭṭhitā.</centered>
<subhead line="59">6. Vāsudattasuttavaṇṇanā</subhead>
<paragraph line="60" number="97"><bold>Chaṭṭhaṃ</bold>heṭṭhā devatāsaṃyuttavaṇṇanāyaṃ <bold>vuttatthameva</bold>.</paragraph>
<centered line="61">Vāsudattasuttavaṇṇanā niṭṭhitā.</centered>
<subhead line="62">7. Subrahmasuttavaṇṇanā</subhead>
<paragraph line="63" number="98"><bold>Subrahmā</bold>ti tassa devaputtassa nāmaṃ. Tassa satthu santikūpasaṅkamanassa kāraṇaṃ dassento <pageBreak edition="V" number="1.0134" /><bold>‘‘so kirā’’</bold>tiādimāha. Tadeva sokaṃ tassa devaputtassa aṭṭhuppatti. <bold>Accharāsaṅghaparivuto</bold>ti sahassamattena accharāsaṅghena parivuto. <bold>Nandanakīḷika</bold>nti nandanavanakīḷikaṃ. <bold>Hatthaṃ āgacchatī</bold>ti hatthagayhupago hoti. <bold>Ganthentī</bold>ti ettha mālāveṭhanampi khiḍḍāpasutatāyāti daṭṭhabbaṃ. Aññathā pupphāniyeva tāya tāya cittassa vasena mālābhāvena hatthaṃ upagacchantīti. <bold>Upacchedakakammavasenā</bold>ti tasmiṃ devaloke āyusese sati eva tassa pana upaghātakassa laddhokāsassa pāpakammassa vasena. ‘‘Pahāro’’ti divasassa tatiyo bhāgo vuccati, tasmā <bold>ekappahārenevā</bold>ti ekavelāyamevāti attho.</paragraph>
<paragraph line="64"><bold>Piyavatthukasokenā</bold>ti piyavatthunimittakena sokena. <bold>Ruppamāno</bold>ti pīḷiyamāno. <bold>Sattame divase</bold>ti manussagaṇanāya sattame divase. <bold>Tatthevā</bold>ti tasmiṃyeva niraye <bold>nibbattitabbaṃ</bold>iminā tāhi ca saheva pubbe tassa pāpakammassa katattā. <bold>Ruppī</bold>ti cittasantāsaṃ āpajji. <bold>Niddhamitu</bold>nti nīharituṃ apanetuṃ. <bold>Satthu santikaṃ gantvā</bold>ti tāhi pañcasatāhi accharāhi saddhiṃ bhagavato santikaṃ gantvā.</paragraph>
<paragraph line="65"><bold>Idanti</bold><pageBreak edition="M" number="1.0153" /><bold>attano cittaṃ dasseti</bold>āsannapaccakkhabhāvato. <bold>Nicca</bold>nti sadā. Svāyaṃ niccattho adhippāyavasena gahetabboti tattha pahātabbaṃ gahetabbañca dassento <bold>‘‘devaloke’’</bold>tiādimāha. <bold>Na gahetabbo</bold>hetupavattito pubbe tassa utrāsassa abhāvato. <bold>Tesū</bold>ti dukkhesu. Tāni hi hetupaccayehi kattabbato gāthāyaṃ <bold>‘‘kicchesū’’</bold>ti vuttāni. <bold>Kicchesū</bold>ti vā kicchanimittaṃ. Yāsañhi payogavipattīnaṃ vasenassa tāni dukkhāni uppajjeyyuṃ, taṃnimittanti attho. Tā hi assa payogavipattiyo gativipattiyo satthu santikaṃ upagamanena hāyeyyuṃ. <bold>Nibbattānaṃ diṭṭhānī</bold>ti nibbattānaṃ vasena diṭṭhāni dukkhāni. <bold>Tesu</bold>ca dukkhesu. Sabbattha nimittatthe bhummaṃ. <bold>Ḍayhamāno viya</bold>cittasantāpena.</paragraph>
<paragraph line="66">Cattāripi saccāni bujjhati paṭivijjhatīti bodhi, satiādidhammasāmaggī, tasmā <bold>bojjhā</bold>bodhito. Sā pana bodhi bhāvanākāreneva pavattati, aññatrasaddayogena ca ‘‘bojjhā’’ti nissakkavacananti tadatthaṃ dassento muñcitvāpadaṃ apekkhitvā <bold>‘‘bojjhaṅgabhāvana’’</bold>nti āha. <bold>Tapoguṇa</bold>nti dhutadhammamāha. So hi taṇhāloluppassa tapanato <bold>tapo,</bold>sayaṃ guṇasabhāvattā guṇasannissayato ca <bold>guṇa</bold>nti. Tenāha <bold>‘‘dhutaṅgasaṅkhātaṃ tapoguṇa’’</bold>nti. Sabbe saṅkhāragatā nissajjīyanti etthāti <bold>sabbanissaggo,</bold>asaṅkhatadhātūti āha <bold>‘‘sabbanissaggāti nibbānato’’</bold>ti.</paragraph>
<paragraph line="67"><bold>Indriyasaṃvarova</bold><pageBreak edition="V" number="1.0135" /><bold>paṭhamaṃ veditabbo</bold>paṭipattikkamavasena tasseva paṭhamattā. Taṃ pana paṭipattikkamaṃ dassetuṃ <bold>‘‘indriyasaṃvare hī’’</bold>tiādimāha. Nippariyāyato maggapariyāpannā eva bojjhaṅgāti āha <bold>‘‘sahavipassanāya bojjhaṅge’’</bold>ti. <bold>Tassā</bold>ti tathābhāvena tassa yogino. Yasmā devaputtassa satthā taṃ gāthaṃ vatvā upari ca saccāni pakāsesi, tasmā vuttaṃ <bold>‘‘bhagavā catusaccavasena desanaṃ vinivattesī’’</bold>ti. <bold>Devaputto sotāpattiphale patiṭṭhahī</bold>ti kāmaṃ tasseva visesādhigamo idhāgato, pañcasatamattāhi pana accharāhi saddhiṃ sotāpattiphale patiṭṭhahīti veditabbaṃ. Tenāha <bold>mahāsatipaṭṭhānasuttavaṇṇanāyaṃ</bold>(dī. ni. aṭṭha. 2.373; ma. ni. aṭṭha. 1.106) ‘‘so desanāpariyosāne pañcahi accharāsatehi saddhiṃ sotāpattiphale patiṭṭhāya taṃ sampattiṃ thāvaraṃ katvā devalokameva agamāsī’’ti.</paragraph>
<centered line="68">Subrahmasuttavaṇṇanā niṭṭhitā.</centered>
<subhead line="69">8. Kakudhasuttavaṇṇanā</subhead>
<paragraph line="70" number="99">‘‘Nandāmī’’ti <pageBreak edition="M" number="1.0154" />vutte nandī nāma pabbajitassa malanti codetukāmo devaputto <bold>‘‘nandasī’’</bold>ti pucchi. Athassa bhagavā taṃ paṭikkhipanto <bold>‘‘kiṃ laddhā’’</bold>ti? Āha. Tena ‘‘tayā mama adhippetanandiyā idha paccayo eva natthi, kuto sā nandī’’ti dasseti. Tenāha <bold>‘‘tuṭṭhi nāmā’’</bold>tiādi. Atha devaputto nandiyā asati sokena bhavitabbaṃ, soko ca pabbajitassa malanti codento āha <bold>‘‘tena hi, samaṇa, socasī’’</bold>ti. Bhagavā tampi paṭikkhipanto <bold>‘‘kiṃ jīyitthā’’</bold>tiādimāha. Kiṃ maṃ jinātīti attho?</paragraph>
<paragraph line="71">Yadi te nandisokā na santi hāsavatthuno lābhassa jāniyā ca abhāvato, ekavihārino pana aratiyā bhavitabbanti āha – <bold>‘‘kacci taṃ ekamāsīnaṃ, aratī nābhikīratī’’</bold>ti. Tasmimpi bhagavatā paṭikkhitte atha nesampi nandisokāratīnaṃ abhāve kāraṇaṃ pucchanto <bold>‘‘kathaṃ tva’’</bold>nti gāthamāha? Athassa bhagavā taṃ kāraṇaṃ pavedento <bold>‘‘aghajātassā’’</bold>ti gāthamāha. Tattha <bold>aghajātassā</bold>ti aghe jātassa. Tenāha <bold>‘‘vaṭṭadukkhe ṭhitassā’’</bold>ti. <bold>Jātataṇhassa</bold>appahīnataṇhassa <bold>vaṭṭadukkhaṃ āgatameva</bold>kāraṇassa appahīnattā. Tasseva hi kāraṇassa appahīnataṃ dassento <bold>‘‘dukkhī sukhaṃ patthayatīti hi vutta’’</bold>nti āha. Dukkhappavattiyā sāpi taṇhāppavatti tena dassitā. <bold>Itī</bold>tiādinā vuttamevatthaṃ nigamanavasena dasseti.</paragraph>
<centered line="72">Kakudhasuttavaṇṇanā niṭṭhitā.</centered>
<subhead line="73">9. Uttarasuttavaṇṇanā</subhead>
<paragraph line="74" number="100"><bold>Navama</bold>nti <pageBreak edition="V" number="1.0136" />uttarasuttaṃ heṭṭhā devatāsaṃyuttavaṇṇanāyaṃ vuttatthameva.</paragraph>
<centered line="75">Uttarasuttavaṇṇanā niṭṭhitā.</centered>
<subhead line="76">10. Anāthapiṇḍikasuttavaṇṇanā</subhead>
<paragraph line="77" number="101">Dasame <pageBreak edition="M" number="1.0155" />kāmaṃ devatāsaṃyuttepi ‘‘idaṃ hi taṃ jetavana’’ntiādinā imā eva gāthā āgatā. Tattha ‘‘aññatarā devatā’’ti nidānaṃ āropitaṃ. Heṭṭhā āgatanayattā eva hi potthakesu na likhitaṃ, idha pana devaputtasaṃyutte <bold>‘‘anāthapiṇḍiko devaputto’’</bold>ti nidāne nigame ca āgataṃ, tattha devaputtena satthu vuttappakāraguṇapavedanavasena vuttaṃ. Satthā pana bhikkhūnaṃ tamatthaṃ pavedento <bold>‘‘aññataro devaputto’’</bold>ti āha. Tathā pavedane pana kāraṇaṃ dassento <bold>‘‘ānandattherassā’’</bold>tiādimāha. <bold>Anumānabuddhiyā</bold>ti anumānañāṇassa. <bold>Ānubhāvappakāsanattha</bold>nti baladīpanatthaṃ.</paragraph>
<centered line="78">Anāthapiṇḍikasuttavaṇṇanā niṭṭhitā.</centered>
<centered line="79">Dutiyavaggavaṇṇanā niṭṭhitā.</centered>
<title line="80">3. Nānātitthiyavaggo</title>
<subhead line="81">1. Sivasuttavaṇṇanā</subhead>
<paragraph line="82" number="102"><bold>Tatiyavaggassa paṭhama</bold>nti tatiyavagge paṭhamasuttaṃ. <bold>Vuttatthameva</bold>heṭṭhā satullapakāyikavagge paṭhamasutte.</paragraph>
<centered line="83">Sivasuttavaṇṇanā niṭṭhitā.</centered>
<subhead line="84">2. Khemasuttavaṇṇanā</subhead>
<paragraph line="85" number="103"><bold>Paṭhamaṃyevā</bold>ti jarāmaraṇādibhāvato pageva. <bold>Balavacintanaṃ cintetī</bold>ti yathā sākaṭiko ajānitvā visame magge sakaṭaṃ pājento akkhe chinne patikātuṃ avisahanto dukkhī <pageBreak edition="V" number="1.0137" />dummano balavacintanaṃ cinteti, mahantaṃ cittasantāpaṃ pāpuṇāti, evaṃ adhammavādī maccumukhaṃ patto balavacittasantāpaṃ pāpuṇāti, tasmā dhammacariyāya nappamajjitabbanti.</paragraph>
<centered line="86">Khemasuttavaṇṇanā niṭṭhitā.</centered>
<subhead line="87">3. Serīsuttavaṇṇanā</subhead>
<paragraph line="88" number="104"><bold>Yaṃ</bold><pageBreak edition="M" number="1.0156" /><bold>dānaṃ demī</bold>ti yaṃ deyyadhammaṃ parassa demi. <bold>Tassa pati hutvā</bold>ti tabbisayaṃ lobhaṃ suṭṭhu abhibhavanto tassa adhipati hutvā demi tena anākaḍḍhanīyattā. <bold>‘‘Na dāso na sahāyo’’</bold>ti vatvā tadubhayaṃ anvayato byatirekato dassetuṃ <bold>‘‘yo hī’’</bold>tiādi vuttaṃ. <bold>Dāso hutvā deti</bold>taṇhāya dāsabyassa upagatattā. <bold>Sahāyo hutvā deti</bold>tassa piyabhāvāvissajjanato. <bold>Sāmī hutvā deti</bold>taṇhādāsabyato attānaṃ mocetvā abhibhuyya pavattanato. Sāmiparibhogasadisā hetassāyaṃ pavattatīti.</paragraph>
<paragraph line="89">Atha vā yo dānasīlatāya dāyako puggalo, so dāne pavattibhedena dānadāso dānasahāyo dānapatīti tippakāro hotīti dasseti. Tadassa tippakārataṃ vibhajitvā dassetuṃ <bold>‘‘yo hī’’</bold>tiādi vuttaṃ. Dātabbaṭṭhena <bold>dānaṃ,</bold>annapānādi. Tattha yaṃ attanā paribhuñjati taṇhādhipannatāya, tassa vase vattanato dāso viya hoti. Yaṃ paresaṃ dīyati, tatthapi annapānasāmaññena idaṃ vuttaṃ <bold>‘‘dānasaṅkhātassa deyyadhammassa dāso hutvā detī’’</bold>ti. <bold>Sahāyo hutvā deti</bold>attanā paribhuñjitabbassa paresaṃ dātabbassa ca samasamaṭṭhapanena. <bold>Pati hutvā deti</bold>sayaṃ deyyadhammassa vase avattitvā tassa attano vase vattāpanato.</paragraph>
<paragraph line="90">Aparo nayo – yo attanā paṇītaṃ paribhuñjitvā paresaṃ nihīnaṃ deti, so <bold>dānadāso</bold>nāma tannimittanihīnabhāvāpattito. Yo yādisaṃ attanā paribhuñjati, tādisameva paresaṃ deti, so <bold>dānasahāyo</bold>nāma tannimittanihīnādhikabhāvavissajjanena sadisabhāvāpattito. Yo attanā nihīnaṃ paribhuñjitvā paresaṃ paṇītaṃ deti, so <bold>dānapati</bold>nāma tannimittaseṭṭhabhāvappattito. Kammasarikkhako hi vipāko, tasmā devaputto <bold>‘‘dānapatī’’</bold>ti vadanto <bold>‘‘ahaṃ tādiso ahosi’’</bold>nti dasseti.</paragraph>
<paragraph line="91">‘‘Catūsu dvāresu dānaṃ dīyitthā’’ti pāḷiyaṃ saṅkhepato vuttamatthaṃ vitthāretvā dassetuṃ <bold>‘‘tassa kirā’’</bold>tiādi vuttaṃ. <bold>Dāna</bold>nti yiṭṭhaṃ, tañca kho sabbasādhāraṇavasena katanti āha <bold>‘‘samaṇa</bold><pageBreak edition="V" number="1.0138" /><bold>…pe… yācakāna’’</bold>nti. <bold>Pabbajjūpagatā</bold>ti <pageBreak edition="M" number="1.0157" />yaṃ kiñci pabbajjaṃ upagatā. <bold>Bhovādino</bold>ti jātimattabrāhmaṇe vadati. <bold>Nālattha</bold>buddhasuññattā tadā lokassa. <bold>Duggatā</bold>ti dukkhajīvikakappakā kasiravuttikā. Tenāha <bold>‘‘daliddamanussā’’</bold>ti. Kasivāṇijjādijīvikaṃ anuṭṭhātuṃ asamatthā idha ‘‘kapaṇā’’ti adhippetāti āha <bold>‘‘kāṇakuṇiādayo’’</bold>ti. <bold>Pathāvino</bold>ti addhikā. <bold>Vanibbakā</bold>ti dāyakānaṃ guṇakittanakammaphalakittanavasena yācakā seyyathāpi naggādayo. Tenāha <bold>‘‘iṭṭhaṃ dinna’’</bold>ntiādi. <bold>Pasatamattanti</bold>vīhitaṇḍulādivasena vuttaṃ. <bold>Sarāvamatta</bold>nti yāgubhattādivasena. Yathā gāmalābho gāme uppajjanako āyalābho, evaṃ tattha dvāralābhoti āha <bold>‘‘tattha uppajjanakasatasahasse’’</bold>ti. <bold>Mahantataraṃ dānaṃ adaṃsu</bold>aññassapi dhanassa viniyogaṃ gatattā. <bold>Taṃ sandhāyā</bold>ti taṃ mahantataraṃ dānaṃ kataṃ sandhāya. Rañño hi tattha dānaṃ itthāgārassa dānena mahatā abhibhūtaṃ viya paṭinivattaṃ hotīti āha <bold>‘‘paṭinivattī’’</bold>ti. <bold>Kocī</bold>ti bhummatthe paccattavacanaṃ. Tenāha <bold>‘‘katthacī’’</bold>ti. Anekavassasahassāyukakāle tassa uppannattā <bold>asītivassasahassāni</bold>so rājā dānamadāsīti.</paragraph>
<centered line="92">Serīsuttavaṇṇanā niṭṭhitā.</centered>
<subhead line="93">4. Ghaṭīkārasuttavaṇṇanā</subhead>
<paragraph line="94" number="105"><bold>Catutthaṃ</bold>heṭṭhā devatāsaṃyuttavaṇṇanāyaṃ <bold>vuttatthameva</bold>.</paragraph>
<centered line="95">Ghaṭīkārasuttavaṇṇanā niṭṭhitā.</centered>
<subhead line="96">5. Jantusuttavaṇṇanā</subhead>
<paragraph line="97" number="106">Ye vinaye apakataññuno saṃkilesikesu vodāniyesu dhammesu na kusalā yaṃ kiñci na kārino vippaṭisārabahulā. Tesaṃ anuppannañca uddhaccaṃ uppajjati, uppannañca bhiyyobhāvaṃ vepullaṃ āpajjatīti āha <bold>‘‘akappiye kappiyasaññitāya…pe… uddhaccapakatikā’’</bold>ti. Sārābhāvena tucchattā ca naḷo viyāti naḷo, mānoti āha <bold>‘‘unnaḷāti uggatanaḷā’’</bold>ti. Tenāha <bold>‘‘uṭṭhitatucchamānā’’</bold>ti. Māno hi seyyassa seyyoti <pageBreak edition="M" number="1.0158" />sadisoti ca pavattiyā visesato <bold>tuccho. Cāpallenā</bold>ti capalabhāvena, taṇhāloluppenāti attho. <bold>Mukhakharā</bold>ti mukhena pharusā, pharusavādinoti attho. <bold>Vikiṇṇavācā</bold>ti visaṭavacanā, samphappalāpatāya apariyantavacanā. Tenāha <bold>‘‘asaṃyatavacanā’’</bold>tiādi. <bold>Caṇḍasote baddhanāvāsadisā</bold>ti etena anavaṭṭhitakiriyataṃ dasseti. Yena samannāgatā sattā ekasmiṃ ṭhāne ṭhātuṃ vā nisīdituṃ vā na <pageBreak edition="V" number="1.0139" />sakkonti, ito cito ca vicaranti. <bold>Anavaṭṭhitacittā</bold>ti ekasmiṃ ārammaṇe na avaṭṭhitacittā. <bold>Vivaṭaindriyā</bold>ti asaṃvutacakkhādiindriyā.</paragraph>
<paragraph line="98">Guṇakathāya saddhiṃ kathiyamāno nigguṇassa aguṇo pākaṭo hoti jātimaṇisamīpe ṭhitassa viya kācamaṇino doso. <bold>Sukhajīvino</bold>ti sukhe ṭhitā. Yathā dāyakānaṃ subharaṃ hoti, evaṃ sukhena akicchena pavattajīvikā. Tenāha <bold>‘‘pubbe bhikkhū’’</bold>tiādi.</paragraph>
<paragraph line="99">Attano rucivasena gāmakiccaṃ netīti gāmaṇi, te pana hīḷento vadati <bold>‘‘gāmaṇikā’’</bold>ti. <bold>Vissajjetvā</bold>ti sativossaggavasena vissajjetvā <bold>kilesamucchāyā</bold>ti mahicchāsaṅkhātāya taṇhāmucchāya. Sīlavantānaṃyeva hi duppaṭipattiṃ sandhāya devaputto vadati. <bold>Vattabbayuttakeyevā</bold>ti ovādena mayā anuggahetabbameva. <bold>Chaḍḍitakā</bold>ti pariccattā ācariyupajjhāyādīhi. Tato eva <bold>anāthā appatiṭṭhā. Petā</bold>ti vigatajīvitā matā. Yathā petā, <bold>tatheva honti</bold>attahitāsamatthatāya viññūnaṃ jigucchitabbatāya ca.</paragraph>
<centered line="100">Jantusuttavaṇṇanā niṭṭhitā.</centered>
<subhead line="101">6. Rohitassasuttavaṇṇanā</subhead>
<paragraph line="102" number="107"><bold>Ekokāse</bold>ti cakkavāḷassa pariyantasaññite ekasmiṃ okāse. <bold>Bhumma</bold>nti ‘‘yatthā’’ti idaṃ bhummavacanaṃ, sāmaññato vuttampi ‘‘so lokassa anto’’ti vacanato visiṭṭhavisayameva hoti. ‘‘Na jāyati na mīyatī’’ti vatvā puna ‘‘na cavati na upapajjatī’’ti kasmā vuttanti āha <bold>‘‘idaṃ aparāparaṃ…pe… gahita’’</bold>nti. <bold>Padagamanenā</bold>ti padasā gamanena. <bold>Saṅkhāralokassa antaṃ sandhāya vadati</bold>upari saccāni pakāsetukāmo. Saṅkhāralokassa hi anto nibbānaṃ.</paragraph>
<paragraph line="103">Daḷhaṃ <pageBreak edition="M" number="1.0159" />thiraṃ dhanu etassāti daḷhadhanvā. So eva <bold>daḷhadhammo</bold>ti vutto. Tenāha <bold>‘‘daḷhadhanū’’</bold>ti. <bold>Uttamappamāṇenā</bold>ti sahassathāmappamāṇena. Dhanusippasikkhitatāya dhanuggaho, na dhanuggahamattenāti āha <bold>‘‘dhanuggahoti dhanuācariyo’’</bold>ti. ‘‘Dhanuggaho’’ti vatvā ‘‘sikkhito’’ti vutte dhanusikkhāya sikkhitoti viññāyati, sikkhā ca ettake kāle samatthassa ukkaṃsagato hotīti āha <bold>‘‘dasa dvādasa vassāni dhanusippaṃ sikkhito’’</bold>ti. <bold>Usabhappamāṇepī</bold>ti vīsatiyaṭṭhiyo usabhaṃ, tasmiṃ usabhappamāṇe padese. <bold>Vālagga</bold>nti vāḷakoṭiṃ. <bold>Katahattho</bold>ti <pageBreak edition="V" number="1.0140" />paricitahattho. <bold>Katasarakkhepo</bold>ti vivaṭasarakkhepapadesadassanavasena sarakkhepakatāvī. Tenāha <bold>‘‘dassitasippo’’</bold>ti. ‘‘Katasippo’’ti keci. Asanti etenāti <bold>asanaṃ,</bold>kaṇḍo. <bold>Tālacchāya</bold>nti tālacchādiṃ, sā pana ratanamattā, vidatthicaturaṅgulā vā.</paragraph>
<paragraph line="104"><bold>Puratthimasamuddā</bold>ti ekasmiṃ cakkavāḷe puratthimasamuddā. Samuddasīsena puratthimacakkavāḷamukhavaṭṭiṃ vadati. <bold>Pacchimasamuddo</bold>ti etthāpi eseva nayo. <bold>Nippapañcata</bold>nti adandhakāritaṃ. <bold>Sampatte</bold>ti tādisena javena gacchantena sampatte. <bold>Anotatte</bold>ti etthāpi ‘‘sampatte’’ti padaṃ ānetvā sambandho, tathā ‘‘nāgalatādantakaṭṭhaṃ khāditvā’’ti etthāpi. <bold>Tadā</bold>ti yadā so lokantagavesako ahosi, tadā. <bold>Dīghāyukakālo</bold>ti anekavassasahassāyukakālo. <bold>Cakkavāḷalokassā</bold>ti sāmaññavasena ekavacanaṃ, cakkavāḷalokanti attho. <bold>Imasmiṃyeva cakkavāḷe nibbatti</bold>pubbaparicariyasiddhāya nikantiyā. <bold>Sasaññimhi samanake</bold>ti na rūpadhammamattake, atha kho pañcakkhandhasamudāyeti dasseti. <bold>Samitapāpo</bold>ti samucchinnasaṃkilesadhammo.</paragraph>
<centered line="105">Rohitassasuttavaṇṇanā niṭṭhitā.</centered>
<subhead line="106">7-8. Nandasuttanandivisālasuttavaṇṇanā</subhead>
<paragraph line="107" number="108-109">Nandasuttavisālasuttāni <bold>sattamaaṭṭhamāni</bold>heṭṭhā saṃvaṇṇitarūpattā <bold>vuttatthāneva</bold>.</paragraph>
<centered line="108">Nandasuttanandivisālasuttavaṇṇanā niṭṭhitā.</centered>
<subhead line="109">9. Susimasuttavaṇṇanā</subhead>
<paragraph line="110" number="110"><bold>Tuyhampi</bold><pageBreak edition="M" number="1.0160" /><bold>no</bold>ti tuyhampi nu, nu-saddo pucchāyaṃ, tasmā vaṇṇaṃ kathetukāmo pucchatīti adhippāyo. <bold>Na vaṭṭatī</bold>ti na yujjati, <bold>kathito</bold>ti kathetuṃ āraddho, tenāha <bold>‘‘matthakaṃ na pāpuṇātī’’</bold>ti. Tameva matthakāpāpuṇanaṃ dassetuṃ <bold>‘‘so hī’’</bold>tiādi vuttaṃ. Satisampajaññāyogato gorūpasīlo, mūḷho khalitapañño, gorūpassa viya sīlaṃ etassāti hi <bold>gorūpasīlo. Sabhāgo</bold>ekarūpacittatāya. Ariyānaṃ sabhāgatā nāma guṇavantavasenāti āha <bold>‘‘aññamaññassa guṇesu pasīditvā’’</bold>ti. <bold>Soḷasavidhaṃ pañña</bold>nti mahāpaññādikā cha, nava anupubbavihārasamāpattipaññā, āsavakkhayapaññāti imaṃ soḷasavidhaṃ paññaṃ. Tesaṭṭhi sāvakasādhāraṇañāṇānipi ettheva saṅgahaṃ samosaraṇaṃ gacchanti.</paragraph>
<paragraph line="111"><bold>Ānandā</bold>ti <pageBreak edition="V" number="1.0141" />theraṃ āha. <bold>Ācāro</bold>ti cārittasīlamāha. <bold>Gocaro</bold>ti gocarasampatti. <bold>Vihāro</bold>ti samāpattivihāro. <bold>Abhikkamo</bold>tiādinā iriyāpathavihāraṃ. <bold>Tuyhampī</bold>ti <bold>pi</bold>-saddena bhagavatā attānaṃ ādiṃ katvā tadaññesaṃ viññūnaṃ sabbesaṃ therassa ruccanasabhāvo dīpitoti dassento <bold>‘‘mayhaṃ ruccatī’’</bold>tiādimāha. Tattha satipi ānandattherassapi asītiyā mahātherānaṃ antogadhabhāve ‘‘asītiyā mahātherānaṃ ruccatī’’ti vatvā ‘‘tuyhampi ruccatī’’ti vacanaṃ tena dhammasenāpatino vaṇṇaṃ kathāpetukāmatāyāti daṭṭhabbaṃ.</paragraph>
<paragraph line="112"><bold>Sāṭakantare</bold>ti nivatthavatthantare. <bold>Laddhokāso</bold>ti nibbuddhaṃ karonto sāṭakantare laddhaṃ gahetuṃ laddhāvasaro. <bold>Labhissāmino</bold>ti labhissāmi vata. <bold>Dīpadhajabhūta</bold>nti satayojanavitthiṇṇaṃ jambudīpassa dhajabhūtaṃ. <bold>Puggalapalāpe</bold>ti antosārābhāvato palāpabhūte puggale haranto. <bold>Bālatāyā</bold>ti rucikhantiādiabhāvatāya. <bold>Dosatāyā</bold>ti dussakabhāvena. <bold>Mohenā</bold>ti mahāmūḷhatāya. Keci pana <bold>‘‘bālo bālatāyā</bold>ti mūḷhatāya pakatibālabhāvena na jānāti. <bold>Mūḷho mohenā</bold>ti sayaṃ abālo samānopi yadā mohena pariyuṭṭhito hoti, tadā mohena na jānāti, ayaṃ padadvayassa viseso’’ti vadanti. <bold>Vipallatthacitto</bold>ti yakkhummādena pittummādena vā viparītacitto.</paragraph>
<paragraph line="113"><bold>‘‘Catūsu</bold><pageBreak edition="M" number="1.0161" /><bold>kosallesū’’</bold>ti vuttaṃ catubbidhaṃ kosallaṃ pāḷiyā eva dassetuṃ <bold>‘‘vuttaṃ heta’’</bold>ntiādi vuttaṃ. Tattha yo aṭṭhārasa dhātuyo samudayato atthaṅgamato assādato ādīnavato nissaraṇato ca yathābhūtaṃ pajānāti, ayaṃ <bold>dhātukusalo</bold>. Vuttanayena āyatanesu kusalo <bold>āyatanakusalo</bold>. Avijjādīsu dvādasapaṭiccasamuppādaṅgesu kusalo <bold>paṭiccasamuppādakusalo</bold>. ‘‘Idaṃ imassa phalassa ṭhānaṃ kāraṇaṃ, idaṃ aṭṭhānaṃ akāraṇa’’nti evaṃ ṭhānañca ṭhānato, aṭṭhānañca aṭṭhānato yathābhūtaṃ pajānato <bold>ṭhānāṭṭhānakusalo</bold>. Yo pana imesu dhātuādīsu pariññābhisamayādivasena nissaṅgagatiyā paṇḍāti laddhanāmena ñāṇena ito gato pavatto, ayaṃ <bold>paṇḍito</bold>nāma.</paragraph>
<paragraph line="114">Mahantānaṃ atthānaṃ pariggaṇhanato mahatī paññā etassāti <bold>mahāpañño</bold>. Sesapadesupi eseva nayoti āha <bold>‘‘mahāpaññādīhi samannāgatoti attho’’</bold>ti. <bold>Nānatta</bold>nti yāhi mahāpaññādīhi samannāgatattā thero ‘‘mahāpañño’’tiādinā kittito, tāsaṃ mahāpaññādīnaṃ idaṃ nānattaṃ ayaṃ vemattatā. Yassa kassaci visesato arūpadhammassa mahattaṃ nāma kiccasiddhiyā veditabbanti tadassa kiccasiddhiyā dassento <bold>‘‘mahante sīlakkhandhe pariggaṇhātī’’</bold>tiādimāha. Tattha hetumahantatāya paccayamahantatāya nissayamahantatāya pabhedamahantatāya kiccamahantatāya phalamahantatāya ānisaṃsamahantatāya ca sīlakkhandhassa mahantabhāvo <pageBreak edition="V" number="1.0142" />veditabbo. Tattha <bold>hetū</bold>alobhādayo. <bold>Paccayā</bold>hirottappasaddhāsativīriyādayo. <bold>Nissayā</bold>sāvakabodhipaccekabodhisammāsambodhiniyatatā, taṃsamaṅgino ca purisavisesā. <bold>Pabhedo</bold>cārittādivibhāgo. <bold>Kiccaṃ</bold>tadaṅgādivasena paṭipakkhassa vidhamanaṃ. <bold>Phalaṃ</bold>saggasampadā nibbānasampadā ca. <bold>Ānisaṃso</bold>piyamanāpatādi. Ayamettha saṅkhepo, vitthāro pana <bold>visuddhimagge</bold>(visuddhi. 1.8-9) <bold>ākaṅkheyyasuttā</bold>dīsu (ma. ni. 1.64 ādayo) ca āgatanayena veditabbo. Iminā nayena <bold>samādhikkhandhā</bold>dīnampi mahantatā yathārahaṃ niddhāretvā veditabbā. <bold>Ṭhānāṭṭhānā</bold>dīnaṃ pana mahantabhāvo mahāvisayatāya veditabbo. Tattha ṭhānāṭṭhānānaṃ mahāvisayatā bahudhātukasuttādīsu āgatanayena, <bold>vihārasamāpattīnaṃ</bold>samādhikkhandhe niddhāritanayena veditabbā. <bold>Ariyasaccānaṃ</bold>sakalasāsanasaṅgaṇhanato saccavibhaṅge <pageBreak edition="M" number="1.0162" />(vibha. 189 ādayo) taṃsaṃvaṇṇanāsu (vibha. aṭṭha. 189 ādayo) āgatanayena; <bold>satipaṭṭhānā</bold>dīnaṃ satipaṭṭhānavibhaṅgādīsu (vibha. 355 ādayo) taṃsaṃvaṇṇanādīsu (vibha. aṭṭha. 355 ādayo) ca āgatanayena; <bold>sāmaññaphalānaṃ</bold>mahato hitassa mahato sukhassa mahato atthassa mahato yogakkhemassa nipphattibhāvato santapaṇītanipuṇaatakkāvacarapaṇḍitavedanīyabhāvato ca; <bold>abhiññānaṃ</bold>mahāsambhārato mahāvisayato mahākiccato mahānubhāvato mahānipphattito ca; <bold>nibbānassa</bold>madanimmadanādimahatthasiddhito mahantatā veditabbā. <bold>Pariggaṇhātī</bold>ti sabhāvādito paricchijja gaṇhāti jānāti paṭivijjhatīti attho. <bold>Sā panā</bold>ti mahāpaññatā.</paragraph>
<paragraph line="115"><bold>Puthupaññā</bold>ti ettha <bold>nānākhandhesu ñāṇaṃ pavattatī</bold>ti ayaṃ rūpakkhandho nāma…pe… ayaṃ viññāṇakkhandho nāmāti evaṃ pañcannaṃ khandhānaṃ nānākaraṇaṃ paṭicca ñāṇaṃ pavattati. Tesu ekavidhena rūpakkhandho, ekādasavidhena rūpakkhandho, ekavidhena vedanākkhandho, bahuvidhena vedanākkhandho, ekavidhena saññākkhandho, saṅkhārakkhandho, viññāṇakkhandhoti evaṃ ekekassa khandhassa ekavidhādivasena atītādivasenapi nānākaraṇaṃ paṭicca ñāṇaṃ pavattati. Tathā idaṃ cakkhāyatanaṃ nāma…pe… idaṃ dhammāyatanaṃ nāmaṃ. Tattha dasāyatanā kāmāvacarā, dve catubhūmakāti evaṃ āyatanānaṃ nānākaraṇaṃ paṭicca ñāṇaṃ pavattati. <bold>Nānādhātūsū</bold>ti ayaṃ cakkhudhātu nāma…pe… ayaṃ manoviññāṇadhātu nāma. Tattha soḷasa dhātuyo kāmāvacarā, dve catubhūmakāti evaṃ dhātunānākaraṇaṃ paṭicca ñāṇaṃ pavattati, taṃ upādiṇṇadhātuvasena vuttanti veditabbaṃ paccekabuddhānañhi dvinnaṃ aggasāvakānañca upādiṇṇadhātūsu eva nānākaraṇaṃ paṭicca ñāṇaṃ pavattati. Tañca kho ekadesamattato, na nippadesato, anupādiṇṇakadhātūnaṃ pana nānākaraṇaṃ na jānanti eva. Itarasāvakesu vattabbameva natthi, sabbaññubuddhānaṃyeva pana imāya nāma dhātuyā ussannattāva imassa rukkhassa khandho seto hoti, imassa kāḷo, imassa maṭṭho, imassa <pageBreak edition="V" number="1.0143" />bahalattaco, imassa tanuttaco, imassa pattaṃ vaṇṇasaṇṭhānādivasena evarūpaṃ; imassa pupphaṃ nīlaṃ pītakaṃ lohitakaṃ odātaṃ, sugandhaṃ duggandhaṃ; phalaṃ khuddakaṃ mahantaṃ dīghaṃ vaṭṭaṃ susaṇṭhānaṃ maṭṭhaṃ <pageBreak edition="M" number="1.0163" />pharusaṃ sugandhaṃ madhuraṃ tittakaṃ ambilaṃ kaṭukaṃ kasāvaṃ; kaṇṭako tikhiṇo atikhiṇo ujuko kuṭilo tambo lohito odāto hotīti dhātunānattaṃ paṭicca ñāṇaṃ pavattati.</paragraph>
<paragraph line="116"><bold>Atthesū</bold>ti rūpādīsu ārammaṇesu. <bold>Nānāpaṭiccasamuppādesū</bold>ti ajjhattabahiddhābhedato ca saṇṭhānabhedato ca nānappabhedesu paṭiccasamuppādaṅgesu. Avijjādiaṅgānañhi paccekaṃ paṭiccasamuppādasaññitāti. Tenāha saṅkhārapiṭake ‘‘dvādasa paccayā dvādasa paṭiccasamuppādā’’ti. <bold>Nānāsuññatamanupalabbhesū</bold>ti nānāsabhāvesu niccasārādivirahato suññasabhāvesu, tato eva itthipurisaattaattaniyādivasena anupalabbhesu sabhāvesu. Ma-kāro hettha padasandhikaro. <bold>Nānāatthesū</bold>ti atthapaṭisambhidāvisayesu paccayuppannādibhedesu nānāvidhesu atthesu. <bold>Dhammesū</bold>ti dhammapaṭisambhidāvisayesu paccayādinānādhammesu. <bold>Niruttīsū</bold>ti tesaṃyeva atthadhammānaṃ niddhāraṇavacanasaṅkhātāsu niruttīsu. <bold>Paṭibhānesū</bold>ti atthapaṭisambhidādīsu visayabhūtesu ‘‘imāni idamatthajotakānī’’ti tathā tathā paṭibhānato patiṭṭhānato paṭibhānānīti laddhanāmesu ñāṇesu. <bold>Puthu nānāsīlakkhandhesū</bold>tiādīsu sīlassa puthuttaṃ nānattañca vuttameva. Itaresaṃ pana vuttanayānusārena suviññeyyattā pākaṭameva. Yaṃ pana abhinnaṃ ekameva nibbānaṃ, tattha upacāravasena puthuttaṃ gahetabbanti āha <bold>‘‘puthu janasādhāraṇe dhamme samatikkammā’’</bold>ti. Tenassa idha madanimmadanādipariyāyena puthuttaṃ dīpitaṃ hoti.</paragraph>
<paragraph line="117">Evaṃ visayavasena paññāya mahattaṃ puthuttañca dassetvā idāni sampayuttadhammavasena hāsabhāvaṃ, pavattiākāravasena javanabhāvaṃ, kiccavasena tikkhādibhāvañca dassetuṃ <bold>‘‘katamā hāsapaññā’’</bold>tiādi vuttaṃ. Tattha <bold>hāsabahulo</bold>ti pītibahulo. Sesapadāni tassa vevacanāni. <bold>Sīlaṃ paripūretī</bold>ti haṭṭhapahaṭṭho udaggudaggo hutvā pītisahagatāya paññāya pātimokkhasīlaṃ ṭhapetvā hāsanīyatarasseva visuṃ gahitattā itaraṃ tividhaṃ sīlaṃ paripūreti. Pītisomanassasahagatā hi paññā abhirativasena tadārammaṇe phullitā vikasitā viya vattati, na upekkhāsahagatā. <bold>Sīlakkhandhaṃ samādhikkhandha</bold>ntiādīsupi eseva nayo. <bold>Thero</bold>tiādinā abhinīhārasiddhā therassa hāsapaññatāti dasseti.</paragraph>
<paragraph line="118"><bold>Sabbaṃ</bold><pageBreak edition="M" number="1.0164" /><bold>rūpaṃ aniccalakkhaṇato khippaṃ javatī</bold>ti rūpakkhandhaṃ aniccanti sīghavegena pavattiyā paṭipakkhadūrībhāvena pubbābhisaṅkhārassa sātisayattā indena visaṭṭhavajiraṃ viya lakkhaṇaṃ <pageBreak edition="V" number="1.0144" />paṭivijjhantī adandhāyantī rūpakkhandhe aniccalakkhaṇaṃ vegena paṭivijjhati, tasmā sā <bold>javanapaññā</bold>nāmāti attho. Sesapadesupi eseva nayo. Evaṃ lakkhaṇārammaṇikavipassanāvasena javanapaññaṃ dassetvā balavavipassanāvasena dassetuṃ <bold>‘‘rūpa’’</bold>ntiādi vuttaṃ. Tattha <bold>khayaṭṭhenā</bold>ti yattha yattha uppajjati, tattha tattheva khaṇeneva bhijjanato khayasabhāvato. <bold>Bhayaṭṭhenā</bold>ti bhayānakato. <bold>Asārakaṭṭhenā</bold>ti attasāravirahato niccasārādivirahato ca. <bold>Tulayitvā</bold>ti tulābhūtāya vipassanāya tulayitvā. <bold>Tīrayitvā</bold>ti tāya eva tīraṇabhūtāya tīretvā. <bold>Vibhāvayitvā</bold>ti yāthāvato pakāsetvā pañcakkhandhaṃ <bold>vibhūtaṃ katvā</bold>pākaṭaṃ katvā. <bold>Rūpanirodhe</bold>ti rūpakkhandhassa nirodhabhūte nibbāne ninnapoṇapabbhārabhāvena. Idāni sikhāppattavipassanāvasena javanapaññaṃ dassetuṃ puna <bold>‘‘rūpa’’</bold>ntiādi vuttaṃ. ‘‘Vuṭṭhānagāminivipassanāvasenā’’ti keci.</paragraph>
<paragraph line="119">Ñāṇatikkhabhāvo nāma savisesaṃ paṭipakkhasamucchindane veditabboti <bold>‘‘khippaṃ kilese chindatīti tikkhapañño’’</bold>ti vatvā te pana kilese vibhāgena dassento <bold>‘‘uppannaṃ kāmavitakka’’</bold>ntiādimāha. Tikkhapañño khippābhiñño hoti, paṭipadā cassa na calatīti āha <bold>‘‘ekasmiṃ āsane cattāro ca ariyamaggā adhigatā hontī’’</bold>tiādi. <bold>Thero cā</bold>tiādinā dhammasenāpatino tikkhapaññatā sikhāppattāti dasseti.</paragraph>
<paragraph line="120">‘‘Sabbe saṅkhārā aniccā dukkhā vipariṇāmadhammā saṅkhatā paṭiccasamuppannā khayadhammā vayadhammā virāgadhammā nirodhadhammā’’ti yāthāvato dassanena saccasampaṭivedho ijjhati, na aññathāti kāraṇamukhena nibbedhikapaññaṃ dassetuṃ <bold>‘‘sabbasaṅkhāresu ubbegabahulo hotī’’</bold>tiādi vuttaṃ. Tattha <bold>ubbegabahulo</bold>ti vuttanayena sabbasaṅkhāresu abhiṇhappavattasaṃvego. <bold>Uttāsabahulo</bold>ti ñāṇuttāsavasena sabbasaṅkhāresu bahuso utrastamānaso. Tena ādīnavānupassanamāha. <bold>Ukkaṇṭhanabahulo</bold>ti iminā pana nibbidānupassanamāha, <bold>aratibahulo</bold>tiādinā tassā eva aparāparuppattiṃ. <bold>Bahimukho</bold>sabbasaṅkhārato bahibhūtaṃ nibbānaṃ uddissa pavattañāṇamukho, tathā <pageBreak edition="M" number="1.0165" />vā pavattitavimokkhamukho. Nibbijjhanaṃ nibbedho, so etissā atthi, nibbijjhatīti vā nibbedhā, sā eva paññā <bold>nibbedhikā</bold>. Yaṃ panettha atthato na vibhattaṃ, taṃ heṭṭhā vuttanayattā suviññeyyameva.</paragraph>
<paragraph line="121"><bold>Appicchoti santaguṇaniguhanatā</bold>ti attani vijjamānānaṃ bāhusaccadhutadhammasīlādiguṇānañceva paṭivedhaguṇassa ca niguhanaṃ, <bold>paṭiggahaṇe ca mattaññutā</bold>ti eteneva pariyesanaparibhogamattaññutāpi vuttā hoti. Tīhi <bold>santosehī</bold>ti catūsu paccayesu paccekaṃ tīhi santosehi <pageBreak edition="V" number="1.0145" />, sabbe pana dvādasa. Paṭisallīnena <bold>vivekaṭṭhakāyānaṃ</bold>na saṅgaṇikārāmānaṃ. <bold>Nekkhammābhiratāna</bold>nti pabbajjaṃ upagatānaṃ. <bold>Parisuddhacittānaṃ</bold>vigatacittasaṃkilesānaṃ. <bold>Paramavodānappattānaṃ</bold>aṭṭhasamāpattisamadhigamena ativiya vodānaṃ visuddhiṃ pattānaṃ. Kilesupadhiādīnaṃ abhāvato <bold>nirupadhīnaṃ</bold>. Phalasamāpattivasena sabbasaṅkhāravinissaṭattā <bold>visaṅkhāraṃ</bold>nibbānaṃ. <bold>Upagatānaṃ, imesaṃ tiṇṇaṃ vivekānaṃ lābhī</bold>pavivitto ‘‘pakārehi vivitto’’ti katvā. Samāsajjanaṃ parisinehuppādo saṃsaggo, savanavasena uppajjanakasaṃsaggo <bold>savanasaṃsaggo</bold>. Esa nayo sesesupi. <bold>Samullapanaṃ</bold>ālāpasallapanaṃ. Saṃsaggavatthunā iminā tassa paribhogo <bold>paribhogasaṃsaggo</bold>.</paragraph>
<paragraph line="122"><bold>Āraddhavīriyo</bold>ti ettha vīriyārambho nāma vīriyassa paggaṇhanaṃ paripuṇṇakaraṇaṃ. Taṃ pana sabbaso kilesānaṃ niggaṇhananti dassento <bold>‘‘tatthā’’</bold>tiādimāha. <bold>Odhunanavattā</bold>ti kilesānaṃ yassa kassaci sāvajjassa odhunanavasena vattā. Tenāha <bold>‘‘bhikkhūna’’</bold>ntiādi. <bold>Otiṇṇaṃ</bold>nāma vajjaṃ ajjhācaritanti ārocitaṃ. <bold>Anotiṇṇaṃ</bold>anārocitaṃ. <bold>Tantivasenā</bold>ti pāḷidhammavasena, yuttasaddassa vasenāti attho. Pāpe lāmake puggale dhamme ca garahati jigucchatīti <bold>pāpagarahī</bold>. Tenāha <bold>‘‘pāpapuggale’’</bold>tiādi. <bold>Ekadassī</bold>ti ekabhavadassī, idhalokamattadassī diṭṭhadhammikasukhamattāpekkhī. <bold>Samantā</bold>ti samantato, parito me katthaci mā ahūti yojanā.</paragraph>
<paragraph line="123"><bold>Soḷasahi padehī</bold>ti soḷasahi koṭṭhāsehi. <bold>Akuppa</bold>nti kenaci akopanīyaṃ. Ayaṃ dhammasenāpatino guṇakathā satthu vacanānusārena dasasahassacakkavāḷabyāpinī <pageBreak edition="M" number="1.0166" />ahosi, taṃ dassetuṃ <bold>‘‘eva’’</bold>ntiādi vuttaṃ. <bold>Catubbidhā vaṇṇanibhā pātubhavi</bold>uḷārapītisomanassasamuṭṭhānattā. Suṭṭhu obhāsatīti <bold>subho</bold>. Obhāsasampattiyā maṇino bhaddakatāti āha <bold>‘‘subhoti sundaro’’</bold>ti. <bold>Jātimā</bold>parisuddhaākarasamuṭṭhitattā. Kuruvindajātiādijātivisesopi maṇi ākaraparisuddhamūlako evāti āha <bold>‘‘jātisampanno’’</bold>ti. <bold>Dhovanādiparikammenā</bold>ti catūsu pāsāṇesu dhovanadosanīharaṇatāpanasaṇhakaraṇādiparikammena. Rattakambalassa vasena sabhāvavaṇṇasiddhiyā veḷuriyamaṇi ativiya sobhatīti āha <bold>‘‘paṇḍukambale nikkhitto’’</bold>ti. <bold>Nikkha</bold>nti bhaṇḍamāha. Tañca appakena suvaṇṇena kataṃ bhaṇḍaṃ na sobhati sobhāvipulenāti āha <bold>‘‘atirekapañcasuvaṇṇena katapiḷandhana’’</bold>nti. <bold>Suvaṇṇa</bold>nti pañcadharaṇassa samaññā, tasmā pañcavīsatisuvaṇṇasāriyā vicittaābharaṇaṃ idha <bold>‘‘nikkha’’</bold>nti adhippetaṃ. Tañhi vipulaṃ na parittakaṃ. <bold>Mahājambusākhāya pavattanadiya</bold>nti mahājambusākhāya heṭṭhā sañjātanadiyaṃ. Taṃ kira ratanaṃ rattaṃ. <bold>Sukusalena…pe… sampahaṭṭha</bold>nti suṭṭhu kusalena suvaṇṇakārena ukkāya tāpetvā sammā <pageBreak edition="V" number="1.0146" />pahaṭṭhaṃ majjanādivasena sukataparikammaṃ. <bold>Dhātuvibhaṅge</bold>ti dhātuvibhaṅgasutte. <bold>Katabhaṇḍa</bold>nti ābharaṇabhāvena kataṃ bhaṇḍaṃ.</paragraph>
<paragraph line="124">Nātiucco nātinīco <bold>taruṇasūriyo</bold>nāma. <bold>Satthārā ābhatavaṇṇo</bold>ubbhataguṇoti attho. Neva <bold>maraṇaṃ abhinandatī</bold>ti attanopi maraṇaṃ neva abhinandati attavinipātassa sāvajjabhāvato. Bodhisatto pana paresaṃ atthāya attano attabhāvaṃ pariccajati karuṇāvasena, evaṃ vosajjanaṃ paramatthapāramīpāripūriṃ gacchatīti sāvakā na tathā kātuṃ sakkā sikkhāpadato. <bold>Na jīvitaṃ pattheti</bold>jīvitāsāya samucchinnattā. <bold>Divasasaṅkhepa</bold>nti ajja tvaṃ idaṃ nāma kammaṃ karohi, idaṃ te vetananti divasabhāgena paricchinnaṃ vetanaṃ. Tādiso hi bhatako divasakkhayameva udikkhati, na kammaniṭṭhānaṃ. Nibbisaṃ <bold>bhatako yathā</bold>ti vetanaṃ bhatiṃ icchanto kālakkhayaṃ udikkhanto bhatakapuriso viya.</paragraph>
<centered line="125">Susimasuttavaṇṇanā niṭṭhitā.</centered>
<subhead line="126">10. Nānātitthiyasāvakasuttavaṇṇanā</subhead>
<paragraph line="127" number="111"><bold>Nānātitthiyasāvakā</bold>ti <pageBreak edition="M" number="1.0167" />puthutitthiyānaṃ sāvakā. <bold>Chindite</bold>ti hatthacchedādivasena chede. <bold>Mārite</bold>ti māraṇe. <bold>Na pāpaṃ samanupassatī</bold>ti kiñci pāpaṃ atthīti na passati, paresañca tathā pavedeti. <bold>Vissāsa</bold>nti vissatthabhāvaṃ. ‘‘Katakammānampi vipāko natthī’’ti vadanto katapāpānaṃ akatapuññānañca vissatthataṃ nirāsaṅkataṃ janeti.</paragraph>
<paragraph line="128"><bold>Tapojigucchāyā</bold>ti tapasā acelavatādinā pāpato jigucchanena, ‘‘pāpaṃ virājayāmā’’ti acelavatādisamādānenāti attho. Tasmiñhi samādāne ṭhitena saṃvarena saṃvutacitto samannāgato pihito ca nāma hotīti <bold>‘‘susaṃvutatto’’</bold>tiādi vuttaṃ. Cattāro yāmā bhāgā catuyāmā, catuyāmā eva <bold>cātuyāmā</bold>. Bhāgattho hi idha yāma-saddo yathā ‘‘rattiyaṃ paṭhamo yāmo’’ti. So panettha bhāgo saṃvaralakkhaṇoti āha <bold>‘‘cātuyāmena susaṃvuto’’</bold>ti, catukoṭṭhāsena saṃvarena suṭṭhu saṃvutoti attho. <bold>Paṭikkhittasabbasītodako</bold>ti paṭikkhittasabbasītudakaparibhogo. <bold>Sabbena pāpavāraṇena yutto</bold>ti sabbappakārena saṃvaralakkhaṇena pāpavāraṇena samannāgato. <bold>Dhutapāpo</bold>ti sabbena nijjaralakkhaṇena pāpavāraṇenapi dhutapāpo. <bold>Phuṭṭho</bold>ti aṭṭhannampi kammānaṃ khepanena vikkhepappattiyā kammakkhayalakkhaṇena sabbena pāpavāraṇena phuṭṭho, taṃ phusitvā ṭhito. <bold>Na niguhanto</bold>ti na niguhanahetu diṭṭhasute tatheva kathento.</paragraph>
<paragraph line="129"><bold>Nānātitthiyānaṃyeva</bold><pageBreak edition="V" number="1.0147" /><bold>upaṭṭhāko</bold>ti paravādīnaṃ sabbesaṃyeva titthiyānaṃ upaṭṭhāko, tesu sādhāraṇavasena abhippasanno. <bold>Koṭippattā</bold>ti mokkhādhigamena samaṇadhamme pattabbamariyādappattā.</paragraph>
<paragraph line="130"><bold>Sahacaritamattenā</bold>ti sīhanādena saha vassakaraṇamattena. Sīhena sīhanādaṃ nadantena saheva siṅgālena attano siṅgālaravakaraṇamattena. <bold>Kotthuko</bold>ti khuddakakotthu. <bold>Āsaṅkitasamācāro</bold>ti attanā ca parehi ca āsaṅkitabbasamācāro. <bold>Sappurisāna</bold>nti buddhādīnaṃ.</paragraph>
<paragraph line="131"><bold>Tassā</bold>ti vegabbharissa devaputtassa. <bold>Sarīre anuāvisī</bold>ti sarīre anupavisitvā viya āvisi. <bold>Adhimuccī</bold>ti yathā gahitassa vasena cittaṃ na vattati, attano eva vase vattati, evaṃ adhiṭṭhahi. <bold>Āyuttā</bold>ti dassanena saṃyuttā <pageBreak edition="M" number="1.0168" />. <bold>Pavivekiya</bold>nti kappakavatthabhuñjanasenāsanehi pavivittabhāvaṃ. Tenāha <bold>‘‘te kirā’’</bold>tiādi. <bold>Rūpe niviṭṭhā</bold>ti cakkhurūpadhamme abhiniviṭṭhā. Tenāha <bold>‘‘taṇhādiṭṭhīhi patiṭṭhitā’’</bold>ti. <bold>Devalokapatthanakāmā</bold>ti devalokasseva abhipatthanakāmā. Maraṇadhammatāya <bold>mātiyā</bold>. Tenāha <bold>‘‘mātiyāti maccā’’</bold>ti. <bold>Paralokatthāyā</bold>ti parasampattibhāvāya lokassa atthāya.</paragraph>
<paragraph line="132"><bold>Pabhāsavaṇṇā</bold>ti pabhāya samānavaṇṇā. Kesaṃ pabhāyāti āha <bold>‘‘candobhāsā’’</bold>tiādi. Sajjhārāgapabhāsavaṇṇā indadhanupabhāsavaṇṇāti paccekaṃ yojanā. Āmo āmagandho etassa atthīti <bold>āmisaṃ. Vadhāyā</bold>ti viddhaṃsituṃ. <bold>Rūpā</bold>ti rūpāyatanādirūpidhammā.</paragraph>
<paragraph line="133">Rājagahasamīpappavattīnaṃ <bold>rājagahiyānaṃ</bold>. ‘‘Seto’’ti kelāsakūṭo adhippetoti āha <bold>‘‘setoti kelāso’’</bold>ti. Kenaci na ghaṭṭetīti <bold>aghaṃ,</bold>antalikkhanti āha <bold>‘‘aghagāmīnanti ākāsagāmīna’’</bold>nti. Udakaṃ dhīyati etthāti <bold>udadhi,</bold>mahodadhi. <bold>Vipulo</bold>ti vepullapabbato. <bold>Himavantapabbatāna</bold>nti himavantapabbatabhāgānaṃ. <bold>Buddho seṭṭho</bold>sīlasamādhipaññāvimuttivimuttiñāṇadassanādīhi sabbaguṇehi.</paragraph>
<centered line="134">Nānātitthiyasāvakasuttavaṇṇanā niṭṭhitā.</centered>
<centered line="135">Tatiyavaggavaṇṇanā niṭṭhitā.</centered>
<centered line="136">Sāratthappakāsiniyā saṃyuttanikāya-aṭṭhakathāya</centered>
<centered line="137">Devaputtasaṃyuttavaṇṇanāya līnatthappakāsanā samattā.</centered>
</body>
</document>