<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0301t.tik11.xml</normativeSource>
    <archivePath>roman/tika/suttapitaka (tika)/samyuttanikaya (tika)/sagathavagga-tika/11. sakkasamyuttam.xml</archivePath>
    <baseFileName>11. sakkasamyuttam</baseFileName>
    <titlePath>11. Sakkasaṃyuttaṃ - Sagāthāvagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">11. Sakkasaṃyuttaṃ</chapter>
    <title line="2">1. Paṭhamavaggo</title>
    <subhead line="3">1. Suvīrasuttavaṇṇanā</subhead>
    <paragraph line="4" number="247"><bold>Abhiyaṃsū</bold>ti <pageBreak edition="V" number="1.0289" /><pageBreak edition="M" number="1.0330" /> yuddhasajjābhimukhā hutvā gacchiṃsu. <bold>Tatrā</bold>ti tasmiṃ asurānaṃ abhiyāne <bold>ayaṃ</bold> dāni vuccamānā anupubbato kathā. <bold>Tettiṃsa purise gahetvā</bold>ti tettiṃsa purise puññakiriyāya sahāyabhūte gahetvā. ‘‘Yāvajīvaṃ mātāpitubharo assa’’ntiādinā samādinnāni <bold>satta vatapadāni pūretvā. Adhigaṇhantaṃ</bold> abhibhavantaṃ. <bold>Puttahatāyā</bold>ti hataputtāya. Sā surā na hoti, na suraṃ pivimhāti adhippāyo. <bold>Tato paṭṭhāyā</bold>ti ‘‘na surā’’ti vuttakālato paṭṭhāya. ‘‘Na suranti na dibbantīti asurā’’ti keci. <bold>Heṭṭhimatale</bold> antobhūmiyaṃ āyāmato dasayojanasahassaṃ.</paragraph>
    <paragraph line="5">Uragādisahacaritāni ṭhānāni uragādīnīti āha <bold>‘‘uragādīsu pañcasu ṭhānesū’’</bold>ti. <bold>Paṭhamālinde</bold>ti paṭhame paribhaṇḍe. Pañcayojanasahassavitthāraputhubahalāhi sinerussa catūsupi passesu cattāro paribhaṇḍā. Sinerussa hi tasmiṃ tasmiṃ passe yugandharādīsu pañcasataparittadīpaparivāre mahādīpe ca labhitabbassa mahato atthassa vasena <bold>mahatthā. Kupitāvilacittā</bold>ti kupitena kopena ākulacittā. <bold>Yuddhesī</bold>ti yuddhesino. <bold>Sesesū</bold>ti sesesu paribhaṇḍesu. <bold>Sesā</bold>ti supaṇṇādayo.</paragraph>
    <paragraph line="6"><bold>Vammikamakkhikā</bold>ti sapakkhikaupacikā. <bold>Osakkitvā</bold>ti piṭṭhibhāgena nivattitvā.</paragraph>
    <paragraph line="7"><bold>Pamādaṃ āpādesī</bold>ti sakkassa āṇāya pamādaṃ āpajji. <bold>Saṭṭhiyojanaṃ</bold> vitthārena. <bold>Suvaṇṇamahāvīthi</bold>nti suvaṇṇamayabhūmijagativīthiṃ.</paragraph>
    <paragraph line="8"><bold>Anuṭṭhahanto</bold>ti <pageBreak edition="V" number="1.0290" /> uṭṭhānaṃ kāyikavīriyaṃ akaronto. <bold>Avāyamantoti</bold> vāyāmaṃ cetasikavīriyaṃ akaronto. <bold>Kiñci kicca</bold>nti kasivāṇijjādibhedaṃ aññataraṃ kiccaṃ kattabbakammaṃ. <bold>Vara</bold>nti pavaraṃ. Tenāha <bold>‘‘uttama’’</bold>nti. Tañca kho kasitabbaṭṭhānaṃ <pageBreak edition="M" number="1.0331" /> adhippetanti āha <bold>‘‘okāsa’’</bold>nti. <bold>Kammaṃ akatvā</bold>ti kiñcipi jīvitahetubhūtaṃ kammaṃ akatvā. <bold>Jīvitaṭṭhānaṃ nāmā</bold>ti tassa jīvitassa hetu nāma. <bold>Nibbānassa maggo</bold>ti nibbānassa adhigamupāyabhūto maggo.</paragraph>
    <centered line="9">Suvīrasuttavaṇṇanā niṭṭhitā.</centered>
    <subhead line="10">2. Susīmasuttavaṇṇanā</subhead>
    <paragraph line="11" number="248"><bold>Antare</bold>ti abbhantare. <bold>Evaṃnāmaka</bold>nti ‘‘susīmo’’ti evaṃnāmakaṃ. <bold>Ekaṃ puttameva</bold> aññataraṃ attano puttameva.</paragraph>
    <centered line="12">Susīmasuttavaṇṇanā niṭṭhitā.</centered>
    <subhead line="13">3. Dhajaggasuttavaṇṇanā</subhead>
    <paragraph line="14" number="249"><bold>Samupabyūḷho</bold>ti ubhinnaṃ saha eva samāgamo, bhusaṃ vā byūḷhoti attho. Bhusā panassa byūḷhatā dvinnaṃ senānaṃ samāgantvā sampiṇḍitabhāvenāti āha <bold>‘‘sampiṇḍito rāsibhūto’’</bold>ti. <bold>Pacchimanto</bold>ti rathapañjarassa paranto pacchimanto pacchimakoṭṭhāso. <bold>Rathasandhito</bold>ti rathapañjarassa kubbarena saddhiṃ sambandhanaṭṭhānato. <bold>Tadeva pamāṇa</bold>nti tadeva ‘‘diyaḍḍhayojanasatāyāmo’’ti vuttappamāṇameva. <bold>Diguṇaṃ katvā</bold>ti ‘‘pacchimanto satayojano’’tiādinā diguṇaṃ katvā. Candamaṇḍalasūriyamaṇḍalakiṅkiṇikajālādibhedassa <bold>sesālaṅkārassa. Passantānaṃ</bold> devānaṃ. <bold>Rājā no</bold>ti amhākaṃ rājā devaseṭṭho. <bold>Dutiyaṃ āsanaṃ labhatī</bold>ti sakke nisinne tassa anantaraṃ dutiyaṃ āsanaṃ labhati. Tasmā devaseṭṭhatāya sakko viya gāravaṭṭhāniyo, yato sakko ‘‘tassa dhajaggaṃ ullokeyyāthā’’ti āha. Esa nayo sesesupi. <bold>Asurehi parājito</bold>ti asurehi parājayaṃ āpādito. <bold>Rajadhajaṃ disvā</bold>ti parasenāya upagacchantiyā uṭṭhitarajamattampi disvā ṭhitopi taṃ rajadhajaṃ disvā bhīrubhāvena <bold>palāyanadhammo</bold>.</paragraph>
    <paragraph line="15"><bold>Yassa</bold><pageBreak edition="M" number="1.0332" /> dhajaggaparittassa. <bold>Ānubhāvo vattati</bold> asammukhībhūtāhipi devatāhi sirasā sampaṭicchitabbato. <bold>Corabhayādīhī</bold>ti <bold>ādi</bold>-saddena rogabhayādīnañceva vaṭṭadukkhassa ca saṅgaho daṭṭhabbo vidhinā bhāvite parittassa atthe upacārajjhānādīnampi ijjhanato.</paragraph>
    <paragraph line="16">Dīghavāpīnāmake <pageBreak edition="V" number="1.0291" /> gāme cetiyaṃ <bold>dīghavāpicetiyaṃ. Muddhavedikā</bold> nāma hammiyaṃ parikkhipitvā katavedikā. Buddhagataṃ satiṃ upaṭṭhapetvā parittarakkhaguttiṃ āha. Parittassa ānubhāvena <bold>dve iṭṭhakā…pe… aṭṭhaṃsu</bold>. Tathā hi <bold>tasmiṃ nisseṇiyaṃ ṭhite…pe… aṭṭhaṃsū</bold>ti.</paragraph>
    <centered line="17">Dhajaggasuttavaṇṇanā niṭṭhitā.</centered>
    <subhead line="18">4. Vepacittisuttavaṇṇanā</subhead>
    <paragraph line="19" number="250"> ‘‘Mahānubhāvatāya asurānaṃ cittavepanena vepacittī’’ti vadanti. Isīhi pana abhayaṃ yācite ‘‘bhayameva dadāmī’’ti vatvā tehi ‘‘akkhayaṃ hotu te bhaya’’nti abhisapavasena vuttakālato paṭṭhāya vepanacittatāya <bold>‘‘vepacittī’’</bold>ti vuccati, yaṃ lokiyā ‘‘pulomo’’ti ca vadanti. Nipātapadānipi kānici atthavisesajotakāni hontīti āha <bold>‘‘nipātamatta’’</bold>nti hetuatthādīnamettha asambhavato. <bold>Ta</bold>nti sakkaṃ devānamindaṃ. <bold>Kaṇṭhe pañcamehī</bold>ti kaṇṭhabandhanapañcamehi, vibhattialopena niddeso. <bold>Cittenevā</bold>ti ‘‘imaṃ bandhāmi, ayaṃ bajjhatū’’ti uppannacitteneva. <bold>Bajjhati</bold> baddho hoti, ayaṃ devānubhāvo. <bold>Muccatī</bold>ti etthāpi eseva nayo. <bold>Dasahī</bold>ti ‘‘corosī’’tiādinā idha vuttehi dasahi. Tenāha <bold>‘‘imehī’’</bold>ti. Nibbattitvā cirakālataṃ upādāya khuṃsanavasena vadati <bold>‘‘jarasakkā’’</bold>ti. <bold>Na taṃ</bold> akkosaṃ <bold>manasi karoti</bold> dīgharattaṃ khantisoraccesu niruḷhaajjhāsayattā. <bold>Mahāpaṭiggahaṇa</bold>nti mahantaṃ upasamabyañjanaṃ. <bold>Assā</bold>ti vepacittassa.</paragraph>
    <paragraph line="20"><bold>Paṭisaṃyuje</bold>ti paṭisattu hutvā saṃyuddhaṃ kareyya. Tenāha <bold>‘‘paṭipphareyyā’’</bold>ti. <bold>Upasamaṃ…pe… maññe</bold> upasameneva paccatthikassa nāyakabhūtassa kodhassa <pageBreak edition="M" number="1.0333" /> paṭisedhanato. Tādise hi kodho paṭikiriyaṃ alabhanto anupādāno viya jātavedo vūpasammati. <bold>Yadā</bold>-saddo hetuattho, na kālatthoti āha <bold>‘‘yasmā taṃ maññatī’’</bold>ti. <bold>Tāvadeva dve gāvo yujjhante</bold>ti tasmiṃyeva khaṇe dvīsu goṇesu yujjhantesu.</paragraph>
    <paragraph line="21"><bold>Khantito uttaritaro añño attho na vijjati</bold> anantareva assa virodhaṃ anatthaṃ paṭibāhitvā diṭṭhadhammikassa ceva samparāyikassa ca saṃvidhānato. <bold>Taṃ khantiṃ paramaṃ āhu</bold> seṭṭhabalaṃ virodhapaccayaṃ abhibhuyya pavattanato. Bālayogato bālo, tassa balaṃ <bold>bālabalaṃ,</bold> aññāṇanti āha <bold>‘‘bālabalaṃ nāma aññāṇabala’’</bold>nti. <bold>Taṃ yassa bala</bold>nti taṃ aññāṇabalaṃ yassa puggalassa balaṃ, <bold>abalameva taṃ</bold> paññābalena viddhaṃsetabbato. <bold>Paṭivattā na vijjatī</bold>ti dhammaṭṭhaṃ <pageBreak edition="V" number="1.0292" /> paṭippharitvā abhibhavitvā pavattā natthi. Paṭivacanamattaṃ pana koci vadeyyāpi, taṃ akāraṇanti dassento <bold>‘‘paṭippharitvā vā’’</bold>tiādimāha. <bold>Bālabala</bold>nti ‘‘paṭippharitvā’’ti vacanassa kāraṇavacanaṃ. <bold>Tasseva puggalassa</bold> paṭikujjhanakassa. Nānattāvitakkanato <bold>ubhinnaṃ atthaṃ. Tikicchanta</bold>nti anatthapaṭibāhanamukhena paṇḍitakiccakaraṇena paṭisedhentaṃ. ‘‘Bālo aya’’nti evaṃ paññapetuṃ hetuphalānaṃ anavabodhato <bold>catusaccadhamme achekā</bold>ti.</paragraph>
    <centered line="22">Vepacittisuttavaṇṇanā niṭṭhitā.</centered>
    <subhead line="23">5. Subhāsitajayasuttavaṇṇanā</subhead>
    <paragraph line="24" number="251"><bold>‘‘Chekatāyā’’</bold>ti vatvā tassa vattuṃ chekabhāvaṃ dassetuṃ <bold>‘‘evaṃ kirassā’’</bold>tiādimāha. <bold>Gāha</bold>nti laddhiṃ. <bold>Mocetvā</bold>ti yassa puna ‘‘coro’’ti uttari vattuṃ na sakkoti, evaṃ vimocetvāti paṭhamaṃ vattuṃ na sakkā. <bold>Garū</bold>ti bhāriyaṃ, dukkaranti attho. <bold>Pacchā</bold>ti ‘‘parassā’’ti vutto so kiñci paṭhamaṃ vadanto attano adhippāyaṃ pavedeti nāma, taṃ yathāsatti viditamano tassa uttari vattuṃ sakkoti. Tenāha <bold>‘‘parassa vacanaṃ anugantvā pana pacchā sukhaṃ vattu’’</bold>nti. Api ca asurindena ‘‘hotu, devānaminda, subhāsitena jayo’’ti paṭhamaṃ vuttaṃ, viseso ca pubbaṃ upanentaṃ anuvattati. Vacasi kusalo sakko devarājā taṃ visesaṃ teneva pubbaṃ upanayāpento upalāpanavasena ‘‘tumhe <pageBreak edition="M" number="1.0334" /> khvetthā’’tiādimāha. <bold>Pubbadevā</bold>ti sakkapamukhāya devaparisāya loke pubbeva uppannattā ‘‘pubbadevā’’ti pasaṃsavacanaṃ. Vepacittiṃ sandhāya ‘‘tumhe’’ti ‘‘pubbadevā’’ti ca vuttattā <bold>‘‘tumhākaṃ tāva paveṇiāgataṃ bhaṇathā’’</bold>ti vuttaṃ. Gāravaṭṭhāniyattā vepacittino bahuvacanapayogo. Daṇḍena avacāro avacaraṇaṃ daṇḍāvacaro, natthi ettha vutto daṇḍāvacaroti <bold>adaṇḍāvacarā,</bold> sakkena vuttā gāthāyo.</paragraph>
    <centered line="25">Subhāsitajayasuttavaṇṇanā niṭṭhitā.</centered>
    <subhead line="26">6. Kulāvakasuttavaṇṇanā</subhead>
    <paragraph line="27" number="252"><bold>Rathasaddo</bold>ti rathālaṅkārabhūtānaṃ kiṅkiṇikajālādīnaṃ saddo. Tathā <bold>dhajasaddo. Ājānīyasaddo</bold>ti ājānīyānaṃ hasitasaddo ca. <bold>Karuṇāsamāvajjitahadayo</bold>ti pāṇānaṃ anuparodhena paṇāmitacitto. <bold>Īsāmukhenā</bold>ti rathakapparamukhena. <bold>Puññapaccayanibbatto</bold>ti uḷāraṃ suvipulaṃ puññaṃ paccayaṃ katvā nibbatto. <bold>Na sajjati</bold> katthaci appaṭighaṭṭanena gacchanto. <bold>Simbalivanenā</bold>ti simbalivanamajjhena <pageBreak edition="V" number="1.0293" />. <bold>Vibhaggaṃ nimmathita</bold>nti ito cito vibhaggañceva niravasesato mathitañca hoti.</paragraph>
    <centered line="28">Kulāvakasuttavaṇṇanā niṭṭhitā.</centered>
    <subhead line="29">7. Nadubbhiyasuttavaṇṇanā</subhead>
    <paragraph line="30" number="253"><bold>Supaccatthiko</bold>ti suṭṭhu ativiya paccatthiko paṭisattu. <bold>Gahitosī</bold>ti devapāsena bandhitvā gahito asi. <bold>Baddhova ahosi</bold> sakkassa puññānubhāvena. Cetiyarājā kira imasmiṃ kappe tato pubbe kenaci avuttapubbaṃ kharamusāvādaṃ abhāsi, tāvadeva virajjhitvā mahāpathaviyā vivare dine nipatitvā avīciaggijālānamindanamahosi. Taṃ sandhāya vuttaṃ <bold>‘‘cetiyarañño pāpaṃ sandhāyā’’</bold>ti. <bold>Mahāpāpānī</bold>ti mahantāni garutarāni pāpāni. Tathā hi vepacittino sapathakaraṇe nidassanabhāvena etāni aṭṭhakathāyaṃ āgatānīti.</paragraph>
    <centered line="31">Nadubbhiyasuttavaṇṇanā niṭṭhitā.</centered>
    <subhead line="32">8. Verocanaasurindasuttavaṇṇanā</subhead>
    <paragraph line="33" number="254"><bold>Dvārapālarūpakāni</bold><pageBreak edition="M" number="1.0335" /><bold>viyā</bold>ti dvārapālākārena katapaṭimāyo viya. <bold>Vāyametheva,</bold> na antarā saṃkocaṃ āpajjeyyāti adhippāyo. <bold>Nipphannasobhanesū</bold>ti nipphannabhāvena sundaresu. Sabbe hi anipphannā atthā na sobhanti. <bold>Kiccajātā</bold>ti vippakatabhāvena sañjātakiccā. <bold>Akiccajāto</bold>ti asañjātakicco kiccarahito nāma natthi gamanaṭṭhitasayananisajjādivasena uppajjanakadukkhavinodanabhāvato. <bold>Saṃyogaparamātveva sambhogā</bold>ti imesaṃ sattānaṃ saṃbhuñjitabbavatthūni nāma pakatiyā virodhasīlānipi asaṃyogena vā asundarānipi, tāni abhisaṅkharaṇapacanasaṃyojanaparamāni veditabbāni tathā sati sambhogārahabhāvūpagamanato. Tenāha <bold>‘‘pārivāsikaodanādīnī’’</bold>tiādi. Uṇhāpetvā paribhuñjitabbayutte paribhajjitvāti adhippāyo.</paragraph>
    <centered line="34">Verocanaasurindasuttavaṇṇanā niṭṭhitā.</centered>
    <subhead line="35">9. Araññāyatanaisisuttavaṇṇanā</subhead>
    <paragraph line="36" number="255"> Jāmātikā vuccati dhītupati, sasuro bhariyāya pitā, tasmā ime antaravattino <pageBreak edition="V" number="1.0294" /> dve janā sakkavepacittino sujāya vasena <bold>jāmātikasasurā. ‘‘Ciradikkhitāna’’</bold>nti dikkhitvā pabbajitvā cirakālānaṃ vatasamādānavasena ito bāhirakānaṃ pabbajitānanti āha <bold>‘‘cirasamādinnavatāna’’</bold>nti. <bold>Ito paṭikkamā</bold>ti ito yathāṭhitaṭṭhānato apehi apakkama. <bold>Na paṭikkūlasaññino</bold> guṇe gāravayogato. Devā hi yebhuyyena ‘‘mayaṃ pubbe guṇavante payirupāsitvā tesaṃ ovāde ṭhatvā puññāni upacinitvā idhūpapannā’’ti guṇavantesu ādarabhāvaṃ upaṭṭhapenti.</paragraph>
    <centered line="37">Araññāyatanaisisuttavaṇṇanā niṭṭhitā.</centered>
    <subhead line="38">10. Samuddakasuttavaṇṇanā</subhead>
    <paragraph line="39" number="256"><bold>Cakkavāḷamahāsamuddapiṭṭhiya</bold>nti <pageBreak edition="M" number="1.0336" /> cakkavāḷapabbatapādasamantā mahāsamuddatīrapiṭṭhiyaṃ. Yatheva sinerusamīpe mahāsamuddo anupubbaninno anupubbapoṇo anupubbapabbhāro, evaṃ yebhuyyena cakkavāḷapādasamīpepi. Tenāha <bold>‘‘rajatapaṭṭavaṇṇe vālukapuline’’</bold>ti. <bold>Vuttappakārāsū</bold>ti anantarasutte vuttappakārāsu. <bold>Assamapadenā</bold>ti assamapadavemajjhena. <bold>Evaṃ cintayiṃsū</bold>ti ‘‘yaṃ nūna maya’’ntiādinā yathā pāḷiyaṃ āgataṃ, evaṃ mantayiṃsu.</paragraph>
    <paragraph line="40"><bold>Icchitakaro</bold>ti yadicchitakaraṇaṃ. <bold>Duṭṭhāna</bold>nti durāsayānaṃ. Te pana duṭṭhajjhāsayā viruddhā hontīti āha <bold>‘‘duṭṭhānaṃ viruddhāna’’</bold>nti. <bold>Pavutta</bold>nti bījaṃ sandhāya vapitaṃ. Tenāha <bold>‘‘khette patiṭṭhāpita’’</bold>nti.</paragraph>
    <paragraph line="41"><bold>Sāyamāsabhatta</bold>nti sāyaṃ asitabbabhojanaṃ. Yathāvāraṃ bhakkhitametaṃ devānaṃ viya sukhumaṃ guruvāsañca na hotīti <bold>‘‘bhatta’’</bold>nti vuttaṃ. <bold>Gelaññajāta</bold>nti sañjātagelaññaṃ. <bold>Vepatī</bold>ti kampati pavedhati.</paragraph>
    <centered line="42">Samuddakasuttavaṇṇanā niṭṭhitā.</centered>
    <centered line="43">Paṭhamavaggavaṇṇanā niṭṭhitā.</centered>
    <title line="44">2. Dutiyavaggo</title>
    <subhead line="45">1. Vatapadasuttavaṇṇanā</subhead>
    <paragraph line="46" number="257"> Samādātabbato <pageBreak edition="V" number="1.0295" /><bold>vatāni,</bold> aññamaññaṃ asaṅkarasabhāvena pabbajitabbato <bold>padāni,</bold> tato eva asaṃkiṇṇabhāgāti katvā <bold>‘‘vatakoṭṭhāsānī’’</bold>ti vuttaṃ. <bold>Samattānī</bold>ti puññavisesatāya pujjabhavaphalanibbattanena kittisaññānena ca samaṃ attāni samattāni. <bold>Paripuṇṇānī</bold>ti akhaṇḍādibhāvena sabbaso puṇṇāni. <bold>Samādinnānī</bold>ti tattha sakkaccakāritāya sammā ādinnāni. <bold>Mātulānī</bold>ti pitubhaginī, na yā kāci mātulassa bhariyā kulajeṭṭhakānaṃ adhippetattā, bhariyāpi vā mātulasambandhato gahetabbā, tathā sati mahāpitubhariyādīnampi saṅgaho daṭṭhabbo.</paragraph>
    <paragraph line="47"><bold>Ādi</bold>-saddena <pageBreak edition="M" number="1.0337" /> jeṭṭhabhaginīnaṃ saṅgaho. <bold>Apacitikārako</bold>ti tesaṃ paccuṭṭhānakaro. Yo koci dadantopi sāpekkho deti, so muttacāgo na hoti, ayaṃ pana na evanti <bold>‘‘muttacāgo hotī’’</bold>ti vuttaṃ. <bold>Vissaṭṭhacāgo</bold>ti nirapekkhapariccāgoti attho. Yathā pāṇātipātabahulo ‘‘lohitapāṇī’’ti vuccati, tathā dānabahulo ‘‘payatapāṇī’’ti vuttoti āha <bold>‘‘deyyadhammadānatthāya sadā dhotahattho’’</bold>ti. <bold>Vossaggarato</bold>ti deyyadhammassa pariccajane abhirato. <bold>Parehi yācitabbāraho</bold>ti parehi yācituṃ yutto icchitassa atthassa tāvadeva vissajjanato. <bold>Dāneneva yutto</bold>ti sabbakālaṃ dāneneva yutto abhiṇhaṃ pavattamahādānattā. <bold>Dāne ca saṃvibhāge cā</bold>ti parassa sampuṇṇaṃ katvā pariccajanasaṅkhāte dāne ca attanā paribhuñjitabbato saṃvibhajanasaṅkhāte saṃvibhāge ca <bold>rato</bold> abhirato.</paragraph>
    <centered line="48">Vatapadasuttavaṇṇanā niṭṭhitā.</centered>
    <subhead line="49">2. Sakkanāmasuttavaṇṇanā</subhead>
    <paragraph line="50" number="258"><bold>Manussabhūto</bold>ti manussesu bhūto, manussattaṃ vā patto. <bold>Āvasatha</bold>nti nivāsaṭṭhānaṃ kāretvā adāsi, tasmā vāsaṃ adāsīti <bold>vāsavo</bold>. Attha-saddo idha kāraṇapariyāyoti āha <bold>‘‘sahassampi kāraṇāna’’</bold>nti. Svāyamattho heṭṭhā vibhāvitova. <bold>Vinicchinati,</bold> tasmā sahassaṃ paññāakkhīni etassāti <bold>sahassakkho</bold>. Maghaṃ vuccati dhanaṃ, taṃ pana saddhāsaṅkhātaṃ maghaṃ assa atthīti <pageBreak edition="V" number="1.0296" /><bold>maghavā</bold>. Pure dānaṃ dadātīti <bold>purindado</bold> anunāsikalopaṃ akatvā. Puññāni kātuṃ sakkotīti <bold>sakko</bold>.</paragraph>
    <centered line="51">Sakkanāmasuttavaṇṇanā niṭṭhitā.</centered>
    <subhead line="52">3. Mahālisuttavaṇṇanā</subhead>
    <paragraph line="53" number="259"><bold>So</bold>ti sakko devarājā. Bahuvacane vattabbe ekavacanaṃ vuttaṃ. Vuccatīti vacanaṃ, attho. Tasmā <bold>bahuvacane</bold>ti bahumhi attheti attho <pageBreak edition="M" number="1.0338" />. Yathā paṭipajjanto anukkamena te dhamme samādiyitvā sakko sakkattaṃ ajjhagā, taṃ paṭipattiṃ dassetuṃ <bold>‘‘sakko kirā’’</bold>tiādi vuttaṃ. <bold>Anantare</bold>ti sakkabhāvassa atītānantare attabhāve. <bold>Taṃ sabba</bold>nti sakkassa maghamāṇavakāle sammāpaṭipattiṃ, tāya sakkabhāvūpagamanañcāti taṃ sabbaṃ. <bold>Vutto,</bold> tasmā tattha vuttanayeneva veditabboti adhippāyo.</paragraph>
    <centered line="54">Mahālisuttavaṇṇanā niṭṭhitā.</centered>
    <subhead line="55">4. Daliddasuttavaṇṇanā</subhead>
    <paragraph line="56" number="260"><bold>Manussadaliddo</bold>ti manussesu duggato. <bold>Manussakāruññata</bold>nti manussesu paramanihīnataṃ. <bold>Manussakapaṇo</bold>ti manussesu vā paramanihīno. <bold>Tasmiṃ ṭhāne</bold>ti tassa devaputtassa tasmiṃ uppajjanaṭṭhāne. <bold>Lāmakato cintentī</bold>ti tassa purimavatthuṃ nissāya hīnato cintenti. <bold>Kathentī</bold>ti tameva paresaṃ kathenti. <bold>Vitthārentī</bold>ti vuttamatthaṃ vitthārikaṃ karonti. Sabbadā paricchijja parivārasampanno hutvā aḍḍhaṭṭharatane hatthikkhandhe mahaccarājānubhāvena nisinnattā <bold>janakāyena samullokiyamāno. Avalambantī</bold>ti olambanti. <bold>Vandanamattaṃ vā nāhosi,</bold> aññadatthu paccekabuddhato attano samānādarakiriyaṃ paccāsīsati. Tena vuttaṃ <bold>‘‘so’’</bold>tiādi. <bold>Kvāya</bold>nti ko ayanti byāpannavasena vadati. Kāḷarattehi suttehi sibbitattā vaṇṇavikāraṃ disvā <bold>‘‘kuṭṭhicīvarāni pāruto’’</bold>ti āha. <bold>Mahāniraye nibbattitvā</bold> mahādukkhaṃ paccanubhoti. Tadanurūpapāpakammassa vipākāvasesena laddhokāsena <bold>rājagahe…pe… paṭisandhiṃ gaṇhi</bold>. Kāmañca ettha paṭisandhiggahaṇaṃ kusalakammeneva, tassa pana akusalakammassa vipākino balavabhāvato vuttaṃ <bold>‘‘vipākāvasesenā’’</bold>ti. Tenāha <bold>‘‘gahitakālato…pe… nikkhanto’’</bold>ti. Bhikkhāya carituṃ samatthakālato paṭṭhāya rogassa balavatāya <bold>maṃsāni…pe… patanti. Ñāṇaṃ pesetvā</bold>ti vipassanāpaṭipāṭiyā bhāvanāñāṇaṃ nibbānaṃ paṭipesetvā pavattetvā. Indriyānaṃ paripakkattā <pageBreak edition="V" number="1.0297" /> satthu desanāvilāsena <bold>sotāpattiphale patiṭṭhito. Cumbaṭa</bold>nti pādacumbaṭaṃ. Kuṭṭhino hi sakalapādatalaṃ mā rujīti cumbaṭaṃ <pageBreak edition="M" number="1.0339" /> katvā taṃ pādatale bandhitvā gacchanti, <bold>mattikapātiṃ bhinditvā viya</bold> tathā nihīnamanussattabhāvato cavitvā <bold>suvaṇṇapātiṃ paṭilabhanto viya</bold> devattabhāvaṃ gaṇhanto cuticittato dutiyacittavāre ādānacittakkhaṇe devaloke nibbatto.</paragraph>
    <paragraph line="57"><bold>Maggenāgatā</bold>ti maggādhigamanena āgatā uppannā. <bold>Ariyakantasīla</bold>nti ariyānaṃ kantaṃ manāpaṃ manoramaṃ sīladhammaṃ. Ariyānaṃ adhicittaadhipaññāsikkhā viya adhisīlasikkhāpi sabbā ativiya kantā evāti āha <bold>‘‘kiñcāpī’’</bold>tiādi. <bold>Imasmiṃ panatthe</bold>ti imasmiṃ sotāpannassa bhavasaṅkhāte atthe niddhāretvā vuccamāne. <bold>Pañcasīla</bold>mpi yasmā diṭṭhi viya bhavantarepi <bold>appahīnaṃ</bold>.</paragraph>
    <centered line="58">Daliddasuttavaṇṇanā niṭṭhitā.</centered>
    <subhead line="59">5. Rāmaṇeyyakasuttavaṇṇanā</subhead>
    <paragraph line="60" number="261"> Āramanti ettha sattāti <bold>ārāmā,</bold> manoramā upavanādayo. Te eva cetenti ettha saddhāya attano pītisomanassaṃ sandhahantīti <bold>cetiyā</bold>ti ca vuccanti. <bold>Manussaramaṇīyabhāvassā</bold>ti manussānaṃ āramaṇīyabhāvassa. Tassa pana sīlādiguṇavasena acinteyyāparimeyyānubhāvatāpi hotīti bhagavā <bold>‘‘nāgghanti soḷasi’’</bold>nti avoca. Acetanāya bhūmiyā ramaṇīyatā nāma guṇavisiṭṭhānaṃ ariyānaṃ sevanavasena veditabbāti vuttaṃ <bold>‘‘idāni…pe… gāme vātiādimāhā’’</bold>ti.</paragraph>
    <centered line="61">Rāmaṇeyyakasuttavaṇṇanā niṭṭhitā.</centered>
    <subhead line="62">6. Yajamānasuttavaṇṇanā</subhead>
    <paragraph line="63" number="262"><bold>Yajantāna</bold>nti dakkhiṇeyyaṃ uddissa dentānaṃ. Aṭṭhuppattiko suttanikkhepoti dassetvā atthavaṇṇanaṃ kātuṃ <bold>‘‘tadā kirā’’</bold>tiādi vuttaṃ. <bold>Agga</bold>nti seṭṭhaṃ. Tehi tehi vā yathāladdhasappiādayo mā nassantu, aggabhāvena gahitāni sappiādīni kevalaṃ aggimhi jhāpanena, devā <pageBreak edition="M" number="1.0340" /> manussā micchāgāhena mā nassantu. <bold>Takkenā</bold>ti takkamattena. ‘‘Kathemā’’ti amhe maññatha, idāni passatha, paccakkhato ayaṃ vo…pe… āgacchatīti āhaṃsūti yojanā.</paragraph>
    <paragraph line="64"><bold>Upadhivipāka</bold>nti <pageBreak edition="V" number="1.0298" /> upadhīsu vā vipaccati, upadhayo vā vipākā etassāti upadhivipākaṃ. <bold>Vipphāravantaṃ hoti</bold> vipulapakkhatāya. <bold>Bhikkhusaṅghassa adaṃsu</bold> ‘‘sammāsambuddhena mahābrahmunā ca evaṃ ovādo dinno’’ti.</paragraph>
    <centered line="65">Yajamānasuttavaṇṇanā niṭṭhitā.</centered>
    <subhead line="66">7. Buddhavandanāsuttavaṇṇanā</subhead>
    <paragraph line="67" number="263"><bold>Uṭṭhahā</bold>ti uṭṭhānaṃ kāyikavīriyaṃ karohi. Tenāha <bold>‘‘vicara, loke’’</bold>ti. Cetasikavīriyaṃ pana bhagavatā matthakaṃ pāpitameva. Tenāha <bold>‘‘vijitasaṅgāmā’’</bold>ti. <bold>Dvādasayojanikassa</bold> uccabhāvena. Vitthārato pana āyāmato ca anekayojanasatasahassaparimāṇacakkavāḷaṃ atibyāpetvā ṭhitassa. <bold>Pannabhārā</bold>ti pātitabhāra. Nikkhepitabbato bhārāti āha <bold>‘‘oropitakhandhā’’</bold>tiādi. Te hi taṃsamaṅgino puggalassa sampātanaṭṭhena <bold>bhārā</bold> nāma. Vuttañhetaṃ ‘‘bhārā have pañcakkhandhā’’ti (saṃ. ni. 3.22). Tadekadesā ca <bold>kilesābhisaṅkhārā. Pannarasāya puṇṇamāya ratti</bold>nti yathā pannarasapuṇṇamāya rattiyaṃ paripuṇṇakāle upakkilesavimutto cando sobhati, evaṃ tava cittaṃ sabbaso upakkilesavimuttaṃ sobhatīti adhippāyo.</paragraph>
    <centered line="68">Buddhavandanāsuttavaṇṇanā niṭṭhitā.</centered>
    <subhead line="69">8. Gahaṭṭhavandanāsuttavaṇṇanā</subhead>
    <paragraph line="70" number="264"><bold>Puthuddisā</bold>ti bahudisā. Kā pana tāti āha <bold>‘‘catasso disā catasso anudisā cā’’</bold>ti. Anudisāgahaṇena cettha uddhaṃ adhopi gayhatīti ca dasseti. <bold>Bhūmivāsino</bold>ti bhūmipaṭibaddhavuttino. Etena rukkhapabbatanivāsinopi gahitā honti. <bold>Cirarattasamāhitacitte</bold>ti upacārappanājhānāni <pageBreak edition="M" number="1.0341" /> uppādetvā aparihīnajjhānatāya cirakālaṃ samāhitacitte. <bold>Āpāṇakoṭika</bold>nti jīvitapariyantaṃ yāvajīvaṃ. <bold>Evamādī</bold>ti <bold>ādi</bold>-saddena avasesapuññakiriyavatthūni saṅgaṇhāti. Niccasīlavasena <bold>pañcahi,</bold> niyamasīlavasena <bold>dasahi</bold>. <bold>Pi</bold>-saddena tato katipayehi uposathasīlavasena aṭṭhahipīti dasseti. <bold>Dhammikehī</bold>ti dhammato anapetehi. <bold>Pamukho</bold>ti pamokkho.</paragraph>
    <centered line="71">Gahaṭṭhavandanāsuttavaṇṇanā niṭṭhitā.</centered>
    <subhead line="72">9. Satthāravandanāsuttavaṇṇanā</subhead>
    <paragraph line="73" number="265"><bold>Brahmajāṇuko</bold>ti <pageBreak edition="V" number="1.0299" /> dakkhiṇajāṇumaṇḍalaṃ pathaviyaṃ ṭhapetvā vandamāno brahmajāṇuko nāma tathābhūto hutvā. Yajitabbato <bold>yakkho,</bold> pūjanīyo. Evaṃ pūjāvisesayogato sakkoti āha <bold>‘‘so yakkhoti so sakko’’</bold>ti. Sakkassa namakkārabhājanabhūtañhi pucchanto mātali <bold>‘‘ko nāma so yakkho’’</bold>ti āha. <bold>Guṇanemittakehī</bold>ti guṇahetukehi anantāni hi buddhānaṃ nāmāni, tāni ca kho sabbānipi guṇanemittakāneva. Anantaguṇattā. Vuttañhetaṃ –</paragraph>
    <gatha1 line="74">‘‘Asaṅkhyeyyāni nāmāni, saguṇena mahesino;</gatha1>
    <gathalast line="75">Guṇena nāmamuddheyyaṃ, api nāmasahassato’’ti. –</gathalast>
    <unindented line="76">Tasmā <bold>anomanāma</bold>nti paripuṇṇaguṇanāmanti attho. <bold>Samatikkamenā</bold>ti sammā samucchindanavasena atikkamanena. Kilesārīnaṃ apetacayoti <bold>apacayo,</bold> so āramitabbaṭṭhena ārāmo etesanti <bold>apacayārāmā</bold>. Tenāha <bold>‘‘vaṭṭaviddhaṃsane ratā’’</bold>ti.</unindented>
    <centered line="77">Satthāravandanāsuttavaṇṇanā niṭṭhitā.</centered>
    <subhead line="78">10. Saṅghavandanāsuttavaṇṇanā</subhead>
    <paragraph line="79" number="266"><bold>Pūtimhi</bold> dehe <bold>mātu sarīre</bold> sayanato, <bold>attano eva vā</bold> pūtidehaṃ <bold>sarīraṃ</bold> tasmiṃ ṭhitatāya <bold>avattharitvā sayanato pūtidehasayā</bold>ti <pageBreak edition="M" number="1.0342" /> yojanā. <bold>Kuṇapamhete</bold>ti ete manussā asuciduggandhajegucchapaṭikkūle mātukucchisaṅkhāte kuṇapasmiṃ dasa māse nimuggā. Tesaṃ kinnāma tvaṃ pihayasīti yojanā. <bold>Etesaṃ etaṃ vihayāmī</bold>ti etesaṃ isīnaṃ etaṃ sammāpaṭipattiṃ vihayāmi. Idāni taṃ paṭipattiṃ dassetuṃ <bold>‘‘na te saṃ koṭṭhe opentī’’</bold>ti vuttaṃ. <bold>Dhaññaṃ koṭṭhe na pakkhipanti</bold> pakkhipitabbassa ca abhāvato. Tenāha <bold>‘‘na hi etesaṃ dhañña’’</bold>nti. <bold>Paresaṃ niṭṭhita</bold>nti paresaṃ gahitaṃ santakaṃ tesaṃ pākāya niṭṭhitaṃ. <bold>Bhikkhācāravattenā</bold>ti piṇḍācariyāya. <bold>Esamānā</bold> pariyesantā. <bold>Evaṃ pariyiṭṭhena</bold>. Yāpenti, na esanti anesanaṃ. <bold>Susamādinnasundaravatā</bold>ti suṭṭhu samādinnasobhanavatā.</paragraph>
    <paragraph line="80"><bold>Evaṃ subhāsitabhāsino</bold>ti ganthadhuravipassanādhurānaṃ vasena guṇaparimāṇasubhāsitasseva bhāsanasīlā <pageBreak edition="V" number="1.0300" />. Ariyena tuṇhībhūtena <bold>tuṇhībhūtā</bold>. Tato eva manassa sātisayaṃ <bold>samañcarā</bold>. Gahitadaṇḍesu parāmāsādipayuttesu daṇḍādānādihetu uppajjanakakilesapariḷāhābhāvato <bold>nibbutā</bold>. Tenāha <bold>‘‘vissaṭṭhadaṇḍā’’</bold>ti. <bold>Sādānesū</bold>ti sabhavādānesu. <bold>Anādānā</bold>ti tabbirahitā. Tenāha <bold>‘‘bhavayonī’’</bold>tiādi.</paragraph>
    <centered line="81">Saṅghavandanāsuttavaṇṇanā niṭṭhitā.</centered>
    <centered line="82">Dutiyavaggavaṇṇanā niṭṭhitā.</centered>
    <title line="83">3. Tatiyavaggo</title>
    <subhead line="84">1. Chetvāsuttavaṇṇanā</subhead>
    <paragraph line="85" number="267"><bold>Vuttatthameva</bold> heṭṭhā devaputtasaṃyuttavaṇṇanāyaṃ.</paragraph>
    <centered line="86">Chetvāsuttavaṇṇanā niṭṭhitā.</centered>
    <subhead line="87">3. Dubbaṇṇiyasuttavaṇṇanā</subhead>
    <paragraph line="88" number="268"><bold>Dubbaṇṇo</bold><pageBreak edition="M" number="1.0343" /> duddasiko virūpavaṇṇo. <bold>Okoṭimako</bold>ti rassabhāvena avarakoṭimako. <bold>Sakkena gahitanāmamevetaṃ,</bold> na pana so tathārūpo koci yakkho. Tenāha <bold>‘‘eko rūpāvacarabrahmā’’</bold>ti. Yadi evaṃ kasmā so tathārūpo hutvā āgatoti āha <bold>‘‘sakko kirā’’</bold>ti. Kathaṃ panettha ñāyati ‘‘so eko rūpāvacarabrahmā, na paneso avaruddhakayakkho’’ti yuttiṃ dassento <bold>‘‘avaruddhakayakkhā panā’’</bold>tiādimāha. <bold>Devānaṃ</bold> vacanaṃ <bold>sutvā. Pharusenā</bold>ti pharusasamācārena. ‘‘Ko nāma mayhaṃ āsane sannisinno’’ti akkhantiṃ anuppādento <bold>khantiyaṃ ṭhatvā. Balavacittīkāra</bold>nti garutaraṃ sakkārabahumānaṃ. <bold>Nīcavuttiyā</bold>ti paramanipaccakāre suvūpasamane ca dassiyamāne. Sakkassa tāya eva ācārasampattiyā <bold>sakkāsane ṭhātuṃ,</bold> attano ca āvikātuṃ <bold>asakkonto antaradhāyi. Upahatacittomhī</bold>ti khantimettānuddayāsabbhāvato parasmiṃ upahatacittomhīti sakko attano sabhāvaṃ vadati. <bold>Kodhavase vattetu</bold>nti kodhena attano vase nibbattetuṃ na sukaromhi, atha kho kodhaṃ mayhaṃ vase na vattemīti adhippāyo. <bold>Ciraṃ na kujjhāmī</bold>ti yadi me kadāci kodho uppajjeyya, taṃ kodhaṃ anuvattento cirakālaṃ na kujjhāmi <pageBreak edition="V" number="1.0301" />. <bold>Na upanayhāmī</bold>ti anto sace me kodho uppajjeyya, khippameva ca naṃ paṭivineyyanti taṃ me pubbeva vataṃ paripūritaṃ.</paragraph>
    <centered line="89">Dubbaṇṇiyasuttavaṇṇanā niṭṭhitā.</centered>
    <subhead line="90">3. Sambarimāyāsuttavaṇṇanā</subhead>
    <paragraph line="91" number="269"><bold>Ābādhiko</bold>ti ābādho assa atthīti ābādhiko. <bold>Vācesī</bold>ti sikkhāpesi. Sambaro nāma asuramāyāya ādipuriso purātano asurindo. Taṃ sandhāyāha <bold>‘‘yathā sambaro’’</bold>tiādi. <bold>Evaṃ paccati</bold> aññopi māyāvī māyaṃ payojetvā. Upavādantarāyo nāma khamāpane sati vigacchati, pākatikameva hotīti āha <bold>‘‘evamassa phāsu</bold><pageBreak edition="M" number="1.0344" /><bold>bhaveyyā’’</bold>ti. <bold>Tenā</bold>ti vepacittinā sambaravijjāya adānena vañcitattā. <bold>Tathā akatvā</bold>ti isīnaṃ santikaṃ netvā khamāpanavasena kātabbaṃ akatvā.</paragraph>
    <centered line="92">Sambarimāyāsuttavaṇṇanā niṭṭhitā.</centered>
    <subhead line="93">4. Accayasuttavaṇṇanā</subhead>
    <paragraph line="94" number="270"><bold>Sampayojesu</bold>nti aññamaññaṃ vācasikaṃ pharusaṃ payojesuṃ. Tenāha <bold>‘‘kalahaṃ akaṃsū’’</bold>ti, vivādaṃ akaṃsūti attho. <bold>Atikkammavacana</bold>nti vacīsaṃvaraṃ atikkamitvā vacanaṃ. Yasmā accaye desiyamāne taṃ khīṇayati aññamaññassa khamamānassa khamanaṃ paṭiggaṇhato, tasmā vuttaṃ <bold>‘‘nappaṭigaṇhātīti na khamatī’’</bold>ti. Tumhākaṃ vase vattatu, visevitaṃ akatvā yathākāmakaraṇīyo hotu. Mittadhammo idha uttarapadalopena ‘‘mitto’’ti vuttoti āha <bold>‘‘mittadhamme’’</bold>ti. <bold>Karaṇavacana</bold>nti ‘‘mittehī’’ti karaṇavacanaṃ bhummatthe. Tenāha <bold>‘‘mittesū’’</bold>ti. Yathā nibbattasabhāvassa bhāvato aññathattaṃ <bold>jarā,</bold> evaṃ mittabhāvato vuttavipariyāyo amittadhammo jarāpariyāyena vutto. <bold>Agārayhaṃ anavajjaṃ sabbaso pahīnakilesaṃ. Tenāha ‘‘khīṇāsavapuggala’’</bold>nti.</paragraph>
    <centered line="95">Accayasuttavaṇṇanā niṭṭhitā.</centered>
    <subhead line="96">5. Akkodhasuttavaṇṇanā</subhead>
    <paragraph line="97" number="271"><bold>Kodho tumhe mā abhibhavī</bold>ti ettha kodhena anabhibhavanīyattaṃ khantimettākaruṇāditappaṭipakkhadhammaparibrūhanena <pageBreak edition="V" number="1.0302" />. Tathā hi taṃsamaṅgino kodho abhibhuyyatīti āha <bold>‘‘tumheva kodhaṃ abhibhavatha. Kujjhantānaṃ mā paṭikujjhitthā’’</bold>ti. <bold>Paṭipadā</bold>ti esā paṭipatti. <bold>Mettā</bold>ti appanāppattā mettā. Tadupacāro <bold>mettāpubbabhāgo</bold>. Na vihiṃsati kiñci etāyāti <bold>avihiṃsā. Karuṇā</bold>ti appanāppattakaruṇā veditabbā. Tadupacāro <pageBreak edition="M" number="1.0345" /><bold>karuṇāpubbabhāgo. Lāmakajana</bold>nti khantiādīsu yonisomanasikārābhāvena gārayhasamācārasamāyogena ca nihīnaṃ janaṃ. Paccayaparisuddhiyā <bold>kodho</bold> abhimaddamāno puggalaṃ <bold>abhimaddati,</bold> tassa so paṭisaṅkhānabhāvanābalehi sammadeva pahātabboti.</paragraph>
    <centered line="98">Akkodhasuttavaṇṇanā niṭṭhitā.</centered>
    <centered line="99">Tatiyavaggavaṇṇanā niṭṭhitā.</centered>
    <centered line="100">Sāratthappakāsiniyā saṃyuttanikāya-aṭṭhakathāya</centered>
    <centered line="101">Sakkasaṃyuttavaṇṇanāya līnatthappakāsanā samattā.</centered>
    <centered line="102">Niṭṭhitā ca sāratthappakāsiniyā</centered>
    <centered line="103">Saṃyuttanikāya-aṭṭhakathāya sagāthāvaggavaṇṇanā.</centered>
    <centered line="104">Paṭhamo bhāgo niṭṭhito.</centered>
  </content>
</document>