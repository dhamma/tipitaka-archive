<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0301t.tik9.xml</normativeSource>
    <archivePath>roman/tika/suttapitaka (tika)/samyuttanikaya (tika)/sagathavagga-tika/9. vanasamyuttam.xml</archivePath>
    <baseFileName>9. vanasamyuttam</baseFileName>
    <titlePath>9. Vanasaṃyuttaṃ - Sagāthāvagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">9. Vanasaṃyuttaṃ</chapter>
    <subhead line="2">1. Vivekasuttavaṇṇanā</subhead>
    <paragraph line="3" number="221"><bold>Saṃvejetukāmā</bold>ti <pageBreak edition="Vipassana Research Institut" number="1.0260" /><pageBreak edition="Myanmar" number="1.0297" /> atthato saṃvegaṃ uppādetukāmā. Tathābhūtā naṃ kilesasaṅgaṇikādito vivecetukāmā nāma hotīti vuttaṃ <bold>‘‘vivekaṃ paṭipajjāpetukāmā’’</bold>ti. <bold>Bāhiresū</bold>ti gocarajjhattato bahibhūtesu. <bold>Puthuttārammaṇesū</bold>ti rūpādinānārammaṇesu. <bold>Caratī</bold>ti pavattati. <bold>Tvaṃ jano</bold>ti tvaṃ attano kilesehi jananato visuṃ jāto tādise eva aññasmiṃ jane imaṃ ayonisomanasikāravasena pavattamānaṃ chandarāgaṃ vinayassu vinodehi. <bold>Sataṃ taṃ sārayāmase</bold>ti niyyānikasāsane pabbajitvā satthu santike kammaṭṭhānaṃ gahetvā araññavāsena ca satimantaṃ paṇḍitaṃ taṃ mayampi yathāuppannaṃ vitakkaṃ vinodanāya sārayāma, sataṃ vā sappurisānaṃ kilesavigamanadhammaṃ paṭipajjitvā vasantaṃ taṃ sārayāma vaṭṭadukkhaṃ. <bold>Pātāla</bold>nti mohapātālaṃ kilesarajo, tadeva ‘‘pātāla’’nti vuttaṃ. <bold>Mā avaharī</bold>ti heṭṭhā duggatisotaṃ mā upanesi. <bold>Sita</bold>nti sambandhaṃ. Tenāha <bold>‘‘sarīralagga’’</bold>nti. <bold>Vivekamāpanno</bold>ti kilesavivekaṃ samathavipassanābhāvanamāpanno. <bold>Uttamavīriya</bold>nti ussoḷhilakkhaṇappattaṃ vīriyaṃ, catubbidhaṃ samappadhānavīriyaṃ vā sampattaṃ. <bold>Paggayhā</bold>ti āropetvā. <bold>Paramaviveka</bold>nti paramaṃ samucchedavivekaṃ.</paragraph>
    <centered line="4">Vivekasuttavaṇṇanā niṭṭhitā.</centered>
    <subhead line="5">2. Upaṭṭhānasuttavaṇṇanā</subhead>
    <paragraph line="6" number="222"><bold>Kāyadaratho hotiyeva</bold> niyamena, na cittadaratho tassa maggeneva samugghāṭitattā.</paragraph>
    <paragraph line="7"><bold>Jarāturo</bold>ti jarābhibhavanena āturoyeva. Padadvayepi eseva nayo. Upariṭṭhatāya parito dīghaputhulatāya ativiya vijjhatīti sattisallaggahaṇaṃ. Evaṃ hissa taṇhāsallassa sadisatā. Avijjāya pana sammohāpādanena <pageBreak edition="Myanmar" number="1.0298" /> dukkhāpādanena ca visasadisatā. <bold>Ruppato</bold>ti vikāraṃ āpādiyamānassa pīḷiyamānassāti atthoti āha <bold>‘‘ghaṭṭiyamānassā’’</bold>ti.</paragraph>
    <paragraph line="8"><bold>Pabbajita</bold>nti <pageBreak edition="Vipassana Research Institut" number="1.0261" /> sasantānato pabbajitaṃ vā rāgādimalato pabbajitaṃ vā. <bold>Tasmā</bold>ti yasmā therassevetaṃ vacanaṃ, tasmā <bold>ayaṃ</bold> idāni vuccamāno <bold>ettha</bold> gāthāya attho. <bold>Devatāya hī</bold>tiādi vuttasseva atthassa pākaṭakaraṇaṃ. <bold>Etthā</bold>ti sesagāthāsu. Atthassa vuttanayattā <bold>‘‘anuttānapadavaṇṇanā’’</bold>ti āha. <bold>Vinayā</bold>ti hetumhi nissakkavacananti tassa hetumhi karaṇavacanena atthamāha <bold>‘‘vinayenā’’</bold>ti. Tathā <bold>‘‘samatikkamā’’</bold>ti etthāpi. <bold>Paramaparisuddhaṃ</bold> saṃkilesasamucchindanato. <bold>Āraddhavīriya</bold>nti sambhāvitavīriyaṃ. Sambhāvanañcassa paggaṇhanaṃ paripūraṇañcāti āha <bold>‘‘paggahitavīriyaṃ paripuṇṇavīriya’’</bold>nti.</paragraph>
    <centered line="9">Upaṭṭhānasuttavaṇṇanā niṭṭhitā.</centered>
    <subhead line="10">3. Kassapagottasuttavaṇṇanā</subhead>
    <paragraph line="11" number="223"><bold>Cheta</bold>nti migānaṃ jīvitaṃ chetaṃ. Tenāha <bold>‘‘migaluddaka’’</bold>nti. <bold>Rohitamiga</bold>nti lohitavaṇṇaṃ khuddakamigaṃ, ‘‘mahārohitamiga’’nti keci. Satthu santike kammaṭṭhānaṃ gahetvā tassa janapadassa sulabhabhikkhatāya tattha gantvā viharatīti imamatthaṃ sandhāya <bold>‘‘paṭhamasutte vuttanayenevā’’</bold>ti vuttaṃ. Ayaṃ pana thero pañcābhiñño vipassanākammiko. <bold>Ṭhatvā</bold>ti padānubandhanavasena gamanaṃ upacchinditvā therassa āsannaṭṭhāne ṭhatvā. Tassa vacanaṃ <bold>sotuṃ āraddho. Aṅguṭṭhakaṃ jālāpesī</bold>ti adhiṭṭhānabalena daṇḍadīpikaṃ viya attano aṅguṭṭhakaṃ jālāpesi. <bold>Akkhīhipi passati</bold> aṅguṭṭhakaṃ jālamānaṃ. <bold>Kaṇṇehipi</bold> suṇāti tena vuccamānaṃ dhammaṃ ekadesena. Cittaṃ panassa dhāvatīti sambandho. <bold>Etassapī</bold>ti luddakassapi.</paragraph>
    <paragraph line="12"><bold>Appapañña</bold>nti ettha <bold>appa</bold>-saddo ‘‘appaharite’’tiādīsu viya abhāvatthoti āha <bold>‘‘nippañña’’</bold>nti. <bold>Kāraṇajānanasamatthenā</bold>ti iminā kāraṇena sattānaṃ sukhaṃ, iminā dukkhanti evaṃ samācaramānena kāraṇaṃ jānituṃ <pageBreak edition="Myanmar" number="1.0299" /> samatthena kammassakatañāṇasampayuttacittenāti attho. <bold>Suṇātī</bold>ti kevalaṃ savanamattavasena suṇāti, na tadatthavasena. Tenāha <bold>‘‘atthamassa na jānātī’’</bold>ti. <bold>Kāraṇarūpānī</bold>ti sabhāvakāraṇāni. <bold>Kiṃ me iminā</bold>ti? ‘‘Idaṃ papañca’’nti pahāya. <bold>Vīriyaṃ paggayhā</bold>ti catubbidhaṃ sammappadhānaṃ vīriyaṃ paggaṇhitvā.</paragraph>
    <centered line="13">Kassapagottasuttavaṇṇanā niṭṭhitā.</centered>
    <subhead line="14">4. Sambahulasuttavaṇṇanā</subhead>
    <paragraph line="15" number="224"><bold>Sambahulā</bold>ti <pageBreak edition="Vipassana Research Institut" number="1.0262" /> suttantanayena sambahulā. Suttante sajjhāyiṃsūti <bold>suttantikā</bold>. Vinayaṃ dhārentīti <bold>vinayadharā. Yuñjantī</bold>ti vāsadhure yogaṃ karonti. <bold>Ghaṭentī</bold>ti tattha vāyāmaṃ karonti. Karontānaṃyeva aruṇo uggacchatīti sambandho.</paragraph>
    <paragraph line="16"><bold>Kome</bold>ti kiṃ ime? Tenāha <bold>‘‘kahaṃ ime’’</bold>ti? Vajjibhūmiṃ vajjiraṭṭhaṃ gatāti <bold>vajjibhūmiyā</bold>. Tenāha <bold>‘‘vajjiraṭṭhābhimukhā gatā’’</bold>ti. Natthi etesaṃ nikebhaṃ nibaddhanivāsaṭṭhānanti <bold>aniketā</bold> tenāha <bold>‘‘agehā’’</bold>ti. Utu eva sappāyaṃ, utuvasena vā kāyacittānaṃ kallattā sappāyaṃ. Esa nayo sesesupi.</paragraph>
    <centered line="17">Sambahulasuttavaṇṇanā niṭṭhitā.</centered>
    <subhead line="18">5. Ānandasuttavaṇṇanā</subhead>
    <paragraph line="19" number="225"><bold>Ativela</bold>nti atibahukālaṃ. Bhikkhunā nāma upagatānaṃ upanisinnakathāmattaṃ vatvā ganthadhurehi vāsadhurehi vā yuttapayuttacittena bhavitabbaṃ, nātivelaṃ tesaṃ saññattibahulena. Thero pana tadā kenaci kāraṇena bahuvelaṃ gihisaññattibahulo ahosi, taṃ sandhāya vuttaṃ ‘‘ativela’’ntiādi. Idāni tamatthaṃ vibhāvetuṃ <bold>‘‘bhagavatī’’</bold>tiādi vuttaṃ. <bold>Ta</bold>nti taṃ tādisaṃ saññāpanaṃ sandhāya etaṃ ‘‘ativelaṃ gihisaññattibahulo’’ti vacanaṃ vuttaṃ. <bold>Bhikkhusaṅghassa kathaṃ sutvā</bold>ti saṅghassa <pageBreak edition="Myanmar" number="1.0300" /> majjhe nisīditvā therena kathitattā vuttaṃ. <bold>Satthusāsana</bold>nti piṭakattayaṃ vadati.</paragraph>
    <paragraph line="20"><bold>Pasakkiyā</bold>ti upasakkitvā gantvā. Taṃ pana tattha ajjhogāhanaṃ hotīti āha <bold>‘‘pavisitvā’’</bold>ti. Saṅkhāradukkhato nibbinnahadayassa sabbasaṅkhāravinissaṭaṃ nibbānaṃ yāthāvato paccavekkhantassa sammadeva samassāsakaraṃ hutvā upaṭṭhahantaṃ taṃ upari adhigamāya ussukkaṃ karonto nibbānaṃ hadaye nikkhipati nāmāti āha – <bold>‘‘nibbānaṃ…pe… opeti nāmā’’</bold>ti. Nibbānaṃ…pe… ārammaṇato opeti nāmāti ānetvā sambandho. Atthavirahitā ‘‘biḷibiḷī’’ti pavattakiriyā biḷikā, ayaṃ pana gihisaññattikathā therassa attano sāmaññatthaasādhanato devatāya biḷikā viyāti <bold>biḷibiḷikā</bold>ti vuttā.</paragraph>
    <centered line="21">Ānandasuttavaṇṇanā niṭṭhitā.</centered>
    <subhead line="22">6. Anuruddhasuttavaṇṇanā</subhead>
    <paragraph line="23" number="226"><bold>Anantare</bold><pageBreak edition="Vipassana Research Institut" number="1.0263" /><bold>attabhāve</bold>ti atītānantare devattabhāve. Thero hi tāvatiṃsadevalokā cavitvā idhūpapanno. <bold>Aggamahesī</bold>ti kāci paricārikā devadhītā cittapaṇidhānamattena idānipi devakāye bhavissati upacitakusaladhammattāti maññamānā tasmiṃ vattamānaṃ viya kathentī <bold>‘‘sobhasī’’</bold>ti āha. Evaṃ atītampissa dibbasotaṃ paccuppannaṃ viya maññeyya nāticirakālattāti dassento <bold>‘‘pubbepi sobhasī’’</bold>ti āha. Sugatinirayādiduggatiyā vasena duggatā etarahīti adhippāyo. <bold>Paṭipattiduggatiyā</bold> kāmesu sammucchitabhāvato.</paragraph>
    <paragraph line="24"><bold>Patiṭṭhahanto</bold>ti nivisanto. <bold>Aṭṭhahi kāraṇehī</bold>ti cirakālaparibhāvanāya viruḷhamūlehi ayonisomanasikārādipaccayamūlakehi vuccamānehi aṭṭhahi kāraṇehi. <bold>Ratto rāgavasenā</bold>ti sabhāvato saṅkappato ca yathāsamīhite iṭṭhākāre sakkāye sañjātarāgavasā ratto giddho gadhito. <bold>Patiṭṭhātī</bold>ti oruyha tiṭṭhati. <bold>Duṭṭho dosavasenā</bold>ti <pageBreak edition="Myanmar" number="1.0301" /> sabhāvato saṅkappato ca yathāsamīhite aniṭṭhākāre sakkāye sañjātadosavasena duṭṭho rupitacitto. <bold>Mūḷho mohavasenā</bold>ti asamapekkhanena mūḷho muyhanavasena. <bold>Vinibaddho</bold>ti ahaṃkārena visesato nibandhanato mānavatthusmiṃ bandhito. <bold>Mānavasenā</bold>ti tena tena maññanākārena. <bold>Parāmaṭṭho</bold>ti dhammasabhāvaṃ niccādivasena parato āmaṭṭho. <bold>Diṭṭhivasenā</bold>ti micchādassanavasena. <bold>Thāmagato</bold>ti rāgādikilesavasena thāmaṃ thirabhāvaṃ upagato. <bold>Anusayavasenā</bold>ti maggena appahīnatāya anu anu santāne sayanavasena. Appahīnaṭṭho hi tesaṃ anusayaṭṭho. <bold>Aniṭṭhaṅgato</bold>ti saṃsayito. <bold>Vikkhepagato</bold>ti vikkhittabhāvaṃ upagato. <bold>Uddhaccavasenā</bold>ti cittassa uddhatabhāvavasena. <bold>Tāpī</bold>ti tāpi devakaññāyo. <bold>Evaṃ patiṭṭhitāvā</bold>ti yathāvuttanayena rattabhāvādinā sakkāyasmiṃ patiṭṭhitā eva. <bold>Naradevāna</bold>nti purisabhūtadevānaṃ.</paragraph>
    <paragraph line="25"><bold>Paṭigantu</bold>nti apekkhāvasena tato apagantuṃ apekkhaṃ vissajjetuṃ. <bold>Dussanta</bold>nti dasantaṃ, ‘‘vattha’’nti keci. <bold>Sūciṃ yojetvā</bold>ti sibbanasuttena sūciṃ yojetvā pāse ca pavesetvā. Manāpakāye devanikāye jātā <bold>manāpakāyikā</bold>. Tesaṃ pabhāvaṃ dassetuṃ <bold>‘‘manasā’’</bold>tiādi vuttaṃ. <bold>Samajja</bold>nti saṃhitaṃ. <bold>Gamanabhāva</bold>nti gamanajjhāsayaṃ. <bold>Vikkhīṇo</bold>ti vicchindanavasena khīṇo. Devatānaṃ uttarimanussadhammārocane doso natthīti tāsaṃ puna anāgamanatthaṃ arahattaṃ byākāsi.</paragraph>
    <centered line="26">Anuruddhasuttavaṇṇanā niṭṭhitā.</centered>
    <subhead line="27">7. Nāgadattasuttavaṇṇanā</subhead>
    <paragraph line="28" number="227"><bold>Atikālenā</bold>ti <pageBreak edition="Vipassana Research Institut" number="1.0264" /> ativiya pubbaṇhakālena, kālassevāti attho. <bold>Koṭisammuñjaniyā</bold>ti sammuñjanikoṭiyā, sammuñjaniyā ekadesenevāti attho. Iminā sammajjane amanāpakāritaṃ dasseti. <bold>Majjhanhike vītivatte</bold>ti gihisaṃsaggavasena kālaṃ vītināmento majjhanhe bahuvītivatte. <bold>Aññehi bhikkhūhī</bold>ti nātikālaṃ paviṭṭhehi. Nissakkavacanañcetaṃ. <bold>Bhāyāmi nāgadatta</bold>nti tassa paṭipattiṃ bhāyitabbaṃ katvā devatā vadantī <pageBreak edition="Myanmar" number="1.0302" /> paṭipattiyaṃ niyojeti. <bold>Suppagabbha</bold>nti kāyapāgabbiyādīhi ativiya samannāgataṃ.</paragraph>
    <centered line="29">Nāgadattasuttavaṇṇanā niṭṭhitā.</centered>
    <subhead line="30">8. Kulagharaṇīsuttavaṇṇanā</subhead>
    <paragraph line="31" number="228"><bold>Ogāhappatto</bold>ti vissāsavasena anuppavesaṃ patto. <bold>Aññataraṃ kula</bold>nti tasmiṃ kule jāyampatiṃ sandhāya vadati. <bold>‘‘Bahūpakāraṃ me etaṃ kulaṃ</bold> ciraṃ sappāyāhāradānādinā; tasmā idhāhaṃ aggadakkhiṇeyyo jāto; imesaṃyeva deyyadhammapaṭiggaṇhanena puññaṃ vaḍḍhessāmī’’ti cintesi. Tenāha <bold>‘‘aññattha gantvā kiṃ karissāmī’’</bold>tiādi. <bold>Sā</bold>ti devatā. <bold>Ubhopete</bold>ti taṃ bhikkhuñca gharaṇiñca sandhāya vadati. <bold>Paṭigādhappattā</bold>ti paṭigādhaṃ pattā aññamaññasmiṃ patiṭṭhitavissāsena.</paragraph>
    <paragraph line="32">Vissamappattivasena santiṭṭhanti etthāti <bold>saṇṭhānaṃ,</bold> vissamanaṭṭhānaṃ. <bold>Samāgantvā</bold>ti sannipatitvā. Paṭiññūdāharaṇehi mantayatīti <bold>mantanaṃ,</bold> ñāpakaṃ kāraṇaṃ. <bold>Paṭilomasaddā</bold>ti paṭilomabhāvena patitattā asaccavibhāvanā paṭikūlasaddā. <bold>Tena kāraṇenā</bold>ti tena kāraṇapaṭirūpakena micchāvacanena. <bold>Na maṅkuhotabbaṃ</bold> akārakabhāvato. <bold>Saddena paritassatī</bold>ti parehi attani payuttamicchāsaddamattena paritassanasīlo. <bold>Vataṃ na sampajjatī</bold>ti yathāsamādinnavataṃ lahucittatāya na pāripūriṃ gacchati. <bold>Sampannavato</bold>ti paripuṇṇasīlādivataguṇo</paragraph>
    <centered line="33">Kulagharaṇīsuttavaṇṇanā niṭṭhitā.</centered>
    <subhead line="34">9. Vajjiputtasuttavaṇṇanā</subhead>
    <paragraph line="35" number="229"><bold>Vajjiraṭṭhe rājaputto</bold>ti vajjiraṭṭhe jātasaṃvaddho vajjirājaputto. <bold>Sabbaratticāro</bold>ti chaṇasampattiyā ito cito carantehi anubhavitabbanakkhattamaho. Tenāha <bold>‘‘kattikanakkhattaṃ ghosetvā’’</bold><pageBreak edition="Vipassana Research Institut" number="1.0265" /> tiādi. <bold>Ekābaddhaṃ hotī</bold>ti yasmā cātumahārājikadevā tasmiṃ divase nakkhattaṃ <pageBreak edition="Myanmar" number="1.0303" /> ghosetvā attano puññānubhāvasiddhāya dibbasampattiyā mahantaṃ nakkhattakīḷāsukhaṃ anubhavanti, tasmā taṃ tehi ekābaddhaṃ viya hoti. <bold>Bheriāditūriyāna</bold>nti bherimudiṅgasaṅkhapaṇavavīṇāditūriyānaṃ. <bold>Tāḷitāna</bold>nti āraddhalayānurūpaṃ pahaṭānaṃ. <bold>Vīṇādīna</bold>nti vīṇāveṇugomukhīādīnaṃ. <bold>Vāditāna</bold>nti yathāraddhamucchanānurūpaṃ saṅghaṭṭitānaṃ. <bold>Abhāsī</bold>ti tena saddena ākaḍḍhiyamānahadayo ayoniso ummujjitvā ‘‘mahatī vata me jānī’’ti anutthunanto abhāsi. <bold>Chaḍḍitadārukaṃ viyā</bold>ti vane chaḍḍitaniratthakakaḷiṅgaraṃ viya. <bold>Lāmakataro</bold>ti nihīnataro. Devatā paṭhamappitaṃ āṇiṃ paṭāṇiyā nīharantī viya tena bhikkhunā vuttamatthaṃ apanentī ‘‘tassa te bahukā pihayantī’’ti avocāti vuttanti dassento <bold>‘‘thero’’</bold>tiādimāha. Saggaṃ gacchantānaṃ yathā nerayikā pihayanti, evaṃ sammāpaṭipannassa tuyhaṃ bahū pihayanti, tasmā tvaṃ ‘‘pāpiyo’’ti attānaṃ mā maññitthāti adhippāyo.</paragraph>
    <centered line="36">Vajjiputtasuttavaṇṇanā niṭṭhitā.</centered>
    <subhead line="37">10. Sajjhāyasuttavaṇṇanā</subhead>
    <paragraph line="38" number="230"><bold>Nissaraṇapariyattivasenā</bold>ti addhā imaṃ pariyattiṃ nissāya vaṭṭadukkhato nissarituṃ labbhāti evaṃ nissaraṇapariyattivasena. <bold>Sajjhāyanato</bold>ti vimuttāyatanasīse ṭhatvā sajjhāyanato. Idāni tassa nissaraṇapariyattivasena sajjhāyanakaraṇaṃ, paṭipattivasena vattapaṭivattakaraṇaṃ, vipassanābhāvanañca dassetuṃ <bold>‘‘so kirā’’</bold>tiādi vuttaṃ. Arahattaṃ pattadivase paṭipattikittanāya purimadivasesupi tathā paṭipajji, vipassanaṃ pana ussukkāpetuṃ nāsakkhīti dasseti. <bold>Kālaṃ ativattetī</bold>ti idaṃ <bold>‘‘saṅkasāyatī’’</bold>ti padassa atthavacanaṃ. <bold>Therassā</bold>ti sajjhāyakattherassa.</paragraph>
    <paragraph line="39"><bold>Dhammapadānī</bold>ti sīlādidhammakkhandhadīpakāni padāni. Tenāha <bold>‘‘sabbampi buddhavacanaṃ adhippeta’’</bold>nti. Na gaṇhāsi uddesanti adhippāyo. Pāḷiyaṃ ‘‘bhikkhūhi saṃvasanto’’ti iminā tesaṃ dhammassavanatthāyapi dhammo pariyāpuṇitabboti dasseti. Virajjati etenāti <bold>virāgo,</bold> ariyamaggo. <bold>Jānitvā</bold>ti pariññābhisamayavasena diṭṭhasutādiṃ yāthāvato jānitvā paṭivijjhitvā. <bold>Vissajjana</bold>nti <pageBreak edition="Myanmar" number="1.0304" /> pahānaṃ. <bold>Na buddhavacanassa</bold> vissajjanaṃ. Bhaṇḍāgārikapariyattiyāpi anuññātattā pageva nissaraṇatthāya, tattha pana mattā jānitabbāti dassento <bold>‘‘ettāvatā’’</bold>tiādimāha.</paragraph>
    <centered line="40">Sajjhāyasuttavaṇṇanā niṭṭhitā.</centered>
    <subhead line="41">11. Akusalavitakkasuttavaṇṇanā</subhead>
    <paragraph line="42" number="231"><bold>Akusale</bold><pageBreak edition="Vipassana Research Institut" number="1.0266" /><bold>vitakke</bold>ti akosallasambhūtaṭṭhena akusale micchāvitakke. Yoni vuccati upāyo, tasmā asubhādike subhādivasena manasikāro ayonisomanasikāroti āha <bold>‘‘anupāyamanasikārenā’’</bold>ti. <bold>Pāsādikakammaṭṭhāna</bold>nti pasādāvahaṃ buddhānussatiādikammaṭṭhānaṃ. <bold>Balavapītiñca sukhañcā</bold>ti nīvaraṇavikkhambhanato balavantaṃ upacārajjhānasahagataṃ pītiñca sukhañca.</paragraph>
    <centered line="43">Akusalavitakkasuttavaṇṇanā niṭṭhitā.</centered>
    <subhead line="44">12. Majjhanhikasuttavaṇṇanā</subhead>
    <paragraph line="45" number="232"><bold>Nandanavagge</bold>ti nandanavaggavaṇṇanāyaṃ tattha idhāpi gāthāya visesābhāvato. Yadi evaṃ kasmā tattha saṅgītaṃ idha gahitanti? Devatāpaṭisaṃyuttataṃ upādāya devatāsaṃyutte saṅgahitampi aṭṭhuppattiyā paṭisaṃyuttattā idha gahitaṃ.</paragraph>
    <centered line="46">Majjhanhikasuttavaṇṇanā niṭṭhitā.</centered>
    <subhead line="47">13. Pākatindriyasuttavaṇṇanā</subhead>
    <paragraph line="48" number="233"> Terasame yaṃ vattabbaṃ, taṃ vitthāritamevāti yojanā. <bold>Jantudevaputtasutte</bold>ti jantudevaputtasuttasaṃvaṇṇanāya. ‘‘Tattha saṅgītaṃ idhāpī’’tiādi anantarasuttavaṇṇanāyaṃ vuttanayameva.</paragraph>
    <centered line="49">Pākatindriyasuttavaṇṇanā niṭṭhitā.</centered>
    <subhead line="50">14. Gandhatthenasuttavaṇṇanā</subhead>
    <paragraph line="51" number="234"><bold>Gandhārammaṇaṃ</bold><pageBreak edition="Myanmar" number="1.0305" /><bold>upanijjhāyatī</bold>ti gandhasaṅkhātaṃ ārammaṇaṃ upecca nijjhāyati, rūpārammaṇena viya viññāṇena rūpaṃ, gandhārammaṇena taṃ upecca nijjhāyati paccakkhato, yāthāvato sabhāvato paṭivijjhatīti attho. <bold>Upasiṅghissatī</bold>ti taṇhāvasena upagantvā siṅghissati.</paragraph>
    <paragraph line="52"><bold>Ekaṅgametaṃ</bold><pageBreak edition="Vipassana Research Institut" number="1.0267" /><bold>theyyāna</bold>nti ārammaṇavasena theyyavatthūsu vibhajiyamānesu ekamaṅgametaṃ gandhārammaṇanti āha <bold>‘‘thenitabbāna’’</bold>ntiādi. Ojāpekkhāya theyyāya pavattamānāya dhammārammaṇatāpi tassā siyā, sā pana na madhurā theyyakatā cāti <bold>‘‘pañcakoṭṭhāsāna’’</bold>nti vuttaṃ. Kāmañca taṃ gandhārammaṇaṃ kenaci pariggahitaṃ na hotīti ādiyituṃ sakkā, satthārā pana ananuññātattā na yutto tassa paribhogo. Yaṃ pana tena bhikkhunā vuttaṃ <bold>‘‘na harāmi na bhañjāmī’’</bold>ti, tassapi ayameva parihāro. Vaṇṇīyati phalaṃ etenāti <bold>vaṇṇaṃ,</bold> kāraṇanti vuttaṃ <bold>‘‘vaṇṇenāti kāraṇenā’’</bold>ti.</paragraph>
    <paragraph line="53"><bold>Tasmi</bold>nti tasmiṃ bhikkhusmiṃ. <bold>Ākiṇṇakammanto</bold>ti taṇhādiṭṭhiādivasena akusalakammanto diṭṭhimohataṇhādivasena ādito paṭṭhāya kusalakammānaṃ paṭikkhepanato. Diṭṭhivasena ca kathinakakkhaḷakharigatattā <bold>‘‘akhīṇakammanto kakkhaḷakammanto’’</bold>ti vuttaṃ.</paragraph>
    <paragraph line="54"><bold>Ākiṇṇaluddo</bold>ti ākiṇṇo hutvā kakkhaḷo. Tenāha <bold>‘‘bahupāpo’’</bold>tiādi. <bold>Makkhito</bold>ti litto. <bold>Ta</bold>nti devatācodanaṃ. <bold>Tasmā</bold>ti atikkamma ṭhitattā‘‘tvañcārahāmi vattave’’ti evamāha.</paragraph>
    <paragraph line="55"><bold>Gavesantassa</bold> attano santāne uppādanavasena pariyesantassa. Anekayojanāyāmavitthāraṃ gaganatalaṃ byāpetvā uppannavalāhakakūṭappamāṇaṃ viya. <bold>Suddho</bold>ti sīlena parisuddho ayanti jānāsi. <bold>Sugati</bold>nti sundaranibbattiṃ. Tena nibbānassapi saṅgaho siddho.</paragraph>
    <centered line="56">Gandhatthenasuttavaṇṇanā niṭṭhitā.</centered>
    <centered line="57">Sāratthappakāsiniyā saṃyuttanikāya-aṭṭhakathāya</centered>
    <centered line="58">Vanasaṃyuttavaṇṇanāya līnatthappakāsanā samattā.</centered>
  </content>
</document>