<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0301t.tik4.xml</normativeSource>
    <archivePath>roman/tika/suttapitaka (tika)/samyuttanikaya (tika)/sagathavagga-tika/4. marasamyuttam.xml</archivePath>
    <baseFileName>4. marasamyuttam</baseFileName>
    <titlePath>4. Mārasaṃyuttaṃ - Sagāthāvagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">4. Mārasaṃyuttaṃ</chapter>
    <title line="2">1. Paṭhamavaggo</title>
    <subhead line="3">1. Tapokammasuttavaṇṇanā</subhead>
    <paragraph line="4" number="137"> Uruvelāya <pageBreak edition="Vipassana Research Institut" number="1.0176" /><pageBreak edition="Myanmar" number="1.0201" /> samīpe gāmo uruvelagāmo, taṃ <bold>uruvelagāmaṃ</bold> abhimukhabhāvena sammadeva sabbadhamme bujjhatīti abhisambodhi, sabbaññutaññāṇaṃ, tena samannāgatattā ca bhagavā <bold>abhisambuddho</bold>ti vuccati. Tassa pañcacattālīsāya vassesu ādito pannarasa vassāni paṭhamabodhi, idha pana sattāhabbhantarameva adhippetanti āha <bold>‘‘abhisambuddho hutvā antosattāhasmiṃ yevā’’</bold>ti. Asukhabhāvena aññehi kātuṃ asakkuṇeyyattā dukkaraṃ karotīti dukkarakāro, so eva itthiliṅgavasena <bold>dukkarakārikā</bold>. Tāya mutto vatamhīti cintesi. Yadi evaṃ kasmā taṃ lokanātho chabbassāni samanuyuñjati? Kammapīḷitavasena. Vuttañhetaṃ <bold>apadāne</bold> (apa. thera 1.39.92-94) –</paragraph>
    <gatha1 line="5">‘‘Avacāhaṃ jotipālo, sugataṃ kassapaṃ tadā;</gatha1>
    <gathalast line="6">Kuto nu bodhi muṇḍassa, bodhi paramadullabhā.</gathalast>
    <gatha1 line="7">‘‘Tena kammavipākena, acariṃ dukkaraṃ bahuṃ;</gatha1>
    <gathalast line="8">Chabbassānuruvelāyaṃ, tato bodhimapāpuṇiṃ.</gathalast>
    <gatha1 line="9">‘‘Nāhaṃ etena maggena, pāpuṇiṃ bodhimuttamaṃ;</gatha1>
    <gathalast line="10">Kummaggena gavesissaṃ, pubbakammena vārito’’ti.</gathalast>
    <paragraph line="11"><bold>Māretī</bold>ti vibādheti. Vipattiādisaṃyojanañhi sādhūnaṃ paramatthato maraṇaṃ saccapaṭivedhamāraṇattā, pāpatarattā pāpatamoti <bold>pāpimā</bold>. Sā cassa pāpatamatā pāpavuttitāyāti āha <bold>‘‘pāpe</bold><pageBreak edition="Vipassana Research Institut" number="1.0177" /><bold>niyutto’’</bold>ti. <bold>Adhipatī</bold>ti kāmādhipati. Appahīnakāmarāge attano vase vattetīti <bold>vasavattī</bold>. Tesaṃyeva kusalakammānaṃ antaṃ karotīti <bold>antako</bold>. Vaṭṭadukkhato aparimuttapaccayattā <bold>namuci</bold>. Mattānaṃ pamattānaṃ bandhūti <bold>pamattabandhu</bold>.</paragraph>
    <paragraph line="12"><bold>Tapokammā</bold>ti <pageBreak edition="Myanmar" number="1.0202" /> attakilamathānuyogato. <bold>Aparaddho</bold>ti virajjhasi. ‘‘Aparādho’’tipi atthi, soyeva attho. Kāyakilamathaṃ anuyuñjanto yebhuyyena amaratthāya anuyuñjati, so ca kammavādīhi anuyuñjiyamāno devatthāya siyāti āha <bold>‘‘amarabhāvatthāyā’’</bold>ti. <bold>Sabbaṃ tapa</bold>nti sabbaṃ attaparitāpanaṃ. <bold>Atthāvahaṃ na bhavati</bold> bodhiyā anupāyattā. <bold>Kiñcassā</bold>ti kiñci siyāti attho. <bold>Phiyārittaṃva dhammanī</bold>ti dhammaṃ vuccati vaṇṇu, so idha ‘‘dhamma’’nti vutto, dhammani vaṇṇupadeseti attho. Tenāha ‘‘araññe’’ti. Ubhosu passesu phiyāhi <bold>ākaḍḍheyya ceva</bold> arittehi <bold>uppīḷeyya ca</bold>.</paragraph>
    <paragraph line="13"><bold>Sammāvācākammantājīvā gahitā</bold> maggasīlassa adhippetattā. Samādhino hi gahaṇena <bold>sammāvāyāmasatisamādhayo gahitā</bold> upakārabhāvato. <bold>Paññāyā</bold>ti etthāpi eseva nayo. Bujjhati etenāti <bold>bodho</bold>. Maggoti āha <bold>‘‘bodhāyāti maggatthāyā’’</bold>ti. Kathaṃ pana maggaṃ maggatthāya bhāvetīti āha <bold>‘‘yathā hī’’</bold>tiādi. Tena yathā yāgupacanārambho yāvadeva yāguattho, evaṃ maggabhāvanārambho maggādhigamatthāyāti dasseti. Ārambhoti ca ariyamaggabhāvanāya bandhāpanaṃ daṭṭhabbaṃ. Keci pana ‘‘magganti ariyamaggaṃ, bodhāyāti arahattasambodhāya, evañca katvā ‘pattosmi paramasuddhi’nti idampi vacanaṃ samatthita’’nti vadanti, apare pana ‘‘sabbaññutaññāṇasambodhāyāti. So hi sabbasmāpi bodhito uttaritaro’’ti. <bold>Nihato</bold> nibbisevanabhāvaṃ pāpito. Tenāha <bold>‘‘parājito’’</bold>ti.</paragraph>
    <centered line="14">Tapokammasuttavaṇṇanā niṭṭhitā.</centered>
    <subhead line="15">2. Hatthirājavaṇṇasuttavaṇṇanā</subhead>
    <paragraph line="16" number="138"><bold>Andhabhāvakārake</bold>ti pacurajanassa cakkhuviññāṇuppattinivāraṇena andhabhāvakārake. <bold>Mahātame</bold>ti mahati tamasi. <bold>Pāsāṇaphalake mahācīvaraṃ sīse ṭhapetvā</bold>ti etena taṃ phalakaṃ apassāya nisinnoti dasseti <pageBreak edition="Myanmar" number="1.0203" />. <bold>Padhāna</bold>nti bhāvanaṃ. <bold>Pariggaṇhamāno</bold>ti sabbaso gaṇhanto avissajjento, bhāvanaṃ anuyuñjanto anupubbasamāpattiyo phalasamāpattiñca manasikarontoti attho. Tenāha <bold>‘‘nanu cā’’</bold>tiādi. <bold>Ariṭṭhako</bold>ti ariṭṭhakavaṇṇo. Tenāha <bold>‘‘kāḷako’’</bold>ti.</paragraph>
    <paragraph line="17"><bold>Dīghamaddhāna</bold>nti <pageBreak edition="Vipassana Research Institut" number="1.0178" /> cirataraṃ kālaṃ. <bold>Saṃsara</bold>nti āsādanādhippāyena sañcaranto, alaṃ tuyhaṃ etena nippayojananti adhippāyo. Na hi tena mārassa kāci atthasiddhīti.</paragraph>
    <centered line="18">Hatthirājavaṇṇasuttavaṇṇanā niṭṭhitā.</centered>
    <subhead line="19">3. Subhasuttavaṇṇanā</subhead>
    <paragraph line="20" number="139"><bold>Susaṃvutā</bold>ti maggasaṃvarena suṭṭhu saṃvutā. <bold>Supihitā</bold>ti suṭṭhu pihitā. <bold>Vasānugā</bold>ti kāyādidvāravasānugā vasavattino na honti. <bold>Baddhacarā</bold>ti paṭibaddhacariyāti.</paragraph>
    <centered line="21">Subhasuttavaṇṇanā niṭṭhitā.</centered>
    <subhead line="22">4. Paṭhamamārapāsasuttavaṇṇanā</subhead>
    <paragraph line="23" number="140"><bold>Upāyamanasikārenā</bold>ti aniccādīsu aniccādito manasikaraṇena. <bold>Upāyavīriyenā</bold>ti anuppannākusalānaṃ anuppādanāya vidhinā pavattavīriyena. <bold>Kāraṇavīriyenā</bold>ti anuppannānuppādanādiatthassa kāraṇabhūtena vīriyena. Anuppannapāpakānuppādanādiatthāni hi vīriyāni yadatthaṃ honti, taṃ atthaṃ sādhentiyevāti etassa atthassa dīpako <bold>sammā-saddo</bold>. Yonisosammāsaddena hi upāyakāraṇatthadīpakataṃ sandhāya <bold>‘‘upāyavīriyena kāraṇavīriyenā’’</bold>ti vuttaṃ. <bold>Arahattaphalavimutti</bold> ukkaṭṭhaniddesena. Mārena ‘‘mayhaṃ kho, bhikkhave’’tiādikaṃ bhagavato vacanaṃ sutvā vuttaṃ <bold>‘‘arahattaṃ patvāpi na tussatī’’</bold>tiādi.</paragraph>
    <paragraph line="24"><bold>Kilesapāsenā</bold>ti <pageBreak edition="Myanmar" number="1.0204" /> kilesamārassa upāyabhūtena. Kilesamāro hi satte kāmaguṇapāsehi nibandhati, na pana sayameva. Tenāha <bold>‘‘ye dibbā kāmaguṇasaṅkhātā’’</bold>tiādi. <bold>Mārabandhane</bold>ti kilesamārassa bandhanaṭṭhāne, bhavacāraketi attho. <bold>Na me samaṇa mokkhasī</bold>ti idaṃ māro ‘‘anuttarā vimutti anuppattā, vimuttā sabbapāsehī’’ti ca bhagavato vacanaṃ asaddahanto vadati saddahantopi vā ‘‘evamayaṃ paresaṃ sattānaṃ mokkhāya ussāhaṃ na kareyyā’’ti attano kohaññe ṭhatvā vadati.</paragraph>
    <centered line="25">Paṭhamamārapāsasuttavaṇṇanā niṭṭhitā.</centered>
    <subhead line="26">5. Dutiyamārapāsasuttavaṇṇanā</subhead>
    <paragraph line="27" number="141"><bold>Anupubbagamanacārika</bold>nti <pageBreak edition="Vipassana Research Institut" number="1.0179" /> gāmanigamarājadhānīsu anukkamena gamanasaṅkhātaṃ cārikaṃ. <bold>Evaṃ hi gatesū</bold>ti evaṃ tumhesu bahūsu ekajjhaṃ gatesu.</paragraph>
    <paragraph line="28">Ādimhi kalyāṇaṃ etassāti <bold>ādikalyāṇaṃ,</bold> tathā sesesu. <bold>Sāsanassa ādi sīlaṃ</bold> mūlakattā. Tassa <bold>samathādayo majjhaṃ</bold> sāsanasampattiyā vemajjhabhāvato. <bold>Phalanibbānāni pariyosānaṃ</bold> tadadhigamato uttari karaṇīyābhāvato. Sāsane sammāpaṭipatti nāma paññāya hoti, tassā ca sīlaṃ samādhi ca mūlanti āha <bold>‘‘sīlasamādhayo vā ādī’’</bold>ti. Yasmā paññā anubodhapaṭivedhavasena duvidhā, tasmā tadubhayaṃ gaṇhanto <bold>‘‘vipassanāmaggā majjha’’</bold>nti āha. Paññānipphatti phalakiccaṃ, nibbānasacchikiriyā pana sammāpaṭipattiyā pariyosānaṃ tato paraṃ kattabbābhāvatoti āha <bold>‘‘phalanibbānāni pariyosāna’’</bold>nti. Phalaggahaṇena hi saupādisesanibbānaṃ gayhati, itarena itaraṃ, tadubhayavasena paṭipattiyā osānanti āha <bold>‘‘phalanibbānāni pariyosāna’’</bold>nti. ‘‘Tasmātiha tvaṃ, bhikkhu, ādimeva visodhehi kusalesu dhammesu. Ko cādi kusalānaṃ dhammānaṃ? Sīlañca suvisuddhaṃ, diṭṭhi ca ujukā’’ti (saṃ. ni. 5.369) vacanato sīladiṭṭhujukatāya matthakabhūtā vipassanā, tadadhiṭṭhānā sīlasamādhīti ime <pageBreak edition="Myanmar" number="1.0205" /> tassa sāsanassa mūlanti āha <bold>‘‘sīlasamādhivipassanā vā ādī’’</bold>ti. Sesaṃ vuttanayameva.</paragraph>
    <paragraph line="29">Kiñcāpi avayavavinimutto samudāyo natthi, yesu pana avayavesu samudāyarūpena apekkhitesu gāthāti samaññā, taṃ tato bhinnaṃ viya katvā dassento <bold>‘‘catuppadikagāthāya tāva paṭhamapādo’’</bold>tiādimāha. Pañcapadachappadānaṃ gāthānaṃ ādipariyosānaggahaṇena itare dutiyādayo tayo cattāro vā majjhanti avuttasiddhamevāti na vuttaṃ. <bold>Ekānusandhikasuttassā</bold>ti idaṃ bahuvibhāgaṃ yathānusandhinā ekānusandhikaṃ suttaṃ sandhāya vuttaṃ, itarassa pana teyeva desetabbadhammavibhāgena ādimajjhapariyosānabhāgā labbhanti. <bold>Nidāna</bold>nti kāladesakaparisādi-apadisanalakkhaṇādiko attho. <bold>Idamavocā</bold>ti <bold>iti</bold>-saddo ādiattho. Tena tadavasesanigamanapāḷiṃ saṅgaṇhāti. <bold>Anekānusandhīkassa</bold> saha nidānena paṭhamo anusandhi ādi. Saha nigamanena pacchimo pariyosānaṃ, itarena majjhimantiādimajjhapariyosānāni veditabbāni.</paragraph>
    <paragraph line="30"><bold>Sātthaka</bold>nti atthasampattiyā sātthakaṃ katvā. <bold>Sabyañjana</bold>nti byañjanasampattiyā sabyañjanaṃ. Sampatti ca nāma paripuṇṇabyañjanatāti āha <bold>‘‘byañjanehi…pe… desetā’’</bold>ti. <bold>Sakalaparipuṇṇa</bold>nti <pageBreak edition="Vipassana Research Institut" number="1.0180" /> sabbaso paripuṇṇaṃ sīlādipañcadhammakkhandhapāripūriyā. <bold>Nirupakkilesaṃ</bold> diṭṭhimānādiupakkilesābhāvato. Avisesato tisso sikkhā sakale sāsane bhavanti. <bold>Dhammo</bold>ti pana brahmacariyaṃ vā sandhāya vuttaṃ ‘‘katamesānaṃ kho, bhante, buddhānaṃ bhagavantānaṃ brahmacariyaṃ ciraṭṭhitikaṃ ahosī’’tiādīsu (pārā. 18) viya. <bold>Dukūlasāṇiyā paṭicchannā viya,</bold> na tu pākāraselādipaṭicchannā viya. Tena dhammaniruttiyā sakalakilesānaṃ pahānānubhāvaṃ vadati. <bold>Alābhaparihāniyā,</bold> na laddhaparihāniyā. <bold>Aḍḍhuḍḍhānī</bold>ti pañcasatādhikāni tīṇi pāṭihāriyasahassāni. <bold>Sāta</bold>nti sukhaṃ.</paragraph>
    <centered line="31">Dutiyamārapāsasuttavaṇṇanā niṭṭhitā.</centered>
    <subhead line="32">6. Sappasuttavaṇṇanā</subhead>
    <paragraph line="33" number="142"><bold>Surākārakāna</bold>nti <pageBreak edition="Myanmar" number="1.0206" /> piṭṭhasurāyojanakānaṃ. Kosalānaṃ issaroti kosalo, kosalarājassa ayanti <bold>kosalikā. Paribhogapātī</bold>ti bhattaparibhojanatthāya pāti paribhogapāti. <bold>Kammāruddhanapaṇāḷiyā</bold>ti kammāruddhanapaṇāḷimukhe. <bold>Dhamamānāyā</bold>ti dhamiyamānāya. Taṃ pana yasmā bhastavātehi pūritaṃ nāma hoti, tasmā <bold>‘‘bhastavātena pūriyamānāyā’’</bold>ti vuttaṃ. <bold>Niyāmabhūmiya</bold>nti bhagavato paṭisallānaṭṭhāne <bold>sañcarantaṃ</bold> māraṃ maṃsacakkhunāva <bold>disvā</bold>. Tenāha ‘‘vijjulatālokenā’’ti.</paragraph>
    <paragraph line="34"><bold>Seyyatthāyā</bold>ti seyyānisaṃsāya. Tenāha <bold>‘‘ṭhassāmī’’</bold>tiādi. <bold>Attasaññato</bold>ti attabhāvena saṃyato. Tenāha <bold>‘‘saṃyatattabhāvo’’</bold>ti. <bold>Taṃsaṇṭhitassā</bold>ti tasmiṃ hatthapādakukkuccarahite buddhamunismiṃ avaṭṭhitassa. <bold>Vossajja careyya tattha so</bold>ti iminā bhagavā taṃ byākaramāno vibhiṃsitā buddhānaṃ kiṃ karissati bhayābhāvato? Kevalaṃ pana anaṭṭhavalikaṃ uppīḷento viya tvameva āyāsaṃ āpajjissasīti māraṃ santajjeti.</paragraph>
    <paragraph line="35"><bold>Bheravā</bold>ti avītarāgānaṃ bhayajanakā. <bold>Tatthā</bold>ti taṃnimittaṃ. <bold>Phaleyyā</bold>ti bhijjeyya. <bold>Sattisalla</bold>nti sattisaṅkhātaṃ puthusallaṃ. <bold>Urasmiṃ cārayeyyu</bold>nti phāsuṃ vijjhituṃ ṭhapeyyuṃ uggireyyuṃ. <bold>Khandhupadhīsū</bold>ti khandhasaṅkhātesu upadhīsu. <bold>Tāṇaṃ karonti nāmā</bold>ti tato bhayanimittato attano tāṇaṃ karonti nāma.</paragraph>
    <centered line="36">Sappasuttavaṇṇanā niṭṭhitā.</centered>
    <subhead line="37">7. Supatisuttavaṇṇanā</subhead>
    <paragraph line="38" number="143"><bold>Utugāhāpanatthaṃ</bold><pageBreak edition="Vipassana Research Institut" number="1.0181" /><bold>dhovitvā,</bold> na rajojallavikkhālanatthaṃ. Tenāha <bold>‘‘buddhānaṃ panā’’</bold>tiādi. <bold>Dhotapādake gehe</bold>ti dhotapādehi akkamitabbake. <bold>Vattabhedo nāma natthi</bold> dhammassāmibhāvato. <bold>Vattasīse</bold><pageBreak edition="Myanmar" number="1.0207" /><bold>ṭhatvā dhovanti</bold> aññesaṃ diṭṭhānugatiāpajjanatthaṃ. <bold>Soppapariggāhakenā</bold>ti ettha <bold>soppaṃ</bold> nāma niddāya antarantarā pavattakiriyamayacittappavattirahitā nirantarabhavaṅgasantatīti taṃ sabhāvato payojanato kālaparicchedato pariggāhakaṃ upariniddesasatisampajaññaṃ sandhāya vuttaṃ <bold>‘‘soppapariggāhakena satisampajaññenā’’</bold>ti. Keci pana ‘‘niddāsoppanā’’ti vadanti, taṃ bhagavato soppaṃ hīḷento vadati.</paragraph>
    <paragraph line="39"><bold>Kiṃ nū</bold>ti etthaṃ <bold>ki</bold>nti hetunissakke paccattavacananti āha <bold>‘‘kasmā nu supasī’’</bold>ti? <bold>Dubbhago</bold> vuccati nissiriko bhinnabhago, so pana matasadiso visaññisadiso ca hotīti āha <bold>‘‘mato viya visaññī viya cā’’</bold>ti.</paragraph>
    <paragraph line="40"><bold>Ādinā</bold>ti <bold>ādi</bold>-saddena ‘‘bāhirassa upādāya aṭṭhārasā’’tiādinā (vibha. 842) āgataṃ taṇhākoṭṭhāsaṃ saṅgaṇhāti. <bold>Tattha tattha visattatāyā</bold>ti tammiṃ tasmiṃ ārammaṇe visesato āsattabhāvena. Visassa dukkhanibbattakakammassa hetubhāvato <bold>visamūlatā</bold> visaṃ vā dukkhadukkhādibhūtavedanā mūlaṃ etassāti <bold>visamūlā,</bold> taṇhā. Tassa rūpādikassa dukkhassa paribhogo, na amatassāti <bold>visaparibhogatā. Katthaci netu</bold>nti katthaci bhave sabbathā netuṃ? <bold>Parikkhayā</bold>ti sabbaso khīṇattā. <bold>Tuyhaṃ kiṃ etthā</bold>ti sabbupadhiparikkhayā suddhassa mama paṭipattiyaṃ tuyhaṃ kiṃ ujjhāyanaṃ? Kevalaṃ vighātoyeva teti dasseti.</paragraph>
    <centered line="41">Supatisuttavaṇṇanā niṭṭhitā.</centered>
    <subhead line="42">8. Nandatisuttavaṇṇanā</subhead>
    <paragraph line="43" number="144"> Aṭṭhamaṃ uttānatthameva.</paragraph>
    <centered line="44">Nandatisuttavaṇṇanā niṭṭhitā.</centered>
    <subhead line="45">9. Paṭhamaāyusuttavaṇṇanā</subhead>
    <paragraph line="46" number="145"><bold>Paṇṇāsaṃ</bold><pageBreak edition="Vipassana Research Institut" number="1.0182" /><pageBreak edition="Myanmar" number="1.0208" /><bold>vā vassāni jīvati</bold> vassasatato upari seyyathāpi thero anuruddho. <bold>Saṭṭhi vā vassāni</bold> seyyathāpi thero bākulo. Paṭiharitvā paccanīkabhāve sātaṃ sukhaṃ etassāti paccanīkasāto, tabbhāvo <bold>paccanīkasātatā,</bold> tāya. <bold>Abhibhavitvā abhāsi</bold> paṭivacanaṃ jānamānova.</paragraph>
    <paragraph line="47"><bold>Na hīḷeyya</bold> na jiguccheyya. <bold>Eva</bold>nti so dārako viya kiñci acintento sappuriso careyya, evaṃ hissa cittadukkhaṃ na hotīti adhippāyo. <bold>Pajjalitasīso viya careyyā</bold>ti yathā pajjalitasīso puriso aññaṃ kiñci akatvā tasseva vūpasamāya vāyameyya, evaṃ sappuriso āyuṃ parittanti ñatvā teneva nayena sabbasaṅkhāragataṃ aniccaṃ, aniccattā eva dukkhaṃ, anattāti vipassanampi otaritvā taṃ ussukkāpentopi saṅkhāravigamāya careyya paṭipajjeyya.</paragraph>
    <centered line="48">Paṭhamaāyusuttavaṇṇanā niṭṭhitā.</centered>
    <subhead line="49">10. Dutiyaāyusuttavaṇṇanā</subhead>
    <paragraph line="50" number="146"><bold>Nemīvā</bold>ti nemisīsena cakkaṃ vadati. <bold>Kubbaraṃ anupariyāyatī</bold>ti kubbaraṃ anuparivattati. Tathābhūto pana so taṃ ajahantovāti āha <bold>‘‘na vijahatī’’</bold>ti. <bold>Āyu anupariyāyatī</bold>ti maccānaṃ āyu gatampi paccāgacchatīti bhagavato paṭāṇi hutvā vadati, bhagavā pana taṃ abhibhavitvā ‘‘accayanti ahorattā’’tiādinā āyuno accayagamanamaraṇataṃyeva pavedesi.</paragraph>
    <centered line="51">Dutiyaāyusuttavaṇṇanā niṭṭhitā.</centered>
    <centered line="52">Paṭhamavaggavaṇṇanā niṭṭhitā.</centered>
    <title line="53">2. Dutiyavaggo</title>
    <subhead line="54">1. Pāsāṇasuttavaṇṇanā</subhead>
    <paragraph line="55" number="147"><bold>Pavijjhī</bold>ti <pageBreak edition="Vipassana Research Institut" number="1.0183" /><pageBreak edition="Myanmar" number="1.0209" /> pabbataṃ sabbato pavattento tato tato nissajji. <bold>Sakala</bold>nti sabbabhāgavantaṃ, nissesanti attho.</paragraph>
    <centered line="56">Pāsāṇasuttavaṇṇanā niṭṭhitā.</centered>
    <subhead line="57">2. Kiṃnusīhasuttavaṇṇanā</subhead>
    <paragraph line="58" number="148"><bold>Vicakkhukammāyā</bold>ti vicakkhubhāvakāmatāya. Yathā sā bhagavato desiyamānaṃ dhammaṃ attano paññācakkhunā na passituṃ sakkoti, evaṃ kātuṃ kāmatāya. Tenāha <bold>‘‘parisāyā’’</bold>tiādi. <bold>Vināsetuṃ na sakkoti</bold> bheravārammaṇe bhāyanasseva abhāvato. <bold>Dasabalappattā</bold>ti dasahi balehi samannāgatā.</paragraph>
    <centered line="59">Kiṃnusīhasuttavaṇṇanā niṭṭhitā.</centered>
    <subhead line="60">3. Sakalikasuttavaṇṇanā</subhead>
    <paragraph line="61" number="149"><bold>Mandabhāvenā</bold>ti jaḷabhāvena <bold>momūhabhāvenā</bold>ti mahāmūḷhatāya. <bold>Kabbakaraṇena matto</bold>ti kabbakiriyāpasutatādivasena matto kabbaṃ katvā. <bold>Kimidaṃ soppasevā</bold>ti idaṃ tava soppaṃ kimatthaṃ, purisena nāma purisattakarena bhavitabbaṃ, na soppatiyeva. <bold>Atthaṃ samāgantvā</bold>ti paramatthaṃ nibbānaṃ sammā āgantvā adhigantvā. <bold>Asaṅga…pe… natthi</bold> sabbaso siddhatthabhāvato. <bold>Jagganto</bold>ti jāgaranto puriso viya, <bold>na bhāyāmi</bold> bhayahetūnaṃ abhāvā. <bold>Nānutapanti</bold> sabbattha sabbadāpi vissaṭṭhabhāvato, <bold>māma</bold>nti mamaṃ. Gāthāsukhatthañhi dīghaṃ katvā vuttaṃ. <bold>Ṭhitattā</bold>ti uddesaparipucchāya paricchijjattā. <bold>Hāni</bold>nti kassaci jāniṃ.</paragraph>
    <centered line="62">Sakalikasuttavaṇṇanā niṭṭhitā.</centered>
    <subhead line="63">4. Patirūpasuttavaṇṇanā</subhead>
    <paragraph line="64" number="150"> Anurujjhati <pageBreak edition="Vipassana Research Institut" number="1.0184" /><pageBreak edition="Myanmar" number="1.0210" /> etenāti anurodho, rāgo. Virujjhati etenāti virodho, paṭigho. Tesu <bold>anurodhavirodhesu</bold> tannimittaṃ <bold>sajjati nāma</bold> saṅgaṃ karoti nāma, anurodhavirodhuppādanameva cettha sajjanaṃ. <bold>Yadaññamanusāsatī</bold>ti yaṃ aññesaṃ anusāsanaṃ, taṃ tesaṃ hitesanaṃ anukampanaṃ, tasmā anukampake hitesake sammāsambuddhe anurodhavirodhe āropetvā vikampanatthaṃ micchā vadasīti.</paragraph>
    <centered line="65">Patirūpasuttavaṇṇanā niṭṭhitā.</centered>
    <subhead line="66">5. Mānasasuttavaṇṇanā</subhead>
    <paragraph line="67" number="151"><bold>Ākāse carante</bold>ti pañcābhiññe sandhāya vadati. Antalikkhe carantepi kiccasādhanato <bold>antalikkhacaro</bold>. Manasi jātoti <bold>mānaso</bold>. Taṃ pana manasantānasampayuttatāyāti āha <bold>‘‘manasampayutto’’</bold>ti.</paragraph>
    <centered line="68">Mānasasuttavaṇṇanā niṭṭhitā.</centered>
    <subhead line="69">6. Pattasuttavaṇṇanā</subhead>
    <paragraph line="70" number="152"> Pañcannaṃ upādānakkhandhānaṃ lakkhaṇādīni ceva samudayañca assādādīnavanissaraṇāni ca gahetvā sammā tesaṃ lakkhaṇādīnaṃ gahaṇaṃ hotīti āha <bold>‘‘pañca upādānakkhandhe ādiyitvā’’</bold>ti. Ruppanavediyanasañjānanaabhisaṅkharaṇavijānanāni <bold>khandhānaṃ sabhāvalakkhaṇāni. Ādi</bold>-saddena rasapaccupaṭṭhānapadaṭṭhānāni ceva samudayādīni ca saṅgaṇhāti. <bold>Dassetī</bold>ti paccakkhato dasseti, hatthāmalakaṃ viya pākaṭe vibhūte katvā vibhāveti. <bold>Gaṇhāpetī</bold>ti te dhamme manasā anupekkhite diṭṭhiyā suppaṭividdhe karonto uggaṇhāpeti. <bold>Samādānamhī</bold>ti tattha atthassa sammadeva ādiyane khandhānañca sammasanavasena aññadhammavasena samādiyane. <bold>Paṭividdhaguṇenā</bold>ti tāya desanāya, taṃ nissāya paccattapurisakārena ca tesaṃ paṭividdhaguṇena <pageBreak edition="Myanmar" number="1.0211" />. <bold>Jotāpetī</bold>ti tesaṃ cittasantānaṃ assaddhiyādikilesamalavidhamanena pabhassaraṃ karoti. <bold>Aṭṭhiṃ katvā</bold>ti tāya desanāya pāpetabbaṃ atthaṃ payojanaṃ daḷhaṃ katvā. Tenāha <bold>‘‘ayaṃ no’’</bold>tiādi. <bold>Kammakārakacittaṃ</bold> nāma otaraṇacittaṃ. ‘‘Yonisomanasikārapubbakaṃ vipassanācitta’’nti <pageBreak edition="Vipassana Research Institut" number="1.0185" /> keci. <bold>Ohitasotā</bold>ti anaññavihitatāya dhammassavanāya appitasotā, tato eva tadatthaṃ <bold>ṭhapitasotā</bold>.</paragraph>
    <paragraph line="71"><bold>Ete rūpādayo khandhe yañca saṅkhataṃ</bold> samiddhapaccayehi kataṃ, tañca ‘‘eso ahaṃ na homi, etaṃ mayhaṃ na hotī’’ti passantoti yojanā. Khemo attāti khemattā, taṃ <bold>khemattaṃ</bold>. Tenāha <bold>‘‘khemibhūtaṃ attabhāva’’</bold>nti. <bold>Pariyesamānā</bold> mārasenā.</paragraph>
    <centered line="72">Pattasuttavaṇṇanā niṭṭhitā.</centered>
    <subhead line="73">7. Chaphassāyatanasuttavaṇṇanā</subhead>
    <paragraph line="74" number="153"> Sañjāyati etasmāti sañjāti, so eva sampayuttadhammo samosarati etthāti samosaraṇaṃ, so eva attho, tena <bold>sañjātisamosaraṇaṭṭhena. Bhayabheravaṃ sadda</bold>nti bhāyati etasmāti <bold>bhayaṃ,</bold> tadeva yassa kassaci bheravāvahattā <bold>bheravaṃ,</bold> devādisaddanti attho. Vigatavalāhake deve uppātavasena uppajjanakasaddo <bold>devadundubhi</bold>. Asanipātādisaddo <bold>asanipātasaddo. Undrīyatī</bold>ti viparivattati. <bold>Loko adhimucchito</bold>ti atithaddhakāyo viya mucchaṃ āpanno. <bold>Mārassā</bold>ti kilesamārassa. <bold>Ṭhānabhūta</bold>nti pavattiṭṭhānabhūtaṃ.</paragraph>
    <centered line="75">Chaphassāyatanasuttavaṇṇanā niṭṭhitā.</centered>
    <subhead line="76">8. Piṇḍasuttavaṇṇanā</subhead>
    <paragraph line="77" number="154"><bold>Tattha tatthā</bold>ti tasmiṃ tasmiṃ ñātimittakule. <bold>Pāhunakānī</bold>ti pahitabbapaṇṇākārāni. <bold>Āgantukapaṇṇākārānī</bold>ti āgantukānaṃ upagatānaṃ <pageBreak edition="Myanmar" number="1.0212" /> dātabbapaṇṇākārāni. <bold>Sayaṃcaradivase</bold>ti kumārakānañca kumārikānañca sayaṃ attanā caritabbachaṇadivase. Idāni tamatthaṃ vitthārato dassento <bold>‘‘samavayajātigottā’’</bold>tiādimāha. Samavayasamajātikasamagottāti paccekaṃ sama-saddo yojetabbo. Gottasamatā ca āvāhavivāhayogyatāvasena daṭṭhabbā, na ekagottatāvasena. <bold>Tato tato</bold> gāmato. <bold>Aññasmiṃ</bold> dātabbe asati. Chaṇavasena pahiṇituṃ sampāditaṃ pūvaṃ <bold>chaṇapūvaṃ. Tāsaṃ sampattiyā</bold>ti tāsaṃ dānaṃ dhammassavanañcāti tassā duvidhāyapi sampattiyā.</paragraph>
    <paragraph line="78">Ñāṇaṃ nāma āvajjanapubbakaṃ, tasmā ajānanassa ‘‘anāvajjanatāyā’’ti kāraṇaṃ vatvā <pageBreak edition="Vipassana Research Institut" number="1.0186" /> sesakāraṇaṃ vadanto <bold>‘‘buddhāna’’</bold>ntiādimāha. <bold>Upacārabheda</bold>nti buddhaṃ disvā manussehi kātabbaupacārassa bhindanaṃ. <bold>Bhinditu</bold>nti vidhamituṃ.</paragraph>
    <paragraph line="79"><bold>Bhagavā panā</bold>ti <bold>pana</bold>saddo visesatthajotako. Tena na kevalaṃ bhagavā uppaṇḍanaṃ pariharanto taṃ gāmaṃ na puna pāvisi, atha kho māraṃ anukampantoti idaṃ visesaṃ joteti.</paragraph>
    <paragraph line="80"><bold>Janesī</bold>ti apuññaṃ janesi, janento ca yathā tato āyatiṃ thirataraṃ mahantaṃ dukkhaṃ nipphajjissati, evaṃ nipphādesi. <bold>Āsajjana</bold>nti ettha <bold>na</bold>nti nipātamattaṃ. Kiñcati maddati abhibhavatīti kiñcananti āha <bold>‘‘maddituṃ samattha’’</bold>nti.</paragraph>
    <centered line="81">Piṇḍasuttavaṇṇanā niṭṭhitā.</centered>
    <subhead line="82">9. Kassakasuttavaṇṇanā</subhead>
    <paragraph line="83" number="155"><bold>Nibbānaṃ apadisitvā</bold>ti nibbānaṃ nissāya nibbānaguṇe ārabbhāti attho. <bold>Haṭahaṭakeso</bold>ti ito cito ca vikiṇṇattā ākulākulakeso. <bold>Cakkhusamphassaviññāṇāyatana</bold>nti ettha yathā cakkhuggahaṇena phasso visesito, tena eva viññāṇāyatanaṃ. Tathā sati cakkhuviññāṇassa ca gahaṇaṃ āpajjeyyāti. Nanu cettha cakkhuggahaṇena visesitattā cakkhudvārikānaṃ sabbesaṃ viññāṇānaṃ gahaṇanti? Saccametaṃ, tañca kho paṭhamena cakkhuggahaṇenāti nāyaṃ doso. <bold>Bhavaṅgacitta</bold>nti āvajjanāya anantarapaccayabhūtameva <pageBreak edition="Myanmar" number="1.0213" /> adhippetanti niyametvā dassetuṃ <bold>‘‘sāvajjanaka’’</bold>nti vuttaṃ, tasmā <bold>tadārammaṇampī</bold>ti javanacittena saha tadārammaṇacittampi. ‘‘Viññāṇāyatana’’nti ca vutte nimmalameva.</paragraph>
    <paragraph line="84"><bold>‘‘Cakkhū’’</bold>ti avisesato vuttattā pana mārassa ayampi attho āpannoti dassetuṃ <bold>‘‘yaṃ loke’’</bold>tiādi vuttaṃ. <bold>Upakkavipakka</bold>nti cakkhupākarogena upari heṭṭhā ca sabbaso pakkaṃ kuthitaṃ. <bold>Eseva nayo</bold>ti iminā yaṃ loke kuṭṭhakilāsagaṇḍakacchuādīhi upaddutaṃ vaṇapīḷakādivasena paggharantaṃ asuciṃ antamaso paramajeguccharūpampi, sabbaṃ taṃ taveva hotūti evamādiṃ apadisati.</paragraph>
    <paragraph line="85"><bold>Yaṃ bhaṇḍaka</bold>nti hiraññasuvaṇṇādikhettavatthādiupakaraṇaṃ gahaṭṭhā, pabbajitā ca yaṃ pattacīvarādiṃ ‘‘mama ida’’nti abhinivisantāva vadanti, <bold>etesu</bold> pariggahatthesu ca tesaṃ pariggāhakapuggalesu <pageBreak edition="Vipassana Research Institut" number="1.0187" /> ca te <bold>cittaṃ yadi atthi,</bold> tāni ārabbha tava cittaṃ yadi bhavati, evaṃ tvaṃ tattha baddho eva hosīti attho. Tenāha <bold>‘‘na me samaṇa mokkhasī’’</bold>ti.</paragraph>
    <paragraph line="86"><bold>Yaṃ bhaṇḍakaṃ vadantī</bold>ti yathāvuttaṃ upakaraṇaṃ loke bahujanā ‘‘mama ida’’nti vadanti. <bold>Na taṃ mayha</bold>nti taṃ mayhaṃ na hoti, na tattha mama taṇhāvasena mamanti natthi. <bold>Na te aha</bold>nti ye puggalā ettha baddhā, tepi ahaṃ na homi, tattha me diṭṭhibaddho natthi. <bold>Na me maggampi dakkhasī</bold>ti evaṃ sabbaso baddhābhāvena muttassa me gatamaggampi māra tvaṃ na dakkhasi na passissasi, ye bhavādayo tuyhaṃ visayā, tesu bhavayonigatiādīsu mayhaṃ gatamaggaṃ na passissasi bhavanissaṭṭhattāti.</paragraph>
    <centered line="87">Kassakasuttavaṇṇanā niṭṭhitā.</centered>
    <subhead line="88">10. Rajjasuttavaṇṇanā</subhead>
    <paragraph line="89" number="156"><bold>Ahana</bold>nti karaṇe paccattavacananti āha <bold>‘‘ahanantenā’’</bold>ti, paccatte eva vā paccattavacanaṃ, ‘‘ahananto hutvā’’ti vacanasesena bhavitabbanti adhippāyo. Sesapadesupi eseva nayo. <bold>Ajina</bold>nti antogadhahetuatthaṃ <pageBreak edition="Myanmar" number="1.0214" /> vadatīti āha <bold>‘‘parassa dhanajāniṃ akarontenā’’</bold>ti. <bold>Akārāpentenā</bold>ti parassa dhanajāniṃ akārentena. <bold>Asocantenā</bold>ti bhogabyasanādivasena paraṃ asocantena. Kasmā bhagavā evaṃ cintesīti tattha kāraṇamāha <bold>‘‘itī’’</bold>tiādinā. <bold>Rajje vijite daṇḍakarapīḷite</bold>ti dhanadaṇḍādidaṇḍena ceva balinā ca bādhite.</paragraph>
    <paragraph line="90"><bold>Ijjhanakakoṭṭhāsā</bold>ti cetovasibhāvādikassa sādhanakakoṭṭhāsā. <bold>Vaḍḍhitā</bold>ti bhāvanāpāripūrivasena anubrūhitā. <bold>Punappunaṃ katā</bold>ti bhāvanāya bahulīkaraṇena aparāparaṃ pavattitā. <bold>Yuttayāna</bold>nti yathā yuttānaṃ ājaññarathānaṃ sārathinā adhiṭṭhitaṃ yathāruci pavattati, evaṃ yathārucipavattitaṃ gamitā. <bold>Patiṭṭhaṭṭhenā</bold>ti adhiṭṭhānaṭṭhena. <bold>Vatthukatā</bold>ti sabbaso upakkilesasodhanena iddhivisayatāya patiṭṭhānabhāvato suvisodhitaparissayavatthu viya katā. <bold>Avijahitā</bold>ti paṭipakkhadūrībhāvato subhāvitabhāvena taṃtaṃadhiṭṭhānayogyatāya na jahāpitā. <bold>Niccānubaddhā</bold>ti tato eva niccaṃ anubaddhā viya katā. <bold>Suparicitā</bold>ti suṭṭhu sabbabhāgena bhāvanānupacayaṃ gamitā. <bold>Avirādhitavedhihattho viyā</bold>ti avirajjhanabhāvena virajjhanahattho viya. <bold>Suṭṭhu samāraddhā</bold>ti bhāvanāuppattiyā sammadeva sampāditā. <bold>Cinteyyā</bold>ti atthuddhāravasena cinteyya.</paragraph>
    <paragraph line="91"><bold>Pabbatassā</bold>ti <pageBreak edition="Vipassana Research Institut" number="1.0188" /> pabbato assa. Pabbato assāti <bold>pabbato bhaveyya</bold> kīdisassāti āha <bold>‘‘suvaṇṇassā’’</bold>tiādi. <bold>Jātarūpassā</bold>ti ātaparūpasampannassa. <bold>Dvikkhattumpi tāva mahanto</bold>ti yattako so pabbato hoti, dvikkhattuṃ tattako. <bold>Ekassā</bold>ti ekassapi puggalassa <bold>nālaṃ na pariyatto</bold> taṇhāya duppūraṇabhāvā. <bold>Evaṃ jānanto</bold>ti evaṃ taṇhāya duppūraṇabhāvādīnavataṃ jānanto. <bold>Samaṃ careyyā</bold>ti paravatthuparāmāsādiṃ vihāya kāyādīhi samameva paṭipajjeyya.</paragraph>
    <paragraph line="92">Dukkhaṃ taṇhānidānaṃ, taṇhā kāmaguṇanidānā, tasmā dukkhassa taṇhāpaccayakāmaguṇanidānattaṃ vuttaṃ. <bold>Ta</bold>nti dukkhaṃ. <bold>Yatonidānaṃ hotī</bold>ti yaṃnidānaṃ yaṃkāraṇaṃ taṃ pavattati. <bold>Evaṃ yo adakkhī</bold>ti yo pariññātavatthuko evaṃ dukkhaṃ tassa nidānabhūte kāmaguṇe ca tathato paññācakkhunā passi. <bold>Kena kāraṇena nameyya</bold>? Taṃ kāraṇaṃ natthīti attho. <bold>Kāmaguṇaupadhi</bold>nti kāmaguṇasaṅkhātaṃ upadhiṃ. Sajjati etthāti <bold>saṅgo eso, lagganametanti evaṃ</bold><pageBreak edition="Myanmar" number="1.0215" /><bold>viditvā</bold>. Tameva kāmābhibhūto nappaṭiseveyya na laggeyyāti evaṃ vinayāya vūpasamāya sikkheyyāti.</paragraph>
    <centered line="93">Rajjasuttavaṇṇanā niṭṭhitā.</centered>
    <centered line="94">Dutiyavaggavaṇṇanā niṭṭhitā.</centered>
    <title line="95">3. Tatiyavaggo</title>
    <subhead line="96">1. Sambahulasuttavaṇṇanā</subhead>
    <paragraph line="97" number="157"><bold>Jaṭācumbaṭakenā</bold>ti sīse paṭimukkena jaṭākalāpena. Apariggahabrāhmaṇapabbajitā hi jaṭāya uñchācariyaṃ caranti. <bold>Udumbaradaṇḍa</bold>ñhi attaguttatthāya gahitaṃ tesaṃ appicchabhāvappakāsanaṃ. Tenāha <bold>‘‘appicchabhāvappakāsanattha’’</bold>nti. <bold>Sīsaṃ okampetvā</bold>ti ettha ativiya sīsassa okampitabhāvaṃ dassetuṃ <bold>‘‘hanukena uraṃ paharanto adhonataṃ katvā’’</bold>ti vuttaṃ. <bold>Jivhaṃ nīharitvā</bold>ti lambanacālanavasena mukhato nikkhāmetvā. Tenāha <bold>‘‘uddha’’</bold>ntiādi. <bold>Tisākha</bold>nti tibhaṅgabhakuṭi viya nalāṭe jātattā <bold>nalāṭikaṃ</bold>. Tenāha <bold>‘‘nalāṭe uṭṭhitaṃ valittaya’’</bold>nti, tibhaṅgavalikaṃ nalāṭe katvāti attho. <bold>Attanova tele</bold>ti attanova pāpakammanibbattake tele, pacitabbaṭṭhānageheti adhippāyo.</paragraph>
    <centered line="98">Sambahulasuttavaṇṇanā niṭṭhitā.</centered>
    <subhead line="99">2. Samiddhisuttavaṇṇanā</subhead>
    <paragraph line="100" number="158"><bold>Mayhaṃ</bold><pageBreak edition="Vipassana Research Institut" number="1.0189" /><bold>lābhā</bold>ti evarūpassa nāma sammāsambuddhassa satthussa paṭilābho, evarūpassa ca nāma niyyānikassa saddhammassa paṭilābho, evarūpānañca suppaṭipannānaṃ sabrahmacārīnaṃ paṭilābho, ete mayhaṃ suladdhalābhā. <bold>Mayhaṃ suladdha</bold>nti yañcetaṃ mama niyyānikasāsane pabbajjā upasampadā, tasmiñca abhiratīti sabbañcetaṃ mayā suladdhaṃ. Yathā panassa evaṃ cetaso parivitakko uppanno, taṃ dassetuṃ <bold>‘‘so kirā’’</bold>tiādi vuttaṃ. Caritānurūpavasena <pageBreak edition="Myanmar" number="1.0216" /> gahitaṃ <bold>mūlakammaṭṭhānaṃ. Pāsādika</bold>nti pasādāvahaṃ. <bold>Evamahosī</bold>ti <bold>‘‘lābhā vata me’’</bold>tiādinā evaṃ parivitakko ahosi. <bold>Nisinnasadiso</bold>ti nisinno viya. <bold>Tasmiṃyeva ṭhāne</bold>ti yasmiṃ ṭhāne nisinnaṃ māro upasaṅkami, tasmiṃyeva ṭhāne. <bold>Tassā</bold>ti samiddhittherassa. <bold>Kammaṭṭhānaṃ sappāya</bold>nti kammaṭṭhānabhāvanāya anuyuñjanaṃ sappāyaṃ upakārāvahaṃ bhavissati.</paragraph>
    <paragraph line="101"><bold>Mayha</bold>nti mayā. Sati ca paññā ca <bold>satipaññā,</bold> tā ariyamaggena jānanasamatthanabhāvena avabuddhā. Thero kira tadā vipassanaṃ ussukkāpesi. <bold>Kāma</bold>nti yathāruci. Keci ‘‘kāmaṃ karassūti āyasmato ‘kāmā’ti mārassa ālapana’’nti vadanti. <bold>Vibhiṃsakārahānī</bold>ti bhayānakārahāni. <bold>Rūpānī</bold>ti vippakārāni. Vippakāratthopi hi rūpasaddo <bold>‘‘rūpaṃ dasseti anappaka’’</bold>ntiādīsu viya. <bold>Na kampessasī</bold>ti samaṇadhammakaraṇato na calissasi.</paragraph>
    <centered line="102">Samiddhisuttavaṇṇanā niṭṭhitā.</centered>
    <subhead line="103">3. Godhikasuttavaṇṇanā</subhead>
    <paragraph line="104" number="159"><bold>Pabbatassa passe</bold>ti pabbatapāde upaccakāyaṃ. Samaye samaye laddhattā <bold>sāmayikaṃ</bold>. Tenāha <bold>‘‘appitappitakkhaṇe paccanīkadhammehi vimuccatī’’</bold>ti. Lokiyavimutti hi anaccantapahāyitāya samayavimutti nāma, lokuttaravimutti accantapahāyitāya asamayavimutti. Tāhi samannāgatā ‘‘samayavimuttā, asamayavimuttā’’ti ca vuccanti. <bold>Yāva</bold> paṭhamajjhānanibbattanaṃ, tāva <bold>kasmā parihāyīti</bold> attho? <bold>Sābādhattā</bold>ti sarogattā. <bold>Vātapittasemhavasenā</bold>ti kadāci vātapittavasena, kadāci vātasemhavasena, ubhinnampi sannipātavasena. <bold>Anusāyiko</bold>ti kāyaṃ anugantvā sayito, yāpyāmayabhāvena ṭhitoti attho. <bold>Samādhissā</bold>ti samādhibhāvanāya. <bold>Upakārakadhamme</bold> utubhojanādike. <bold>Pūretu</bold>nti samodhānetuṃ. <bold>Parihāyī</bold>ti sarīrassa akallabhāvato.</paragraph>
    <paragraph line="105"><bold>Āhareyya</bold>nti <pageBreak edition="Vipassana Research Institut" number="1.0190" /><pageBreak edition="Myanmar" number="1.0217" /> jīvitaharaṇatthāya upaneyyaṃ. <bold>Nibaddhā gati hoti</bold> kevalaṃ brahmalokūpapattito, na sotāpannādīnaṃ viya paricchinnabhāvena. Tenāha <bold>‘‘brahmaloke nibbattatī’’</bold>ti.</paragraph>
    <paragraph line="106"><bold>Jalamānā</bold>ti samuṭṭhitaniyataiddhiyā anaññasādhāraṇaparivārasampattiyā ca sadevake loke jalamānā. Maṃsacakkhu dibbacakkhu dhammacakkhu paññācakkhu samantacakkhūti pañcahi cakkhūhi <bold>cakkhumā. Ānubhāvadharā</bold>ti acinteyyāparimeyyabuddhānubhāvasampannā. Ānubhāvapariyāyopi hi juti-saddo hoti ‘‘iddhijutibalavīriyūpapattī’’tiādīsu (jā. 2.22.1589, 1595) viya. Anavasesato mānaṃ siyati samucchindatīti aggamaggo <bold>mānasaṃ</bold>. Tannibbattanā pana arahattassa mānasatā daṭṭhabbā. <bold>Sīlādīnī</bold>ti anuttarasīlādīni. <bold>Sikkhamāno</bold>ti sikkhāni bhāvento attano santāne uppādento. Na cittabhāvanā. Tenāha <bold>‘‘sakaraṇīyo’’</bold>ti. <bold>Jane</bold>ti sattassa kāye, sadevake loketi attho. <bold>Vissutā</bold>ti anaññasādhāraṇehi sīlādiguṇehi vissutā.</paragraph>
    <paragraph line="107"><bold>Vedanaṃ vikkhambhetvā</bold>ti uppannaṃ dukkhavedanaṃ paṭicca uppannaattakilamathaṃ anuppādanavasena vikkhambhetvā <bold>taṃyeva vedanaṃ pariggahetvā</bold> pavattavipassanā vīthimeva otaratīti katvā <bold>mūlakammaṭṭhāna</bold>nti vuttaṃ. <bold>‘‘Samasīsī hutvā parinibbāyī’’</bold>ti vatvā tassa pabhedaṃ vibhajitvā idhādhippetaṃ dassetuṃ <bold>‘‘samasīsī nāma tividho hotī’’</bold>tiādimāha. Iriyāpathavasena samasīsī <bold>iriyāpathasamasīsī</bold>. Esa nayo sesadvayepi.</paragraph>
    <paragraph line="108"><bold>Iriyāpathakopanañcā</bold>ti iriyāpathehi asamāyogo. <bold>Ekappahārenevā</bold>ti ekavelāyameva. <bold>Parinibbānavasenā</bold>ti anupādisesaparinibbānavasena, na kilesakkhayamattena. <bold>Etthā</bold>ti etesu dvīsu nayesu. Evaṃ sati teneva iriyāpathena vipassanaṃ paṭṭhapetvā teneva iriyāpathena, ekasmiṃ antorogeyeva vipassanaṃ paṭṭhapetvā arahattaṃ patvā teneva rogena parinibbāyantā khīṇāsavā bahavopi samasīsino eva sambhaveyyuṃ. Tasmā vuttanayeneva attho veditabbo.</paragraph>
    <paragraph line="109">Sīsañcettha <pageBreak edition="Myanmar" number="1.0218" /> terasa – palibodhasīsaṃ taṇhā, bandhanasīsaṃ māno, parāmāsasīsaṃ diṭṭhi, vikkhepasīsaṃ uddhaccaṃ, kilesasīsaṃ avijjā, adhimokkhasīsaṃ saddhā, paggahasīsaṃ vīriyaṃ, upaṭṭhānasīsaṃ sati, avikkhepasīsaṃ samādhi, dassanasīsaṃ paññā, pavattisīsaṃ jīvitindriyaṃ, gocarasīsaṃ vimokkho, saṅkhārasīsaṃ nirodhoti. Imesu terasasu sīsesu palibodhasīsādīni pavattisīsañca pariyādiyitabbāni, adhimokkhasīsādīni pariyādāyakāni, pariyādāyakaphalaṃ gocarasīsaṃ. Tañhi visayajjhattaṃ phalaṃ vimokkho, pariyādāyakassa maggassa phalassa ca ārammaṇaṃ <pageBreak edition="Vipassana Research Institut" number="1.0191" /> saṅkhārasīsaṃ saṅkhāravivekabhūto nirodhoti pariyādiyitabbānaṃ pariyādāyakaphalārammaṇānaṃ saha viya saṃsiddhaṃ dassanena samasīsibhāvaṃ dassetuṃ paṭisambhidāyaṃ terasa sīsāni vuttāni. Idha pana ‘‘apubbaṃ acarimaṃ āsavapariyādānañca hoti jīvitapariyādānañcā’’ti (pu. pa. 16) vacanato tesu kilesapavattasīsānameva vasena yojanaṃ karonto <bold>‘‘ettha ca pavattisīsa’’</bold>ntiādimāha.</paragraph>
    <paragraph line="110">Tattha pavattisīsaṃ pavattato vuṭṭhahanto maggo cutito uddhaṃ appavattikaraṇavasena yadipi pariyādīyati, yāva pana cuti, tāva pavattisabbhāvato <bold>‘‘pavattisīsaṃ jīvitindriyaṃ cuticittaṃ khepetī’’</bold>ti āha. Kilesapariyādānena pana maggacittena attano anantaraṃ viya nipphādetabbā paccavekkhaṇavārā ca kilesapariyādānasseva vārāti vattabbataṃ arahanti. ‘‘Vimuttasmiṃ vimuttamiti ñāṇaṃ hotī’’ti (ma. ni. 1.78; saṃ. ni. 3.12) vacanato paccavekkhaṇaparisamāpanena kilesapariyādānaṃ samāpitaṃ nāma hoti, taṃ pana parisamāpanaṃ yadi cuticittena hoti, teneva jīvitaparisamāpanañca hotīti imāya vāracutisamatāya kilesapariyādānajīvitapariyādānānaṃ apubbācarimatā veditabbāti dassento <bold>‘‘dvinnaṃ cittānaṃ ekato uppādo natthī’’</bold>tiādimāha. <bold>Dvinnaṃ cittāna</bold>nti cuticittamaggacittānaṃ. <bold>Ta</bold>nti paccavekkhaṇaṃ paripuṇṇajavanacittānaṃ sattakkhattuṃ pavattiyā, aparipuṇṇānaṃ vā pañcakkhattuṃ pavattiyā. Kiñcāpi <bold>‘‘eko vā dve vā’’</bold>ti vuttaṃ yathā ‘‘ekaṃ vā dve vā tadārammaṇacittānī’’ti, heṭṭhimantena pana dve pavattanti.</paragraph>
    <paragraph line="111"><bold>Uppāṭetvā</bold>ti <pageBreak edition="Myanmar" number="1.0219" /> uddharitvāti attho. <bold>Anupādisesenā</bold>ti anupādisesanibbānena.</paragraph>
    <paragraph line="112"><bold>Dhūmāyitatta</bold>nti dhūmassa viya ayitabhāvaṃ pavattiākāraṃ. Dhūmasadisā valāhakā <bold>dhūmavalāhakā,</bold> timiravalāhakā, ye mahikā ‘‘timira’’nti vuccanti. <bold>Appatiṭṭhitenā</bold>ti patiṭṭhaṃ alabhantena. Itthambhūtalakkhaṇe etaṃ karaṇavacanaṃ, anuppattidhammenāti attho. Sati hi uppāde patiṭṭhitaṃ nāma siyā, aṭṭhakathāyaṃ pana yadeva tassa viññāṇassa appatiṭṭhānakāraṇaṃ, tadeva parinibbānakāraṇanti vuttaṃ <bold>‘‘appatiṭṭhitakāraṇā’’</bold>ti.</paragraph>
    <paragraph line="113"><bold>Sokena phuṭṭhassā</bold>ti ‘‘aphalo vata me vāyāmo jāto’’ti sokena abhibhūtassa. <bold>Abhassathā</bold>ti balavasokābhitunnassa satisammosā sithilaṃ gahitā bhassi patitā sā kacchā.</paragraph>
    <centered line="114">Godhikasuttavaṇṇanā niṭṭhitā.</centered>
    <subhead line="115">4. Sattavassānubandhasuttavaṇṇanā</subhead>
    <paragraph line="116" number="160"> Yasmā <pageBreak edition="Vipassana Research Institut" number="1.0192" /> kapilavatthuto nikkhantakālato paṭṭhāya māro otārāpekkho lokanāthaṃ anubandhituṃ āraddho, tasmā vuttaṃ <bold>‘‘pure bodhiyā chabbassānī’’</bold>ti. <bold>Atigahetvā</bold>ti anugantvā tassa yathāruci paṭipattiṃ anuvatto viya hutvā.</paragraph>
    <paragraph line="117"><bold>Avajjhāyanto</bold>ti pajjhāyanto. <bold>Jito</bold> vittaparājito asi nu. <bold>Pamāṇātikkanta</bold>nti garutaraṃ.</paragraph>
    <paragraph line="118"><bold>Khanitvā</bold> ummūletvā. Kāmāsavādīni pajahanto <bold>anāsavo</bold>.</paragraph>
    <paragraph line="119"><bold>Pehī</bold>ti apehi. <bold>Pāragāmino</bold>ti pāraṅgamanasīlā. Tekāliko ayaṃ gāmi-saddoti āha <bold>‘‘yepī’’</bold>tiādi.</paragraph>
    <paragraph line="120"><bold>Māravisūkānī</bold>ti mārakaṇṭakāni kaṇṭakasadisāni mārassa durācārāni. <bold>Viruddhasevitāni</bold> virodhavasena tāsaṃyeva vevacanāni. Tāni sarūpato dassetuṃ <bold>‘‘appamāyū’’</bold>tiādi vuttaṃ. <bold>Nibbejanīyā</bold>ti nibbedadāyikā. <bold>Ukkaṇṭhanīyā</bold>ti ukkaṇṭhavahā.</paragraph>
    <paragraph line="121"><bold>Vikappavasena</bold><pageBreak edition="Myanmar" number="1.0220" /><bold>veditabbo</bold> opammaparikappavisayattā tassa kiriyāpadassa. Tenāha <bold>‘‘anuparigaccheyyā’’</bold>ti. <bold>Etthā</bold>ti etasmiṃ medavaṇṇavatthusmiṃ. <bold>Mudu</bold>nti mudumadhurasaṃ <bold>vindeyyāma</bold> paṭilabheyyāma. <bold>Assādo</bold>ti assādetabbo.</paragraph>
    <centered line="122">Sattavassānubandhasuttavaṇṇanā niṭṭhitā.</centered>
    <subhead line="123">5. Māradhītusuttavaṇṇanā</subhead>
    <paragraph line="124" number="161"><bold>Cintesī</bold>ti sokavasiko hutvā cintayi. <bold>Gaṇikārahatthiniyo</bold>ti dīpakakareṇuyo. <bold>Ekasataṃ ekasata</bold>nti ekasataṃ ekasataṃ paccekaṃ sataṃ satanti attho. Tenāha <bold>‘‘ekekaṃ sataṃ sataṃ katvā’’</bold>ti. <bold>Kumārivaṇṇasata</bold>nti kumāritthīnaṃ attabhāvānaṃ sataṃ. Tā kira paṭhamaṃ kaññārūpena attānaṃ dassesuṃ. Anupagatapupphānañhi samaññā kaññāti. Puna yathāvuttakumārirūpena upagatapupphā hi kumārī. Puna vadhukārūpena. Taṃ sandhāya vuttaṃ <bold>‘‘avijātavaṇṇasata’’</bold>nti <pageBreak edition="Vipassana Research Institut" number="1.0193" />. Tatiyavāre yuvatirūpena. Vijātā hi itthī anatikkantamajjhimavayā yuvatī. Ettāvatā bālā taruṇī porīti tividhāsu itthīsu purimā dve dassitā, pariyosānavāresu manussajātikānaṃ manussitthiyova ruccantīti tena manussarūpena tā attānaṃ dassesuṃ.</paragraph>
    <paragraph line="125"><bold>Atthassa patti</bold>nti ekantato hitānuppattiṃ. <bold>Hadayassa santi</bold>nti paramacittupasamaṃ. <bold>Kilesasena</bold>nti kāmaguṇasaṅkhātaṃ paṭhamaṃ kilesasenaṃ. Sā hi kilesasenā accharāsaṅghātasabhāvāpi paṭipatthayamānā piyāyitabbaicchitabbarūpabhāvato piyarūpasātarūpā nāma attano kiccavasena. <bold>Eko ahaṃ jhāyanto</bold>ti gaṇasaṅgaṇikāya kilesasaṅgaṇikāya ca abhāvato eko asahāyo ahaṃ lakkhaṇūpanijjhānena nijjhāyanto. <bold>Anubujjhi</bold>nti anukkamena maggapaṭipāṭiyā bujjhiṃ paṭibujjhiṃ. <bold>Tasmā</bold>ti yathāvuttavivekasukhasamadhigamanimittaṃ. <bold>Akaraṇenā</bold>ti mittasanthavassa akaraṇena. <bold>Sakkhī</bold>ti sakkhibhāvo.</paragraph>
    <paragraph line="126"><bold>Katamena</bold><pageBreak edition="Myanmar" number="1.0221" /><bold>vihārenā</bold>ti jhānasamāpattīnaṃ katamena vihārena. Idha dutiyapadassa attho vissajjanagāthāvaṇṇanāyameva āvi bhavissati. Anāmantena <bold>‘‘taṃ puggala’’</bold>nti sammukhā ṭhitampi bhagavantaṃ asammukhā viya katvā vadati, kathaṃ tvanti attho.</paragraph>
    <paragraph line="127"><bold>‘‘Avitakkajhāyī’’</bold>ti vakkhamānattā ayamevettha kāyapassaddhi veditabbāti āha <bold>‘‘catutthajjhānena assāsapassāsakāyassa passaddhattā passaddhakāyo’’</bold>ti. Puññābhisaṅkhārādike <bold>kammābhisaṅkhāre</bold>. Kāmālayādīnaṃ abhāvato <bold>anālayo. Na saratī</bold>ti na savati. Rāgavasena hi sattā saṃsāramanusavanti. <bold>Na thino</bold>ti na thinamiddhacitto. Mohavasena hi sattā thinamiddhaṃ āpajjantīti. <bold>Diyaḍḍhakilesasahassa</bold>nti <bold>khuddakavatthuvibhaṅge</bold> (vibha. 842, 976) āgatesu aṭṭhasu kilesasatesu aṭṭhasataṃ taṇhāvicaritāni apanetvā sesā paññāsādhikaṃ sataṃ kilesā, te <bold>brahmajāle</bold> (dī. ni. 1.31) āgatāhi dvāsaṭṭhiyā diṭṭhīhi saha pañcapaññāsādhikaṃ sattasataṃ hoti; tā ca uppannānuppannabhāvena diguṇitā diyaḍḍhakilesasahassaṃ dasādhikaṃ hoti; taṃ appakaṃ pana ūnamadhikaṃ vā gaṇanupagaṃ na hotīti ‘‘diyaḍḍhakilesasahassa’’nti vuttaṃ. Itaresaṃ atītādibhāvāmasanato aggahaṇaṃ pahānassa adhippetattā. Ayamettha saṅkhepo, vitthāro pana <bold>abhidhammaṭīkāyaṃ</bold> (dha. sa. anuṭī. nidānakathāvaṇṇanā) vuttanayena veditabbo. <bold>Paṭhamapadenā</bold>ti ‘‘na kuppatī’’ti iminā padena. <bold>Dutiyenā</bold>ti ‘‘na saratī’’ti padena. <bold>Tatiyenā</bold>ti <pageBreak edition="Vipassana Research Institut" number="1.0194" /> ‘‘na thino’’ti padena. <bold>Nīvaraṇappahānena khīṇāsavataṃ dasseti,</bold> anavasesato nīvaraṇānaṃ accantappahānaṃ adhippetaṃ.</paragraph>
    <paragraph line="128"><bold>Pañcadvārikakilesoghaṃ tiṇṇo</bold>ti channaṃ dvārānaṃ vasena pavattanakilesoghaṃ taritvā ṭhito. Kāmoghadiṭṭhoghabhavoghaṭṭhakilesabhāvato <bold>‘‘pañcoghaggahaṇena vā pañcorambhāgiyāni saṃyojanāni veditabbānī’’</bold>ti āha. Rūparāgādayo visesato na pañcadvārikāti vuttaṃ <bold>‘‘chaṭṭhaggahaṇena pañcuddhambhāgiyāni veditabbānī’’</bold>ti.</paragraph>
    <paragraph line="129"><bold>Maccurājassā</bold>ti sambandhe sāmivacananti dassento <bold>‘‘maccurājassa hatthato’’</bold>ti āha. <bold>Nayamānāna</bold>nti anādare sāmivacananti katvā vuttaṃ <bold>‘‘nayamānesū’’</bold>ti.</paragraph>
    <paragraph line="130"><bold>Ūhaccā</bold>ti <pageBreak edition="Myanmar" number="1.0222" /> buddhaṃ nissāya. <bold>‘‘Idamavocā’’ti desanaṃ niṭṭhāpetvā</bold>ti etena saṃyuttesu ayaṃ nigamanapāḷi, heṭṭhā anāgatanayattā pana kesuci potthakesu na likhīyatīti dasseti. <bold>Daddallamānā</bold>ti jajjakārassa hi daddakāraṃ katvā niddeso. Tenāha <bold>‘‘ativiya jalamānā’’</bold>ti. <bold>Nīharī</bold>ti tāsaṃ kāyavacīvikāraṃ na manasikaronto tiṇāyapi amaññamānova anapekkheneva nīhari. <bold>Phalato bhaṭṭha</bold>nti phalasipāṭikato bhaṭṭhaṃ. Kuṇḍatiṇādigacchatūlaṃ <bold>poṭakitūlaṃ</bold>.</paragraph>
    <centered line="131">Māradhītusuttavaṇṇanā niṭṭhitā.</centered>
    <centered line="132">Tatiyavaggavaṇṇanā niṭṭhitā.</centered>
    <centered line="133">Sāratthappakāsiniyā saṃyuttanikāya-aṭṭhakathāya</centered>
    <centered line="134">Mārasaṃyuttavaṇṇanāya līnatthappakāsanā samattā.</centered>
  </content>
</document>