<?xml version="1.0"?>
<document>
<metadata>
<normativeSource>http://tipitaka.org/romn/cscd/s0301t.tik8.xml</normativeSource>
<archivePath>roman/tika/suttapitaka (tika)/samyuttanikaya (tika)/sagathavagga-tika/8. vangisasamyuttam.xml</archivePath>
<title>8. Vaṅgīsasaṃyuttaṃ - Sagāthāvagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">8. Vaṅgīsasaṃyuttaṃ</chapter>
<subhead line="2">1. Nikkhantasuttavaṇṇanā</subhead>
<paragraph line="3" number="209"><bold>Āḷaviya</bold>nti <pageBreak edition="V" number="1.0247" /><pageBreak edition="M" number="1.0282" />āḷavinagarasamīpe. <bold>Aggacetiye</bold>ti gotamakacetiyādīhi uttamacetiye. Taṃ kira bhūmirāmaṇeyyakabhāvena manuññatāya padhānayuttatādisampattiyā ca itaracetiyehi seṭṭhasammataṃ. <bold>Kappattherenā</bold>ti ‘‘kappo’’ti gottato āgatanāmo thero, sahassapurāṇajaṭilānaṃ abbhantare ayaṃ mahāthero. <bold>Ohīnako</bold>ti theresu gāmaṃ piṇḍāya paviṭṭhesu vihāre eva avahīnako ṭhito. Tattha kāraṇamāha <bold>‘‘vihārapālo’’</bold>tiādi. <bold>Samalaṅkaritvāti</bold>samaṃ alaṅkārena alaṅkaritvā. <bold>Kusalacittaṃ viddhaṃseti</bold>pavattituṃ appadānavasena. <bold>Etasmi</bold>nti etasmiṃ rāge uppanne. ‘‘Ekasmi’’nti vā pāṭho, ekasmiṃ visabhāgavatthuke rāge uppanne. <bold>Dhammo vā</bold>ti mama citte uppajjanakato añño dhammo vā. Yena kāraṇena paro anabhiratiṃ vinodetvā idāneva abhiratiṃ uppādeyya, taṃ kāraṇaṃ kuto labbhāti yojanā, taṃ kāraṇaṃ natthīti attho, tassa abhāvakāraṇavacanaṃ.</paragraph>
<paragraph line="4"><bold>Anagāriya</bold>nti agāravirahato anagāraṃ pabbajjā. Tattha niyuttattā anagāriyaṃ ka-kārassa ya-kāraṃ katvā, pabbajitanti attho. <bold>Ādhāvantī</bold>ti hadayaṃ abhibhavitvā dhāvanti. <bold>Uggatāna</bold>nti uḷārānaṃ puttā. Tenāha <bold>‘‘mahesakkhā rājaññabhūtā’’</bold>ti. <bold>Uttamappamāṇa</bold>nti sahassapalaṃ <bold>samantā</bold>ti samantato. <bold>Parikireyyu</bold>nti vijjheyyuṃ. <bold>Etasmā sahassā</bold>ti yathāvuttā dhanuggahasahassato. <bold>Atirekatarā</bold>anekasahassā. <bold>Itthiyo</bold>olokanasitalapitaroditasare khipantiyo. <bold>Neva maṃ byādhayissanti</bold>neva maṃ nijjhāyissanti. ‘‘Byādhayissatī’’ti pāṭhoti vuttaṃ <bold>‘‘cāletuṃ na sakkhissatīti attho’’</bold>ti. <bold>Dhamme samhī</bold>ti sake santike patiṭṭhite sāsanadhamme. Tenāha <bold>‘‘anabhiratiṃ</bold><bold>vinodetvā’’</bold>tiādi.</paragraph>
<paragraph line="5"><bold>Magga</bold>nti ‘‘maggo’’ti vattabbe liṅgavipallāsena vuttaṃ. Tenāha <bold>‘‘so hi nibbānassa pubbabhāgamagggo’’</bold>ti.</paragraph>
<centered line="6">Nikkhantasuttavaṇṇanā niṭṭhitā.</centered>
<subhead line="7">2. Aratisuttavaṇṇanā</subhead>
<paragraph line="8" number="210"><bold>Vihāragaruko</bold><pageBreak edition="V" number="1.0248" /><pageBreak edition="M" number="1.0283" /><bold>kiresa thero</bold>ti etena thero attano saddhivihārikaṃ vaṅgīsaṃ ovadituṃ anavasaro. Tena antarantarā tassa cittaṃ rāgo anuddhaṃsetīti dasseti. <bold>Sāsane arati</bold>nti sīlaparipūraṇe samathavipassanābhāvanāya ca anabhiratiṃ. <bold>Kāmaguṇesu ca rati</bold>nti pañcasu kāmakoṭṭhāsesu assādaṃ. <bold>Pāpavitakka</bold>nti kāmasaṅkappaṃ. <bold>Sabbākārenā</bold>ti sabbe tadaṅgavikkhambhanasamucchindanākārena. Yathā mahantaṃ araññaṃ vanathanti, evaṃ mahantaṃ kilesavanaṃ <bold>‘‘vanatha’’</bold>nti vuttaṃ.</paragraph>
<paragraph line="9"><bold>Pathaviñca vehāsa</bold>nti bhummatthe paccattavacanaṃ, tasmā pathaviyaṃ ākāse cāti attho. Tenāha <bold>‘‘pathaviṭṭhita’’</bold>ntiādi. <bold>Jagatī</bold>ti ca pathaviyā vevacanaṃ. Tenāha <bold>‘‘antopathaviya’’</bold>nti. <bold>Parijīratī</bold>ti sabbbaso jaraṃ pāpuṇāti. <bold>Samāgantvā</bold>ti ñāṇena samāgantvāti attho. Tenāha <bold>‘‘mutattāti viññātattabhāvā’’</bold>ti.</paragraph>
<paragraph line="10"><bold>Paṭighapadena gandharasā gahitā</bold>ghānajivhānaṃ paṭihananavasena pavattanato. <bold>Mutapadena phoṭṭhabbārammaṇaṃ gahitaṃ</bold>mutvā gahetabbato. <bold>Na lippatī</bold>ti na makkhīyati.</paragraph>
<paragraph line="11">Saṭṭhi-saddo cha-saddena samānatthoti <bold>‘‘saṭṭhinissitā’’</bold>ti padassa <bold>‘‘chaārammaṇanissitā’’</bold>ti attho vutto. <bold>Puthū adhammavitakkā</bold>ti rūpavitakkādivasena bahū nānāvitakkā micchāsaṅkappā. <bold>Janatāya niviṭṭhā</bold>ti mahājane patiṭṭhitā. <bold>Tesaṃ vasenā</bold>ti tesampi micchāvitakkānaṃ vasena. <bold>Na katthaci</bold>ārammaṇe. <bold>Kilesavaggagato</bold>ti kilesasaṅgaṇikaṃ upagato na bhaveyya, kilesavitakkā na uppādetabbāti attho. <bold>Duṭṭhullavacanaṃ</bold>kāmapaṭisaṃyuttakathā.</paragraph>
<paragraph line="12"><bold>Dabbajātiko</bold>ti dabbarūpo. <bold>Nepakkenā</bold>ti kosallena. <bold>Nibbānaṃ paṭiccā</bold>ti asaṅkhatadhātuṃ ārammaṇavasena paṭicca. <bold>Parinibbānakāla</bold>nti anupādisesanibbānakālaṃ.</paragraph>
<centered line="13">Aratisuttavaṇṇanā niṭṭhitā.</centered>
<subhead line="14">3. Pesalasuttavaṇṇanā</subhead>
<paragraph line="15" number="211"><bold>Etesa</bold>nti <pageBreak edition="M" number="1.0284" />etesaṃ mahallakānaṃ. <bold>Na pāḷi</bold>āgacchati appaguṇabhāvato. Na ca pāḷi <pageBreak edition="V" number="1.0249" />upaṭṭhāti, ekāya pāḷiyā sati pāḷigatiyā tathā tathā upaṭṭhānampi nesaṃ natthīti vadati. <bold>Na aṭṭhakathā</bold>ti etthāpi eseva nayo. Sithiladhanitāditaṃtaṃbyañjanabuddhiṃ ahāpetvā uccāraṇaṃ <bold>padabyañjanamadhuratā. Atikkamitvā maññati</bold>aññe bhikkhū. Hīḷanavasena abhibhavitvā paṭibhānasutena attānaṃ pasaṃsati sambhāveti. Mānassa pavattitāya sahajātanissayādipaccayadhammā taṃsahabhudhammā. Mānavasena <bold>vippaṭisārī ahuvā</bold>. Mā ahosīti yojanā. <bold>Vaṇṇabhaṇana</bold>nti parehi kiriyamānaṃ guṇābhitthavaṃ. <bold>Akhilo</bold>ti pañcacetokhilarahito. <bold>Nissesaṃ navavidha</bold>nti navavidhampi mānaṃ kassaci ekadesassapi asesato. <bold>Vijjāyā</bold>ti aggamaggavijjāya. Accantameva <bold>samitatāya</bold>vūpasamitatāya <bold>samitāvī</bold>.</paragraph>
<centered line="16">Pesalasuttavaṇṇanā niṭṭhitā.</centered>
<subhead line="17">4. Ānandasuttavaṇṇanā</subhead>
<paragraph line="18" number="212"><bold>Rāgo</bold>ti ettha āyasmato vaṅgīsassa rāgassa uppattiyā kāraṇaṃ vibhāvetuṃ <bold>‘‘āyasmā ānando’’</bold>tiādi vuttaṃ. <bold>Ta</bold>nti ānandattheraṃ. <bold>Ārammaṇaṃ pariggahetu</bold>nti kāyavedanādibhedaṃ ārammaṇaṃ satigocaraṃ. Asubhadukkhādito, rūpādiekekameva vā chaḷārammaṇaṃ aniccadukkhādito pariggaṇhituṃ paricchijja jānituṃ. <bold>Itthirūpārammaṇe</bold>ti itthisantāne rūpasabhāve ārammaṇe.</paragraph>
<paragraph line="19"><bold>Nibbāpana</bold>nti nibbāpayati etenāti nibbāpanaṃ. <bold>Vipallāsenā</bold>ti asubhe ‘‘subha’’nti vipallāsabhāvahetu. <bold>Rāgaṭṭhāniya</bold>nti rāguppattihetu. <bold>Iṭṭhārammaṇa</bold>nti subhārammaṇaṃ. Ettha ca iṭṭhārammaṇasīsena tattha iṭṭhākāraggahaṇaṃ vadati. Tañhi vajjanīyaṃ. <bold>Parato</bold>ti avasavattanatthena aññato. Saṅkhārā hi ‘‘mā bhijjantū’’ti icchitāpi bhijjanteva, tasmā te avasavattittā paro nāma, sā ca nesaṃ paratā aniccadassanena pākaṭā hotīti vuttaṃ <bold>‘‘parato passāti aniccato passā’’</bold>ti. Kāmaṃ vipassanā saṅkhāranimittaṃ na <pageBreak edition="M" number="1.0285" />pariccajati saṅkhāre ārabbha vattanato, yesaṃ pana nimittānaṃ aggahaṇena animittāti gahituṃ arahati, taṃ dassetuṃ <bold>‘‘niccādīnaṃ nimittāna’’</bold>ntiādi vuttaṃ. Salakkhaṇa-sāmaññalakkhaṇa-dassanavasena mānassa dassanābhisamayo, vipassanāya pahānābhisamayo. ‘‘Maggenā’’ti vadanti, maggeneva pana asammohato pariññāpaṭivedhavasena dassanābhisamayo, pahānapaṭivedhavasena pahānābhisamayo. <bold>Rāgādisantatāyā</bold>ti rāgādīnaṃ samucchedavasena paṭippassaddhivasena vūpasametabbato santabhāvena.</paragraph>
<centered line="20">Ānandasuttavaṇṇanā niṭṭhitā.</centered>
<subhead line="21">5. Subhāsitasuttavaṇṇanā</subhead>
<paragraph line="22" number="213">Aṅgīyanti <pageBreak edition="V" number="1.0250" />hetubhāvena āgamabhāvena avayavabhāvena vā ñāyantīti <bold>aṅgāni,</bold>kāraṇāni, avayavā vāti āha <bold>‘‘aṅgehīti kāraṇehi, avayavehi vā’’</bold>ti. Viratiyo subhāsitavācāya pubbaṃ patiṭṭhitā hontīti musāvādāveramaṇiādayo tassā visesahetūti āha <bold>‘‘musāvādā…pe… kāraṇānī’’</bold>ti. Yasmā ariyavohārā visesato cetanāsabhāvā, tasmā vacīsucaritasamudāyassa saccavācādayo aṅgabhūtāti āha <bold>‘‘saccavacanādayo cattāro avayavā’’</bold>ti. <bold>Nissakkavacana</bold>nti hetumhi nissakkavacanaṃ. Tenāha <bold>‘‘samanuāgatā pavattā’’</bold>ti. Vācā hi tāya viratiyā sammā anurūpato āgatā pavattāti ‘‘samannāgatā’’ti vuccati. <bold>Karaṇavacana</bold>nti sahayoge karaṇavacanaṃ. Tenāha <bold>‘‘yuttā’’</bold>ti. Sahajātāpi hi cetanā yathāsamādinnāya viratiyā sammā anurūpato yuttāti vattuṃ arahati.</paragraph>
<paragraph line="23"><bold>Samullapanavācā</bold>ti saddavācā, sā vuccatīti <bold>vācā</bold>nāma. Viññatti pana vuccati etāyāti <bold>vācā</bold>nāma, tathā virati cetanāvācā. <bold>Na sā idha adhippetā</bold>ti sā cetanāvācā viññattivācā viya idha imasmiṃ sutte na adhippetā ‘‘subhāsitā hotī’’ti vacanato. Tenāha <bold>‘‘abhāsitabbato’’</bold>ti. Suṭṭhu <bold>bhāsitā</bold>ti sammā ñāyena bhāsitā vacīsucaritabhāvato. <bold>Atthāvahata</bold>nti hitāvahakālaṃ pati āha. <bold>Kāraṇasuddhi</bold>nti <pageBreak edition="M" number="1.0286" />yonisomanasikārena kāraṇavisuddhiṃ. <bold>Dosābhāva</bold>nti agatigamanādidosābhāvaṃ. Rāgadosādivinimuttañhi taṃ bhāsato anurodhavirodhavivajjanato agatigamanaṃ dūrasamugghāṭitamevāti. <bold>Anuvādavimuttā</bold>ti apavādavirahitā. <bold>Sabbākārasampattiṃ dīpeti,</bold>asati hi sabbākārasampatiyaṃ anuvajjatāpi.</paragraph>
<paragraph line="24">Kiñcāpi pubbe dhammādhiṭṭhānā desanā āraddhā, puggalajjhāsayato pana <bold>puggalādhiṭṭhānāya…pe… vacanametaṃ</bold>. Kāmañcettha <bold>‘‘aññataraniddosavacana’’</bold>nti avisesato vuttaṃ, ‘‘dhammaṃyeva bhāsatī’’tiādinā pana adhammadosādirahitāya vācāya vuccamānattā idhāpi subhāsitā vācā adhippetāti. ‘‘Subhāsitaṃyevā’’ti avadhāraṇena nivattitaṃ sarūpato dasseti <bold>‘‘no dubbhāsita’’</bold>nti iminā. Tenāha <bold>‘‘tasseva vācaṅgassa paṭipakkhabhāsananivāraṇa’’</bold>nti. Paṭiyogīnivattanattho hi eva-saddo, tena pisuṇavācāpaṭikkhepo dassito. ‘‘Subhāsita’’nti vā iminā catubbidhaṃ vacīsucaritaṃ gahitanti <bold>‘‘no dubbhāsitanti iminā micchāvācappahānaṃ dīpetī’’</bold>ti vuttaṃ. Sabbavacīsucaritasādhāraṇavacanañhi subhāsitanti. Tena parabhedanādikaṃ asabbhādikañca bodhisattānaṃ vacanaṃ apisuṇādivisayanti daṭṭhabbaṃ. <bold>Bhāsitabbavacanalakkhaṇa</bold>nti bhāsitabbassa <pageBreak edition="V" number="1.0251" />vacanassa sabhāvalakkhaṇaṃ dīpetīti ānetvā sambandho. Yadi evaṃ nanu abhāsitabbaṃ paṭhamaṃ vatvā bhāsitabbaṃ pacchā vattabbaṃ yathā ‘‘vāmaṃ muñca, dakkhiṇaṃ gaṇhā’’ti āha <bold>‘‘aṅgaparidīpanatthaṃ panā’’</bold>tiādi.</paragraph>
<paragraph line="25"><bold>Paṭhamenā</bold>ti ‘‘subhāsita’’nti padena. <bold>Dhammato anapeta</bold>nti attano paresañca hitasukhāvahadhammato anapetaṃ. <bold>Mantāvacana</bold>nti mantāya pavattetabbavacanaṃ. Paññavā avikiṇṇavāco hi na ca anatthāvahaṃ vācaṃ bhāsati. <bold>Itarehi dvīhī</bold>ti tatiyacatutthapadehi. <bold>‘‘Imehi khotiādīnī</bold>ti karaṇe etaṃ upayogavacana’’nti keci. <bold>Taṃ vāca</bold>nti yathāvuttaṃ caturaṅgikaṃ. Yañca vācaṃ maññantīti sambandho. <bold>Aññe</bold>ti ito bāhirakā ñāyavādino akkharacintakā ca. ‘‘Paṭiññāhetuudāharaṇūpanayanigamanāni avayavā vākyassā’’ti vadanti. <bold>Nāmādīhī</bold>ti nāmākhyātapadehi. <bold>Liṅgaṃ</bold>itthiliṅgādi <bold>vacanaṃ</bold>ekavacanādi. Paṭhamādi <bold>vibhatti</bold>atītādi <bold>kālaṃ</bold>. Kattā sampadānaṃ <pageBreak edition="M" number="1.0287" />apādānaṃ karaṇaṃ adhikaraṇaṃ kammañca <bold>kārakaṃ</bold>. <bold>Sampattīhi samannāgata</bold>nti ete avayavādike sampādetvā vuttaṃ. <bold>Taṃ paṭisedhetī</bold>ti taṃ yathāvuttavisesampi vācaṃ ‘‘imehi kho’’ti vadanto bhagavā paṭisedheti. <bold>Kho</bold>-saddo hettha avadhāraṇattho. Tenāha <bold>‘‘avayavādī’’</bold>tiādi. Yā kāci asabhāvaniruttilakkhaṇā. Sā milakkhubhāsā. <bold>Sīhaḷakenevā</bold>ti sīhaḷabhāsāya pariyāpannena vacanena. <bold>Arahattaṃ pāpuṇiṃsū</bold>ti saṃsāre ativiya sañjātasaṃvegā tannissaraṇe ninnapoṇamānasā hutvā vipassanaṃ ussukkāpetvā maggapaṭipāṭiyā arahattaṃ pāpuṇiṃsu.</paragraph>
<paragraph line="26"><bold>Pātova phullitakokanada</bold>nti pātova saṃphullapadumaṃ. <bold>Bhijjiyate</bold>ti nibbhijjiyati nibbhiggo jāyati. <bold>Manussattaṃ gatā</bold>ti manussattabhāvaṃ upagatā.</paragraph>
<paragraph line="27"><bold>Buddhantare</bold>ti buddhuppādantare dvinnaṃ buddhuppādānaṃ antarā. Tadā hi paccekabuddhānaṃ sāsane, na buddhasāsane dippamāne.</paragraph>
<paragraph line="28"><bold>Jarāya parimaddita</bold>nti yathā hatthacaraṇādiaṅgāni sithilāni honti, cakkhādīni indriyāni savisayaggahaṇe asamatthāni honti, yobbanaṃ sabbaso vigataṃ, kāyabalaṃ apagataṃ, satimatidhitiādayo vippayuttā, pubbe attano ovādapaṭikarā puttadārādayopi apasādakā, parehi vuṭṭhāpanīyasaṃvesanīyatā punadeva bālabhāvappatti ca honti, evaṃ jarāya sabbaso vimadditaṃ. <bold>Eta</bold>nti sarīraṃ vadati. <bold>Milātachavicammanissita</bold>nti jiṇṇabhāvena appamaṃsalohitattā milātehi <pageBreak edition="V" number="1.0252" />gatayobbanehi dhammehi sannissitaṃ. <bold>Ghāsamāmisa</bold>nti ghāsabhūtaṃ āmisaṃ maccunā gilitvā viya patiṭṭhapetabbato. Kesalomādi<bold>nānākuṇapapūritaṃ</bold>. Tato eva <bold>asucibhājanaṃ etaṃ</bold>. Sabbathāpi nissāratāya <bold>kadalikkhandhasamaṃ</bold>.</paragraph>
<paragraph line="29"><bold>Anucchavikāhī</bold>ti sammāsambuddhassa anurūpāhi. <bold>Na tāpeyyā</bold>ti cittañca kāyañca na tāpeyya. Tāpanā cettha sampati āyati ca visādanā. <bold>Na bādheyyā</bold>ti <bold>‘‘nābhibhaveyyā’’</bold>ti padassa atthadassanaṃ. <bold>Apisuṇavācāvasenā</bold>ti sabbaso pahīnapisuṇavācatāvasena. <bold>Pāpānī</bold>ti lāmakāni nikiṭṭhakāni. Tenāha <bold>‘‘appiyānī’’</bold>tiādi. <bold>Anādāyā</bold>ti aggahetvā.</paragraph>
<paragraph line="30"><bold>Sādhubhāvenā</bold>ti <pageBreak edition="M" number="1.0288" />niddosamadhurabhāvena. <bold>Amatasadisā</bold>ti sadise tabbohāroti, kāraṇe vāyaṃ kāriyavohāroti āha <bold>‘‘nibbānāmatapaccayattā vā’’</bold>ti. Paccayavasena hi sā tadā dassanappavatti. <bold>Cariyā</bold>ti cārittaṃ. <bold>Porāṇā</bold>nāma paṭhamakappikā, buddhādayo vā ariyā.</paragraph>
<paragraph line="31"><bold>Patiṭṭhitā</bold>ti niccalabhāvena aṭṭhiṃ katvā paccayāyattabhāvato avisaṃvādanakā. Ubhayathā paṭipattiṃ āha <bold>‘‘attano ca paresañca atthe patiṭṭhitā’’</bold>ti. <bold>Atthe</bold>diṭṭhadhammikasamparāyikādihite patiṭṭhitattā eva <bold>dhamme</bold>avihiṃsādidhamme patiṭṭhitā. <bold>Anuparodhakara</bold>nti etena hitapariyāyoyaṃ attha-saddoti dasseti. <bold>Dhammika</bold>nti dhammato anapetaṃ, atthadhammūpasaṃhitaṃ vā.</paragraph>
<paragraph line="32"><bold>Nibbānappattiyā</bold>ti nibbānappattiyatthaṃ. <bold>Dukkhassa antakiriyāya</bold>antakaraṇatthaṃ. Yasmā buddho khemāya bhāsati, tasmā khemuppattihetuyā <bold>khemā,</bold>tasmā sā sabbavācānaṃ uttamāti evampettha attho daṭṭhabbo. <bold>Mantāvacanavasenā</bold>ti sabbadosarahitavasena.</paragraph>
<centered line="33">Subhāsitasuttavaṇṇanā niṭṭhitā.</centered>
<subhead line="34">6. Sāriputtasuttavaṇṇanā</subhead>
<paragraph line="35" number="214">Vākkaraṇacāturiyato vacanaguṇahetūnaṃ pūriyā pūre bhavāti porī, tāya <bold>poriyā</bold>. Tenāha <bold>‘‘akkharādiparipuṇṇāyā’’</bold>ti. <bold>Avibaddhāyā</bold>ti pittādīhi na vibaddhāya anupaddutāya. Tenāha <bold>‘‘apalibuddhāyā’’</bold>tiādi. <bold>Niddosāyā</bold>ti atthato byañjanato vigatadosāya. <bold>Akkhalitapadabyañjanāyā</bold>ti <pageBreak edition="V" number="1.0253" />agalitapadabyañjanāya, <bold>atthassa viññāpaniyā</bold>ti diṭṭhadhammikādiatthassa bodhane pariyattāya. <bold>Bhikkhuna</bold>nti gāthāsukhatthaṃ rassaṃ katvā vuttaṃ.</paragraph>
<paragraph line="36"><bold>‘‘Saṃkhittenapi deseti, vitthārenapi bhāsatī’’</bold>ti nayidaṃ paṭhamaṃ uddisitvā tassa atthassa kittanavasena pavattitaṃ vacanaṃ sandhāya vuttaṃ. Sā hi vitthāradesanā eva hoti. Yā pana desanā kadāci dhammapaṭiggāhakānaṃ ajjhāsayavasena <pageBreak edition="M" number="1.0289" />saṃkhitteneva dassetvā nikkhipati, yā ca kadāci vitthārena, tadubhayaṃ sandhāya vuttaṃ. Tenāha <bold>‘‘cattārimānī’’</bold>tiādi. Sabhāvamadhuro paccayavasena madhurataro hotīti dassetuṃ <bold>‘‘yathā’’</bold>tiādi vuttaṃ. Vividhākāraṃ katvā dhammaṃ kathetuṃ paṭibhātīti <bold>paṭibhānaṃ,</bold>desanāpakārañāṇaṃ. Tenāha <bold>‘‘samuddato’’</bold>tiādi. <bold>Odahantī</bold>ti avajānanavasena gamenti.</paragraph>
<centered line="37">Sāriputtasuttavaṇṇanā niṭṭhitā.</centered>
<subhead line="38">7. Pavāraṇāsuttavaṇṇanā</subhead>
<paragraph line="39" number="215"><bold>Tasmiṃ ahū</bold>ti tasmiṃ ahanīti āha <bold>‘‘tasmiṃ divase’’</bold>ti. <bold>Anasanenā</bold>ti sabbaso āhārassa abhuñjanena. Sāsanikasīlena bāhirakaanasanena vā upetā hutvāti yojanā. <bold>Vā</bold>-saddena khīrapānamadhusāyanādīnipi saṅgaṇhāti. Pakārehi diṭṭhādīhi vāreti kāyakammādike sarāpeti gārayhe karoti etāyāti <bold>pavāraṇā,</bold>paṭipattivisodhanāya attano attano vajjasodhanāya okāsadānaṃ. Yasmā yebhuyyena vassaṃvuṭṭhehi kātabbā esā visuddhidesanā, tasmā vuttaṃ <bold>‘‘vassaṃvuṭṭhapavāraṇāya. Visuddhipavāraṇātipi etissāva nāma’’</bold>nti. Tadā tassa bhikkhusaṅghassa tuṇhībhāvassa anavasesatāyapi vaṇṇaṃ dassetuṃ pāḷiyaṃ ‘‘tuṇhībhūta’’nti vuttanti āha <bold>‘‘yato yato…pe…</bold><bold>natthī’’</bold>ti. Hatthassa kukkuccatā asaṃyamo asampajaññakiriyā <bold>hatthakukkuccaṃ</bold>. Tathā <bold>pādakukkuccaṃ</bold>veditabbaṃ, <bold>vā</bold>-saddo avuttavikappattho, tena tadaññesamabhāvo vibhāvitoti daṭṭhabbaṃ.</paragraph>
<paragraph line="40"><bold>Pañcapasādehī</bold>ti pañcavaṇṇehi pasādehi. <bold>Vossaggattho</bold>yathāruci kiriyāya vossajjanaṃ. <bold>Pucchanatthe</bold>ti paṭikkhepamukheneva pucchanatthe <bold>na</bold>kāro, <bold>me kiñci</bold>kiriyaṃ vā vācasikaṃ vā na garahatha, kiṃ nu garahatha kāyavācāhīti attho. Keci ‘‘dvārānevā’’ti dvārasīsena dvārappavattacariyaṃ vadanti. Visuddhipavāraṇāya adhippetattā yena pavāritaṃ, teneva visuddhīti ñāyati, yena na pavāritaṃ. Kiṃ nu taṃ avisuddhanti siyā kassaci puthujjanassa āsaṅkā? Tannivāraṇatthamāha <pageBreak edition="V" number="1.0254" /><bold>‘‘no aparisuddhattā’’</bold>ti. <bold>Manodvāraṃ</bold><pageBreak edition="M" number="1.0290" /><bold>parisuddhaṃ</bold>asucikārakaupakkilesānaṃ dūrīkatattā. <bold>Idāni</bold>etarahi buddhakāle. <bold>Etthā</bold>ti manodvāraparisuddhiyaṃ.</paragraph>
<paragraph line="41">Kāyavacīsamācāraparisuddhiyā paveditāya manosamācāraparisuddhi atthato paveditāva hotīti <bold>‘‘kāyikaṃ vā vācasikaṃ vā’’</bold>iccevāha. Tathā hi vuttaṃ <bold>‘‘kāyikaṃ vā vācasikaṃ vāti idaṃ catunnaṃ arakkhiyataṃ sandhāya thero āhā’’</bold>ti. ‘‘Bhikkhave, pavāremi vo’’ti bhikkhusaṅghavisayattā pavāraṇāya tattha bhikkhusaṅghena vattabbaṃ paṭivacanaṃ dento dhammasenāpati <bold>‘‘bhikkhusaṅghassa bhāraṃ vahanto’’</bold>ti vutto. Tenāha <bold>‘‘na kho mayaṃ, bhante’’</bold>tiādi. <bold>Arakkhiyānī</bold>ti parānuvādato na bhāyitabbāni suparisuddhabhāvato.</paragraph>
<paragraph line="42">‘‘Anuppannassā’’ti idaṃ adhippāyikavacananti tadadhippāyaṃ vivaranto <bold>‘‘kassapasammāsambuddhato paṭṭhāyā’’</bold>tiādimāha. <bold>Kassapasammāsambuddhato</bold>ti vibhatte nissakkaṃ, tasmā kassapasammāsambuddhato oranti atthoti. <bold>Aññenā</bold>ti ito bhagavato aññena. <bold>Anuppāditapubbassā</bold>ti parasantāne na uppāditapubbassa. Sasantāne pana paccekabuddhānaṃ vasena na uppāditoti na sakkā vattuṃ. <bold>Samanuāgatā</bold>ti sammā anu upagatā. <bold>Bhagavato sīlādayo guṇā</bold>ti buddhabhūtassa guṇā adhippetāti āha <bold>‘‘arahattamaggameva nissāya āgatā’’</bold>ti. <bold>Sabbaguṇā</bold>ti dasabalañāṇādayo sabbe buddhaguṇā. <bold>Bhante</bold>ti ettha <bold>iti</bold>saddo ādiattho. Tena ‘‘imesaṃ pana…pe… vācasikaṃ vā’’ti yāvāyaṃ pāḷipadeso, taṃ sabbaṃ gaṇhāti. Tenāha <bold>‘‘idaṃ thero…pe… pavārento āhā’’</bold>ti.</paragraph>
<paragraph line="43">Yaṃ attano puññānubhāvasiddhaṃ cakkaratanaṃ nippariyāyato tena pavattitaṃ nāma, na itaranti paṭhamanayo vutto. Yasmā pavattitasseva anupavattanaṃ, paṭhamanayo ca taṃsadise tabbohāravasena vuttoti taṃ anādiyitvā dutiyanayo vutto. <bold>Dasavidha</bold>nti antojanasmiṃ, balakāye rakkhāvaraṇaguttiyā saṃvidhānaṃ, khattiyesu anuyuttesu, brāhmaṇagahapatikesu, negamajānapadesu, samaṇabrāhmaṇesu, migapakkhīsu adhammacārapaṭikkhepo, adhanānaṃ dhanānuppadānaṃ, samaṇabrāhmaṇe upasaṅkamitvā pañhapucchananti evaṃ dasavidhaṃ. Tattha gahapatike pakkhijāte ca visuṃ katvā gahaṇavasena <bold>dvādasavidhaṃ. Cakkavattivatta</bold>nti cakkavattibhāvāvahaṃ vattaṃ. Yasmā yāthāvato <pageBreak edition="M" number="1.0291" />pavattitaṃ, tadanurūpakaṃ pana ñāyena yuttakena pavattitaṃ nāma hotīti āha <bold>‘‘sammā nayena hetunā kāraṇenā’’</bold>ti. <bold>Ubhatobhāgavimuttā</bold>ti ubhayabhāgehi ubhayabhāgato vimuttāti ayamettha atthoti dasseti <bold>‘‘dvīhi bhāgehi vimuttā, arūpā…pe… nāmakāyato’’</bold>ti iminā. <bold>Tevijjādibhāva</bold>nti <pageBreak edition="V" number="1.0255" />tevijjachaḷabhiññacatuppaṭisambhidabhāvaṃ. Paññāvimuttā hi taṃ tividhaṃ appattā kevalaṃ paññāya eva vimuttā.</paragraph>
<paragraph line="44"><bold>Visuddhatthāyā</bold>ti visuddhipavāraṇatthāya. Saṃyojanaṭṭhena <bold>saṃyojanasaṅkhāte ceva</bold>bandhanaṭṭhena <bold>bandhanasaṅkhāte ca</bold>. <bold>Vijitasaṅgāma</bold>nti yathā rāgādayo puna na sīsaṃ ukkhipanti, evaṃ ariyamaggasenāya vasena vijitasaṅgāmaṃ. Tenāha <bold>‘‘vijitarāgadosamohasaṅgāma’’</bold>nti. <bold>Mārabalassā</bold>ti mārasenāya, mārassa vā sāmatthiyassa. <bold>Veneyyasattha</bold>nti vinetabbajanasamūhaṃ. Sakaṭādisatthasabhāgato vineyyova satthoti taṃ veneyyasatthaṃ. Sīlasārādiabhāvato <bold>antotuccho</bold>.</paragraph>
<centered line="45">Pavāraṇāsuttavaṇṇanā niṭṭhitā.</centered>
<subhead line="46">8. Parosahassasuttavaṇṇanā</subhead>
<paragraph line="47" number="216">Sahassato paraṃ aḍḍhateyyabhikkhusataṃ tadā bhagavantaṃ payirupāsatīti āha <bold>‘‘parosahassanti atirekasahassa’’</bold>nti. <bold>Nibbāne kutoci bhayaṃ natthī</bold>ti kutocipi kāraṇato nibbāne bhayaṃ natthi asaṅkhatabhāvena sabbaso khemattā. Tenāha bhagavā – ‘‘khemañca vo, bhikkhave, dhammaṃ desessāmi khemagāminiñca paṭipada’’ntiādi (saṃ. ni. 4.379-408). Na kutoci bhayaṃ etasmiṃ adhigateti <bold>akutobhayaṃ,</bold>nibbānaṃ. Tenāha <bold>‘‘nibbānappattassā’’</bold>tiādi. <bold>Vipassito paṭṭhāyā</bold>ti amhākaṃ bhagavato nāmavasena isīnaṃ sattamabhāvadassanatthaṃ vuttaṃ. Te hi tattha tattha sutte bahuso kittitā. <bold>Isīna</bold>nti vā paccekabuddhasāvakabāhirakaisīnaṃ sattamo uttaro seṭṭhoti attho.</paragraph>
<paragraph line="48"><bold>Aṭṭhuppattivasenā</bold>ti <pageBreak edition="M" number="1.0292" />kāraṇasamuṭṭhānavasena. Tadassa aṭṭhuppattiṃ vibhāvetuṃ <bold>‘‘saṅghamajjhe’’</bold>tiādi vuttaṃ. Paṭibhānasampannavācāya aññe īsati abhibhavatīti <bold>vaṅgīso</bold>. Tenāha <bold>‘‘paṭibhānasampatti’’</bold>ntiādi.</paragraph>
<paragraph line="49"><bold>Kilesummujjanasatānī</bold>ti rāgādikilesānaṃ rajjanadussanādinayehi savisaye ayoniso uṭṭhānāni. Yadi anekāni satāni, atha kasmā ‘‘ummaggapatha’’nti? Vuttanti āha <bold>‘‘vaṭṭapathattā pana patha’’</bold>nti. Rāgadosamohamānadiṭṭhivasena <bold>rāgakhilādīni pañca</bold>khilāni. <bold>Vibhajanta</bold>nti vibhajanavasena kathentaṃ. <bold>Vibhajitvā</bold>ti ñāṇena vivecetvā.</paragraph>
<paragraph line="50"><bold>Amate</bold><pageBreak edition="V" number="1.0256" /><bold>akkhāte</bold>ti amatāvahe dhamme desite. <bold>Dhammassa passitāro</bold>saccasampaṭivedhena. <bold>Asaṃhīrā</bold>diṭṭhivātehi.</paragraph>
<paragraph line="51"><bold>Ativijjhitvā</bold>ti paṭivijjhitvā. <bold>Atikkamabhūta</bold>nti atikkamanaṭṭhena bhūtaṃ. <bold>Dasaddhāna</bold>nti dasannaṃ upaḍḍhānaṃ. Tenāha <bold>‘‘pañcanna’’</bold>nti. <bold>Jānantenā</bold>ti dhammassa sudullabhataṃ jānantena.</paragraph>
<centered line="52">Parosahassasuttavaṇṇanā niṭṭhitā.</centered>
<subhead line="53">9. Koṇḍaññasuttavaṇṇanā</subhead>
<paragraph line="54" number="217"><bold>Evaṃgahitanāmo</bold>ti ‘‘aññāsi vata, bho, koṇḍañño’’ti satthu vacanaṃ nissāya bhikkhūhi aññehi koṇḍaññanāmakehi visesanatthaṃ evaṃgahitanāmo. Dvādasannaṃ saṃvaccharānaṃ vasena <bold>cirassaṃ. Chaddantabhavane</bold>ti chaddantanāgarājabhavanaṭṭhāne. <bold>Paññavā mahāsāvako</bold>rattaññutāya. <bold>‘‘Dasasahassacakkavāḷe devamanussāna</bold>nti dasasahassacakkavāḷe devānaṃ, imasmiṃ cakkavāḷe devamanussānañcāti evaṃ dasasahassacakkavāḷe devamanussāna’’nti vadanti. <bold>Agga</bold>ntiādito. <bold>Tatthā</bold>ti mandākinitīre.</paragraph>
<paragraph line="55"><bold>Vassaggenā</bold>ti vassapaṭipāṭiyā. <bold>Ta</bold>nti aññāsikoṇḍaññattheraṃ. Mahābrahmānaṃ viya lokiyamanussā harāyanti. Pāmokkhabhūto āyasmā <pageBreak edition="M" number="1.0293" />thero antarantarā tattha tattha janapade vasitvā tadanukkamena mandākinitīraṃ upagato, tasmā vuttaṃ – <bold>‘‘icchāmahaṃ, bhante, janapade vasitu’’</bold>nti.</paragraph>
<paragraph line="56">Ānubhāvasampannā dibbāyukā te hatthināgāti vuttaṃ <bold>‘‘pubbe paccekabuddhānaṃ pāricariyāya kataparicayā’’</bold>ti. Therassa sañcaraṇaṭṭhāne <bold>āvaraṇasākhā haritvā</bold>apanetvā. <bold>Mukhodakañceva dantakaṭṭhañca ṭhapetī</bold>ti saḷaladevadārukaṭṭhādīni aññamaññaṃ ghaṃsitvā aggiṃ nibbattetvā jāletvā tattha pāsāṇakhaṇḍāni tāpetvā tāni daṇḍakehi vaṭṭetvā taḷākāsu udakasoṇḍīsu khipitvā udakassa tattabhāvaṃ ñatvā nāgalatādantakaṭṭhaṃ upanento mukhodakañca ṭhapeti. <bold>Vattaṃ karotī</bold>ti antokuṭiyā bahi ca pamukhepi aṅgaṇepi sākhābhaṅgehi sammajjanto vakkhamānanayena āhāraṃ upanento vattaṃ karoti.</paragraph>
<paragraph line="57"><bold>Patiṭṭhappamāṇe</bold>ti kaṭippamāṇe, ayameva vā pāṭho <bold>tāva mahantamevā</bold>ti yāva mahantaṃ setapadumavanaṃ <pageBreak edition="V" number="1.0257" />, tāva mahantameva. Eseva nayo <bold>rattakumudavanā</bold>dīsu. <bold>Khādantā</bold>manussā. <bold>Pakkapayoghanikā viyā</bold>ti supakkapayoghanaṃ viya. Ghanabhāvena pana pakkhittakhuddamadhu viya hoti. Tenāha <bold>‘‘etaṃ pokkharamadhu nāmā’’</bold>ti. <bold>Muḷāla</bold>nti setapadumānaṃ mūlaṃ. <bold>Bhisa</bold>nti tesaṃyeva kandaṃ. <bold>Ekasmiṃ pabbe</bold>ti ekekasmiṃ pabbantare. <bold>Pādaghaṭaka</bold>nti doṇassa catubhāgo saṇṭhānato khuddako, tasmā <bold>pādaghaṭakappamāṇa</bold>nti tumbamattaṃ. <bold>Soṇḍiāvāṭe</bold>ti khuddakasoṇḍiyo ceva khuddakaāvāṭe ca.</paragraph>
<paragraph line="58"><bold>Etaṃ bhojana</bold>nti yathāvuttaṃ nirudakapāyasabhojanaṃ. <bold>Keci sañjānanti</bold>ye therā vuḍḍhatarā. <bold>Keci na sañjānanti</bold>ye navā acirapabbajitā.</paragraph>
<paragraph line="59"><bold>Buddhānubuddho</bold>ti buddhassa anubuddho. <bold>Bāḷhavīriyo</bold>ti catunnaṃ sammappadhānānaṃ vasena ciranicitavīriyo. <bold>Tiṇṇaṃ vivekāna</bold>nti kāyacittaupadhivivekānaṃ lābhīti yojanā. <bold>Catasso vadati</bold>vaṅgīsatthero sayaṃpaṭibhānaṃ, na sesābhiññānaṃ abhāvatoti āha <bold>‘‘itarā’’</bold>tiādi. <bold>Parisā sannisīdi</bold>nissaddabhāvena tuṇhī ahosīti attho. <bold>Anujānāpesī</bold>ti paṭhamaṃ attanā ñātaṃ upaṭṭhitaṃ attano parinibbānakālaṃ anu pacchā satthāraṃ jānāpesīti evaṃ ettha attho daṭṭhabbo.</paragraph>
<paragraph line="60"><bold>Ta</bold>nti <pageBreak edition="M" number="1.0294" />āsāḷhipuṇṇamāya isipatane yaṃ dassanaṃ, yaṃ vā dukkaracariyāyaṃ tumhākaṃ upaṭṭhānaṃ ādito dassanaṃ, taṃ, bhante, paṭhamadassanaṃ. <bold>Onatavinatā</bold>ti heṭṭhā upari ca onatā vinatā. <bold>Kampetvā</bold>ti thokaṃ cāletvā dassanatthaṃ <bold>ekaninnādo</bold>tesaṃ hatthināgānañceva nāgayakkhakumbhaṇḍānaṃ devatānañca saddena. Brahmāno devānaṃ adaṃsūti sambandho.</paragraph>
<paragraph line="61"><bold>Sajjhāyamakaṃsu</bold>pasādanīyesu pasādavasena sannipatitaparisāya pasādajananatthaṃ <bold>bhagavati nikkhamitvā</bold>ti bhagavati gandhakuṭito nikkhamitvā. <bold>Dharatiyevā</bold>ti aduṭṭhataṃ patvā tiṭṭhateva.</paragraph>
<centered line="62">Koṇḍaññasuttavaṇṇanā niṭṭhitā.</centered>
<subhead line="63">10. Moggallānasuttavaṇṇanā</subhead>
<paragraph line="64" number="218"><bold>Paccavekkhatī</bold>ti tesaṃ ariyānaṃ cittaṃ attano ñāṇacakkhunā pati avekkhati paccavekkhati. <bold>Pabbatassā</bold>ti isigilipabbatassa. <bold>Dukkhapāraṃ gata</bold>nti vaṭṭadukkhassa pāraṃ pariyantaṃ gataṃ <pageBreak edition="V" number="1.0258" />. <bold>Sabbaguṇasampanna</bold>nti sabbehi buddhaguṇehi ca sāvakaguṇehi ca paripuṇṇaṃ. <bold>Anekākārasampanna</bold>nti rūpaghosalūkhadhammappamāṇikānaṃ sattānaṃ tehi tehi ākārehi sabbesañca anekehi anantāparimeyyehi pasīditabbākārehi samannāgataṃ. Te pana ākārā yasmā anaññasādhāraṇā buddhaguṇā eva, tasmā āha <bold>‘‘anekehi guṇehi samannāgata’’</bold>nti.</paragraph>
<centered line="65">Moggallānasuttavaṇṇanā niṭṭhitā.</centered>
<subhead line="66">11. Gaggarāsuttavaṇṇanā</subhead>
<paragraph line="67" number="219"><bold>Te</bold>ti te devamanusse. <bold>‘‘Sarīravaṇṇenā</bold>ti sarīre chavivaṇṇenā’’ti vadanti. <bold>Sarīravaṇṇenā</bold>ti vā dhammarūpakāyaguṇena. ‘‘Yasasā’’tipi pāṭho, so evattho. <bold>Vigatamalo</bold>ti abbhāmahikādīhi vigatūpakkileso <pageBreak edition="M" number="1.0295" />. Bhāṇu vuccati pabhā, sātisayo bhāṇu etassa atthīti <bold>bhāṇumā</bold>. Sūriyoti āha <bold>‘‘ādicco viyā’’</bold>ti.</paragraph>
<centered line="68">Gaggarāsuttavaṇṇanā niṭṭhitā.</centered>
<subhead line="69">12. Vaṅgīsasuttavaṇṇanā</subhead>
<paragraph line="70" number="220">So kira vicaratīti sambandho. ‘‘Yathāyaṃ dīpo jambudīpoti jambunā paññāto, evāhampi tena jambunā paññāyissa’’nti <bold>jambusākhaṃ pariharitvā. Vādaṃ katvā</bold>ti ‘‘imasmiṃ vāde sace te parājayo hoti, tvaṃ me dāso hohi. Sace me parājayo, ahaṃ te bhariyā’’ti evaṃ katikaṃ katvā. <bold>Vāde jayaparājayānubhāvenā</bold>ti tathāpavattite vāde paribbājakassa jayānubhāvena ceva attano parājayena ca. <bold>Vayaṃ āgammā</bold>ti sippuggahaṇavayaṃ āgamma. <bold>Vijja</bold>nti mantaṃ.</paragraph>
<paragraph line="71">Nibbattagativibhāvanavasena chavasīsabhāvaṃ dūseti vināsetīti <bold>chavadūsakaṃ sippaṃ,</bold>tathāpavattaṃ mantapadaṃ. <bold>Attano ānubhāvenā</bold>ti niraye nibbattasattassa sīsaṃ yattha katthaci ṭhitaṃ buddhānubhāvena ānetvā dassetvā. <bold>Khīṇāsavassa sīsa</bold>nti paramappicchatāya kañcipi ajānāpetvā araññaṃ pavisitvā parinibbutassa khīṇāsavassa chaḍḍitaṃ sīsakaṭāhaṃ. <bold>Dassesī</bold>ti attano ānubhāvena ānetvā dassesi.</paragraph>
<paragraph line="72"><bold>‘‘Tumhe, bho gotama, jānāthā’’</bold>ti kāmaṃ vaṅgīso nibbattaṭṭhānaṃ sandhāya pucchati, bhagavā pana <pageBreak edition="V" number="1.0259" />anupādisesanibbānaṃ sandhāya <bold>‘‘āma, vaṅgīsa…pe… gatiṃ jānāmī’’</bold>ti āha. Vuttañhetaṃ ‘‘nibbānaṃ arahato gatī’’ti. Vaṅgīso sayaṃ mantabalena gatipariyāpannassa gatiṃ jānanto bhagavantampi ‘‘ayampi tathā’’ti maññamāno <bold>‘‘mantena jānāsi, bho gotamā’’</bold>ti āha. Bhagavā attano buddhañāṇameva mantaṃ katvā dīpento <bold>‘‘āma, vaṅgīsa, ekena manteneva jānāmī’’</bold>ti āha. Mudhā eva dātabbanti <bold>amūliko</bold>. Anantarahitāya bhūmiyā sayanaṃ <bold>thaṇḍilaseyyā</bold>. <bold>Ādi</bold>-saddena sāyatatiyaṃ udakorohaṇabhūmiharaṇādiṃ saṅgaṇhāti. <bold>So taṃ…pe… arahattaṃ pāpuṇī</bold>ti iminā vaṅgīsatthero pabbajitvā na cirasseva sukhāya paṭipadāya arahattaṃ patto viya dissati, na kho panetaṃ <pageBreak edition="M" number="1.0296" />evaṃ daṭṭhabbaṃ, āyatiṃ thero pabbajitvā samathavipassanāsu kammaṃ ārabhitvāpi dukkhāya paṭipadāya tādisaṃ kālaṃ vītināmetvā arahattaṃ pāpuṇi. Tenāha –</paragraph>
<gatha1 line="73">‘‘Nikkhantaṃ vata maṃ santaṃ, agārasmānagāriyaṃ;</gatha1>
<gathalast line="74">Vitakkā upadhāvanti, pagabbhā kaṇhato ime’’. (saṃ. ni. 1.209; theragā. 1218);</gathalast>
<paragraph line="75">Āyasmato vaṅgīsassa anabhirati uppannā hoti, rāgo cittaṃ anuddhaṃseti, ‘‘kāmarāgena ḍayhāmi, cittaṃ me pariḍayhatī’’tiādi (theragā. 1232).</paragraph>
<paragraph line="76"><bold>Vimuttisukha</bold>nti sabbaso kilesavimuttiyaṃ nibbāne ca uppannaṃ sampatiarahattaphalasukhaṃ <bold>paṭisaṃvedento</bold>ti yathāparicchinnaṃ kālaṃ pati sammadeva vedento anubhavanto. Kavinā kataṃ, tato vā āgataṃ, tassa vā idanti kāveyaṃ, tadevettha <bold>‘‘kāveyya’’</bold>nti vuttaṃ. <bold>Ye niyāmagataddasā</bold>ti ye bhikkhū ariyā buddhānaṃ sāvakā phalaṭṭhabhāvena niyāmagatā ceva maggaṭṭhabhāvena niyāmadasā ca. <bold>Niyāmo</bold>ti hi sammattaniyāmo adhippeto. <bold>Suāgamana</bold>nti mama imassa satthuno santike āgamanaṃ upagamanaṃ, imasmiñca dhammavinaye āgamanaṃ pabbajanaṃ upasampadā sundaraṃ āgamanaṃ. Tattha kāraṇamāha <bold>‘‘tisso vijjā’’</bold>tiādi. <bold>Avutta</bold>mpi gāthāya atthato gahitameva therassa chaḷabhiññabhāvato.</paragraph>
<centered line="77">Vaṅgīsasuttavaṇṇanā niṭṭhitā.</centered>
<centered line="78">Sāratthappakāsiniyā saṃyuttanikāya-aṭṭhakathāya</centered>
<centered line="79">Vaṅgīsasaṃyuttavaṇṇanāya līnatthappakāsanā samattā.</centered>
</body>
</document>