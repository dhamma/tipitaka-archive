<?xml version="1.0"?>
<document>
<metadata>
<normativeSource>http://tipitaka.org/romn/cscd/s0301t.tik5.xml</normativeSource>
<archivePath>roman/tika/suttapitaka (tika)/samyuttanikaya (tika)/sagathavagga-tika/5. bhikkhunisamyuttam.xml</archivePath>
<title>5. Bhikkhunīsaṃyuttaṃ - Sagāthāvagga-ṭīkā - Saṃyuttanikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">5. Bhikkhunīsaṃyuttaṃ</chapter>
<subhead line="2">1. Āḷavikāsuttavaṇṇanā</subhead>
<paragraph line="3" number="162"><bold>Āḷaviyaṃ</bold><pageBreak edition="V" number="1.0195" /><pageBreak edition="M" number="1.0223" /><bold>jātā</bold>ti āḷaviyaṃ vijāyitvā saṃvaḍḍhamānā. Tenāha <bold>‘‘āḷavinagaratoyeva ca nikkhamma pabbajitā’’</bold>ti. <bold>Dhanaṃ samādapetvā</bold>ti cetiyassa rājā ekaṃ mukhaṃ, rājaputto ekaṃ, amaccānaṃ jeṭṭhako hutvā senāpati ekaṃ, janapadānaṃ jeṭṭhako hutvā seṭṭhi ekanti evaṃ catūsu mukhesu navakamme kayiramāne seṭṭhinā gahitamukhe kamme olīyamāne eko upāsako ariyasāvako pañca sakaṭasatāni yojāpetvā janapadaṃ gantvā ‘‘yo yaṃ dātuṃ ussahati hiraññaṃ vā suvaṇṇaṃ vā sattavidharatanaṃ vā haritālaṃ vā manosilaṃ vā, so dhanaṃ detū’’ti samādapetvā yathāladdhaṃ paṭhamaṃ kammaṭṭhānaṃ pesetvā ‘‘navakammaṃ niṭṭhita’’nti sutvā ekakaṃ āgacchantaṃ antarāmagge corā palibundhitvā tato kiñcipi dhanaṃ alabhantā ‘‘sace naṃ muñcissāma, anatthaṃ no kareyyā’’ti jīvitā voropesuṃ. Anaparādhe ariyasāvake aparādhakā te corā andhā jātā, tasmā taṃ ṭhānaṃ <bold>‘‘andhavana’’</bold>nti paññāyitthāti aṭṭhakathāyaṃ vuttaṃ. Khīṇāsavānaṃ yasmā yattha katthaci cittaviveko hotiyeva upadhivivekassa siddhattā. Tasmā <bold>‘‘kāyavivekatthinī’’</bold>ti vuttaṃ.</paragraph>
<paragraph line="4"><bold>Nissaraṇa</bold>nti nibbānaṃ sabbasaṅkhatassa nissaṭattā. <bold>Paccavekkhaṇañāṇenā</bold>ti paccavekkhaṇañāṇena, pageva maggaphalañāṇehīti adhippāyo. <bold>Nibbānapada</bold>nti nibbānasaṅkhātaṃ dhammakoṭṭhāsaṃ. <bold>Vinivijjhanaṭṭhenā</bold>ti hadayaṃ vinividdhena hadayamhi vijjhitvā dukkhuppādanena khandhānaṃ ete pañca kāmā sattisūlasadisā. <bold>Adhikuṭṭanabhaṇḍikā</bold>ti āghātanaghaṭikā.</paragraph>
<centered line="5">Āḷavikāsuttavaṇṇanā niṭṭhitā.</centered>
<subhead line="6">2. Somāsuttavaṇṇanā</subhead>
<paragraph line="7" number="163"><bold>Ṭhāna</bold>nti <pageBreak edition="V" number="1.0196" />issariyaṭṭhānaṃ visayajjhattaṃ. <bold>Duppasahaṃ</bold>akampiyabhāvattā. <bold>Dvaṅgulapaññāyā</bold>ti ettha itthiyo hi daharakumārikākālato paṭṭhāya <pageBreak edition="M" number="1.0224" />odanapacanavidhiṃ anutiṭṭhantiyo ukkhaliyaṃ udakaṃ tāpetvā taṇḍule pakkhipitvā attano buddhiyā tesaṃ pākakālappamāṇaṃ paricchindituṃ tāni dabbiyā uddharitvāpi vaṇṇasaṇṭhānaggahaṇamattena pakkāpakkabhāvaṃ jānituṃ na sakkonti, kevalaṃ pana dvīhi aṅgulīhi uppīḷitakāle eva jānanti, tasmā dvīhaṅgulikehi dubbalapaññattā <bold>‘‘dvaṅgulapaññā’’</bold>ti vuccanti. Phalasamāpattiñāṇappavattikittanena catūsu saccesu asammohavihāro dīpito hotīti āha <bold>‘‘ñāṇamhi vattamānamhīti phalasamāpattiñāṇe pavattamāne’’</bold>ti. <bold>Vipassantassā</bold>ti asammohapaṭivedhato visesena passantassa khandhapañcakameva saccābhisamayato pubbabhāge vipassantassa. <bold>Aññaṃ vā</bold>ti itthipurisato aññaṃ vā kiñci vatthuṃ. ‘‘Ahaṃ asmī’’ti mānadiṭṭhigāhataṇhāgāhavasena gahitavatthusmiṃ yevāti āha <bold>‘‘ahaṃ asmīti taṇhāmānadiṭṭhivasenā’’</bold>ti.</paragraph>
<centered line="8">Somāsuttavaṇṇanā niṭṭhitā.</centered>
<subhead line="9">3. Kisāgotamīsuttavaṇṇanā</subhead>
<paragraph line="10" number="164">‘‘Kisāgotamī’’ti ettha kā panāyaṃ kisāgotamī, kissa ayaṃ bhikkhunī hutvā samaṇadhammaṃ matthakaṃ pāpesīti tamatthaṃ vibhāvetuṃ <bold>‘‘pubbe kirā’’</bold>tiādimāraddhaṃ. <bold>Aṅgārāvā</bold>ti addāriṭṭhakavaṇṇaaṅgārā eva jātā. <bold>Dārusāka</bold>nti addhamāsakena dāruṃ sākañca āharissāmīti antarāpaṇe antaravīthiṃ gatā.</paragraph>
<paragraph line="11"><bold>Siddhatthaka</bold>nti sāsapaṃ. <bold>Sālāya</bold>nti anāthasālāyaṃ. <bold>Khuraggeyevā</bold>ti khurasikhe eva, kesorohanakkhaṇe evāti attho.</paragraph>
<paragraph line="12"><bold>Ekamāsī</bold>ti ettha <bold>ma</bold>-kāro padasandhikaro. Saṃhitāvasena ca purimapade vā rassattaṃ. Parapade vā dīghattanti āha <bold>‘‘ekā āsī’’</bold>ti. <bold>Bhāvanapuṃsakametaṃ</bold>‘‘ekamantaṃ nisīdī’’tiādīsu viya. <bold>Puttamaraṇaṃ antaṃ atītaṃ</bold>idāni puttamaraṇassa abhāvato. Tenevāha <bold>‘‘puttamaraṇaṃ nāma natthī’’</bold>ti. <bold>Purisaṃ gavesitu</bold>nti yathā mayhaṃ purisagavesanā nāma sabbaso natthi, tathā eva puttagavesanāpi natthi, tasmā me puttamaraṇaṃ etadantaṃ, sabbesu khandhādīsu bhavādīsu ca taṇhānandiyā <pageBreak edition="V" number="1.0197" />abhāvakathanena sabbasattesu taṇhā sabbaso <pageBreak edition="M" number="1.0225" />visositā, tassāyeva kārakaavijjākkhandho padālitoti attano nikkilesataṃ pavedentī therī sīhanādaṃ nadīti.</paragraph>
<centered line="13">Kisāgotamīsuttavaṇṇanā niṭṭhitā.</centered>
<subhead line="14">4. Vijayāsuttavaṇṇanā</subhead>
<paragraph line="15" number="165">Pañca aṅgāni etassāti pañcaṅgaṃ, pañcaṅgameva pañcaṅgikaṃ, tena <bold>pañcaṅgikena. Ātata</bold>ntiādīsu <bold>ātataṃ</bold>nāma cammapariyonaddhesu bheriādīsu ekatalaṃ tūriyaṃ. <bold>Vitataṃ</bold>nāma ubhayatalaṃ. <bold>Ātatavitataṃ</bold>nāma tantibaddhavīṇādi. <bold>Susiraṃ</bold>vaṃsādi. <bold>Ghanaṃ</bold>sammādi. Tataādivisesopi ātatamevāti ‘‘cammapariyonaddhesū’’ti visesanaṃ. Ekatalaṃ kumbhathūṇadaddarādi. Ubhayatalaṃ bherimudiṅgādi. Cammapariyonaddhaṃ sesaṃ tantibaddhaṃ sabbaṃ ātatavitataṃ nāma, gomukhīādīnampi ettheva saṅgaho daṭṭhabbo. <bold>Vaṃsādī</bold>ti <bold>ādi</bold>saddena saṅkhasiṅgānampi saṅgaho. Sammatāḷa-kaṃsatāḷa-silātāḷa-salākatāḷādi sammādi nāma. Tattha <bold>sammatāḷaṃ</bold>nāma daṇḍamayatāḷaṃ, kaṃsamayatāḷaṃ <bold>kaṃsatāḷaṃ,</bold>silāyaṃ ayopattena ca tāḷanatāḷaṃ. <bold>Sabbe</bold>kāmaguṇe. <bold>Uggharitapaggharitaṭṭhenā</bold>ti upari gharaṇena ca vissandanena ca. <bold>Eva</bold>nti ‘‘iminā pūtikāyenā’’ti. <bold>Arūpaṭṭhāyino</bold>ti sattādhiṭṭhānenāyaṃ dhammadesanāti āha <bold>‘‘sabbatthāti sabbesu rūpārūpabhavesū’’</bold>ti. <bold>Tesaṃ dvinnaṃ</bold>rūpārūpabhavānaṃ gahitattā. Bhavabhāvasāmaññato, tadadhiṭṭhānato <bold>gahite kāmabhave</bold>. <bold>Avijjātamo vihato</bold>aggamaggena samugghātitattā.</paragraph>
<centered line="16">Vijayāsuttavaṇṇanā niṭṭhitā.</centered>
<subhead line="17">5. Uppalavaṇṇāsuttavaṇṇanā</subhead>
<paragraph line="18" number="166"><bold>Aggato</bold><pageBreak edition="M" number="1.0226" /><bold>paṭṭhāyā</bold>ti sabbaaggato pabhuti yāva mūlā antarāyuttaṃ sammadeva pupphitaṃ sālarukkhaṃ. Vaṇṇadhātusīsena vaṇṇadhātusampannaṃ dutiyaṃ bhikkhuniṃ vadatīti āha <bold>‘‘tayā sadisā aññā bhikkhunī natthī’’</bold>ti. Pakhumasīsena akkhibhaṇḍaṃ vuccatīti āha <bold>‘‘pakhumantarikāyanti dvinnaṃ akkhīnaṃ majjhe’’</bold>ti. <bold>Nāsavaṃse</bold>ti nāsavaṃsamūle. <bold>‘‘Na passasī’’</bold>ti vatvā adassane kāraṇaṃ āha <bold>‘‘vasībhūtamhī’’</bold>ti.</paragraph>
<centered line="19">Uppalavaṇṇāsuttavaṇṇanā niṭṭhitā.</centered>
<subhead line="20">6. Cālāsuttavaṇṇanā</subhead>
<paragraph line="21" number="167"><bold>Ida</bold>nti <pageBreak edition="V" number="1.0198" />idaṃ dassanaṃ. <bold>Gāhāpesī</bold>ti samādāpesi <bold>‘‘jātiṃ mā rocā’’</bold>ti. <bold>Añña</bold>nti bandhavadhato aññaṃ chedanādiṃ. <bold>Nivesesī</bold>ti pavisāpesi.</paragraph>
<centered line="22">Cālāsuttavaṇṇanā niṭṭhitā.</centered>
<subhead line="23">7. Upacālāsuttavaṇṇanā</subhead>
<paragraph line="24" number="168"><bold>Punappunaṃ…pe… āgacchanti</bold>kāraṇassa asamūhatattā. <bold>Santāpito</bold>kilesasantāpehi. <bold>Agatī</bold>ti avisayo.</paragraph>
<centered line="25">Upacālāsuttavaṇṇanā niṭṭhitā.</centered>
<subhead line="26">8. Sīsupacālāsuttavaṇṇanā</subhead>
<paragraph line="27" number="169"><bold>Samaṇisadisā</bold>ti samaṇaliṅgassa dhāraṇena samaṇisadisā, kassacipi pāsaṇḍassa aruccanato monamaggassa appaṭipajjanato tava samaṇibhāvaṃ nānupassāmīti adhippāyo. <bold>Pāsaṃ ḍentī</bold>ti pāsaṃ sajjenti, yathā <pageBreak edition="M" number="1.0227" />tattha diṭṭhipāse sattānaṃ cittaṃ paṭimukkaṃ hoti, evaṃ sajjentīti attho. Tathābhūtā ca te sattānaṃ citte khittā viya hontīti āha <bold>‘‘cittesu diṭṭhipāsaṃ khipantīti attho’’</bold>ti. <bold>Pāse mocetī</bold>ti diṭṭhipāse sattānaṃ cittasantānato nīharati dhammasudhammatāya. <bold>Tasmā</bold>ti pāsamocanato pāsaṇḍoti na vuccati. <bold>‘‘Ito bahiddhāyeva pāsaṇḍā hontī’’</bold>ti vuttassa atthassa nigamanaṃ. Evañca katvā sabbepi bāhirakasamaye sandhāya <bold>cūḷasīhanādasutte</bold>‘‘channavuti pāsaṇḍā’’ti vuttaṃ. <bold>Pasīdantī</bold>ti diṭṭhipaṅke saṃsārapaṅke ca pakārehi agādhā osīdanti.</paragraph>
<paragraph line="28"><bold>Abhibhavitvā</bold>ti sabbasaṃkilesappahānena abhibhuyya atikkamitvā. <bold>Ajito</bold>ti ajini avijayattā. Sabbāni akusalakammāni kusalakammāni ca khīṇāni etthāti <bold>sabbakammakkhayo,</bold>arahattaṃ. Upadhayo sammadeva khīyanti etthāti <bold>upadhisaṅkhayo,</bold>nibbānaṃ.</paragraph>
<centered line="29">Sīsupacālāsuttavaṇṇanā niṭṭhitā.</centered>
<subhead line="30">9. Selāsuttavaṇṇanā</subhead>
<paragraph line="31" number="170"><bold>Kenidaṃ</bold><pageBreak edition="V" number="1.0199" /><bold>pakataṃ bimba</bold>nti idaṃ attabhāvasaññitaṃ bimbaṃ brahmā-visaṇupurisa-pajāpatiādīsu kena kataṃ nimmitaṃ nibbattitanti kattabbamohaṃ nāma kātukāmo pucchati. <bold>Agha</bold>nti aghavatthu. Tenāha <bold>‘‘dukkhapatiṭṭhānattā’’</bold>ti. <bold>Hetunirodhenā</bold>ti taṇhāsaṅkhatassa hetuno anuppādanirodhena. <bold>Paccayavekallenā</bold>ti tadavasiṭṭhakilesābhisaṅkhārādipaccayassa vekallabhāvena, apaccayabhāvūpagamanenāti attho.</paragraph>
<centered line="32">Selāsuttavaṇṇanā niṭṭhitā.</centered>
<subhead line="33">10. Vajirāsuttavaṇṇanā</subhead>
<paragraph line="34" number="171"><bold>Suddhasaṅkhārapuñje</bold>ti rūpārūpavibhāge kilesasaṅkhārasamūhe. <bold>Paramatthato</bold>ti sabhāvena. Yathā na hi sattasaññitasaṅkhārapuñjo nāma paramatthato <pageBreak edition="M" number="1.0228" />upalabbhati, evaṃ tabbinimutto nāma koci na upalabbhati avijjamānattā. <bold>Vijjamānesū</bold>ti yathāpaccayasampattiyā labbhamānesu. <bold>Tenākārenā</bold>ti itthipurisādiākārena. <bold>Vavatthitesū</bold>ti paccekaṃ paccayavisesasamuṭṭhitaṃ saṇṭhānavisesaṃ upādāya ‘‘puriso hatthī asso’’tiādinā abhisaṅgato pavattesu. <bold>Sammutī</bold>ti sattoti vohāro. Tenāha <bold>‘‘samaññāmattamevā’’</bold>ti. <bold>Pañcakkhandhadukkha</bold>nti pañcakkhandhasaññitaṃ dukkhaṃ. Vuttaṃ hetaṃ bhagavatā ‘‘saṃkhittena pañcupādānakkhandhā dukkhā’’ti (dī. ni. 2.387; ma. ni. 1.120; 3.373; vibha. 202) <bold>añño neva sambhoti</bold>yathāvuttadukkhato aññassa saṅkhatadhammassa abhāvato. <bold>Na nirujjhatī</bold>ti tato aññaṃ na nirujjhati, uppādato hoti nirodhoti.</paragraph>
<centered line="35">Vajirāsuttavaṇṇanā niṭṭhitā.</centered>
<centered line="36">Sāratthappakāsiniyā saṃyuttanikāya-aṭṭhakathāya</centered>
<centered line="37">Bhikkhunīsaṃyuttavaṇṇanāya līnatthappakāsanā samattā.</centered>
</body>
</document>