<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402t.tik28.xml</normativeSource>
    <archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/(11) 1. sambodhavaggo.xml</archivePath>
    <baseFileName>(11) 1. sambodhavaggo</baseFileName>
    <titlePath>(11) 1. Sambodhavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">(11) 1. Sambodhavaggo</chapter>
    <subhead line="2">1-3. Pubbevasambodhasuttādivaṇṇanā</subhead>
    <paragraph line="3" number="104-106"> Tatiyassa <pageBreak edition="M" number="2.0202" /><pageBreak edition="V" number="2.0183" /> paṭhame <bold>sambodhito pubbevā</bold>ti sambodho vuccati catūsu maggesu ñāṇaṃ ‘‘sāmaṃ sammā bujjhi etenā’’ti katvā, tato pubbeyevāti attho. Tenāha <bold>‘‘ariyamaggappattito aparabhāgeyevā’’</bold>ti. <bold>Bodhisattasseva sato</bold>ti ettha yathā udakato uggantvā ṭhitaṃ paripākagataṃ padumaṃ sūriyarasmisamphassena avassaṃ bujjhissatīti bujjhanakapadumanti vuccati. Evaṃ buddhānaṃ santike byākaraṇassa laddhattā avassaṃ anantarāyena pāramiyo pūretvā bujjhissatīti bujjhanakasattoti <bold>bodhisatto</bold>. Tenāha <bold>‘‘bujjhanakasattasseva…pe… ārabhantasseva sato’’</bold>ti. Yā vā esā catumaggañāṇasaṅkhātā bodhi, ‘‘taṃ bodhiṃ kudāssu nāmāhaṃ pāpuṇissāmī’’ti patthayamāno paṭipajjatīti bodhiyaṃ satto āsattotipi <bold>bodhisatto</bold>. Tenāha <bold>‘‘sambodhiyā vā sattasseva laggasseva sato’’</bold>ti.</paragraph>
    <paragraph line="4">Atha vā bodhīti ñāṇaṃ ‘‘bujjhati etenā’’ti katvā, bodhimā satto <bold>bodhisatto,</bold> purimapade uttarapadalopaṃ katvā yathā ‘‘ñāṇasatto’’ti, ñāṇavā paññavā paṇḍito sattoti attho. Buddhānañhi pādamūle abhinīhārato paṭṭhāya paṇḍitova so satto, na andhabāloti bodhisatto. Evaṃ guṇavato uppannanāmavasena bodhisattasseva sato. Assādīyatīti <bold>assādo,</bold> sukhaṃ. Tañca sātākāralakkhaṇanti āha <bold>‘‘assādoti madhurākāro’’</bold>ti. Chandarāgo vinīyati ceva pahīyati ca etthāti <bold>nibbānaṃ ‘‘chandarāgavinayo chandarāgappahānañcā’’ti vuccati</bold>. Tenāha <bold>‘‘nibbāna’’</bold>ntiādi. Tattha <bold>āgammā</bold>ti idaṃ yo jano rāgaṃ vineti pajahati ca, tassa ārammaṇakaraṇaṃ sandhāya vuttaṃ. Dutiyatatiyāni uttānatthāneva.</paragraph>
    <centered line="5">Pubbevasambodhasuttādivaṇṇanā niṭṭhitā.</centered>
    <subhead line="6">4-9. Samaṇabrāhmaṇasuttādivaṇṇanā</subhead>
    <paragraph line="7" number="107-112"> Catutthe <pageBreak edition="M" number="2.0203" /><pageBreak edition="V" number="2.0184" /><bold>sāmañña</bold>nti ariyamaggo, tena araṇīyato upagantabbato <bold>sāmaññatthaṃ,</bold> ariyaphalanti āha <bold>‘‘sāmaññatthanti catubbidhaṃ ariyaphala’’</bold>nti. <bold>Brahmaññattha</bold>nti etthāpi eseva nayo. Tenāha <bold>‘‘itaraṃ tasseva vevacana’’</bold>nti. Ariyamaggasaṅkhātaṃ sāmaññameva vā araṇīyato <bold>sāmaññattha</bold>nti āha <bold>‘‘sāmaññatthena vā cattāro maggā’’</bold>ti. Pañcamādīni uttānatthāneva.</paragraph>
    <centered line="8">Samaṇabrāhmaṇasuttādivaṇṇanā niṭṭhitā.</centered>
    <subhead line="9">10. Dutiyanidānasuttavaṇṇanā</subhead>
    <paragraph line="10" number="113"> Dasame <bold>vivaṭṭagāmikammāna</bold>nti vivaṭṭūpanissayakammānaṃ. <bold>Tadabhinivattetī</bold>ti ettha <bold>taṃ</bold>-saddena paccāmasanassa vipākassa parāmāsoti āha <bold>‘‘taṃ abhinivattetī’’</bold>ti, taṃ vipākaṃ abhibhavitvā nivattetīti attho. Idāni na kevalaṃ vipākasseva parāmāso taṃ-saddena, atha kho chandarāgaṭṭhāniyānaṃ dhammānaṃ tabbipākassa ca parāmāso daṭṭhabboti āha <bold>‘‘yadā vā tenā’’</bold>tiādi. <bold>Te ceva dhamme</bold>ti te chandarāgaṭṭhāniye dhamme. <bold>Nibbijjhitvā passatī</bold>ti kilese nibbijjhitvā vibhūtaṃ pākaṭaṃ katvā passatīti.</paragraph>
    <centered line="11">Dutiyanidānasuttavaṇṇanā niṭṭhitā.</centered>
    <centered line="12">Sambodhavaggavaṇṇanā niṭṭhitā.</centered>
  </content>
</document>