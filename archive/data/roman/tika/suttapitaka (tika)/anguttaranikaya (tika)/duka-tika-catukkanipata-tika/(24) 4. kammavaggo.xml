<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402t.tik56.xml</normativeSource>
    <archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/(24) 4. kammavaggo.xml</archivePath>
    <baseFileName>(24) 4. kammavaggo</baseFileName>
    <titlePath>(24) 4. Kammavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">(24) 4. Kammavaggo</chapter>
    <subhead line="2">1. Saṃkhittasuttavaṇṇanā</subhead>
    <paragraph line="3" number="232"> Catutthassa paṭhame <bold>kāḷaka</bold>nti malīnaṃ, cittassa appabhassarabhāvakaranti attho. Taṃ panettha kammapathappattameva adhippetanti āha <bold>‘‘dasaakusalakammapatha’’</bold>nti. Kaṇhābhijātihetuto vā <bold>kaṇhaṃ</bold>. Tenāha <bold>‘‘kaṇhavipāka’’</bold>nti. Apāyūpapatti manussesu ca dobhaggiyaṃ kaṇhavipāko, yaṃ tassa tamabhāvo vutto. <bold>Nibbattanato</bold>ti nibbattāpanato. <bold>Paṇḍaraka</bold>nti odātaṃ, cittassa pabhassarabhāvakaranti attho. Sukkābhijātihetuto vā <bold>sukkaṃ</bold>. Tenāha <bold>‘‘sukkavipāka’’</bold>nti. Saggūpapatti manussasobhaggiyañca sukkavipāko, yaṃ tassa jotibhāvo vutto. Ukkaṭṭhaniddesena pana <bold>‘‘sagge nibbattanato’’</bold>ti vuttaṃ, nibbattāpanatoti attho. <bold>Missakakamma</bold>nti kālena kaṇhaṃ kālena sukkanti evaṃ missakavasena katakammaṃ. <bold>Sukhadukkhavipāka</bold>nti vatvā tattha sukhadukkhānaṃ pavattiākāraṃ dassetuṃ <bold>‘‘missakakammaṃ hī’’</bold>tiādi vuttaṃ. Kammassa kaṇhasukkasamaññā kaṇhasukkābhijātihetutāyāti apacayagāmitāya tadubhayaviddhaṃsakassa kammakkhayakarakammassa idha sukkapariyāyopi icchitoti āha <bold>‘‘ubhaya…pe… ayamettha attho’’</bold>ti. Tattha <bold>ubhayavipākassā</bold>ti <pageBreak edition="V" number="2.0354" /> yathādhigatassa ubhayavipākassa. Sampattibhavapariyāpanno hi vipāko idha sukkaṃ sukkavipākoti adhippeto, na accantaparisuddho ariyaphalavipāko.</paragraph>
    <centered line="4">Saṃkhittasuttavaṇṇanā niṭṭhitā.</centered>
    <subhead line="5">2. Vitthārasuttavaṇṇanā</subhead>
    <paragraph line="6" number="233"> Dutiye <pageBreak edition="M" number="2.0388" /><bold>sabyābajjha</bold>nti vā sadukkhaṃ, attanā uppādetabbena dukkhena sadukkhanti attho, dukkhasaṃvattanikanti vuttaṃ hoti. Kāyasaṅkhārādīsu kāyadvāre gahaṇādivasena copanappattā dvādasa akusalacetanā abyābajjhakāyasaṅkhāro nāma. Vacīdvāre hanusaṃcopanavasena vacībhedappavattikā tāyeva dvādasa vacīsaṅkhāro nāma. Ubhayacopanaṃ appatvā raho cintentassa manodvāre pavattā manosaṅkhāro nāma. Iti tīsupi dvāresu kāyaduccaritādibhedā akusalā cetanāva saṅkhārāti veditabbā. <bold>Abhisaṅkharotīti āyūhati,</bold> taṃ pana āyūhanaṃ paccayasamavāyasiddhito saṅkaḍḍhitvā piṇḍanaṃ viya hoti. <bold>Sadukkhaṃ loka</bold>nti apāyalokamāha. <bold>Vipākaphassā</bold>ti phassasīsena tattha vipākappavattamāha. <bold>Vemānikapetā</bold>ti idaṃ bāhullato vuttaṃ, itaresampi vinipātikānaṃ kālena sukhaṃ, kālena dukkhaṃ hoti. <bold>Tassa pahānāyā</bold>ti tassa yathāvuttassa kammassa anuppattidhammatāpādanāya. <bold>Yā cetanā</bold>ti yā apacayagāminicetanā. Tenevāha <bold>‘‘vivaṭṭagāminī maggacetanā veditabbā’’</bold>ti.</paragraph>
    <centered line="7">Vitthārasuttavaṇṇanā niṭṭhitā.</centered>
    <subhead line="8">3-9. Soṇakāyanasuttādivaṇṇanā</subhead>
    <paragraph line="9" number="234-240"> Tatiye <bold>purimāni, bhante, divasāni purimatarānī</bold>ti ettha hiyyo divasaṃ purimaṃ nāma, tato paraṃ purimataranti āha <bold>‘‘atītānantaradivasato paṭṭhāyā’’</bold>tiādi. Iti imesu dvīsu pavattito yathākkamaṃ purimapurimatarabhāvo dassito. Evaṃ santepi yadettha ‘‘purimatara’’nti vuttaṃ, tato pabhuti yaṃ yaṃ oraṃ, taṃ taṃ purimaṃ. Yaṃ yaṃ paraṃ, taṃ taṃ purimataraṃ orapārabhāvassa viya purimatarabhāvassa ca apekkhāsiddhattā. Sesaṃ vuttanayameva. Catutthādīni uttānatthāneva.</paragraph>
    <centered line="10">Soṇakāyanasuttādivaṇṇanā niṭṭhitā.</centered>
    <subhead line="11">10-11. Samaṇasuttādivaṇṇanā</subhead>
    <paragraph line="12" number="241-2"> Dasame <pageBreak edition="V" number="2.0355" /><pageBreak edition="M" number="2.0389" /><bold>sesapadesupī</bold>ti ‘‘idha dutiyo samaṇo’’tiādīsu sesapadesupi. Yathā hi ‘‘vivicceva kāmehī’’ti (dī. ni. 1.226; ma. ni. 1.271, 287, 297; saṃ. ni. 2.152; a. ni. 4.123) ettha kato niyamo ‘‘vivicca akusalehī’’ti etthāpi katoyeva hoti sāvadhāraṇaatthassa icchitabbattā, evamidhāpīti. Tenāha <bold>‘‘dutiyādayopi hī’’</bold>tiādi. Sāmaññaphalādhigamavasena nippariyāyato samaṇabhāvoti tesaṃ vasenettha cattāro samaṇā desitā. Imasmiñhi ṭhāne cattāro phalaṭṭhakasamaṇāva adhippetā samitapāpasamaṇaggahaṇato. Kasmā panettha mahāparinibbāne viya maggaṭṭhā tadatthāya paṭipannāpi na gahitāti? Veneyyajjhāsayato. Tattha hi maggādhigamatthāya vipassanāpi ito bahiddhā natthi, kuto maggaphalānīti dassentena bhagavatā ‘‘ñāyassa dhammassa padesavattī, ito bahiddhā samaṇopi natthī’’ti (dī. ni. 2.214) vuttaṃ. Idha pana niṭṭhānappattameva taṃtaṃsamaṇabhāvaṃ gaṇhantena phalaṭṭhakasamaṇāva gahitā, maggaṭṭhato phalaṭṭho savisesaṃ dakkhiṇeyyoti. Svāyamattho dvīsu suttesu desanābhedeneva viññāyatīti. <bold>Rittā</bold>ti vivittā. <bold>Tucchā</bold>ti nissārā paṭipannakasārābhāvato.</paragraph>
    <paragraph line="13">Pavadanti etehīti <bold>pavādā</bold>. Diṭṭhigatikānaṃ nānādiṭṭhidīpakasamayāti āha <bold>‘‘cattāro sassatavādā’’</bold>tiādi. Tattha <bold>cattāro sassatavādā</bold>ti lābhivasena tayo, takkivasena ekoti evaṃ cattāro sassatavādā. Pubbenivāsañāṇalābhī titthiyo mandapañño anekajātisatasahassamattaṃ anussarati, majjhapañño dasa saṃvaṭṭavivaṭṭakappāni, tikkhapañño cattālīsa saṃvaṭṭavivaṭṭakappāni, na tato paraṃ. So evaṃ anussaranto ‘‘sassato attā ca loko cā’’ti abhivadati, takkī pana takkapariyāhataṃ vīmaṃsānucaritaṃ sayaṃpaṭibhānaṃ ‘‘sassato attā ca loko cā’’ti abhivadati. Tena vuttaṃ ‘‘lābhivasena tayo, takkivasena ekoti evaṃ cattāro sassatavādā’’ti.</paragraph>
    <paragraph line="14">Sattesu <pageBreak edition="M" number="2.0390" /> saṅkhāresu ca ekaccaṃ sassatanti pavatto vādo ekaccasassatavādo. So pana brahmakāyikakhiḍḍāpadosikamanopadosikattabhāvato cavitvā idhāgatānaṃ takkino ca uppajjanavasena catubbidhoti āha <bold>‘‘cattāro ekaccasassatavādā’’</bold>ti.</paragraph>
    <paragraph line="15"><bold>Cattāro antānantikā</bold>ti ettha amati gacchati ettha vosānanti anto, mariyādā. Tappaṭisedhena <pageBreak edition="V" number="2.0356" /> ananto. Anto ca ananto ca antānanto sāmaññaniddesena, ekasesena vā ‘‘nāmarūpapaccayā saḷāyatana’’ntiādīsu (ma. ni. 3.126; udā. 1) viya. Antānantasahacarito vādo antānanto yathā ‘‘kuntā carantī’’ti. Antānantasannissayo vā yathā ‘‘mañcā ghosantī’’ti. So etesaṃ atthīti <bold>antānantikā</bold>. ‘‘Antavā attā ca loko ca, anantavā attā ca loko ca, antavā ca anantavā ca attā ca loko ca, nevantavā nānantavā’’ti evaṃ pavattavādā cattāro. Avaḍḍhitakasiṇassa taṃ kasiṇaṃ attāti ca lokoti ca gaṇhantassa vasena paṭhamo vutto, dutiyo vaḍḍhitakasiṇassa vasena vutto, tatiyo tiriyaṃ vaḍḍhetvā uddhamadho avaḍḍhitakasiṇassa, catuttho takkivasena vutto. Ettha ca yuttaṃ tāva purimānaṃ tiṇṇaṃ vādānaṃ antañca anantañca antānantañca ārabbha pavattavādattā antānantikattaṃ, pacchimassa pana tadubhayanisedhanavasena pavattavādattā kathamantānantikattanti? Tadubhayappaṭisedhanavasena pavattavādattā eva. Antānantikappaṭisedhavādopi hi antānantavisayo eva taṃ ārabbha pavattattā.</paragraph>
    <paragraph line="16">Na maratīti amarā. Kā sā? ‘‘Evantipi me no’’tiādinā (dī. ni. 1.62) nayena pariyantarahitā diṭṭhigatikassa diṭṭhi ceva vācā ca. Vividho khepoti vikkhepo, amarāya diṭṭhiyā, vācāya vā vikkhepoti amarāvikkhepo, so etassa atthīti <bold>amarāvikkhepiko</bold>. Atha vā amarā nāma macchajāti, sā ummujjanādivasena udake sandhāvamānā gāhaṃ na gacchati, evamevaṃ ayampi vādo ito cito ca sandhāvati, gāhaṃ na upagacchatīti amarāvikkhepoti vuccati, so etesaṃ atthīti <bold>amarāvikkhepikā</bold>. Svāyaṃ vādo musāvādānuyogachandarāgabhayamohabhāvahetukatāya catudhā pavattoti āha <bold>‘‘cattāro amarāvikkhepikā’’</bold>ti.</paragraph>
    <paragraph line="17">Adhicca <pageBreak edition="M" number="2.0391" /> yathicchakaṃ yaṃ kiñci kāraṇaṃ kassaci buddhipubbaṃ vā vinā samuppannoti attalokasaññitānaṃ khandhānaṃ adhicca pavattiākārārammaṇaṃ dassanaṃ tadākārasannissayena pavattito tadākārasahacaritatāya ca ‘‘adhiccasamuppanna’’nti vuccati yathā ‘‘mañcā ghosanti’’, ‘‘kuntā carantī’’ti ca. Taṃ etesaṃ atthīti <bold>adhiccasamuppannikā</bold>. Lābhivasena takkivasena ca <bold>‘‘dve adhiccasamuppannikā’’</bold>ti vuttaṃ.</paragraph>
    <paragraph line="18">Saññīti pavatto vādo saññivādo, so etesaṃ atthīti <bold>saññivādā</bold>. Rūpicatukkaṃ ekantasukhacatukkanti imesaṃ catunnaṃ catukkānaṃ vasena <bold>soḷasa saññivādā</bold>. Imesuyeva purimānaṃ dvinnaṃ <pageBreak edition="V" number="2.0357" /> catukkānaṃ vasena <bold>aṭṭha saññivādā, aṭṭha nevasaññināsaññivādā</bold> veditabbā. Kevalañhi tattha ‘‘saññī attā’’ti gaṇhantānaṃ tā diṭṭhiyo, idha asaññīti ca nevasaññīnāsaññīti ca.</paragraph>
    <paragraph line="19"><bold>Satta ucchedavādā</bold>ti manussattabhāve kāmāvacaradevattabhāve rūpāvacarattabhāve catubbidhārūpattabhāve ca ṭhatvā sattassa ucchedapaññāpanavasena satta ucchedavādā.</paragraph>
    <paragraph line="20"><bold>Pañca diṭṭhadhammanibbānavādā</bold>ti pañcakāmaguṇaupabhogavasena catubbidharūpajjhānasukhaparibhogavasena ca diṭṭhadhamme nibbūtipaññāpanavādā. <bold>Diṭṭhadhammo</bold>ti paccakkhadhammo vuccati, tattha tattha paṭiladdhattabhāvassetaṃ adhivacanaṃ. Diṭṭhadhamme nibbānaṃ diṭṭhadhammanibbānaṃ, imasmiṃyeva attabhāve dukkhavūpasamanti attho. Taṃ vadantīti <bold>diṭṭhadhammanibbānavādā</bold>.</paragraph>
    <paragraph line="21">Ñāyati kamati paṭivijjhatīti ñāyo, so eva nibbānasampāpakahetutāya dhammoti āha <bold>‘‘ñāyassa dhammassā’’</bold>ti. <bold>Ito bahiddhā samaṇopi natthī</bold>tiādīsu kasmā panete aññattha natthīti? Akkhettatāya. Yathā hi na āragge sāsapo tiṭṭhati, na udakapiṭṭhe aggi jalati, na piṭṭhipāsāṇe bījāni viruhanti, evamevaṃ bāhiresu titthāyatanesu na ime samaṇā uppajjanti, imasmiṃyeva sāsane uppajjanti. Kasmā? Sukkhettatāya. Sā pana nesaṃ akkhettatā sukkhettatā ca ariyamaggassa abhāvato bhāvato ca veditabbā. Tenāha bhagavā –</paragraph>
    <indent line="22">‘‘Yasmiṃ kho, subhadda, dhammavinaye ariyo aṭṭhaṅgiko maggo na upalabbhati, samaṇopi tattha na upalabbhati, dutiyopi tattha <pageBreak edition="M" number="2.0392" /> samaṇo na upalabbhati, tatiyopi tattha samaṇo na upalabbhati, catutthopi tattha samaṇo na upalabbhati. Yasmiñca kho, subhadda, dhammavinaye ariyo aṭṭhaṅgiko maggo upalabbhati, samaṇopi tattha upalabbhati, dutiyopi tattha… tatiyopi tattha… catutthopi tattha samaṇo upalabbhati. Imasmiṃ kho, subhadda, dhammavinaye ariyo aṭṭhaṅgiko maggo upalabbhati. Idheva, subhadda, samaṇo, idha dutiyo samaṇo, idha tatiyo samaṇo, idha catuttho samaṇo, suññā parappavādā samaṇebhi aññehī’’ti (dī. ni. 2.214).</indent>
    <paragraph line="23">Ariyamaggassa ca abhāvo bhāvo ca suparisuddhassa sīlassa suparisuddhāya samathavipassanābhāvanāya abhāvato bhāvato ca veditabbo. Tadubhayañca durakkhātasvākkhātabhāvahetukaṃ <pageBreak edition="V" number="2.0358" />. So ca asammāsambuddhappaveditattā. Yasmā titthāyatanaṃ akkhettaṃ, sāsanaṃ khettaṃ, tasmā yathā surattahatthapādo bhāsurakesarabhāro sīho migarājā na susāne vā saṅkārakūṭe vā paṭivasati, tiyojanasahassavitthataṃ pana himavantaṃ ajjhogāhetvā maṇiguhāyameva vasati, yathā ca chaddanto nāgarājā na gocariyahatthikulādīsu navasu kulesu uppajjati, yathā ca valāhako assarājā na gadrabhakule vā ghoṭakakule vā uppajjati, sindhutīre pana sindhavakuleyeva uppajjati, yathā ca sabbakāmadadaṃ manoharaṃ maṇiratanaṃ na saṅkārakūṭe vā paṃsupabbatādīsu vā uppajjati, vipulapabbatabbhantareyeva uppajjati, yathā ca timirapiṅgalo maccharājā na khuddakapokkharaṇīsu uppajjati, caturāsītiyojanasahassagambhīre mahāsamuddeyeva uppajjati, yathā ca diyaḍḍhayojanasatiko supaṇṇarājā na gāmadvāre eraṇḍavanādīsu paṭivasati, mahāsamuddaṃ pana ajjhogāhetvā simbalidahavaneyeva paṭivasati, yathā ca dhataraṭṭho suvaṇṇahaṃso na gāmadvāre āvāṭakādīsu paṭivasati, navutihaṃsasahassaparivāro pana hutvā cittakūṭeyeva paṭivasati, yathā ca catuddīpissaro cakkavattirājā na nīcakule uppajjati, asambhinnajātiyakhattiyakuleyeva pana uppajjati, evamevaṃ imesu samaṇesu ekasamaṇopi na aññattha titthāyatane uppajjati, ariyamaggaparikkhate pana buddhasāsaneyeva <pageBreak edition="M" number="2.0393" /> uppajjati. Tenāha bhagavā – ‘‘idheva, bhikkhave, samaṇo…pe… suññā parappavādā samaṇebhi aññehī’’ti (ma. ni. 1.139-140; a. ni. 4.241). Ekādasame natthi vattabbaṃ.</paragraph>
    <centered line="24">Samaṇasuttādivaṇṇanā niṭṭhitā.</centered>
    <centered line="25">Kammavaggavaṇṇanā niṭṭhitā.</centered>
  </content>
</document>