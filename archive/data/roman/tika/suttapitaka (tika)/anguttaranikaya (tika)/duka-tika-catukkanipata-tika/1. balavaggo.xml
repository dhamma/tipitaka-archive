<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402t.tik18.xml</normativeSource>
<archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/1. balavaggo.xml</archivePath>
<titlePath>1. Bālavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">1. Bālavaggo</chapter>
<subhead line="2">1. Bhayasuttavaṇṇanā</subhead>
<paragraph line="3" number="1"> Tikanipātassa <pageBreak edition="M" number="2.0075" /><pageBreak edition="V" number="2.0069" /> paṭhame <bold>bhaya</bold>nti bhīti cetaso byadhoti āha <bold>‘‘cittutrāso’’</bold>ti. <bold>Upaddavo</bold>ti antarāyo. Tassa pana vikkhepakāraṇattā vuttaṃ <bold>‘‘anekaggatākāro’’</bold>ti. <bold>Upasaggo</bold>ti upasajjanaṃ, devatopapīḷādinā appaṭikāravighātāpatti. Sā pana yasmā paṭikārābhāvena vihaññamānassa kiñci kātuṃ asamatthassa osīdanakāraṇaṃ, tasmā vuttaṃ <bold>‘‘tattha tattha lagganākāro’’</bold>ti. <bold>Yathāvutte divase anāgacchantesū</bold>ti vañcetvā āgantuṃ niyamitadivase anāgacchantesu. <bold>Dvāre aggiṃ datvā</bold>ti bahi anikkhamanatthāya dvāre aggiṃ datvā.</paragraph>
<paragraph line="4"><bold>Naḷehi</bold><pageBreak edition="V" number="2.0070" /><bold>channapaṭicchannā</bold>ti naḷehi tiṇacchadanasaṅkhepena upari chādetvā tehiyeva dārukuṭikaniyāmena paritopi chāditā. <bold>Eseva nayo</bold>ti iminā tiṇehi channataṃ sesasambhārānaṃ rukkhamayatañca atidisati.</paragraph>
<paragraph line="5"><bold>Vidhavaputte</bold>ti antabhāvopalakkhaṇaṃ. Te hi nippitikā avinītā asaṃyatā yaṃ kiñci kārino. Sesamettha uttānameva.</paragraph>
<centered line="6">Bhayasuttavaṇṇanā niṭṭhitā.</centered>
<subhead line="7">2. Lakkhaṇasuttavaṇṇanā</subhead>
<paragraph line="8" number="2"> Dutiye lakkhīyati bālo ayanti ñāyati etenāti lakkhaṇaṃ, kammaṃ lakkhaṇametassāti <bold>kammalakkhaṇo</bold>ti āha <bold>‘‘kāyadvārādipavattaṃ kamma’’</bold>ntiādi. Apadīyanti dosā etena rakkhīyanti, lūyanti chijjanti vāti apadānaṃ, sattānaṃ sammā, micchā vā pavattappayogo. Tena sobhatīti <bold>apadānasobhanī</bold><pageBreak edition="M" number="2.0076" />. Tenāha <bold>‘‘paññā nāmā’’</bold>tiādi. <bold>Attano caritenevā</bold>ti attano cariyāya eva. Sesamettha uttānameva.</paragraph>
<centered line="9">Lakkhaṇasuttavaṇṇanā niṭṭhitā.</centered>
<subhead line="10">3-4. Cintīsuttādivaṇṇanā</subhead>
<paragraph line="11" number="3-4"> Tatiye <bold>etehī</bold>ti duccintitacintitādīhi. Etena lakkhaṇasaddassa saraṇatthatamāha. <bold>Tānevā</bold>ti lakkhaṇāni eva. <bold>Assā</bold>ti bālassa. Bālo ayanti nimīyati sañjānīyati etehīti <bold>bālanimittāni</bold>. Apadānaṃ vuccati, vikhyātaṃ kammaṃ, duccintitacintitādīni ca bāle vikhyātāni asādhāraṇabhāvena. Tasmā <bold>‘‘bālassa apadānānī’’</bold>ti. Abhijjhādīhi duṭṭhaṃ dūsitaṃ cintitaṃ duccintitaṃ, taṃ cintetīti <bold>duccintitacintī</bold>. Lobhādīhi duṭṭhaṃ bhāsitaṃ musāvādādiṃ bhāsatīti <bold>dubbhāsitabhāsī</bold>. Tesaṃyeva vasena kattabbato dukkaṭakammaṃ pāṇātipātādiṃ karotīti <bold>dukkaṭakammakārī</bold>. Tenāha <bold>‘‘cintayanto’’</bold>tiādi. <bold>Vuttānusārenā</bold>ti ‘‘bālo aya’’ntiādinā vuttassa atthavacanassa ‘‘paṇḍito ayanti etehi lakkhīyatī’’tiādinā anussaraṇena. <bold>Manosucaritādīnaṃ vasenā</bold>ti ‘‘cintayanto anabhijjhābyāpādasammādassanavasena <pageBreak edition="V" number="2.0071" /> sucintitameva cintetī’’tiādinā manosucaritādīnaṃ tiṇṇaṃ sucaritānaṃ vasena yojetabbāni. Catutthaṃ vuttanayattā uttānatthameva.</paragraph>
<centered line="12">Cintīsuttādivaṇṇanā niṭṭhitā.</centered>
<subhead line="13">5-10. Ayonisosuttādivaṇṇanā</subhead>
<paragraph line="14" number="5-10"> Pañcame <bold>kati nu kho anussatiṭṭhānānī</bold>tiādi chakke āvi bhavissatīti. <bold>Evaṃ cintita</bold>nti ayoniso cintitaṃ. <bold>Apañhameva pañhanti kathesī</bold>ti apañhameva pañho ayanti maññamāno vissajjesi. <bold>Dasavidhaṃ byañjanabuddhiṃ aparihāpetvā</bold>ti –</paragraph>
<gatha1 line="15">‘‘Sithilaṃ <pageBreak edition="M" number="2.0077" /> dhanitañca dīgharassaṃ, garukaṃ lahukañca niggahītaṃ;</gatha1>
<gathalast line="16">Sambandhaṃ vavatthitaṃ vimuttaṃ, dasadhā byañjanabuddhiyā pabhedo’’ti. (dī. ni. aṭṭha. 1.190; ma. ni. aṭṭha. 2.291; pari. aṭṭha. 485; vi. saṅga. aṭṭha. 252) –</gathalast>
<unindented line="17">Evaṃ vuttaṃ dasavidhaṃ byañjanabuddhiṃ aparihāpetvā.</unindented>
<paragraph line="18">Tattha ṭhānakaraṇāni sithilāni katvā uccāretabbaṃ akkharaṃ <bold>sithilaṃ,</bold> tāniyeva dhanitāni asithilāni katvā uccāretabbaṃ akkharaṃ <bold>dhanitaṃ</bold>. Dvimattakālaṃ <bold>dīghaṃ,</bold> ekamattakālaṃ <bold>rassaṃ. Garuka</bold>nti dīghameva, yaṃ vā ‘‘āyasmato buddharakkhitattherassā’’ti saṃyogaparaṃ katvā vuccati, <bold>lahuka</bold>nti rassameva, yaṃ vā ‘‘āyasmato buddharakkhitatherassā’’ti evaṃ visaṃyogaparaṃ katvā vuccati. <bold>Niggahīta</bold>nti yaṃ karaṇāni niggahetvā avissajjetvā avivaṭena mukhena sānunāsikaṃ katvā vattabbaṃ. <bold>Sambandha</bold>nti yaṃ parapadena sambandhitvā ‘‘tuṇhassā’’ti vuccati. <bold>Vavatthita</bold>nti yaṃ parapadena asambandhaṃ katvā vicchinditvā ‘‘tuṇhī assā’’ti vuccati. <bold>Vimutta</bold>nti yaṃ karaṇāni aniggahetvā vissajjetvā vivaṭena mukhena sānunāsikaṃ akatvā vuccati. <bold>Dasadhā byañjanabuddhiyā pabhedo</bold>ti evaṃ sithilādivasena byañjanabuddhiyā akkharuppādakacittassa dasappakārena pabhedo. Sabbāni hi akkharāni cittasamuṭṭhānāni yathādhippetatthabyañjanato byañjanāni ca.</paragraph>
<paragraph line="19"><bold>‘‘Aṭṭhānaṃ</bold><pageBreak edition="V" number="2.0072" /><bold>kho etaṃ, āvuso sāriputtā’’</bold>tiādi pañcake āvi bhavissati. <bold>‘‘Kati nu kho, ānanda, anussatiṭṭhānānī’’</bold>tiādi pana chakke āvi bhavissati. Chaṭṭhādīsu natthi vattabbaṃ.</paragraph>
<centered line="20">Ayonisosuttādivaṇṇanā niṭṭhitā.</centered>
<centered line="21">Bālavaggavaṇṇanā niṭṭhitā.</centered>
</body>
</document>