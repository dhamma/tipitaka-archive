<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402t.tik40.xml</normativeSource>
<archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/(7) 2. pattakammavaggo.xml</archivePath>
<titlePath>(7) 2. Pattakammavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">(7) 2. Pattakammavaggo</chapter>
<subhead line="2">1-4. Pattakammasuttādivaṇṇanā</subhead>
<paragraph line="3" number="61-64"> Dutiyassa paṭhame ye aniṭṭhā na honti, te iṭṭhāti adhippetāti āha <bold>‘‘aniṭṭhapaṭikkhepena iṭṭhā’’</bold>ti. <bold>Iṭṭhā</bold>ti ca pariyiṭṭhā vā hotu mā vā, iṭṭhārammaṇabhūtāti attho. Gavesitampi hi iṭṭhanti vuccati, taṃ idha nādhippetaṃ. <bold>Mane</bold>ti manasmiṃ. <bold>Kantā</bold>ti vā kamanīyā, kāmetabbāti attho. <bold>Manaṃ appāyantī</bold>ti iṭṭhabhāvena manaṃ vaḍḍhenti. Kammasādhano idha <bold>bhoga</bold>-saddoti āha <bold>‘‘bhogāti bhuñjitabbā’’</bold>tiādi. <bold>Dhammūpaghātaṃ katvā</bold> kusaladhammaṃ vinodetvā. Upanijjhāyīyantīti <pageBreak edition="V" number="2.0281" /><bold>upajjhāyā</bold>ti <pageBreak edition="M" number="2.0309" /> āha <bold>‘‘sukhadukkhesu upanijjhāyitabbattā’’</bold>ti, sukhadukkhesu uppannesu anussaritabbattāti attho. <bold>Sandiṭṭhasambhattehī</bold>ti ettha tattha tattha saṅgamma diṭṭhamattā nātidaḷhamittā <bold>sandiṭṭhā,</bold> suṭṭhu bhattā sinehavanto daḷhamittā <bold>sambhattā</bold>.</paragraph>
<paragraph line="4"><bold>Visamalobha</bold>nti balavalobhaṃ. <bold>Sukhita</bold>nti sañjātasukhaṃ. <bold>Pīṇita</bold>nti dhātaṃ suhitaṃ. Tathābhūto pana yasmā balasampanno hoti, tasmā <bold>‘‘balasampannaṃ karotī’’</bold>ti vuttaṃ.</paragraph>
<paragraph line="5">Sobhane kāyikavācasikakamme ratoti sūrato ukārassa dīghaṃ katvā, tassa bhāvo <bold>soraccaṃ,</bold> kāyikavācasiko avītikkamo. So pana atthato susīlabhāvoti āha <bold>‘‘khantisoracce niviṭṭhāti adhivāsanakkhantiyañca susīlatāya ca niviṭṭhā’’</bold>ti. <bold>Ekamattāna</bold>nti ekaṃ cittanti attho. Rāgādīnañhi pubbabhāgiyaṃ damanādi paccekaṃ icchitabbaṃ, na maggakkhaṇe viya ekajjhaṃ paṭisaṅkhānamukhena pajahanato. <bold>Ekamattāna</bold>nti vā vivekavasena ekaṃ ekākinaṃ attānaṃ. Tenevāha <bold>‘‘ekaṃ attanova attabhāva’’</bold>ntiādi. <bold>Uparūparibhūmīsū</bold>ti chakāmasaggasaṅkhātāsu uparūparikāmabhūmīsu. Kammassa phalaṃ <bold>aggaṃ</bold> nāma. Taṃ panettha uccagāmīti āha <bold>‘‘uddhamaggamassā’’</bold>ti. Suvagge niyuttā, suvaggappayojanāti vā <bold>sovaggikā. Dasannaṃ visesāna</bold>nti dibbaāyuvaṇṇayasasukhaādhipateyyānañceva iṭṭharūpādīnañca phalavisesānaṃ. Vaṇṇaggahaṇena cettha sako attabhāvavaṇṇo gahito, rūpaggahaṇena bahiddhā rūpārammaṇaṃ. Dutiyatatiyacatutthāni uttānatthāneva.</paragraph>
<centered line="6">Pattakammasuttādivaṇṇanā niṭṭhitā.</centered>
<subhead line="7">5. Rūpasuttavaṇṇanā</subhead>
<paragraph line="8" number="65"> Pañcame paminoti uḷāratādivisesaṃ etenāti pamāṇaṃ, rupakāyo pamāṇaṃ etassāti <bold>rūpappamāṇo</bold>. Tato eva rūpe pasannoti <bold>rūpappasanno. Ghoso</bold>ti cettha thutighoso. <bold>Lūkha</bold>nti paccayalūkhatā. <bold>Dhammā</bold>ti sīlādayo guṇadhammā adhippetā. Imesaṃ pana catunnaṃ puggalānaṃ nānākaraṇaṃ pāḷiyaṃyeva āgataṃ. Vuttañhetaṃ –</paragraph>
<indent line="9">‘‘Katamo <pageBreak edition="M" number="2.0310" /> ca puggalo rūpappamāṇo rūpappasanno? Idhekacco puggalo ārohaṃ vā passitvā <pageBreak edition="V" number="2.0282" /> pariṇāhaṃ vā passitvā saṇṭhānaṃ vā passitvā pāripūriṃ vā passitvā tattha pamāṇaṃ gahetvā pasādaṃ janeti. Ayaṃ vuccati puggalo rūpappamāṇo rūpappasanno.</indent>
<indent line="10">‘‘Katamo ca puggalo ghosappamāṇo ghosappasanno? Idhekacco puggalo paravaṇṇanāya parathomanāya parapasaṃsanāya paravaṇṇahārikāya tattha pamāṇaṃ gahetvā pasādaṃ janeti. Ayaṃ vuccati puggalo ghosappamāṇo ghosappasanno.</indent>
<indent line="11">‘‘Katamo ca puggalo lūkhappamāṇo lūkhappasanno? Idhekacco puggalo cīvaralūkhaṃ vā passitvā pattalūkhaṃ vā passitvā senāsanalūkhaṃ vā passitvā vividhaṃ vā dukkarakārikaṃ passitvā tattha pamāṇaṃ gahetvā pasādaṃ janeti. Ayaṃ vuccati puggalo lūkhappamāṇo lūkhappasanno.</indent>
<indent line="12">‘‘Katamo ca puggalo dhammappamāṇo dhammappasanno? Idhekacco puggalo sīlaṃ vā passitvā samādhiṃ vā passitvā paññaṃ vā passitvā tattha pamāṇaṃ gahetvā pasādaṃ janeti. Ayaṃ vuccati puggalo dhammappamāṇo dhammappasanno’’ti (pu. pa. 171-172).</indent>
<paragraph line="13">Tattha <bold>āroha</bold>nti uccataṃ. Sā ca kho tasmiṃ tasmiṃ kāle pamāṇayuttā daṭṭhabbā. <bold>Pariṇāha</bold>nti nātikisathūlatāvasena pīṇataṃ. <bold>Saṇṭhāna</bold>nti tesaṃ tesaṃ aṅgapaccaṅgānaṃ susaṇṭhitataṃ dīgharassavaṭṭādiyuttaṭṭhānesu tathābhāvaṃ. <bold>Pāripūri</bold>nti sabbesaṃ sarīrāvayavānaṃ paripuṇṇataṃ avikalataṃ. <bold>Tattha pamāṇaṃ gahetvā</bold>ti tasmiṃ rūpe rūpasampattiyaṃ pamāṇabhāvaṃ upādāya. <bold>Pasādaṃ janetī</bold>ti adhimokkhaṃ janeti uppādeti.</paragraph>
<paragraph line="14"><bold>Paravaṇṇanāyā</bold>ti ‘‘asuko ediso ca ediso cā’’ti parassa guṇavacanena. <bold>Parathomanāyā</bold>ti parammukhā parassa silāghuppādakena abhitthavanena parena thutivasena, gāthādiupanibandhanena vuttāya thomanāyāti vuttaṃ hoti. <bold>Parapasaṃsanāyā</bold>ti parammukhā parassa guṇasaṃkittanena. <bold>Paravaṇṇahārikāyā</bold>ti <pageBreak edition="M" number="2.0311" /> paramparavaṇṇahārikāya paramparāya parassa kittanasaddassa upasaṃhārena. <bold>Tatthā</bold>ti tasmiṃ thutighose.</paragraph>
<paragraph line="15"><bold>Cīvaralūkha</bold>nti thūlajiṇṇabahutunnakatādicīvarassa lūkhabhāvaṃ. <bold>Pattalūkha</bold>nti anekaganthikāhaṭatādipattassa <pageBreak edition="V" number="2.0283" /> lūkhabhāvaṃ. <bold>Vividhaṃ vā dukkarakārika</bold>nti dhutaṅgādivasena pavattanānāvidhaṃ dukkaracariyaṃ. <bold>Sīlaṃ vā passitvā</bold>ti sīlapāripūrivasena visuddhaṃ kāyavacīsucaritaṃ ñāṇacakkhunā passitvā, jhānādiadhigamasuddhisamādhiṃ vā vipassanābhiññāsaṅkhātaṃ paññaṃ vā passitvāti attho.</paragraph>
<paragraph line="16">Evametasmiṃ catuppamāṇe lokasannivāse buddhesu appasannā mandā, pasannā bahukā. Rūpappamāṇassa hi buddharūpato uttari pasādāvahaṃ rūpaṃ nāma natthi. Ghosappamāṇassa buddhānaṃ kittighosato uttari pasādāvaho ghoso nāma natthi. Lūkhappamāṇassa kāsikāni vatthāni mahārahāni kañcanabhājanāni tiṇṇaṃ utūnaṃ anucchavike sabbasampattiyutte pāsādavare pahāya paṃsukūlacīvaraselamayapattarukkhamūlādisenāsanasevino buddhassa bhagavato lūkhato uttari pasādāvahaṃ aññaṃ lūkhaṃ nāma natthi. Dhammappamāṇassa sadevake loke asādhāraṇasīlādiguṇassa tathāgatassa sīlādiguṇato uttari pasādāvaho añño sīlādiguṇo nāma natthi. Iti bhagavā imaṃ catuppamāṇikaṃ lokasannivāsaṃ muṭṭhinā gahetvā viya ṭhitoti.</paragraph>
<paragraph line="17"><bold>Pamāṇiṃsū</bold>ti pamāṇaṃ aggahesuṃ. <bold>Niyakajjhatte tassa guṇaṃ na jānātī</bold>ti tassa abbhantare pavattamānaṃ sīlādiguṇaṃ na jānāti. Sesaṃ suviññeyyameva.</paragraph>
<centered line="18">Rūpasuttavaṇṇanā niṭṭhitā.</centered>
<subhead line="19">7. Ahirājasuttavaṇṇanā</subhead>
<paragraph line="20" number="67"> Sattame <bold>daṭṭhavisānevā</bold>ti avadhāraṇena diṭṭhavisādayo nivatteti. Kaṭṭhamukhādayo hi cattāro āsīvisā daṭṭhaviso, diṭṭhaviso, phuṭṭhaviso, vātavisoti paccekaṃ catubbidhā hontīti visavegavikāravasena <pageBreak edition="M" number="2.0312" /> soḷasa vuttā. Tesu daṭṭhavisānaṃyeva idha gahaṇaṃ, na itaresanti dasseti. Sesaṃ suviññeyyameva.</paragraph>
<centered line="21">Ahirājasuttavaṇṇanā niṭṭhitā.</centered>
<subhead line="22">8. Devadattasuttavaṇṇanā</subhead>
<paragraph line="23" number="68"> Aṭṭhame <pageBreak edition="V" number="2.0284" /><bold>kāle sampatte</bold>ti gabbhassa paripākagatattā vijāyanakāle sampatte. <bold>Potaka</bold>nti assatariyā puttaṃ. ‘‘Phalaṃ ve kadaliṃ hantī’’tiādigāthāya kukkujakeneva pattavaṭṭipasavassa ucchinnattā phaluppatti kadaliyā parābhavāya hotīti āha <bold>‘‘phalaṃ ve kadaliṃ hantī’’</bold>ti. <bold>Kukkujakaṃ</bold> nāma kadaliyā pupphanāḷaṃ. Tathā phalapākapariyosānattā osadhīnaṃ <bold>‘‘phalaṃ veḷuṃ naḷa’’</bold>nti vuttaṃ. Ayaṃ panettha piṇḍattho – yathā attano phalaṃ kadaliveḷunaḷe vināseti, gabbho ca assatariṃ, evaṃ attano kammabhūto sakkāro asappurisaṃ vināsetīti.</paragraph>
<centered line="24">Devadattasuttavaṇṇanā niṭṭhitā.</centered>
<subhead line="25">9. Padhānasuttavaṇṇanā</subhead>
<paragraph line="26" number="69"> Navame padahati etehīti <bold>padhānāni. Uttamavīriyāni</bold> seṭṭhavīriyāni visiṭṭhassa atthassa sādhanato. <bold>Kilesānaṃ saṃvaratthāyā</bold>ti yathā abhijjhādayo na uppajjanti, evaṃ satiyā upaṭṭhānena kilesānaṃ saṃvaraṇatthāya. <bold>Pajahanatthāyā</bold>ti kāmavitakkādīnaṃ vinodanatthāya. <bold>Padhāna</bold>nti tasseva pajahanassa sādhanavasena pavattavīriyaṃ. <bold>Kusalānaṃ dhammānaṃ brūhanatthāyā</bold>ti bojjhaṅgasaṅkhātānaṃ kusaladhammānaṃ vaḍḍhanatthāya. <bold>Padhāna</bold>nti tasseva vaḍḍhanassa sādhanavasena pavattavīriyaṃ.</paragraph>
<centered line="27">Padhānasuttavaṇṇanā niṭṭhitā.</centered>
<subhead line="28">10. Adhammikasuttavaṇṇanā</subhead>
<paragraph line="29" number="70"> Dasame <bold>visama</bold>nti bhāvanapuṃsakametaṃ. Tenāha <bold>‘‘visamā hutvā’’</bold>ti. <bold>Asamayenā</bold>ti akāle. Bhummatthe hetaṃ karaṇavacanaṃ. Pakaṭṭhaṃ <pageBreak edition="M" number="2.0313" /> padhānaṃ añjasaṃ etesanti pañjasā, añjasaṃ pagatā paṭipannāti vā pañjasā, pakatimaggagāmino. Na pañjasā <bold>apañjasā,</bold> amaggappaṭipannā. Te pana yasmā maggato apagatā nāma honti, tasmā vuttaṃ <bold>‘‘maggato apagatā’’</bold>tiādi.</paragraph>
<paragraph line="30">Gāthāsu pana evamettha sambandho veditabbo. <bold>Gunnaṃ ce taramānāna</bold>nti gāvīsu mahoghaṃ tarantīsu. <bold>Jimhaṃ gacchati puṅgavo</bold>ti yadi yūthapati usabho kuṭilaṃ gacchati. <bold>Sabbā tā jimhaṃ gacchantī</bold>ti <pageBreak edition="V" number="2.0285" /> sabbā tā gāviyo kuṭilameva gacchanti. Kasmā? <bold>Nette jimhaṃ gate sati</bold> tassa kuṭilagatattā. So hi tāsaṃ paccayiko upaddavaharo ca. <bold>Evameva</bold>nti yathā cetaṃ, evameva yo manussesu padhānasammato, yadi so adhammacārī siyā, ye tassa anujīvino, sabbepi adhammikā honti. Sāmisampadā hi pakatisampadaṃ sampādeti. Yasmā etadevaṃ, tasmā <bold>sabbaṃ raṭṭhaṃ dukkhaṃ seti, rājā ce hoti adhammiko</bold>.</paragraph>
<centered line="31">Adhammikasuttavaṇṇanā niṭṭhitā.</centered>
<centered line="32">Pattakammavaggavaṇṇanā niṭṭhitā.</centered>
</body>
</document>