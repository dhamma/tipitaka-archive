<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402t.tik6.xml</normativeSource>
    <archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/(7) 2. sukhavaggavannana.xml</archivePath>
    <baseFileName>(7) 2. sukhavaggavannana</baseFileName>
    <titlePath>(7) 2. Sukhavaggavaṇṇanā - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">(7) 2. Sukhavaggavaṇṇanā</chapter>
    <paragraph line="2" number="65"> Dutiyassa paṭhame <bold>sabbakāmanipphattimūlakaṃ sukha</bold>nti anavasesaupabhogaparibhogavatthunipphattihetukaṃ kāmasukhaṃ. <bold>Pabbajjāmūlakaṃ sukha</bold>nti pabbajjāhetukaṃ pavivekasukhaṃ.</paragraph>
    <paragraph line="3" number="66"> Dutiye <bold>kāme</bold>ti pañca kāmaguṇe, sabbepi vā tebhūmake dhamme. Vuttañhetaṃ ‘‘sabbepi tebhūmakā dhammā kamanīyaṭṭhena kāmā’’ti (mahāni. 1). <bold>Nekkhammaṃ vuccati pabbajjā</bold> gharabandhanato nikkhantattā. Nibbānameva vā –</paragraph>
    <gatha1 line="4">‘‘Pabbajjā paṭhamaṃ jhānaṃ, nibbānañca vipassanā;</gatha1>
    <gathalast line="5">Sabbepi kusalā dhammā, nekkhammanti pavuccare’’ti. (itivu. aṭṭha. 109) –</gathalast>
    <unindented line="6">Hi vuttaṃ.</unindented>
    <paragraph line="7" number="67"> Tatiye <pageBreak edition="Myanmar" number="2.0047" /><pageBreak edition="Vipassana Research Institut" number="2.0043" /> upadhī vuccanti pañcupādānakkhandhā, tannissitaṃ sukhaṃ <bold>upadhisukhaṃ</bold>. Tappaṭipakkhato <bold>nirupadhisukhaṃ lokuttarasukhaṃ</bold>.</paragraph>
    <paragraph line="8" number="68"> Catutthe vaṭṭapariyāpannaṃ sukhaṃ <bold>vaṭṭasukhaṃ</bold>. Nibbānārammaṇaṃ sukhaṃ <bold>vivaṭṭasukhaṃ</bold>.</paragraph>
    <paragraph line="9" number="69"> Pañcame <bold>saṃkilesa</bold>nti saṃkiliṭṭhaṃ. Tenāha <bold>‘‘vaṭṭagāmisukha’’</bold>nti. <bold>Vivaṭṭasukha</bold>nti maggaphalasahagataṃ sukhaṃ.</paragraph>
    <paragraph line="10" number="70"> Chaṭṭhe ariyānameva sukhaṃ <bold>ariyasukhaṃ,</bold> ariyañca taṃ sukhañcātipi <bold>ariyasukhaṃ</bold>. Anariyānameva sukhaṃ <bold>anariyasukhaṃ</bold>. Anariyañca taṃ sukhañcātipi <bold>anariyasukhaṃ</bold>.</paragraph>
    <paragraph line="11" number="71"> Sattame <bold>ta</bold>nti cetasikasukhaṃ.</paragraph>
    <paragraph line="12" number="72"> Aṭṭhame saha pītiyā vattatīti <bold>sappītikaṃ,</bold> pītisahagataṃ sukhaṃ. Sabhāvato virāgato ca natthi etassa pītīti <bold>nippītikaṃ sukhaṃ</bold>. Aṭṭhakathāyaṃ panettha jhānasukhameva uddhaṭaṃ, tathā ca ‘‘lokiyasappītikasukhato lokiyanippītikasukhaṃ agga’’nti vuttaṃ. Lokiyanippītikampi hi aggaṃ labbhatevāti bhūmantaraṃ bhinditvā aggabhāvo veditabbo.</paragraph>
    <paragraph line="13" number="73"> Navame sātasabhāvameva sukhaṃ <bold>sātasukhaṃ,</bold> na upekkhāsukhaṃ viya asātasabhāvaṃ. Kāmañcettha kāyaviññāṇasahagatampi sātasukhameva, aṭṭhakathāyaṃ pana ‘‘tīsu jhānesu sukha’’nteva vuttaṃ.</paragraph>
    <paragraph line="14" number="74"> Dasame samādhisampayuttaṃ sukhaṃ <bold>samādhisukhaṃ</bold>. Na samādhisampayuttaṃ sukhaṃ <bold>asamādhisukhaṃ</bold>.</paragraph>
    <paragraph line="15" number="75"> Ekādasame suttantakathā esāti <bold>‘‘sappītikaṃ jhānadvaya’’</bold>nti vuttaṃ.</paragraph>
    <paragraph line="16" number="77"> Terasame rūpajjhānaṃ rūpaṃ uttarapadalopena, taṃ ārammaṇaṃ etassāti <bold>rūpārammaṇaṃ</bold>. Catutthajjhānaggahaṇaṃ pana yadassa paṭiyogī, tena samānayogakkhamadassanaparaṃ. <bold>Yaṃ kiñci rūpa</bold>nti yaṃ kiñci ruppanalakkhaṇaṃ rūpaṃ. Tappaṭikkhepena <bold>arūpaṃ</bold> veditabbaṃ.</paragraph>
    <centered line="17">Sukhavaggavaṇṇanā niṭṭhitā.</centered>
  </content>
</document>