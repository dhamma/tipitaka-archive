<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402t.tik36.xml</normativeSource>
    <archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/3. uruvelavaggo.xml</archivePath>
    <baseFileName>3. uruvelavaggo</baseFileName>
    <titlePath>3. Uruvelavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">3. Uruvelavaggo</chapter>
    <subhead line="2">1. Paṭhamauruvelasuttavaṇṇanā</subhead>
    <paragraph line="3" number="21"> Tatiyassa paṭhame mahāvelā viya <bold>mahāvelā,</bold> vipulavālikapuñjatāya mahanto velātaṭo viyāti attho. Tenāha <bold>‘‘mahāvālikarāsīti attho’’</bold>ti. Uru, maru, sikatā, vālukā, vaṇṇu, vālikāti ime saddā samānatthā, byañjanameva nānaṃ. Tenāha <bold>‘‘urūti vālikā vuccatī’’</bold>ti.</paragraph>
    <paragraph line="4"><bold>Najjā</bold>ti nadati saddāyatīti nadī, tassā najjā, nadiyā ninnagāyāti attho. <bold>Nerañjarāyā</bold>ti ‘‘nelañjalāyā’’ti vattabbe la-kārassa ra-kāraṃ katvā ‘‘nerañjarāyā’’ti vuttaṃ, kaddamasevālapaṇakādidosarahitasalilāyāti attho. Keci ‘‘nīlaṃ-jalāyāti vattabbe nerañjarāyā’’ti vadanti. Nāmameva vā etaṃ tassā nadiyāti veditabbaṃ. Tassā nadiyā tīre yattha bhagavā vihāsi, taṃ dassetuṃ <bold>‘‘ajapālanigrodhe’’</bold>ti vuttaṃ. Kasmā panāyaṃ ajapālanigrodho nāma jātoti āha <bold>‘‘tassā’’</bold>tiādi. <bold>Keci</bold> pana ‘‘yasmā tattha vede sajjhāyituṃ asamatthā mahallakabrāhmaṇā pākāraparikkhepayuttāni nivesanāni katvā sabbe vasiṃsu, tasmāssa ajapālanigrodhoti nāmaṃ jāta’’nti vadanti <pageBreak edition="Myanmar" number="2.0243" />. Tatrāyaṃ vacanattho – na japantīti ajapā, mantānaṃ anajjhāyakāti attho. Ajapālanti ādiyanti nivāsaṃ etthāti <bold>ajapālo</bold>ti. Apare <pageBreak edition="Vipassana Research Institut" number="2.0221" /> pana vadanti ‘‘yasmā majjhanhikasamaye antopaviṭṭhe aje attano chāyāya pāleti rakkhati, tasmā ‘ajapālo’tissa nāmaṃ ruḷha’’nti. Sabbatthāpi nāmametaṃ tassa rukkhassa.</paragraph>
    <paragraph line="5"><bold>Paṭhamābhisambuddho</bold>ti paṭhamaṃ abhisambuddho, anunāsikalopenāyaṃ niddeso. Tenevāha <bold>‘‘sambuddho hutvā paṭhamamevā’’</bold>ti. <bold>Paṭhama</bold>nti ca bhāvanapuṃsakaniddeso, tasmā abhisambuddho hutvā paṭhamaṃ ajapālanigrodhe viharāmīti evamettha sambandho veditabbo. <bold>Ayaṃ vitakko</bold>ti ayaṃ ‘‘kinnu khvāhaṃ…pe… vihareyya’’nti evaṃ pavattavitakko. Hatthī ca vānaro ca tittiro ca <bold>hatthivānaratittirā</bold>.</paragraph>
    <paragraph line="6"><bold>Ye vuddhamapacāyantī</bold>ti jātivuddho, vayovuddho, guṇavuddhoti tayo vuddhā. Tesu jātisampanno <bold>jātivuddho</bold> nāma, vaye ṭhito <bold>vayovuddho</bold> nāma, guṇasampanno <bold>guṇavuddho</bold> nāma. Tesu guṇasampanno vayovuddho imasmiṃ ṭhāne vuddhoti adhippeto. <bold>Apacāyantī</bold>ti jeṭṭhāpacāyikākammena pūjenti. <bold>Dhammassa kovidā</bold>ti jeṭṭhāpacāyanadhammassa kovidā kusalā. <bold>Diṭṭheva dhamme</bold>ti imasmiṃyeva attabhāve. <bold>Pāsaṃsā</bold>ti pasaṃsārahā. <bold>Samparāye ca suggatī</bold>ti samparetabbe imaṃ lokaṃ hitvā gantabbe paralokepi tesaṃ sugatiyeva. Ayaṃ panettha piṇḍattho – khattiyā vā hontu brāhmaṇā vā vessā vā suddā vā gahaṭṭhā vā pabbajitā vā tiracchānagatā vā, ye keci sattā jeṭṭhāpacitikammena sīlādiguṇasampannānaṃ vayovuddhānaṃ apacitiṃ karonti, te imasmiñca attabhāve jeṭṭhāpacitikārakāti pasaṃsaṃ vaṇṇanaṃ thomanaṃ labhanti, kāyassa ca bhedā sagge nibbattantīti.</paragraph>
    <paragraph line="7"><bold>Aññasmi</bold>nti parasmiṃ. Attā na hotīti <bold>añño,</bold> paro. So panettha na yo koci adhippeto, atha kho garuṭṭhāniyo. Tenāha <bold>‘‘kañci garuṭṭhāne aṭṭhapetvā’’</bold>ti. Patissati garuno āṇaṃ sampaṭicchatīti patisso, na patisso <bold>appatisso, patissayarahito,</bold> garupassayarahitoti attho.</paragraph>
    <paragraph line="8"><bold>Sadevake</bold>ti <pageBreak edition="Myanmar" number="2.0244" /> avayavena viggaho samudāyo samāsattho. <bold>Sadevaka</bold>ggahaṇena pañcakāmāvacaradevaggahaṇaṃ pārisesañāyena itaresaṃ padantarehi saṅgahitattā. <bold>Samāraka</bold>ggahaṇena chaṭṭhakāmāvacaradevaggahaṇaṃ paccāsattiñāyena. Tattha hi māro jāto tannivāsī ca hoti. <bold>Sabrahmaka</bold>vacanena brahmakāyikādibrahmaggahaṇaṃ paccāsattiñāyeneva. <bold>Sassamaṇabrāhmaṇiyā pajāyā</bold>ti sāsanassa paccatthikasamaṇabrāhmaṇaggahaṇaṃ. Nidassanamattañcetaṃ apaccatthikānaṃ asamitābāhitapāpānañca samaṇabrāhmaṇānaṃ <pageBreak edition="Vipassana Research Institut" number="2.0222" /> teneva vacanena gahitattā. Kāmaṃ ‘‘sadevake’’tiādivisesanānaṃ vasena sattavisayo lokasaddoti viññāyati tulyayogavisayattā tesaṃ, ‘‘salomako sapakkhako’’tiādīsu pana atulyayoge ayaṃ samāso labbhatīti byabhicāradassanato <bold>pajā</bold>gahaṇanti pajāvacanena sattalokaggahaṇaṃ.</paragraph>
    <paragraph line="9">Devabhāvasāmaññena mārabrahmesu gahitesupi itarehi tesaṃ labbhamānavisesadassanatthaṃ visuṃ gahaṇanti dassento <bold>‘‘māro nāmā’’</bold>tiādimāha. Māro brahmānampi vicakkhukammāya pahotīti āha <bold>‘‘sabbesa’’</bold>nti. <bold>Uparī</bold>ti uparibhāge. <bold>Brahmā</bold>ti dasasahassibrahmānaṃ sandhāyāha. Tathā cāha <bold>‘‘dasahi aṅgulīhī’’</bold>tiādi. Idha dīghanikāyādayo viya bāhirakānampi ganthanikāyo labbhatīti āha <bold>‘‘ekanikāyādivasenā’’</bold>ti. <bold>Vatthuvijjādī</bold>ti <bold>ādi</bold>-saddena vijjāṭṭhānāni saṅgayhanti. Yathāsakaṃ kammakilesehi pajātattā nibbattattā pajā, sattanikāyo, tassā <bold>pajāya. Sadevamanussāyā</bold>ti vā iminā sammutidevaggahaṇaṃ tadavasiṭṭhamanussalokaggahaṇañca daṭṭhabbaṃ.</paragraph>
    <paragraph line="10">Evaṃ bhāgaso lokaṃ gahetvā yojanaṃ dassetvā idāni abhāgaso lokaṃ gahetvā yojanaṃ dassetuṃ <bold>‘‘apicetthā’’</bold>tiādi vuttaṃ. <bold>Lokavasena vuttāni</bold> ‘‘lokīyanti ettha kammaṃ kammaphalānī’’ti katvā. <bold>Pajāvasena</bold> ‘‘hetupaccayehi pajātā’’ti katvā. <bold>Sīlasampannatara</bold>nti ettha paripuṇṇasampannatā adhippetā ‘‘sampannaṃ sālikedāra’’ntiādīsu (jā. 1.14.1) viya. Tenāha <bold>‘‘adhikataranti attho’’</bold>ti. Paripuṇṇañhi adhikataranti vattuṃ arahati. <bold>Kāraṇa</bold>nti yuttiṃ. <bold>Attha</bold>nti aviparītatthaṃ. <bold>Vaḍḍhi</bold>nti ativaḍḍhinimittaṃ.</paragraph>
    <paragraph line="11"><bold>Iminā</bold><pageBreak edition="Myanmar" number="2.0245" /><bold>vacanenā</bold>ti imasmiṃ sutte anantaraṃ vuttavacanena. Na kevalaṃ imināva, suttantarampi ānetvā paṭibāhitabboti dassento <bold>‘‘na me ācariyo atthī’’</bold>tiādimāha. Tattha <bold>na me ācariyo atthī</bold>ti lokuttaradhamme mayhaṃ ācariyo nāma natthi. Kiñcāpi lokiyadhammānampi yādiso lokanāthassa adhigamo, na tādiso adhigamo parūpadeso atthi. Lokuttaradhamme panassa lesopi natthi. <bold>Natthi me paṭipuggalo</bold>ti mayhaṃ sīlādīhi guṇehi paṭinidhibhūto puggalo nāma natthi. <bold>Sara</bold>nti karaṇe etaṃ paccattavacananti āha <bold>‘‘sarantenā’’</bold>ti, <bold>sara</bold>nti vā saraṇahetu cāti attho.</paragraph>
    <paragraph line="12"><bold>Yato</bold>ti bhummatthe tosaddoti āha <bold>‘‘yasmiṃ kāle’’</bold>ti. Rattiyo jānantīti rattaññū, attano pabbajitadivasato paṭṭhāya bahū rattiyo jānanti, cirapabbajitāti vuttaṃ hoti. Rattaññūnaṃ <pageBreak edition="Vipassana Research Institut" number="2.0223" /> mahantabhāvo <bold>rattaññumahantaṃ</bold>. Bhāvappadhāno esa niddeso. ‘‘Rattaññumahatta’’nti vā pāṭho. Esa nayo sesesupi. Theranavamajjhimānaṃ vasena vipulabhāvo <bold>vepullamahantaṃ</bold>. Sikkhattayasaṅgahitassa sāsanabrahmacariyassa jhānābhiññādivasena vipulabhāvo <bold>brahmacariyamahantaṃ</bold>. Visiṭṭhassa paccayalābhassa vipulabhāvo <bold>lābhaggamahantaṃ. Catubbidhena mahantenā</bold>ti catubbidhena mahantabhāvena. <bold>Mahāpajāpatiyā dussayugadānakāle</bold>ti bhagavato saṅghe gāravassa pākaṭakāladassanamattaṃ. Na hi bhagavā tato pubbe saṅghe gāravarahito vihāsi.</paragraph>
    <centered line="13">Paṭhamauruvelasuttavaṇṇanā niṭṭhitā.</centered>
    <subhead line="14">2.Dutiyauruvelasuttavaṇṇanā</subhead>
    <paragraph line="15" number="22"> Dutiye <bold>huhuṅkajātikenā</bold>ti so kira diṭṭhamaṅgaliko mānavasena kodhavasena ca ‘‘huhu’’nti karonto vicarati, tasmā huhuṅkajātikoti vuccati. ‘‘Huhukkajātiko’’tipi paṭhanti, tena saddhiṃ āgatāti attho. <bold>Jarājiṇṇā</bold>ti jarāya khaṇḍadantapalitakesādibhāvaṃ āpāditā. <bold>Vayovuddhā</bold>ti aṅgapaccaṅgānaṃ vuddhimariyādappattā. <bold>Jātimahallakā</bold>ti upapattiyā mahallakabhāvena samannāgatā. Mahattaṃ lanti gaṇhantīti <pageBreak edition="Myanmar" number="2.0246" /> mahallakā, jātiyā mahallakā, na vibhavādināti jātimahallakā. <bold>Vayoanuppattā</bold>ti pacchimavayaṃ sampattā, pacchimavayo nāma vassasatassa pacchimo tatiyo bhāgo. <bold>Jiṇṇā</bold>ti vā porāṇā, cirakālappavattakulanvayāti vuttaṃ hoti. <bold>Vuddhā</bold>ti sīlācārādiguṇavuddhiyuttā. <bold>Mahallakā</bold>ti vibhavamahantatāya samannāgatā. <bold>Mahaddhanā</bold>ti mahābhogā. <bold>Addhagatā</bold>ti maggappaṭipannā brāhmaṇānaṃ vatacariyādimariyādaṃ avītikkamma caramānā. <bold>Vayoanuppattā</bold>ti jātivuddhabhāvaṃ antimavayaṃ anuppattā. <bold>Sutaṃ neta</bold>nti ettha sutaṃ no etanti padacchedo. <bold>No</bold>ti ca karaṇatthe sāmivacanaṃ. Tenāha <bold>‘‘amhehi suta’’</bold>nti.</paragraph>
    <paragraph line="16"><bold>Akāle</bold>ti ayuttakāle. <bold>Asabhāvaṃ vadatī</bold>ti yaṃ natthi, taṃ vadati. <bold>Anatthaṃ vadatī</bold>ti akāraṇanissitaṃ vadati. <bold>Akāraṇanissita</bold>nti ca nipphalanti attho. Phalañhi kāraṇanissitaṃ. Akāraṇanissitatā ca tadavinābhāvato akāraṇe nissitaṃ, nipphalaṃ samphanti vuttaṃ hoti. <bold>Avinayaṃ vadatī</bold>ti na saṃvaravinayappaṭisaṃyuttaṃ vadati, attano suṇantassa ca na saṃvaravinayāvahaṃ vadatīti vuttaṃ hoti. <bold>Na hadaye nidhetabbayuttaka</bold>nti ahitasaṃhitattā cittaṃ anuppavesetvā nidhetuṃ ayuttaṃ. <bold>Kathetuṃ ayuttakālenā</bold>ti dhammaṃ kathentena yo attho yasmiṃ kāle <pageBreak edition="Vipassana Research Institut" number="2.0224" /> vattabbo, tato pubbe pacchā ca tassa akālo, tasmiṃ ayuttakāle vattā. <bold>Apadesarahita</bold>nti suttāpadesarahitaṃ. <bold>Sāpadesaṃ sakāraṇaṃ katvā na kathetī</bold>ti ‘‘bhagavatā asuke sutte evaṃ vutta’’nti evaṃ sāpadesaṃ kāraṇasahitaṃ katvā na katheti.</paragraph>
    <paragraph line="17"><bold>Pariyantarahita</bold>nti paricchedarahitaṃ, suttaṃ vā jātakaṃ vā nikkhipitvā tassa anuyogaṃ upamaṃ vā vatthuṃ vā āharitvā yaṃ suttaṃ jātakaṃ vā nikkhipitaṃ, tassa sarīrabhūtaṃ kathaṃ anāmasitvā bāhirakathaṃyeva katheti, nikkhittaṃ nikkhittamattameva hoti, ‘‘suttaṃ nu kho katheti jātakaṃ nu kho, nāssa antaṃ vā koṭiṃ vā passāmā’’ti vattabbataṃ āpajjati. Yathā vaṭarukkhasākhānaṃ gatagataṭṭhāne pārohā otaranti, otiṇṇo-tiṇṇaṭṭhāne viruḷhiṃ āpajjitvā puna vaḍḍhantiyeva, evaṃ aḍḍhayojanampi yojanampi gacchatiyeva. Gacchante gacchante pana mūlarukkho vinassati, anujātapārohamūlāniyeva tiṭṭhanti, evaṃ ayampi nigrodhadhammakathiko nāma hoti. Nikkhittaṃ nikkhittameva katvā passeneva pariharanto gacchati. Yo pana bahumpi <pageBreak edition="Myanmar" number="2.0247" /> bhaṇanto ‘‘etadatthamidaṃ vutta’’nti nikkhittasuttato aññampi anuyogūpamāvatthuvasena tadupayogīnaṃ āharitvā āharitvā jānāpetuṃ sakkoti, tathārūpassa dhammakathikassa bahumpi kathetuṃ vaṭṭati. <bold>Na lokiyalokuttaraatthanissita</bold>nti attano paresañca na lokiyalokuttarahitāvahaṃ.</paragraph>
    <paragraph line="18">Pakaṭṭhānaṃ ukkaṭṭhānaṃ sīlādiatthānaṃ bodhanato sabhāvaniruttivasena ca buddhādīhi bhāsitattā pakaṭṭhānaṃ vacanappabandhānaṃ āḷīti <bold>pāḷi,</bold> pariyattidhammo. Purimassa atthassa pacchimena atthena anusandhānaṃ <bold>anusandhi,</bold> atthamukhena pana pāḷippadesānampi anusandhi hotiyeva. Svāyaṃ anusandhi pucchānusandhiajjhāsayānusandhiyathānusandhiādivasena catubbidho, taṃtaṃdesanānaṃ pana pubbāparapāḷivasena anusandhivasena <bold>pubbāparavasenā</bold>ti paccekaṃ yojetabbaṃ. <bold>Uggahita</bold>nti byañjanaso atthaso ca uddhaṃ uddhaṃ gahitaṃ, pariyāpuṇanavasena ceva paripucchāvasena ca hadayena gahitanti attho. Vaṭṭadukkhanissaraṇatthikehi sotabbato <bold>sutaṃ,</bold> pariyattidhammo. Taṃ dhāretīti <bold>sutadharo</bold>. Yo hi sutadharo, sutaṃ tasmiṃ patiṭṭhitaṃ hoti suppatiṭṭhitaṃ arogikaṃ, tasmā vuttaṃ <bold>‘‘sutassa ādhārabhūto’’</bold>ti. Tenāha <bold>‘‘yassa hī’’</bold>tiādi. Ekaṃ padaṃ ekakkharampi avinaṭṭhaṃ hutvā sannicīyatīti sannicayo, sutaṃ sannicayo etasminti <bold>sutasannicayo. Ajjhosāyā</bold>ti anuppavisitvā. <bold>Tiṭṭhatī</bold>ti na sammussati.</paragraph>
    <paragraph line="19"><bold>Paguṇā</bold>ti vācuggatā. <bold>Niccalika</bold>nti aviparivattaṃ. <bold>Saṃsanditvā</bold>ti aññehi saṃsanditvā. <bold>Samanuggāhitvā</bold>ti <pageBreak edition="Vipassana Research Institut" number="2.0225" /> paripucchāvasena atthaṃ ogāhitvā. Pabandhassa vicchedābhāvato <bold>gaṅgāsotasadisaṃ</bold>. ‘‘Bhavaṅgasotasadisa’’nti vā pāṭho, akittimaṃ sukhappavattīti attho. Suttekadesassa suttamattassa ca vacasā paricayo idha nādhippeto, vaggādivasena pana adhippetoti āha <bold>‘‘suttadasaka…pe… sajjhāyitā’’</bold>ti, ‘‘dasasuttāni gatāni, dasavaggāni gatānī’’tiādinā sallakkhetvā vācāya sajjhāyitāti attho. Manasā anu anu pekkhitā bhāgaso nijjhāyitā cintitā <bold>manasānupekkhitā. Rūpagataṃ viya paññāyatī</bold>ti rūpagataṃ viya cakkhussa vibhūtaṃ hutvā paññāyati. <bold>Suppaṭividdhā</bold>ti nijjaṭaṃ niggumbaṃ katvā suṭṭhu yāthāvato paṭividdhā.</paragraph>
    <paragraph line="20">Adhikaṃ <pageBreak edition="Myanmar" number="2.0248" /> cetoti <bold>abhiceto,</bold> upacārajjhānacittaṃ. Tassa pana adhikatā pākatikakāmāvacaracittehi sundaratāya, sā paṭipakkhato suddhiyāti āha <bold>‘‘abhikkantaṃ visuddhaṃ citta’’</bold>nti. <bold>Adhicitta</bold>nti samādhimāha. Sopi upacārasamādhi daṭṭhabbo. Vivekajaṃ pītisukhaṃ, samādhijaṃ pītisukhaṃ, apītijaṃ kāyasukhaṃ, satipārisuddhijaṃ ñāṇasukhanti catubbidhampi jhānasukhaṃ paṭipakkhato nikkhantataṃ upādāya nekkhammasukhanti vuccatīti āha <bold>‘‘nekkhammasukhaṃ vindatī’’</bold>ti. <bold>Icchiticchitakkhaṇe samāpajjituṃ samattho</bold>ti iminā tesu jhānesu samāpajjanavasībhāvamāha. <bold>Nikāmalābhī</bold>ti pana vacanato āvajjanādhiṭṭhānapaccavekkhaṇavasiyopi vuttā evāti veditabbā. <bold>Sukheneva paccanīkadhamme vikkhambhetvā</bold>ti etena tesaṃ jhānānaṃ sukhappaṭipadataṃ khippābhiññatañca dasseti.</paragraph>
    <paragraph line="21"><bold>Vipulāna</bold>nti vepullaṃ pāpitānaṃ jhānānaṃ. Vipulatā nāma subhāvitabhāvena ciratarappavattiyā, sā ca paricchedānurūpāva icchitabbāti <bold>‘‘vipulāna’’</bold>nti vatvā <bold>‘‘yathāparicchedena vuṭṭhātuṃ samatthoti vuttaṃ hotī’’</bold>ti āha. Paricchedakālañhi appatvāva vuṭṭhahanto akasiralābhī na hoti yāvadicchitaṃ pavattetuṃ asamatthattā. Idāni yathāvutte samāpajjanādivasībhāve byatirekavasena vibhāvetuṃ <bold>‘‘ekacco hī’’</bold>tiādi vuttaṃ. Tattha <bold>lābhīyeva hotī</bold>ti idaṃ paṭiladdhamattassa jhānassa vasena vuttaṃ. <bold>Tathā</bold>ti icchiticchitakkhaṇe. <bold>Pāripanthike</bold>ti vasībhāvassa paccanīkadhamme. Jhānādhigamassa pana paccanīkadhammā pageva vikkhambhitā, aññathā jhānādhigamo eva na siyā. <bold>Kicchena vikkhambhetī</bold>ti kicchena visodheti. Kāmādīnavapaccavekkhaṇādīhi kāmacchandādīnaṃ viya aññesampi samādhipāripanthikānaṃ dūrasamussāraṇaṃ idha vikkhambhanaṃ visodhanañcāti veditabbaṃ. <bold>Nāḷikayanta</bold>nti kālamānanāḷikayantamāha.</paragraph>
    <paragraph line="22"><bold>Aṭṭhapitasaṅkappo</bold>ti <pageBreak edition="Vipassana Research Institut" number="2.0226" /> na sammāpaṇihitasaṅkappo. <bold>Abhiññāpāragū</bold>ti sabbesaṃ lokiyalokuttaradhammānaṃ abhiññāya pāraṃ gato, sabbadhamme abhivisiṭṭhāya aggamaggapaññāya jānitvā ṭhitoti attho. <bold>Pariññāpāragū</bold>ti pañcannaṃ khandhānaṃ pariññāya pāraṃ gato, pañcakkhandhe parijānitvā ṭhitoti attho. <bold>Bhāvanāpāragū</bold>ti catunnaṃ maggānaṃ bhāvanāya pāraṃ gato, cattāro magge bhāvetvā ṭhitoti attho. <bold>Pahānapāragū</bold>ti sabbakilesānaṃ pahānena pāraṃ gato, sabbakilese pajahitvā ṭhitoti attho <pageBreak edition="Myanmar" number="2.0249" />. <bold>Sacchikiriyāpāragū</bold>ti nirodhasacchikiriyāya pāraṃ gato, nirodhaṃ sacchikatvā ṭhitoti attho. <bold>Samāpattipāragū</bold>ti sabbasamāpattīnaṃ samāpajjanena pāraṃ gato, sabbā samāpattiyo samāpajjitvā ṭhitoti attho. <bold>Brahmacariyassa kevalī</bold>ti yaṃ brahmacariyassa kevalaṃ sakalabhāvo, tena samannāgato, sakalacatumaggabrahmacariyavāsoti attho. Tenāha <bold>‘‘sakalabrahmacariyo’’</bold>ti, paripuṇṇamaggabrahmacariyoti attho. Sesaṃ suviññeyyameva.</paragraph>
    <centered line="23">Dutiyauruvelasuttavaṇṇanā niṭṭhitā.</centered>
    <subhead line="24">3. Lokasuttavaṇṇanā</subhead>
    <paragraph line="25" number="23"> Tatiye <bold>loko</bold>ti lujjanapalujjanaṭṭhena loko. Atthato purimasmiṃ ariyasaccadvayaṃ, idha pana dukkhaṃ ariyasaccaṃ veditabbaṃ. Tenāha <bold>‘‘lokoti dukkhasacca’’</bold>nti. <bold>Visaṃyutto</bold>ti visaṃsaṭṭho na paṭibaddho, sabbesaṃ saṃyojanānaṃ sammadeva samucchinnattā tato vippamuttoti attho. <bold>Lokasamudayo</bold>ti suttantanayena taṇhā, abhidhammanayena pana abhisaṅkhārehi saddhiṃ diyaḍḍhakilesasahassaṃ. <bold>Lokanirodho</bold>ti nibbānaṃ. <bold>Sacchikato</bold>ti attapaccakkho kato. <bold>Lokanirodhagāminī paṭipadā</bold>ti sīlādikkhandhattayasaṅgaho ariyo aṭṭhaṅgiko maggo. So hi lokanirodhaṃ nibbānaṃ gacchati adhigacchati, tadatthaṃ ariyehi paṭipajjīyati cāti lokanirodhagāminī paṭipadāti vuccati.</paragraph>
    <paragraph line="26">Ettāvatā tathāni abhisambuddho yāthāvato gatoti <bold>tathāgato</bold>ti ayamattho dassito hoti. Cattāri hi ariyasaccāni tathāni nāma. Yathāha –</paragraph>
    <indent line="27">‘‘Cattārimāni, bhikkhave, tathāni avitathāni anaññathāni. Katamāni cattāri? Idaṃ dukkhanti, bhikkhave, tathametaṃ avitathametaṃ anaññathameta’’nti (saṃ. ni. 5.1090; paṭi. ma. 2.8) vitthāro.</indent>
    <paragraph line="28">Apica <pageBreak edition="Vipassana Research Institut" number="2.0227" /> tathāya gatoti <bold>tathāgato, gato</bold>ti ca avagato atīto patto paṭipannoti attho. Idaṃ vuttaṃ hoti – yasmā bhagavā <pageBreak edition="Myanmar" number="2.0250" /> sakalalokaṃ tīraṇapariññāya tathāya aviparītāya gato avagato, tasmā loko tathāgatena abhisambuddhoti tathāgato. Lokasamudayaṃ pahānapariññāya tathāya gato atītoti tathāgato. Lokanirodhaṃ sacchikiriyāya tathāya gato pattoti tathāgato. Lokanirodhagāminiṃ paṭipadaṃ tathaṃ aviparītaṃ gato paṭipannoti tathāgatoti. Evaṃ imissā pāḷiyā tathāgatabhāvadīpanavasena attho veditabbo.</paragraph>
    <paragraph line="29">Iti bhagavā catusaccābhisambodhavasena attano tathāgatabhāvaṃ pakāsetvā idāni tattha diṭṭhādiabhisambodhavasenapi taṃ dassetuṃ <bold>‘‘yaṃ, bhikkhave’’</bold>tiādimāha. Aṭṭhakathāyaṃ pana ‘‘catūhi saccehi attano buddhabhāvaṃ kathetvā’’ti vuttaṃ, taṃ tathāgatasaddabuddhasaddānaṃ atthato ninnānākaraṇataṃ dassetuṃ vuttaṃ. Tathā ceva hi pāḷi pavattāti. <bold>Diṭṭhanti rūpāyatanaṃ</bold> daṭṭhabbato. Tena yaṃ diṭṭhaṃ yaṃ dissati, yaṃ dakkhati, yaṃ samavāye passeyya, taṃ sabbaṃ diṭṭhanteva gahitaṃ kālavisesassa anāmaṭṭhabhāvato yathā ‘‘duddha’’nti dasseti. <bold>Suta</bold>ntiādīsupi eseva nayo. <bold>Sutanti saddāyatanaṃ</bold> sotabbato. <bold>Muta</bold>nti sanissaye indriye nissayaṃ muñcitvā pāpuṇitvā gahetabbaṃ. Tenāha <bold>‘‘patvā gahetabbato’’</bold>ti. <bold>Viññāta</bold>nti vijānitabbaṃ. Taṃ pana diṭṭhādivinimuttaṃ viññeyyanti āha <bold>‘‘sukhadukkhādi dhammārammaṇa’’</bold>nti. <bold>Patta</bold>nti yathā tathā patvā hatthagataṃ, adhigatanti attho. Tenāha <bold>‘‘pariyesitvā vā apariyesitvā vā’’</bold>ti. <bold>Pariyesita</bold>nti pattiyā atthaṃ pariyiṭṭhaṃ. Taṃ pana pattaṃ vā siyā appattaṃ vā, ubhayathāpi pariyesitamevāti āha <bold>‘‘pattaṃ vā appattaṃ vā’’</bold>ti. Dvayenapi dvippakārampi pattaṃ dvippakārampi pariyesitaṃ tena tena pakārena tathāgatena abhisambuddhanti dasseti. <bold>Cittena anusañcarita</bold>nti te pana apāpetvā citteneva anu anu sañcaritaṃ, viparitakkitanti attho.</paragraph>
    <paragraph line="30"><bold>Pītakantiādī</bold>ti <bold>ādi</bold>saddena lohitaodātādisabbaṃ rūpārammaṇabhāgaṃ saṅgaṇhāti. <bold>Sumano</bold>ti rāgavasena lobhavasena saddhādivasena vā sumano. <bold>Dummano</bold>ti byāpādavitakkavasena vā vihiṃsāvitakkavasena vā dummano. <bold>Majjhatto</bold>ti aññāṇavasena, ñāṇavasena vā majjhatto. Esa nayo sabbattha. Tattha <bold>ādi</bold>saddena saṅkhasaddo, paṇavasaddo, pattagandho, pupphagandho, puppharaso, phalaraso, upādinnaṃ, anupādinnaṃ, majjhattavedanā <pageBreak edition="Myanmar" number="2.0251" /> kusalakammaṃ akusalakammanti evamādīnaṃ saṅgaho daṭṭhabbo. <bold>Appatta</bold>nti ñāṇena asampattaṃ, aviditanti attho. Tenāha <bold>‘‘ñāṇena asacchikata’’</bold>nti. <bold>Lokena gata</bold>nti lokena ñātaṃ. <bold>Tatheva gatattā</bold>ti tatheva ñātattā abhisambuddhattā <pageBreak edition="Vipassana Research Institut" number="2.0228" />, gatasaddena ekattaṃ buddhiatthanti attho. Gatiattho hi dhātavo buddhiatthā bhavantīti akkharacintakā.</paragraph>
    <paragraph line="31"><bold>Yañca, bhikkhave, ratiṃ tathāgato anuttaraṃ sammāsambodhiṃ abhisambujjhatī</bold>ti yassañca visākhapuṇṇamāya rattiyaṃ tathāāgatattādiatthena tathāgato bhagavā bodhimaṇḍe aparājitapallaṅke nisinno tiṇṇaṃ mārānaṃ matthakaṃ madditvā uttaritarābhāvato anuttaraṃ sammāsambodhiṃ āsavakkhayañāṇena saddhiṃ sabbaññutaññāṇaṃ adhigacchati. <bold>Yañca rattiṃ anupādisesāya nibbānadhātuyā parinibbāyatī</bold>ti yassañca visākhapuṇṇamāya rattiyaṃyeva kusinārāyaṃ upavattane mallānaṃ sālavane yamakasālānamantare anupādisesāya nibbānadhātuyā parinibbāyati. <bold>Yaṃ etasmiṃ antare</bold>ti imāsaṃ dvinnaṃ saupādisesaanupādisesanibbānadhātūnaṃ majjhe pañcacattālīsavassaparimāṇakāle paṭhamabodhiyampi majjhimabodhiyampi pacchimabodhiyampi yaṃ suttageyyādippabhedaṃ dhammaṃ <bold>bhāsati</bold> nidassanavasena, <bold>lapati</bold> uddisanavasena, <bold>niddisati</bold> pariniddisanavasena. <bold>Sabbaṃ taṃ tatheva hotī</bold>ti taṃ etthantare desitaṃ sabbaṃ suttageyyādinavaṅgaṃ buddhavacanaṃ atthato byañjanato ca anūnaṃ anadhikaṃ sabbākāraparipuṇṇaṃ rāgamadanimmadanaṃ dosamadanimmadanaṃ mohamadanimmadanaṃ, natthi tattha vālaggamattampi avakkhalitaṃ, ekamuddikāya lañchitaṃ viya ekāya nāḷiyā mitaṃ viya ekatulāya tulitaṃ viya ca taṃ tatheva hoti yassatthāya bhāsitaṃ, ekanteneva tassa sādhanato, <bold>no aññathā,</bold> tasmā tathaṃ avitathaṃ anaññathaṃ. Etena tathāvāditāya tathāgatoti dasseti. Gadaattho ayaṃ gatasaddo da-kārassa ta-kāraṃ katvā, tasmā tathaṃ gadatīti tathāgatoti attho. Atha vā āgadanaṃ āgado, vacananti attho. Tato aviparīto āgado assāti da-kārassa ta-kāraṃ katvā tathāgatoti evamettha padasiddhi veditabbā.</paragraph>
    <paragraph line="32"><bold>Yathāvādī</bold>ti ye dhamme bhagavā ‘‘ime dhammā akusalā sāvajjā viññugarahitā samattā samādinnā ahitāya dukkhāya saṃvattantī’’ti paresaṃ dhammaṃ desento vadati, te dhamme ekanteneva sayaṃ pahāsi. Ye pana <pageBreak edition="Myanmar" number="2.0252" /> dhamme bhagavā – ‘‘ime dhammā kusalā anavajjā viññuppasatthā samattā samādinnā hitāya sukhāya saṃvattantī’’ti vadati, te dhamme ekanteneva sayaṃ upasampajja viharati, tasmā yathāvādī bhagavā tathākārīti veditabbo. Tathā sammadeva sīlādiparipūraṇavasena sammāpaṭipadāyaṃ yathākārī bhagavā, tatheva dhammadesanāya paresaṃ tattha patiṭṭhāpanavasena <bold>tathāvādī</bold>. Bhagavato hi vācāya kāyo anulometi, kāyassapi vācā, tasmā <pageBreak edition="Vipassana Research Institut" number="2.0229" /> yathāvādī tathākārī, yathākārī tathāvādī ca hoti. Evaṃbhūtassa ca yathā vācā, kāyopi tathā gato pavatto. Yathā ca kāyo, vācāpi tathā gatā pavattāti attho.</paragraph>
    <paragraph line="33"><bold>Abhibhū anabhibhūto</bold>ti upari bhavaggaṃ, heṭṭhā avīcinirayaṃ pariyantaṃ katvā tiriyaṃ aparimāṇāsu lokadhātūsu bhagavā sabbasatte abhibhavati sīlenapi samādhināpi paññāyapi vimuttiyāpi, na tassa tulā vā pamāṇaṃ vā atthi. Asamo asamasamo appaṭimo appaṭibhāgo appaṭipuggalo atulo appameyyo anuttaro dhammarājā devadevo sakkānaṃ atisakko brahmānaṃ atibrahmā, tato eva ayaṃ na kenaci abhibhūto. <bold>Dakkhatī</bold>ti sabbaṃ passati. Visesavacanicchāyapi abhāvato anavasesavisayo dasasaddo. Tena yaṃ kiñci neyyaṃ nāma, sabbaṃ taṃ hatthatale āmalakaṃ viya passatīti dīpeti. Aviparītaṃ āsayādiavabodhena hitūpasaṃhārādinā ca satte, bhāvaññatthattūpanayavasena saṅkhāre, sabbākārena suciṇṇavasitāya samāpattiyo, cittañca vase vattetīti <bold>vasavattī</bold>ti evamettha attho daṭṭhabbo.</paragraph>
    <paragraph line="34"><bold>Visaṃyutto</bold>ti catūhi yogehi visaṃyutto. Tenāha <bold>‘‘catunnaṃ yogānaṃ pahānena visaṃyutto’’</bold>ti. <bold>Taṇhādiṭṭhiupayehi virahito</bold>ti sabbasmimpi loke taṇhādiṭṭhisaṅkhātehi upayehi virahito.</paragraph>
    <paragraph line="35"><bold>Abhibhavitvā ṭhito</bold>ti tabbisayakilesappahānena abhibhuyya atikkamitvā ṭhito. <bold>Cattāropi ganthe mocetvā ṭhito</bold>ti sabbe abhijjhākāyaganthādike sakasantānato mocetvā ṭhito. Veneyyasantāne vā attano desanāvilāsena tesaṃ pamocanoti <bold>sabbaganthappamocano. Phuṭṭhassa paramā santī</bold>ti assa anena khīṇāsavena buddhena <pageBreak edition="Myanmar" number="2.0253" /> paramā santi ñāṇaphusanena phuṭṭhāti evamettha sambandho veditabbo. Tenāha <bold>‘‘phuṭṭhassā’’</bold>tiādi. <bold>Nibbāne kutoci bhayaṃ natthī</bold>ti kutoci bhayakāraṇato nibbāne bhayaṃ natthi asaṅkhatabhāvena sabbaso khemattā. Tenāha bhagavā – ‘‘khemañca vo, bhikkhave, dhammaṃ desessāmi khemagāminiñca paṭipada’’ntiādi (saṃ. ni. 4.379-408). Nibbānappattassa vā kutoci bhayaṃ natthīti <bold>nibbānaṃ akutobhaya</bold>nti evamettha attho daṭṭhabbo, na kutoci bhayaṃ ettha etasmiṃ adhigateti <bold>akutobhayaṃ,</bold> nibbānanti evamettha nibbacanañca daṭṭhabbaṃ.</paragraph>
    <paragraph line="36"><bold>Anīgho</bold> niddukkho. <bold>Sabbakammakkhayaṃ patto</bold>ti sabbesaṃ kammānaṃ khayaṃ pariyosānaṃ accantabhāvaṃ patto. Upadhī sammadeva khīyanti etthāti <bold>upadhisaṅkhayo,</bold> nibbānanti āha <bold>‘‘upadhisaṅkhayasaṅkhāte nibbāne’’</bold>ti. <bold>Cakka</bold>nti dhammacakkaṃ. <bold>Pavattayī</bold>ti teparivaṭṭaṃ dvādasākāraṃ pavattesi <pageBreak edition="Vipassana Research Institut" number="2.0230" />. Mahantehi sīlādiguṇehi samannāgatattā <bold>mahantaṃ. Vītasārada</bold>nti catuvesārajjayogena vītasāradaṃ. Sesaṃ uttānameva.</paragraph>
    <centered line="37">Lokasuttavaṇṇanā niṭṭhitā.</centered>
    <subhead line="38">4. Kāḷakārāmasuttavaṇṇanā</subhead>
    <paragraph line="39" number="24"> Catutthe <bold>bāḷhaṃ kho ne pasaṃsasī</bold>ti ne samaṇe bāḷhaṃ katvā pasaṃsasi vaṇṇayasi. Kīdisaṃ sīlaṃ etesanti <bold>kiṃsīlā</bold>. Ko samācāro etesanti <bold>kiṃsamācārā. Guṇamaggasaṇṭhitā</bold>ti guṇaggasaṇṭhitā. <bold>Ma</bold>-kāro padasandhikaro, aggaguṇe patiṭṭhitāti vuttaṃ hoti. <bold>Santindriyā</bold> santamānasā, ‘‘santaṃ tesaṃ gataṃ ṭhita’’ntipi paṭhanti. <bold>Ekakiyā</bold>ti ekakā, catūsu iriyāpathesu ekakā hutvā viharantīti adhippāyo. Tenevāha <bold>‘‘adutiyā’’</bold>ti. <bold>Tādisā samaṇā mamātī</bold>ti ettha <bold>iti</bold>-saddo ādiattho. Tena –</paragraph>
    <gatha1 line="40">‘‘Kāyakammaṃ suci nesaṃ, vācākammaṃ anāvilaṃ;</gatha1>
    <gathalast line="41">Manokammaṃ suvisuddhaṃ, tādisā samaṇā mama.</gathalast>
    <gatha1 line="42">‘‘Vimalā <pageBreak edition="Myanmar" number="2.0254" /> saṅkhamuttābhā, suddhā antarabāhirā;</gatha1>
    <gathalast line="43">Puṇṇā suddhehi dhammehi, tādisā samaṇā mama.</gathalast>
    <gatha1 line="44">‘‘Lābhena unnato loko, alābhena ca onato;</gatha1>
    <gathalast line="45">Lābhālābhena ekaṭṭhā, tādisā samaṇā mama.</gathalast>
    <gatha1 line="46">‘‘Yasena unnato loko, ayasena ca onato;</gatha1>
    <gathalast line="47">Yasāyasena ekaṭṭhā, tādisā samaṇā mama.</gathalast>
    <gatha1 line="48">‘‘Pasaṃsāyunnato loko, nindāyapi ca onato;</gatha1>
    <gathalast line="49">Samā nindāpasaṃsāsu, tādisā samaṇā mama.</gathalast>
    <gatha1 line="50">‘‘Sukhena <pageBreak edition="Vipassana Research Institut" number="2.0231" /> unnato loko, dukkhenapi ca onato;</gatha1>
    <gathalast line="51">Akampā sukhadukkhesu, tādisā samaṇā mamā’’ti. (dha. pa. aṭṭha. 2.303 cūḷasubhaddāvatthu) –</gathalast>
    <unindented line="52">Evamādiṃ saṅgaṇhāti.</unindented>
    <paragraph line="53"><bold>‘‘Dūre santo’’</bold>tiādigāthāya ayamattho. <bold>Santo</bold>ti rāgādīnaṃ santatāya buddhādayo santo nāma, idha pana pubbabuddhesu katādhikārā ussannakusalamūlā bhāvitabhāvanā sattā santoti adhippetā. <bold>Pakāsantī</bold>ti dūre ṭhitāpi buddhānaṃ ñāṇapathaṃ āgacchantā pākaṭā honti. <bold>Himavantovā</bold>ti yathā tiyojanasahassavitthato pañcayojanasatubbedho caturāsītiyā kūṭasahassehi paṭimaṇḍito himavantapabbato dūre ṭhitānampi abhimukhe ṭhito viya pakāsati, evaṃ pakāsantīti attho. <bold>Asantettha na dissantī</bold>ti lābhagarukā, vitthiṇṇaparalokā, āmisacakkhukā, jīvikatthāya pabbajitā, bālapuggalā asanto nāma. Te ettha buddhānaṃ dakkhiṇassa jāṇumaṇḍalassa santike nisinnāpi na dissanti na paññāyanti. <bold>Rattiṃ khittā yathā sarā</bold>ti rattiṃ caturaṅgasamannāgate andhakāre khittā sarā viya tathārūpassa upanissayabhūtassa pubbahetuno abhāvena na paññāyantīti attho.</paragraph>
    <paragraph line="54"><bold>Brahmadeyya</bold>nti seṭṭhadeyyaṃ, yathā dinnaṃ na puna gahetabbaṃ hoti nissaṭṭhaṃ pariccattaṃ, evaṃ dinnanti attho.</paragraph>
    <paragraph line="55"><bold>Diṭṭhaṃ na maññatī</bold>ti ettha <bold>diṭṭha</bold>nti maṃsacakkhunāpi diṭṭhaṃ, dibbacakkhunāpi diṭṭhaṃ, rūpāyatanassetaṃ adhivacanaṃ. Yañhi cakkhudvayena katadassanakiriyāsamāpanaṃ, yaṃ <pageBreak edition="Myanmar" number="2.0255" /> cakkhudvayaṃ passati apassi passissati, samavāye passeyya, taṃ sabbaṃ kālavisesavacanicchāya abhāvato ‘‘diṭṭha’’nteva vuttaṃ yathā ‘‘duddha’’nti. Tenevāha <bold>‘‘diṭṭhaṃ rūpāyatana’’</bold>nti. <bold>Evarūpāni hi vacanānī</bold>ti ‘‘daṭṭhabbaṃ sotabba’’ntiādīni.</paragraph>
    <paragraph line="56"><bold>Lābhepi tādī, alābhepi tādī</bold>ti yathā alābhakāle lābhassa laddhakālepi tathevāti tādiso. <bold>Yasepī</bold>ti yase satipi mahāparivārakālepi. Sesamettha uttānameva.</paragraph>
    <centered line="57">Kāḷakārāmasuttavaṇṇanā niṭṭhitā.</centered>
    <subhead line="58">5. Brahmacariyasuttavaṇṇanā</subhead>
    <paragraph line="59" number="25"> Pañcame <pageBreak edition="Vipassana Research Institut" number="2.0232" /><bold>nayida</bold>nti ettha <bold>na</bold>-iti paṭisedhe nipāto, tassa ‘‘vussatī’’ti iminā sambandho ‘‘na vussatī’’ti, <bold>ya</bold>-kāro padasandhikaro. <bold>Idaṃ</bold>-saddo ‘‘ekamidāhaṃ, bhikkhave, samayaṃ ukkaṭṭhāyaṃ viharāmi subhagavane sālarājamūle’’tiādīsu (dī. ni. 2.91; ma. ni. 1.501) nipātamattaṃ, ‘‘idaṃ kho taṃ, bhikkhave, appamattakaṃ sīlamattaka’’ntiādīsu (dī. ni. 1.27) yathāvutte āsannapaccakkhe āgato.</paragraph>
    <gatha1 line="60">‘‘Idañhi taṃ jetavanaṃ, isisaṅghanisevitaṃ;</gatha1>
    <gathalast line="61">Āvutthaṃ dhammarājena, pītisañjananaṃ mamā’’ti. (ma. ni. 3.387-388; saṃ. ni. 1.48, 101) –</gathalast>
    <unindented line="62">Ādīsu vakkhamāne āsannapaccakkhe. Idhāpi vakkhamāneyeva āsannapaccakkhe daṭṭhabbo.</unindented>
    <paragraph line="63"><bold>Brahmacariya</bold>-saddo –</paragraph>
    <gatha1 line="64">‘‘Kiṃ te vataṃ kiṃ pana brahmacariyaṃ,</gatha1>
    <gatha1 line="65">Kissa suciṇṇassa ayaṃ vipāko;</gatha1>
    <gatha1 line="66">Iddhī jutī balavīriyūpapatti,</gatha1>
    <gathalast line="67">Idañca te nāga mahāvimānaṃ.</gathalast>
    <gatha1 line="68">‘‘Ahañca bhariyā ca manussaloke,</gatha1>
    <gatha2 line="69">Saddhā ubho dānapatī ahumhā;</gatha2>
    <gatha3 line="70">Opānabhūtaṃ me gharaṃ tadāsi,</gatha3>
    <gathalast line="71">Santappitā samaṇabrāhmaṇā ca.</gathalast>
    <gatha1 line="72">‘‘Taṃ <pageBreak edition="Myanmar" number="2.0256" /> me vataṃ taṃ pana brahmacariyaṃ,</gatha1>
    <gatha2 line="73">Tassa suciṇṇassa ayaṃ vipāko;</gatha2>
    <gatha3 line="74">Iddhī jutī balavīriyūpapatti,</gatha3>
    <gathalast line="75">Idañca me vīra mahāvimāna’’nti. –</gathalast>
    <unindented line="76">Imasmiṃ <pageBreak edition="Vipassana Research Institut" number="2.0233" /><bold>puṇṇakajātake</bold> (jā. 2.22.1595) dāne āgato.</unindented>
    <gatha1 line="77">‘‘Kena pāṇi kāmadado, kena pāṇi madhussavo;</gatha1>
    <gathalast line="78">Kena te brahmacariyena, puññaṃ pāṇimhi ijjhatī’’ti. –</gathalast>
    <unindented line="79">Imasmiṃ <bold>aṅkurapetavatthusmiṃ</bold> (pe. va. 275, 277) veyyāvacce.</unindented>
    <paragraph line="80">‘‘Evaṃ kho taṃ, bhikkhave, tittiriyaṃ nāma brahmacariyaṃ ahosī’’ti imasmiṃ <bold>tittirajātake</bold> (cūḷava. 311) pañcasikkhāpadasīle.</paragraph>
    <paragraph line="81">‘‘Taṃ kho pana me, pañcasikha, brahmacariyaṃ neva nibbidāya na virāgāya…pe… yāvadeva brahmalokūpapattiyā’’ti imasmiṃ <bold>mahāgovindasutte</bold> (dī. ni. 2.329) brahmavihāre.</paragraph>
    <paragraph line="82">‘‘Pare abrahmacārī bhavissanti, mayamettha brahmacārī bhavissāmā’’ti imasmiṃ <bold>sallekhasutte</bold> (ma. ni. 1.83) methunaviratiyaṃ.</paragraph>
    <gatha1 line="83">‘‘Mayañca bhariyā nātikkamāma,</gatha1>
    <gatha2 line="84">Amhe ca bhariyā nātikkamanti;</gatha2>
    <gatha3 line="85">Aññatra tāhi brahmacariyaṃ carāma,</gatha3>
    <gathalast line="86">Tasmā hi amhaṃ daharā na mīyare’’ti. –</gathalast>
    <unindented line="87">Imasmiṃ <bold>mahādhammapālajātake</bold> (jā. 1.10.97) sadārasantose.</unindented>
    <paragraph line="88">‘‘Abhijānāmi kho panāhaṃ, sāriputta, caturaṅgasamannāgataṃ brahmacariyaṃ caritā, tapassī sudaṃ homī’’ti <bold>lomahaṃsasutte</bold> (ma. ni. 1.155) vīriye.</paragraph>
    <gatha1 line="89">‘‘Hīnena brahmacariyena, khattiye upapajjati;</gatha1>
    <gathalast line="90">Majjhimena ca devattaṃ, uttamena visujjhatī’’ti. –</gathalast>
    <unindented line="91"><bold>Nimijātake</bold> (jā. 2.22.429) attadamanavasena kate aṭṭhaṅgike uposathe.</unindented>
    <paragraph line="92">‘‘Idaṃ <pageBreak edition="Myanmar" number="2.0257" /><pageBreak edition="Vipassana Research Institut" number="2.0234" /> kho pana me, pañcasikha, brahmacariyaṃ ekantanibbidāya virāgāya…pe… ayameva ariyo aṭṭhaṅgiko maggo’’ti <bold>mahāgovindasutteyeva</bold> (dī. ni. 2.329) ariyamagge.</paragraph>
    <paragraph line="93">‘‘Tayidaṃ brahmacariyaṃ iddhañceva phītañca vitthārikaṃ bāhujaññaṃ puthubhūtaṃ yāva devamanussehi suppakāsita’’nti <bold>pāsādikasutte</bold> (dī. ni. 3.174) sikkhattayasaṅgahite sakalasmiṃ sāsane. Idhāpi ariyamagge sāsane ca vattati.</paragraph>
    <paragraph line="94"><bold>Vussatī</bold>ti vusīyati, carīyatīti attho. <bold>Janakuhanattha</bold>nti ‘‘aho ayyo sīlavā vattasampanno appiccho santuṭṭho mahiddhiko mahānubhāvo’’tiādinā janassa sattalokassa vimhāpanatthaṃ. Keci pana <bold>‘‘kuhanattha</bold>nti pāpicchassa icchāpakatassa sato sāmantajappanairiyāpathanissitapaccayapaṭisevanasaṅkhātena tividhena kuhanavatthunā kuhakabhāvena janassa vimhāpanattha’’nti vadanti. Idhāpi ayamevattho dassito. Tenevāha <bold>‘‘tīhi kuhanavatthūhi janassa kuhanatthāyā’’</bold>ti, janassa vimhāpanatthāyāti attho. <bold>Janalāpanattha</bold>nti ‘‘evarūpassa nāma ayyassa dinnaṃ mahapphalaṃ bhavissatī’’ti pasannacittehi ‘‘kenattho, kiṃ āharīyatū’’ti vadāpanatthaṃ. ‘‘Janalapanattha’’ntipi paṭhanti, tassa pāpicchassa sato paccayatthaṃ parikathobhāsādivasena lapanabhāvena upalāpakabhāvena janassa lapanatthanti attho. Tenevāha <bold>‘‘na janalapanatthanti na janassa upalāpanattha’’</bold>nti.</paragraph>
    <paragraph line="95"><bold>Na itivādappamokkhānisaṃsattha</bold>nti ettha ‘‘na lābhasakkārasilokānisaṃsattha’’ntipi paṭhanti. Tattha yvāyaṃ ‘‘ākaṅkheyya ce, bhikkhave, bhikkhu ‘lābhī assaṃ cīvarapiṇḍapātasenāsanagilānapaccayabhesajjaparikkhārāna’nti, sīlesvevassa paripūrakārī’’ti (ma. ni. 1.65) sīlānisaṃsabhāvena vutto catupaccayalābho ca. Catunnaṃ paccayānaṃ sakkaccadānasaṅkhāto ādarabahumānagarukaraṇasaṅkhāto ca sakkāro, yo ca ‘‘sīlasampanno bahussuto sutadharo āraddhavīriyo’’tiādinā nayena uggacchanakathutighosasaṅkhāto siloko brahmacariyaṃ vasantānaṃ diṭṭhadhammiko ānisaṃso, tadatthanti attho. Keci pana <bold>‘‘lābhasakkārasilokānisaṃsattha</bold>nti pāpicchasseva sato lābhādigarutāya lābhasakkārasilokasaṅkhātassa ānisaṃsassa udayassa nipphādanattha’’nti evamatthaṃ vadanti.</paragraph>
    <paragraph line="96"><bold>Na</bold><pageBreak edition="Myanmar" number="2.0258" /><bold>iti maṃ jano jānātū</bold>ti evaṃ brahmacariyavāse sati ‘‘sīlavā kalyāṇadhammo’’tiādinā <pageBreak edition="Vipassana Research Institut" number="2.0235" /> maṃ loko jānātu sambhāvetūti attano santaguṇavasena sambhāvanatthampi na idaṃ brahmacariyaṃ vussatīti sambandho. Keci pana ‘‘pāpicchassa sato asantaguṇasambhāvanādhippāyena ‘iti evaṃguṇoti maṃ loko jānātū’ti na idaṃ brahmacariyaṃ vussatī’’ti evamettha atthaṃ vadanti. Sabbatthāpi panettha purimo purimoyeva atthavikappo sundarataro.</paragraph>
    <paragraph line="97"><bold>Atha kho</bold>ti ettha <bold>athā</bold>ti aññatthe nipāto, <bold>kho</bold>ti avadhāraṇe. Tena kuhanādito aññadatthaṃyeva idaṃ, bhikkhave, brahmacariyaṃ vussatīti dasseti. Idāni taṃ payojanaṃ dassento <bold>‘‘saṃvaratthaṃ pahānattha’’</bold>nti āha. Tattha pañcavidho saṃvaro – pātimokkhasaṃvaro, satisaṃvaro, ñāṇasaṃvaro, khantisaṃvaro, vīriyasaṃvaroti. ‘‘Iti iminā pātimokkhasaṃvarena upeto hoti samupeto’’tiādinā (vibha. 511) nayena āgato ayaṃ <bold>pātimokkhasaṃvaro,</bold> sīlasaṃvarotipi vuccati. ‘‘Rakkhati cakkhundriyaṃ, cakkhundriye saṃvaraṃ āpajjatī’’ti (ma. ni. 1.295; saṃ. ni. 4.239; a. ni. 3.16) āgato ayaṃ <bold>satisaṃvaro</bold>.</paragraph>
    <gatha1 line="98">‘‘Yāni sotāni lokasmiṃ, sati tesaṃ nivāraṇaṃ;</gatha1>
    <gathalast line="99">Sotānaṃ saṃvaraṃ brūmi, paññāyete pidhīyare’’ti. (su. ni. 1041; cūḷani. ajitamāṇavapucchāniddeso 4; netti. 4.11, 45) –</gathalast>
    <unindented line="100">Āgato ayaṃ <bold>ñāṇasaṃvaro</bold>. ‘‘Khamo hoti sītassa uṇhassā’’tiādinā (ma. ni. 1.24; a. ni. 4.114; 6.58) nayena āgato ayaṃ <bold>khantisaṃvaro</bold>.</unindented>
    <paragraph line="101">‘‘Uppannaṃ kāmavitakkaṃ nādhivāsetī’’tiādinā (ma. ni. 1.26; a. ni. 4.114; 6.58) nayena āgato ayaṃ <bold>vīriyasaṃvaro</bold>.</paragraph>
    <paragraph line="102">Atthato pana pāṇātipātādīnaṃ pajahanavasena vattappaṭivattānaṃ pūraṇavasena ca pavattā cetanā ceva virati ca. Saṅkhepato sabbo kāyavacīsaṃyamo, vitthārato sattannaṃ āpattikkhandhānaṃ avītikkamo sīlasaṃvaro. Sati eva <bold>satisaṃvaro,</bold> satippadhānā vā kusalā khandhā. Ñāṇameva <bold>ñāṇasaṃvaro</bold>. Adhivāsanavasena adoso, adosappadhānā vā <pageBreak edition="Myanmar" number="2.0259" /> tathāpavattā kusalā khandhā <bold>khantisaṃvaro,</bold> paññāti eke. Kāmavitakkādīnaṃ abhibhavanavasena pavattaṃ vīriyameva <bold>vīriyasaṃvaro</bold>. Tesu paṭhamo kāyaduccaritādīsu dussīlassa saṃvaraṇato saṃvaro, dutiyo muṭṭhassaccassa <pageBreak edition="Vipassana Research Institut" number="2.0236" />, tatiyo aññāṇassa, catuttho akkhantiyā, pañcamo kosajjassa saṃvaraṇato pidahanato saṃvaroti veditabbo. Evametassa saṃvarassa atthāya <bold>saṃvaratthaṃ</bold> saṃvaranipphādanatthanti attho.</paragraph>
    <paragraph line="103"><bold>Tīhi pahānehī</bold>ti tadaṅgavikkhambhanasamucchedasaṅkhātehi tīhi pahānehi. Pañcavidhappahānampi idha vattuṃ vaṭṭatiyeva. Pañcavidhañhi pahānaṃ tadaṅgavikkhambhanasamucchedappaṭippassaddhinissaraṇavasena. Tattha yaṃ dīpālokeneva tamassa paṭipakkhabhāvato alobhādīhi lobhādikassa nāmarūpaparicchedādivipassanāñāṇehi tassa tassa anatthassa pahānaṃ, seyyathidaṃ – pariccāgena lobhādimalassa, sīlena pāṇātipātādidussīlyassa, saddhādīhi assaddhiyādikassa, nāmarūpavavatthānena sakkāyadiṭṭhiyā, paccayapariggahena ahetuvisamahetudiṭṭhīnaṃ, tasseva aparabhāgena kaṅkhāvitaraṇena kathaṃkathībhāvassa, kalāpasammasanena ahaṃmamāti gāhassa, maggāmaggavavatthānena amagge maggasaññāya, udayadassanena ucchedadiṭṭhiyā, vayadassanena sassatadiṭṭhiyā, bhayadassanena sabhaye abhayasaññāya, ādīnavadassanena assādasaññāya, nibbidānupassanena abhiratisaññāya, muccitukamyatāñāṇena amuccitukamyatāya, upekkhāñāṇena anupekkhāya, anulomena dhammaṭṭhitiyaṃ nibbāne ca paṭilomabhāvassa, gotrabhunā saṅkhāranimittaggāhassa pahānaṃ, etaṃ <bold>tadaṅgappahānaṃ</bold> nāma.</paragraph>
    <paragraph line="104">Yaṃ pana upacārappanābhedena samādhinā pavattibhāvanivāraṇato ghaṭappahāreneva udakapiṭṭhe sevālassa, tesaṃ tesaṃ nīvaraṇādidhammānaṃ pahānaṃ, etaṃ <bold>vikkhambhanappahānaṃ</bold> nāma. Yaṃ catunnaṃ ariyamaggānaṃ bhāvitattā taṃtaṃmaggavato attano santāne ‘‘diṭṭhigatānaṃ pahānāyā’’tiādinā (dha. sa. 277; vibha. 628) nayena vuttassa samudayapakkhiyassa kilesagahaṇassa accantaṃ appavattibhāvena samucchindanaṃ, etaṃ <bold>samucchedappahānaṃ</bold> nāma. Yaṃ pana phalakkhaṇe paṭippassaddhatthaṃ kilesānaṃ, etaṃ <bold>paṭippassaddhippahānaṃ</bold> nāma. Yaṃ sabbasaṅkhatanissaṭattā pahīnasabbasaṅkhataṃ nibbānaṃ, etaṃ <bold>nissaraṇappahānaṃ</bold> nāma <pageBreak edition="Myanmar" number="2.0260" />. Tassa pañcavidhassapi tathā tathā rāgādikilesānaṃ paṭinissajjanaṭṭhena samatikkamanaṭṭhena vā pahānassa atthāya, pahānasādhanatthanti evamettha attho daṭṭhabbo.</paragraph>
    <paragraph line="105">Tattha saṃvarena kilesānaṃ cittasantāne pavesanivāraṇaṃ pahānena ca pavesanivāraṇameva samugghāto cāti vadanti. Ubhayenapi pana yathārahaṃ ubhayaṃ sampajjatīti daṭṭhabbaṃ. Sīlādidhammā eva hi saṃvaraṇato saṃvaraṃ, pajahanato pahānanti.</paragraph>
    <paragraph line="106"><bold>Anītiha</bold>nti <pageBreak edition="Vipassana Research Institut" number="2.0237" /> ītiyo vuccanti upaddavā diṭṭhadhammikā samparāyikā ca. Ītiyo hantīti ītihaṃ, anu ītihanti <bold>anītihaṃ,</bold> sāsanabrahmacariyaṃ maggabrahmacariyañca. Atha vā ītīhi anatthehi saddhiṃ hananti gacchanti pavattantīti ītihā, taṇhādiupakkilesā. Natthi ettha ītihāti <bold>anītihaṃ</bold>. Ītihā vā yathāvuttenatthena titthiyasamayā, tappaṭipakkhato idaṃ <bold>anītihaṃ</bold>. ‘‘Anitiha’’ntipi pāṭho. Tassattho – ‘‘itihāya’’nti dhammesu anekaṃsaggāhabhāvato vicikicchā itihaṃ nāma, sammāsambuddhappaveditattā yathānusiṭṭhaṃ paṭipajjantānaṃ nikkaṅkhabhāvasādhanato ca natthi ettha itihanti <bold>anitihaṃ,</bold> aparapattiyanti attho. Vuttañhetaṃ ‘‘paccattaṃ veditabbo viññūhī’’ti, ‘‘atakkāvacaro’’ti (dī. ni. 2.67; ma. ni. 1.281; 2.337; saṃ. ni. 1.172; mahāva. 7-8) ca. Gāthābandhasukhatthaṃ pana ‘‘anītiha’’nti dīghaṃ katvā paṭhanti. Pacchimaṃ panettha atthavikappaṃ dassetuṃ <bold>‘‘itihaparivajjita’’</bold>ntiādi vuttaṃ.</paragraph>
    <paragraph line="107">Nibbānasaṅkhātaṃ ogadhaṃ patiṭṭhaṃ pāraṃ gacchatīti nibbānogadhagāmī, vimuttirasattā ekanteneva nibbānasampāpakoti attho, taṃ <bold>nibbānogadhagāminaṃ</bold> brahmacariyaṃ. <bold>Nibbānogadho</bold>ti vā ariyamaggo vuccati tena vinā nibbānāvagāhaṇassa asambhavato tassa ca nibbānaṃ anālambitvā appavattanato, tañcetaṃ ekantasampādanena gacchatīti <bold>nibbānogadhagāmī</bold>. Atha vā <bold>nibbānogadhagāmina</bold>nti nibbānassa antogāminaṃ. Maggabrahmacariyañhi nibbānaṃ ārammaṇaṃ karitvā tassa anto eva pavattatīti. Imameva ca atthavikappaṃ dassetuṃ <bold>‘‘nibbānassa antogāmina’’</bold>ntiādi vuttaṃ. <bold>So</bold>ti yo so samatiṃsa pāramiyo pūretvā sabbakilese bhañjitvā anuttaraṃ sammāsambodhiṃ abhisambuddho, so bhagavā <bold>adesayi</bold> desesi <pageBreak edition="Myanmar" number="2.0261" />. <bold>Mahantehī</bold>ti mahāātumehi uḷārajjhāsayehi. Mahantaṃ nibbānaṃ, mahante vā sīlakkhandhādike esanti gavesantīti <bold>mahesino,</bold> buddhādayo ariyā. Tehi <bold>anuyāto</bold> paṭipanno.</paragraph>
    <paragraph line="108"><bold>Yathā buddhena desita</bold>nti yathā abhiññeyyādibhāvena sammāsambuddhena mayā desitaṃ, evaṃ ye etaṃ maggabrahmacariyaṃ tadatthaṃ sāsanabrahmacariyañca paṭipajjanti. Te diṭṭhadhammikasamparāyikaparamatthehi yathārahaṃ anusāsantassa satthu mayhaṃ sāsanakārino ovādappaṭikarā sakalassa vaṭṭadukkhassa antaṃ pariyantaṃ appavattiṃ karissanti, dukkhassa vā antaṃ nibbānaṃ sacchikarissantīti.</paragraph>
    <centered line="109">Brahmacariyasuttavaṇṇanā niṭṭhitā.</centered>
    <subhead line="110">6. Kuhasuttavaṇṇanā</subhead>
    <paragraph line="111" number="26"> Chaṭṭhe <pageBreak edition="Vipassana Research Institut" number="2.0238" /><bold>kuhakā</bold>ti sāmantajappanādinā kuhanavatthunā kuhakā, asantaguṇasambhāvanicchāya kohaññaṃ katvā paresaṃ viddhaṃsakāti attho. <bold>Thaddhā</bold>ti ‘‘kodhano hoti upāyāsabahulo, appampi vutto samāno abhisajjati kuppati byāpajjati patitthīyatī’’ti (a. ni. 3.25, 27) evaṃ vuttena kodhena ca, ‘‘dubbaco hoti dovacassakaraṇehi dhammehi samannāgato akkhamo appadakkhiṇaggāhī anusāsani’’nti (ma. ni. 1.181; pārā. 426). Evaṃ vuttena dovacassena ca, ‘‘jātimado, gottamado, lābhamado, ārogyamado, yobbanamado, jīvitamado’’ti (vibha. 832) evaṃ vuttajātimadādibhedena mānena ca garukātabbesu garūsupi nipaccakāraṃ akatvā ayosalākaṃ gilitvā ṭhitā viya anonatā hutvā vicaraṇakā. Tenāha <bold>‘‘kodhena cā’’</bold>tiādi.</paragraph>
    <paragraph line="112"><bold>Upalāpakā</bold>ti micchājīvavasena kulasaṅgaṇhakā. <bold>Lapā</bold>ti paccayatthaṃ payuttavācāvasena nippesikatāvasena lapakāti attho. <bold>Siṅga</bold>nti siṅgāraṃ. Tañhi kusalassa vijjhanato suṭṭhu āsevitatāya sīse parikkhittaṃ sunibbattaṃ visāṇaṃ viya thirattā ca siṅgaṃ viyāti siṅgaṃ, nāgarikabhāvasaṅkhātassa kilesasiṅgassetaṃ nāmaṃ. Siṅgārabhāvo <bold>siṅgāratā,</bold> siṅgārakaraṇakaākāro vā. Cāturabhāvo <bold>cāturatā</bold>. Tathā <pageBreak edition="Myanmar" number="2.0262" /><bold>cāturiyaṃ</bold>. Parikkhatabhāvo <bold>parikkhatatā,</bold> parikhaṇitvā ṭhapitasseva daḷhasiṅgārassetaṃ nāmaṃ. Itaraṃ tasseva vevacanaṃ. Evaṃ sabbehi vārehi kilesasiṅgāratāva kathitā.</paragraph>
    <paragraph line="113"><bold>Uggatanaḷā</bold>ti naḷasadisaṃ tucchamānaṃ ukkhipitvā vicaraṇakā. Tenāha <bold>‘‘tucchamānaṃ ukkhipitvā ṭhitā’’</bold>ti. Yasmā te kuhanādiyogato na sammāpaṭipannā, tasmā <bold>‘‘mama santakā na hontī’’</bold>ti vuttaṃ. <bold>Apagatā</bold>ti yadipi te mama sāsane pabbajitā, yathānusiṭṭhaṃ pana appaṭipajjanato apagatā eva imasmā dhammavinayā, ito te suvidūre ṭhitāti dasseti. Vuttañhetaṃ –</paragraph>
    <gatha1 line="114">‘‘Nabhañca dūre pathavī ca dūre,</gatha1>
    <gatha2 line="115">Pāraṃ samuddassa tadāhu dūre;</gatha2>
    <gatha3 line="116">Tato have dūrataraṃ vadanti,</gatha3>
    <gathalast line="117">Satañca dhammo asatañca rājā’’ti. (jā. 2.21.414);</gathalast>
    <paragraph line="118"><bold>Sabbattha</bold><pageBreak edition="Vipassana Research Institut" number="2.0239" /><bold>patthaṭatāya vepullaṃ pāpuṇantī</bold>ti sabbattha patthaṭabhāvena sīlādidhammakkhandhapāripūriyā vepullaṃ pāpuṇanti.</paragraph>
    <centered line="119">Kuhasuttavaṇṇanā niṭṭhitā.</centered>
    <subhead line="120">7. Santuṭṭhisuttavaṇṇanā</subhead>
    <paragraph line="121" number="27"> Sattame <bold>niddosānī</bold>ti avajjarahitāni āgamanasuddhito kāyamaṇḍanādikilesavatthubhāvābhāvato ca. Tattha sulabhatāya pariyesanadukkhassa abhāvo dassito, appatāya pariharaṇadukkhassapi abhāvo dassito, anavajjatāya agarahitabbatāya bhikkhusāruppabhāvo dassito hoti. Appatāya vā parittāsassa avatthutā, sulabhatāya gedhādīnaṃ avatthutā, anavajjatāya ādīnavadassananissaraṇapaññānaṃ atthitā dassitā hoti. Appatāya vā lābhena na somanassaṃ janayanti, alābhena na domanassaṃ janayanti, anavajjatāya vippaṭisāranimittaṃ aññāṇupekkhaṃ na janayanti avippaṭisāravatthubhāvato.</paragraph>
    <paragraph line="122"><bold>Paṃsukūla</bold>nti <pageBreak edition="Myanmar" number="2.0263" /> saṅkārakūṭādīsu yattha katthaci paṃsūnaṃ upari ṭhitattā abbhuggataṭṭhena paṃsukūlaṃ viyāti paṃsukūlaṃ, paṃsu viya kucchitabhāvaṃ ulati gacchatīti paṃsukūlanti evaṃ laddhanāmaṃ rathikādīsu patitanantakāni uccinitvā katacīvaraṃ. <bold>Rukkhamūla</bold>nti vivekānurūpaṃ yaṃ kiñci rukkhasamīpaṃ. <bold>Yaṃ kiñci mutta</bold>nti yaṃ kiñci gomuttaṃ. Keci panettha ‘‘gomuttaparibhāvitaharītakakhaṇḍaṃ <bold>pūtimutta’’</bold>nti vadanti. ‘‘Pūtibhāvena āpaṇādito vissaṭṭhaṃ chaḍḍitaṃ apariggahitaṃ yaṃ kiñci bhesajjaṃ <bold>pūtimutta</bold>nti adhippeta’’nti apare.</paragraph>
    <paragraph line="123"><bold>Yato kho</bold>ti paccatte nissakkavacanaṃ, yaṃ khoti vuttaṃ hoti. <bold>Tena tuṭṭho hotī</bold>ti vuttakiriyaṃ parāmasati. <bold>Tuṭṭho</bold>ti santuṭṭho. <bold>Idamassāha</bold>nti yvāyaṃ catubbidhena yathāvuttena paccayena appena sulabhena santoso, idaṃ imassa bhikkhuno sīlasaṃvarādīsu aññataraṃ ekaṃ sāmaññaṅgaṃ samaṇabhāvakāraṇanti ahaṃ vadāmi. Santuṭṭhassa hi catupārisuddhisīlaṃ paripuṇṇaṃ hoti, samathavipassanā ca bhāvanāpāripūriṃ gacchanti. Atha vā sāmaññaṃ nāma ariyamaggo, tassa saṅkhepato dve aṅgā bāhiraṃ ajjhattikanti. Tattha bāhiraṃ sappurisūpanissayo saddhammassavanañca. Ajjhattikaṃ pana yonisomanasikāro dhammānudhammappaṭipatti ca. Tesu yasmā yathārahaṃ dhammānudhammappaṭipattibhūtā tassa mūlabhūtā cete dhammā, yadidaṃ appicchatā santuṭṭhitā pavivittatā asaṃsaṭṭhatā <pageBreak edition="Vipassana Research Institut" number="2.0240" /> āraddhavīriyatāti evamādayo, tasmā vuttaṃ <bold>‘‘idamassāhaṃ aññataraṃ sāmaññaṅganti vadāmī’’</bold>ti.</paragraph>
    <paragraph line="124"><bold>Senāsanamārabbhā</bold>ti vihārādiṃ mañcapīṭhādiñca senāsanaṃ nissāya. <bold>Cīvaraṃ pānabhojana</bold>nti nivāsanādicīvaraṃ ambapānakādipānaṃ khādanīyabhojanīyādibhuñjitabbavatthuñca ārabbhāti sambandho. <bold>Vighāto</bold>ti vighātabhāvo, cittassa dukkhaṃ na hotīti yojanā. Ayañhettha saṅkhepattho – ‘‘amukasmiṃ nāma āvāse paccayā sulabhā’’ti labhitabbaṭṭhānagamanena vā ‘‘mayhaṃ pāpuṇāti, na tuyha’’nti vivādāpajjanena vā navakammakaraṇādivasena vā senāsanādīni pariyesantānaṃ asantuṭṭhānaṃ icchitālābhādinā yo vighāto cittassa hoti, so tattha santuṭṭhassa na hoti. <bold>Disā nappaṭihaññatī</bold>ti santuṭṭhiyā cātuddisabhāvena disā na paṭihanati. Vuttañhetaṃ ‘‘cātuddiso appaṭigho ca hoti, santussamāno itarītarenā’’ti (su. ni. 42).</paragraph>
    <paragraph line="125"><bold>Samaṇadhammassa</bold><pageBreak edition="Myanmar" number="2.0264" /><bold>anulomā</bold>ti samaṇadhammassa samathavipassanābhāvanāya, ariyamaggasseva vā anucchavikā appicchatādayo. <bold>Tuṭṭhacittassa bhikkhuno</bold>ti tuṭṭhacittena bhikkhunā. <bold>Adhiggahitā hontī</bold>ti paṭipakkhadhamme abhibhavitvā gahitā honti. <bold>Antogatā</bold>ti abbhantaragatā. Na <bold>paribāhirā</bold>ti na bāhirā katā.</paragraph>
    <centered line="126">Santuṭṭhisuttavaṇṇanā niṭṭhitā.</centered>
    <subhead line="127">8. Ariyavaṃsasuttavaṇṇanā</subhead>
    <paragraph line="128" number="28"> Aṭṭhame <bold>vaṃsa</bold>-saddo ‘‘piṭṭhivaṃsaṃ atikkamitvā nisīdatī’’tiādīsu dvinnaṃ gopānasīnaṃ sandhānaṭṭhāne ṭhapetabbadaṇḍake āgato.</paragraph>
    <gatha1 line="129">‘‘Vaṃso visālo ca yathā visatto,</gatha1>
    <gatha2 line="130">Puttesu dāresu ca yā apekkhā;</gatha2>
    <gatha3 line="131">Vaṃsakkaḷīrova asajjamāno,</gatha3>
    <gathalast line="132">Eko care khaggavisāṇakappo’’ti. –</gathalast>
    <unindented line="133">Ādīsu kaṭṭhake. ‘‘Bherisaddo mudiṅgasaddo vaṃsatālasaddo’’tiādīsu tūriyavisese, veṇūtipi vuccati <pageBreak edition="Vipassana Research Institut" number="2.0241" />. ‘‘Bhinnena piṭṭhivaṃsena mato hatthī’’tiādīsu hatthiādīnaṃ piṭṭhivemajjhe padese. ‘‘Kulavaṃsaṃ ṭhapessāmī’’tiādīsu kulanvaye. ‘‘Vaṃsānurakkhako paveṇīpālako’’tiādīsu guṇānupubbiyaṃ guṇānaṃ pabandhappavattiyaṃ. Idha pana catupaccayasantosabhāvanārāmatāsaṅkhātaguṇānaṃ pabandhe daṭṭhabbo. Tassa pana vaṃsassa kulanvayaṃ guṇanvayañca nidassanavasena dassetuṃ <bold>‘‘yathā hī’’</bold>tiādi vuttaṃ. Tattha <bold>khattiyavaṃso</bold>ti khattiyakulavaṃso. Esa nayo sesapadesupi. <bold>Samaṇavaṃso</bold> pana samaṇatanti samaṇapaveṇī. <bold>Mūlagandhādīna</bold>nti <bold>ādi</bold>-saddena yathā sāragandhādīnaṃ saṅgaho, evamettha gorasādīnampi saṅgaho daṭṭhabbo, dutiyena pana <bold>ādi</bold>-sadena kāsikavatthasappimaṇḍādīnaṃ.</unindented>
    <paragraph line="134"><bold>Ariya</bold>-saddo amilakkhesupi manussesu pavattati, yesaṃ nivasanaṭṭhānaṃ ariyaṃ āyatananti vuccati. Yathāha ‘‘yāvatā, ānanda, ariyaṃ āyatana’’nti <pageBreak edition="Myanmar" number="2.0265" /> (dī. ni. 2.152; udā. 76). Lokiyasādhujanesupi ‘‘ye hi vo ariyā parisuddhakāyasamācārā, tesaṃ ahaṃ aññataro’’tiādīsu (ma. ni. 1.35). Idha pana ye ‘‘ārakā kilesehī’’tiādinā laddhanibbacanā paṭividdhaariyasaccā, te eva adhippetāti dassetuṃ <bold>‘‘ke pana te ariyā’’</bold>ti pucchaṃ katvā <bold>‘‘ariyā vuccantī’’</bold>tiādi vuttaṃ. Tattha ye mahāpaṇidhānakappato paṭṭhāya yāvāyaṃ kappo, etthantare uppannā sammāsambuddhā. Te tāva sarūpato dassetvā tadaññepi sammāsambuddhe paccekabuddhe buddhasāvake ca saṅgahetvā anavasesato ariye dassetuṃ <bold>‘‘apicā’’</bold>tiādi vuttaṃ. Tattha yāva sāsanaṃ antaradhāyati, tāva satthā dharati eva nāmāti imameva bhagavantaṃ. Ye cetarahi buddhasāvakā, te ca sandhāya paccuppannaggahaṇaṃ. Tasmiṃ tasmiṃ kāle te te paccuppannāti ce, atītānāgataggahaṇaṃ na kattabbaṃ siyā.</paragraph>
    <paragraph line="135">Idāni yathā bhagavā ‘‘dhammaṃ vo, bhikkhave, desessāmi ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ pakāsessāmi, yadidaṃ cha chakkānī’’ti <bold>chachakkadesanāya</bold> (ma. ni. 3.420) aṭṭhahi padehi vaṇṇaṃ abhāsi. Evaṃ mahāariyavaṃsadesanāya ariyānaṃ vaṃsaṃ ‘‘cattārome, bhikkhave, ariyavaṃsā aggaññā rattaññā vaṃsaññā porāṇā, asaṃkiṇṇā asaṃkiṇṇapubbā na saṃkīyanti na saṃkīyissanti, appaṭikuṭṭhā samaṇehi brāhmaṇehi viññūhī’’ti yehi navahi padehi vaṇṇaṃ abhāsi, tāni tāva ānetvā thomanāvaseneva vaṇṇento <bold>‘‘te kho panete’’</bold>tiādimāha. <bold>Aggāti jānitabbā</bold> sabbavaṃsehi seṭṭhabhāvato seṭṭhabhāvasādhanato ca.</paragraph>
    <paragraph line="136"><bold>Rattaññā cirarattāti jānitabbā</bold> rattaññūhi buddhādīhi tehi ca tathā anuṭṭhitattā. <bold>Vaṃsāti jānitabbā</bold>ti <pageBreak edition="Vipassana Research Institut" number="2.0242" /> buddhādīnaṃ ariyānaṃ vaṃsāti jānitabbā. <bold>Porāṇā</bold>ti purātanā. <bold>Na adhunappattikā</bold>ti na adhunātanā. <bold>Avikiṇṇā</bold>ti na khittā na chaḍḍitā. Tenāha <bold>‘‘anapanītā’’</bold>ti. <bold>Na apanītapubbā</bold>ti na chaḍḍitapubbā, tissannampi sikkhānaṃ paripūraṇūpāyabhāvato na pariccattapubbā. Tato eva idānipi na apanīyanti, anāgatepi na apanīyissantiyeva. Dhammasabhāvassa vijānanena <bold>viññū</bold>. Samitapāpā <bold>samaṇā</bold> ceva <pageBreak edition="Myanmar" number="2.0266" /> bāhitapāpā <bold>brāhmaṇā</bold> ca. <bold>Tehi appaṭikuṭṭhā</bold> appaṭikkhittā. Ye hi na paṭikkositabbā, te aninditabbā. Agarahitabbā apariccajitabbatāya appaṭikkhipitabbā hontīti.</paragraph>
    <paragraph line="137"><bold>Santuṭṭho</bold>ti ettha yathādhippetasantosameva dassentena paccayasantosavasena santuṭṭhoti vuttaṃ, jhānavipassanādivasenapi idha bhikkhuno santuṭṭhatā hotīti. <bold>Itarītarenā</bold>ti itarena itarena. Itarasaddo aniyamavacano dvikkhattuṃ vuccamāno yaṃ-kiñcisaddehi samānattho hotīti vuttaṃ <bold>‘‘yena kenacī’’</bold>ti. Svāyaṃ aniyamavācitāya eva yathā thūlādīnaṃ aññataravacano, evaṃ yathāladdhādīnampi aññataravacanoti. Tattha dutiyapakkhasseva idha icchitabhāvaṃ dassento <bold>‘‘atha kho’’</bold>tiādimāha. Nanu ca yathāladdhādayopi thūlādayo eva? Saccametaṃ, tathāpi atthi viseso. Yo hi yathāladdhesu thūlādīsu santoso, so yathālābhasantosova, na itaro. Na hi so paccayamattasannissayo icchito, atha kho attano kāyabalasāruppabhāvasannissayopi. Thūladukādayo tayopi cīvare labbhanti, majjhimo catupaccayasādhāraṇo, pacchimo pana cīvare senāsane ca labbhatīti daṭṭhabbaṃ. <bold>Ime tayo santose</bold>ti idaṃ sabbasaṅgāhikanayena vuttaṃ. Ye hi parato gilānapaccayaṃ piṇḍapāte eva pakkhipitvā cīvare vīsati, piṇḍapāte pannarasa, senāsane pannarasāti samapaññāsa santosā vuccanti, te sabbepi yathārahaṃ imesu eva tīsu santosesu saṅgahaṃ samosaraṇaṃ gacchantīti.</paragraph>
    <paragraph line="138"><bold>Cīvaraṃ jānitabba</bold>nti ‘‘idaṃ nāma cīvaraṃ kappiya’’nti jātito cīvaraṃ jānitabbaṃ. <bold>Cīvarakhetta</bold>nti cīvarassa uppattikkhettaṃ. <bold>Paṃsukūla</bold>nti paṃsukūlacīvaraṃ, paṃsukūlalakkhaṇappattaṃ cīvaraṃ jānitabbanti attho. <bold>Cīvarasantoso</bold>ti cīvare labbhamāno sabbo santoso jānitabbo. <bold>Cīvarappaṭisaṃyuttāni dhutaṅgāni jānitabbāni,</bold> yāni gopento cīvarasantosena sammadeva santuṭṭho hotīti. Khomakappāsikakoseyyakambalasāṇabhaṅgāni <bold>khomādīni</bold>. Tattha <bold>khomaṃ</bold> nāma khomasuttehi vāyitaṃ khomapaṭṭacīvaraṃ. Tathā sesānipi. <bold>Sāṇa</bold>nti sāṇavākasuttehi katacīvaraṃ. <bold>Bhaṅga</bold>nti pana khomasuttādīni sabbāni, ekaccāni vā missetvā katacīvaraṃ. Bhaṅgampi vākamayamevāti keci. <bold>Chā</bold>ti gaṇanaparicchedo. Yadi evaṃ ito aññā <pageBreak edition="Myanmar" number="2.0267" /> vatthajāti natthīti? No natthi. Sā pana <pageBreak edition="Vipassana Research Institut" number="2.0243" /> etesaṃ anulomāti dassetuṃ <bold>‘‘dukūlādīnī’’</bold>tiādi vuttaṃ. <bold>Ādi</bold>-saddena pattuṇṇaṃ, somārapaṭṭaṃ, cīnapaṭṭaṃ, iddhijaṃ, devadinnanti tesaṃ saṅgaho. Tattha dukūlaṃ sāṇassa anulomaṃ vākamayattā. Pattuṇṇadese sañjātavatthaṃ <bold>pattuṇṇaṃ</bold>. ‘‘Koseyyaviseso’’ti hi abhidhānakose vuttaṃ. Somāradese cīnadese ca jātavatthāni <bold>somāracīnapaṭṭāni</bold>. Pattuṇṇādīni tīṇi koseyyassa anulomāni pāṇakehi katasuttamayattā. <bold>Iddhijaṃ</bold> ehibhikkhūnaṃ puññiddhiyā nibbattacīvaraṃ, taṃ khomādīnaṃ aññataraṃ hotīti tesaṃ eva anulomaṃ. Devatāhi dinnacīvaraṃ <bold>devadinnaṃ,</bold> taṃ kapparukkhe nibbattaṃ jāliniyā devakaññāya anuruddhattherassa dinnavatthasadisaṃ, tampi khomādīnaṃyeva anulomaṃ hoti tesu aññatarabhāvato.</paragraph>
    <paragraph line="139"><bold>Imānī</bold>ti antogadhāvadhāraṇavacanaṃ, imāni evāti attho. Buddhādīnaṃ paribhogayoggatāya <bold>kappiyacīvarāni</bold>. Idāni avadhāraṇena nivattitāni ekadesena dassetuṃ <bold>‘‘kusacīra’’</bold>ntiādi vuttaṃ. Tattha kusatiṇehi aññehi vā tādisehi tiṇehi katacīvaraṃ <bold>kusacīraṃ</bold>. Akkavākādīhi vākehi katacīvaraṃ <bold>vākacīraṃ</bold>. Catukkoṇehi tikoṇehi vā phalakehi katacīvaraṃ <bold>phalakacīraṃ</bold>. Manussānaṃ kesehi katakambalaṃ <bold>kesakambalaṃ</bold>. Cāmarivālaassavālādīhi kataṃ <bold>vālakambalaṃ</bold>. Makacitantūhi vāyito <bold>potthako. Camma</bold>nti migacammādi yaṃ kiñci cammaṃ. Ulūkapakkhehi ganthitvā katacīvaraṃ <bold>ulūkapakkhaṃ</bold>. Bhujapattatacādimayaṃ <bold>rukkhadussaṃ</bold>. Tirīṭakanti attho. Sukhumatarāhi latāhi latāvākehi vā vāyitaṃ <bold>latādussaṃ</bold>. Erakavākehi kataṃ <bold>erakadussaṃ</bold>. Tathā <bold>kadalidussaṃ</bold>. Sukhumehi veḷuvilīvehi kataṃ <bold>veḷudussaṃ. Ādi</bold>-saddena vakkalādīnaṃ saṅgaho. <bold>Akappiyacīvarāni</bold> titthiyaddhajabhāvato.</paragraph>
    <paragraph line="140"><bold>Aṭṭhannaṃ mātikānaṃ vasenā</bold>ti ‘‘sīmāya deti, katikāya detī’’tiādinā (mahāva. 379) āgatānaṃ aṭṭhannaṃ cīvaruppattimātikānaṃ vasena. Cīvarānaṃ paṭilābhakkhettadassanatthañhi bhagavatā ‘‘aṭṭhimā, bhikkhave, mātikā’’tiādinā mātikā ṭhapitā. <bold>Mātikā</bold>ti hi mātaro cīvaruppattijanikāti.</paragraph>
    <paragraph line="141"><bold>Sosānika</bold>nti <pageBreak edition="Myanmar" number="2.0268" /> susāne patitaṃ. <bold>Pāpaṇika</bold>nti āpaṇadvāre patitaṃ. <bold>Rathiya</bold>nti puññatthikehi vātapānantarena rathikāya chaḍḍitacoḷakaṃ. <bold>Saṅkārakūṭaka</bold>nti saṅkāraṭṭhāne chaḍḍitacoḷakaṃ. <bold>Sināna</bold>nti nahānacoḷakaṃ, yaṃ bhūtavejjehi sasīsaṃ nahāyitvā kālakaṇṇicoḷanti chaḍḍetvā gacchanti. <bold>Tittha</bold>nti titthacoḷaṃ, sinānatitthe chaḍḍitapilotikā. <bold>Aggidaḍḍha</bold>nti agginā daḍḍhappadesaṃ. Tañhi manussā chaḍḍenti. <bold>Gokhāyitādīni</bold> pākaṭāneva. Tānipi hi manussā chaḍḍenti. <bold>Dhajaṃ ussāpetvā</bold>ti <pageBreak edition="Vipassana Research Institut" number="2.0244" /> nāvaṃ ārohantehi vā yuddhaṃ pavisantehi vā dhajayaṭṭhiṃ ussāpetvā, tattha baddhaṃ vātena <bold>ānītaṃ</bold> tehi chaḍḍitanti adhippāyo.</paragraph>
    <paragraph line="142"><bold>Sādakabhikkhunā</bold>ti gahapaticīvarassa sādiyanabhikkhunā. <bold>Ekamāsamatta</bold>nti cīvaramāsasaññitaṃ ekamāsamattaṃ <bold>vitakketuṃ vaṭṭati,</bold> na tato paranti adhippāyo. Sabbassapi hi taṇhāniggahatthā sāsane paṭipattīti. <bold>Paṃsukūliko addhamāseneva karoti</bold> aparappaṭibaddhattā paṭilābhassa, itarassa pana parappaṭibaddhattā māsamattaṃ anuññātaṃ. <bold>Idaṃ māsaḍḍhamāsamattaṃ…pe… vitakkasantoso</bold> vitakkentassa parimitakālikattā. Mahātheraṃ tattha attano sahāyaṃ icchantopi garugāravena <bold>‘‘gāmadvāraṃ, bhante, gamissāmi’’</bold>iccevāha. Theropi tassa ajjhāsayaṃ ñatvā <bold>‘‘ahampāvuso, gamissāmī’’</bold>ti āha. ‘‘Imassa bhikkhuno vitakkassa avasaro mā hotū’’ti <bold>pañhaṃ pucchamāno gāmaṃ pāvisi. Uccārapalibuddho</bold>ti uccārena pīḷito. Tadā bhagavato dukkarakiriyānussaraṇamukhena tathāgate uppannassa pītisomanassavegassa balavabhāvena kilesānaṃ vikkhambhitattā <bold>tasmiṃyeva…pe… tīṇi phalāni patto</bold>.</paragraph>
    <paragraph line="143"><bold>Kattha labhissāmī</bold>ti cintanāpi lābhāsāpubbikāti tathā <bold>‘‘acintetvā’’</bold>ti vuttaṃ. ‘‘Sundaraṃ labhissāmi, manāpaṃ labhissāmī’’tievamādicintanāya kā nāma kathā, kathaṃ pana gantabbanti āha <bold>‘‘kammaṭṭhānasīseneva gamana’’</bold>nti. Tena cīvaraṃ paṭicca kiñcipi na cintetabbamevāti dasseti. Apesalo appatirūpāyapi pariyesanāya paccayo bhaveyyāti <bold>‘‘pesalaṃ bhikkhuṃ gahetvā’’</bold>ti vuttaṃ. <bold>Āhariyamāna</bold>nti susānādīsu patitaṃ vatthaṃ ‘‘ime bhikkhū paṃsukūlapariyesanaṃ carantī’’ti ñatvā kenaci purisena tato ānīyamānaṃ. <bold>Evaṃ laddhaṃ gaṇhantassapī</bold>ti evaṃ paṭilābhasantosaṃ akopetvā laddhaṃ gaṇhantassapi. <bold>Attano</bold><bold>pahonakamattenevā</bold>ti <pageBreak edition="Myanmar" number="2.0269" /> yathāladdhānaṃ paṃsukūlānaṃ ekapaṭṭadupaṭṭānaṃ atthāya attano pahonakappamāṇeneva. Avadhāraṇena upari paccāsaṃ nivatteti. Gāme bhikkhāya āhiṇḍantena sapadānacārinā viya dvārappaṭipāṭiyā caraṇaṃ <bold>loluppavivajjanaṃ</bold> nāma loluppassa dūrasamussāritattā.</paragraph>
    <paragraph line="144"><bold>Yāpetu</bold>nti attabhāvaṃ pavattetuṃ. <bold>Dhovanupagenā</bold>ti dhovanayoggena. <bold>Paṇṇānī</bold>ti ambajambādipaṇṇāni. <bold>Akopetvā</bold>ti santosaṃ akopetvā. <bold>Pahonakanīhārenevā</bold>ti antaravāsakādīsu yaṃ kātukāmo, tassa pahonakaniyāmeneva yathāladdhaṃ thūlasukhumādiṃ gahetvā karaṇaṃ. <bold>Timaṇḍalappaṭicchādanamattassevā</bold>ti nivāsanaṃ ce nābhimaṇḍalaṃ, jāṇumaṇḍalaṃ, itarañce galavāṭamaṇḍalaṃ <pageBreak edition="Vipassana Research Institut" number="2.0245" />, jāṇumaṇḍalanti timaṇḍalappaṭicchādanamattasseva karaṇaṃ. Taṃ pana atthato tiṇṇaṃ cīvarānaṃ heṭṭhimantena vuttaparimāṇaṃyeva hoti. <bold>Avicāretvā</bold> na vicāretvā.</paragraph>
    <paragraph line="145"><bold>Kusibandhanakāle</bold>ti maṇḍalāni yojetvā sibbanakāle. <bold>Satta vāre</bold>ti satta sibbanavāre. Kappabinduapadesena kassaci vikārassa akaraṇaṃ <bold>kappasantoso</bold>.</paragraph>
    <paragraph line="146">Sītappaṭighātanādi atthāpattito sijjhatīti mukhyameva cīvaraparibhoge payojanaṃ dassetuṃ <bold>‘‘hirikopīnappaṭicchādanamattavasenā’’</bold>ti vuttaṃ. Tenāha bhagavā ‘‘yāvadeva hirikopīnappaṭicchādanattha’’nti (ma. ni. 1.23; a. ni. 6.58; mahāni. 206). <bold>Vaṭṭati,</bold> na tāvatā santoso kuppati sambhārānaṃ dakkhiṇeyyānaṃ alābhato. <bold>Sāraṇīyadhamme ṭhatvā</bold>ti sīlavantehi bhikkhūhi sādhāraṇabhogibhāve ṭhatvā. <bold>Itī</bold>tiādinā paṭhamasseva ariyavaṃsassa paṃsukūlikaṅgatecīvarikaṅgānaṃ tesañcassa paccayataṃ dassento ‘‘iti ime dhammā aññamaññassa samuṭṭhāpakā upatthambhakā cā’’ti dīpeti. Esa nayo ito paresu.</paragraph>
    <paragraph line="147"><bold>Santuṭṭho hoti vaṇṇavādī</bold>ti ettha catukkoṭikaṃ sambhavati. Tattha catutthoyeva pakkho vaṇṇitathomitoti tathā desanā katā. <bold>Eko santuṭṭho hoti, santosassa vaṇṇaṃ na katheti</bold> seyyathāpi thero nāḷako. <bold>Eko na santuṭṭho hoti, santosassa vaṇṇaṃ katheti</bold> seyyathāpi upanando sakyaputto. <bold>Eko neva santuṭṭho hoti, na santosassa vaṇṇaṃ katheti</bold> seyyathāpi thero lāḷudāyi <pageBreak edition="Myanmar" number="2.0270" />. <bold>Eko santuṭṭho ceva hoti, santosassa ca vaṇṇaṃ katheti</bold> seyyathāpi thero mahākassapo.</paragraph>
    <paragraph line="148"><bold>Anesana</bold>nti ayuttaṃ esanaṃ. Tenāha <bold>‘‘appatirūpa’’</bold>nti, sāsane ṭhitānaṃ appatirūpaṃ ayoggaṃ. <bold>Kohaññaṃ karonto</bold>ti cīvaruppādananimittaṃ paresaṃ kuhanaṃ vimhāpanaṃ karonto. <bold>Uttasatī</bold>ti taṇhāsantāsena uparūpari tasati. <bold>Paritassatī</bold>ti parito tassati. Yathā sabbe kāyavacippayogā tadatthā eva jāyanti, evaṃ sabbabhāgehi tasati. Gadhitaṃ vuccati giddho, so cettha abhijjhālakkhaṇo adhippeto. Gadhitaṃ etassa natthīti <bold>agadhito</bold>ti āha <bold>‘‘vigatalobhagiddho’’</bold>ti. <bold>Muccha</bold>nti taṇhāvasena muyhanaṃ. Tassa samussayassa adhigataṃ <bold>anāpanno</bold> anupagato. <bold>Anotthato</bold> anajjhotthato. <bold>Apariyonaddho</bold>ti taṇhacchadanena acchādito. <bold>Ādīnavaṃ passamāno</bold>ti diṭṭhadhammikaṃ samparāyikañca dosaṃ passanto. Gadhitaparibhogato nissarati etenāti nissaraṇaṃ <pageBreak edition="Vipassana Research Institut" number="2.0246" />, idamaṭṭhikatā. Taṃ pajānātīti <bold>nissaraṇapañño</bold>. Tenāha <bold>‘‘yāvadeva…pe… jānanto’’</bold>ti.</paragraph>
    <paragraph line="149"><bold>Nevattānukkaṃsetī</bold>ti attānaṃ neva ukkaṃseti na ukkhipati na ukkaṭṭhato dahati. <bold>Aha</bold>ntiādi ukkaṃsanākāradassanaṃ. <bold>Na vambheti</bold> na hīḷeti na nihīnato dahati. <bold>Tasmiṃ cīvarasantose</bold>ti tasmiṃ yathāvutte vīsatividhe cīvarasantose. Kāmañcettha vuttappakārasantosaggahaṇeneva cīvarahetu anesanāpajjanādipi gahitameva tasmiṃ sati tassa bhāvato, asati ca abhāvato. Vaṇṇavāditāattukkaṃsanaparavambhanāni pana gahitāni na hontīti <bold>‘‘vaṇṇavādādīsu vā’’</bold>ti vikappo vutto. Ettha ca <bold>dakkho</bold>tiādi yesaṃ dhammānaṃ vasenassa yathāvuttasantosādī ijjhanti, taṃdassanaṃ. Tattha <bold>dakkho</bold>ti iminā tesaṃ samuṭṭhāpanapaññaṃ dasseti. <bold>Analaso</bold>ti iminā paggaṇhanavīriyaṃ, <bold>sampajāno</bold>ti iminā pārihāriyapaññaṃ, <bold>paṭissato</bold>ti iminā tattha asammosavuttiṃ dasseti.</paragraph>
    <paragraph line="150"><bold>Piṇḍapāto jānitabbo</bold>ti pabhedato piṇḍapāto jānitabbo. <bold>Piṇḍapātakkhetta</bold>nti piṇḍapātassa uppattiṭṭhānaṃ. <bold>Piṇḍapātasantoso jānitabbo</bold>ti <pageBreak edition="Myanmar" number="2.0271" /> piṇḍapātasantosappabhedo jānitabbo. Idha bhesajjampi piṇḍapātagatikameva. Āharitabbato hi sappiādīnampi gahaṇaṃ kataṃ.</paragraph>
    <paragraph line="151"><bold>Piṇḍapātakkhettaṃ</bold> piṇḍapātassa uppattiṭṭhānaṃ khettaṃ viya khettaṃ. Uppajjati ettha, etenāti ca <bold>uppattiṭṭhānaṃ</bold>. Saṅghato vā hi bhikkhuno piṇḍapāto uppajjati uddissavasena vā. Tattha sakalassa saṅghassa dātabbabhattaṃ <bold>saṅghabhattaṃ</bold>. Katipaye bhikkhū uddisitvā uddesena dātabbabhattaṃ <bold>uddesabhattaṃ</bold>. Nimantetvā dātabbabhattaṃ <bold>nimantanaṃ</bold>. Salākāya dātabbabhattaṃ <bold>salākabhattaṃ</bold>. Ekasmiṃ pakkhe ekadivasaṃ dātabbabhattaṃ <bold>pakkhikaṃ</bold>. Uposathe uposathe dātabbabhattaṃ <bold>uposathikaṃ</bold>. Pāṭipadadivase dātabbabhattaṃ <bold>pāṭipadikaṃ</bold>. Āgantukānaṃ dātabbabhattaṃ <bold>āgantukabhattaṃ</bold>. Dhuragehe eva ṭhapetvā dātabbabhattaṃ <bold>dhurabhattaṃ</bold>. Kuṭiṃ uddissa dātabbabhattaṃ <bold>kuṭibhattaṃ</bold>. Gāmavāsiādīhi vārena dātabbabhattaṃ <bold>vārabhattaṃ</bold>. Vihāraṃ uddissa dātabbabhattaṃ <bold>vihārabhattaṃ</bold>. Sesāni pākaṭāneva.</paragraph>
    <paragraph line="152"><bold>Vitakketi</bold> ‘‘kattha nu kho ahaṃ ajja piṇḍāya carissāmī’’ti. <bold>‘‘Sve kattha piṇḍāya carissāmā’’</bold>ti therena vutte <bold>‘‘asukagāme, bhante’’</bold>ti kāmametaṃ paṭivacanadānaṃ, yena pana cittena cintetvā taṃ vuttaṃ, taṃ sandhāyāha <bold>‘‘ettakaṃ cintetvā’’</bold>ti. <bold>Tato paṭṭhāyā</bold>ti vitakkamāḷake ṭhatvā <pageBreak edition="Vipassana Research Institut" number="2.0247" /> vitakkitakālato paṭṭhāya. <bold>Tato paraṃ vitakkento ariyavaṃsā cuto hotī</bold>ti idaṃ tiṇṇampi ariyavaṃsikānaṃ vasena gahetabbaṃ, na ekacārikasseva. Sabbopi hi ariyavaṃsiko ekavārameva vitakketuṃ labhati, na tato paraṃ. <bold>Paribāhiro</bold>ti ariyavaṃsikabhāvato bahibhūto. Svāyaṃ vitakkasantoso kammaṭṭhānamanasikārena na kuppati visujjhati ca. Ito paresupi eseva nayo. Tenevāha <bold>‘‘kammaṭṭhānasīsena gantabba’’</bold>nti. <bold>Gahetabbamevā</bold>ti aṭṭhānappayutto <bold>eva</bold>-saddo. Yāpanamattameva gahetabbanti yojetabbaṃ.</paragraph>
    <paragraph line="153"><bold>Etthā</bold>ti etasmiṃ piṇḍapātappaṭiggahaṇe. <bold>Appa</bold>nti attano yāpanappamāṇatopi appaṃ gahetabbaṃ dāyakassa cittārādhanatthaṃ. <bold>Pamāṇenevā</bold>ti attano pamāṇeneva appaṃ gahetabbaṃ. <bold>Pamāṇena gahetabba</bold>nti ettha kāraṇaṃ dassetuṃ <bold>‘‘paṭiggahaṇasmiñhī’’</bold>tiādi vuttaṃ. <bold>Makkhetī</bold>ti viddhaṃseti apaneti. <bold>Vinipāteti</bold> vināseti aṭṭhānaviniyogena. <bold>Sāsana</bold>nti satthusāsanaṃ anusiṭṭhiṃ <bold>na karoti</bold> na paṭipajjati. Sapadānacārinā viya <pageBreak edition="Myanmar" number="2.0272" /> dvārapaṭipāṭiyā caraṇaṃ <bold>loluppavivajjanasantoso</bold>ti āha <bold>‘‘dvārapaṭipāṭiyā gantabba’’</bold>nti.</paragraph>
    <paragraph line="154"><bold>Harāpetvā</bold>ti adhikaṃ apanetvā. Āhāragedhato nissarati etenāti <bold>nissaraṇaṃ</bold>. Jighacchāya paṭivinodanatthaṃ katā, kāyassa ṭhitiādipayojanaṃ pana atthāpattito āgatamevāti āha <bold>‘‘jighacchāya…pe… santoso nāmā’’</bold>ti. <bold>Nidahitvā na paribhuñjitabbaṃ</bold> tadahupīti adhippāyo. Itarattha pana sikkhāpadeneva vāritaṃ. <bold>Sāraṇīyadhamme ṭhitenā</bold>ti sīlavantehi bhikkhūhi sādhāraṇabhogibhāve ṭhitena.</paragraph>
    <paragraph line="155"><bold>Senāsanenā</bold>ti sayanena āsanena ca. Yattha yattha hi mañcādike vihārādike ca seti, taṃ senaṃ. Yattha yattha pīṭhādike āsati, taṃ āsanaṃ. Tadubhayaṃ ekato katvā <bold>‘‘senāsana’’</bold>nti vuttaṃ. Tenāha <bold>‘‘mañco’’</bold>tiādi. Tattha <bold>mañco</bold> masārakādi. Tathā <bold>pīṭhaṃ</bold>. Mañcabhisi, pīṭhabhisīti duvidho <bold>bhisi. Vihāro</bold> pākāraparicchinno sakalo āvāso, ‘‘dīghamukhapāsādo’’ti keci. <bold>Aḍḍhayogo</bold> dīghapāsādo, ‘‘ekapassacchādanakasenāsana’’nti keci. <bold>Pāsādo</bold>ti caturassapāsādo, ‘‘āyatacaturassapāsādo’’ti keci. <bold>Hammiya</bold>nti muṇḍacchadanapāsādo. <bold>Guhā</bold>ti kevalā pabbataguhā. <bold>Leṇaṃ</bold> dvārabandhaṃ. <bold>Aṭṭo</bold> bahalabhittikagehaṃ, yassa gopānasiyo aggahetvā iṭṭhakāhi eva chadanaṃ hoti, ‘‘aṭṭalākārena karīyatī’’tipi vadanti. <bold>Māḷo</bold> ekakūṭasaṅgahito anekakoṇo paṭissayaviseso, ‘‘vaṭṭākārena katasenāsana’’nti keci.</paragraph>
    <paragraph line="156"><bold>Piṇḍapāte</bold><pageBreak edition="Vipassana Research Institut" number="2.0248" /><bold>vuttanayenevā</bold>ti ‘‘sādako bhikkhu ‘ahaṃ kattha vasissāmī’ti vitakketī’’tiādinā yathārahaṃ piṇḍapāte vuttanayeneva veditabbā. ‘‘Tato paraṃ vitakkento ariyavaṃsā cuto hoti paribāhiro, senāsanaṃ kuhiṃ labhissāmīti acintetvā kammaṭṭhānasīseneva gantabba’’nti ca evamādi sabbaṃ purimanayeneva.</paragraph>
    <paragraph line="157">Kasmā panettha paccayasantosaṃ dassentena bhagavatā gilānapaccayasantoso na gahitoti? Na kho panetaṃ evaṃ daṭṭhabbanti dassento <bold>‘‘gilānapaccayo pana piṇḍapāte eva paviṭṭho’’</bold>ti āha, āharitabbatāsāmaññenāti adhippāyo. Yadi evaṃ tatthāpi piṇḍapāte viya vitakkasantosādayopi <pageBreak edition="Myanmar" number="2.0273" /> pannarasa santosā icchitabbāti? Noti dassento āha <bold>‘‘tatthā’’</bold>tiādi. Nanu cettha dvādaseva dhutaṅgāni viniyogaṃ gatāni, ekaṃ pana nesajjikaṅgaṃ na katthaci viniyuttanti āha <bold>‘‘nesajjikaṅgaṃ bhāvanārāmaariyavaṃsaṃ bhajatī’’</bold>ti. Ayañca attho aṭṭhakathāruḷho evāti dassento <bold>‘‘vuttampi ceta’’</bold>ntiādimāha.</paragraph>
    <paragraph line="158"><bold>Pathaviṃ pattharamāno viyā</bold>tiādi ariyavaṃsadesanāya sudukkarabhāvadassanaṃ mahāvisayattā tassā desanāya. Yasmā nayasahassapaṭimaṇḍitaṃ hoti, ariyamaggādhigamāya vitthārato pavattiyamānā desanā <bold>cittuppādakaṇḍe</bold> ayañca bhāvanārāmaariyavaṃsakathā ariyamaggādhigamāya vitthārato pavattiyamānā eva hotīti vuttaṃ <bold>‘‘sahassanayapaṭimaṇḍitaṃ…pe… desanaṃ ārabhī’’</bold>ti.</paragraph>
    <paragraph line="159">Paṭipakkhavidhamanato abhimukhabhāvena ramaṇaṃ āramaṇaṃ <bold>ārāmo</bold>ti āha <bold>‘‘abhiratīti attho’’</bold>ti. Byadhikaraṇānampi padānaṃ vasena bhavati bāhiratthasamāso yathā ‘‘urasilomo kaṇṭhekāḷo’’ti āha <bold>‘‘bhāvanāya ārāmo assāti bhāvanārāmo’’</bold>ti. Abhiramitabbaṭṭhena vā ārāmo, bhāvanā ārāmo assāti <bold>bhāvanārāmo</bold>ti evampettha samāsayojanā veditabbā. <bold>Bhāvento ramatī</bold>ti etena bhāvanārāmasaddānaṃ kattusādhanataṃ kammadhārayasamāsatañca dasseti. <bold>‘‘Pajahanto ramatī’’</bold>ti vuttattā <bold>pahānārāmo</bold>ti etthāpi eseva nayo.</paragraph>
    <paragraph line="160">Kāmaṃ ‘‘nesajjikaṅgaṃ bhāvanārāmaariyavaṃsaṃ bhajatī’’ti vuttaṃ bhāvanānuyogassa anucchavikattā, nesajjikaṅgavasena pana nesajjikassa bhikkhuno ekaccāhi āpattīhi anāpattibhāvoti tampi saṅgaṇhanto <bold>‘‘terasannaṃ dhutaṅgāna’’</bold>nti vatvā vinayaṃ patvā garuke ṭhātabbanti icchitattā sallekhassa apariccajanavasena paṭipatti nāma vinaye ṭhitassevāti āha <pageBreak edition="Vipassana Research Institut" number="2.0249" /><bold>‘‘terasannaṃ…pe… kathitaṃ hotī’’</bold>ti. Kāmaṃ suttābhidhammapiṭakesupi tattha tattha sīlakathā āhaṭāyeva, yehi pana guṇehi sīlassa vodānaṃ hoti, tesu kathitesu yathā sīlakathābāhullaṃ vinayapiṭakaṃ kathitaṃ hoti, evaṃ bhāvanākathābāhullaṃ suttapiṭakaṃ abhidhammapiṭakañca catutthena ariyavaṃsena kathitena kathitameva hotīti vuttaṃ <bold>‘‘bhāvanārāmena avasesaṃ piṭakadvayaṃ kathita’’</bold>nti. ‘‘So nekkhammaṃ bhāvento <pageBreak edition="Myanmar" number="2.0274" /> ramatī’’ti nekkhammapadaṃ ādiṃ katvā tattha desanāya pavattattā sabbesampi vā samathavipassanāmaggadhammānaṃ yathāsakaṃ paṭipakkhato nikkhamanena nekkhammasaññitānaṃ tattha āgatattā so pāṭho nekkhammapāḷīti vuccatīti āha <bold>‘‘nekkhamapāḷiyā kathetabbo’’</bold>ti. Tenāha <bold>aṭṭhakathāyaṃ</bold> ‘‘sabbepi kusalā dhamā, nekkhammanti pavuccare’’ti. <bold>Dasuttarasuttantapariyāyenā</bold>ti dasuttarasuttantadhammena (dī. ni. 3.350 ādayo) dasuttarasuttante āgatanayenāti vā attho. Sesapadadvayepi eseva nayo.</paragraph>
    <paragraph line="161"><bold>So</bold>ti jāgariyaṃ anuyutto bhikkhu. <bold>Nekkhamma</bold>nti kāmehi nikkhantabhāvato nekkhammasaññitaṃ paṭhamajjhānūpacāraṃ, so ‘‘abhijjhaṃ loke pahāyā’’tiādinā (vibha. 508) āgato. Paṭhamajjhānassa pubbabhāgabhāvanā hi idhādhippetā, tasmā ‘‘abyāpāda’’ntiādīsupi evameva attho veditabbo. Saupāyānañhi aṭṭhannaṃ samāpattīnaṃ aṭṭhārasannaṃ mahāvipassanānaṃ catunnaṃ ariyamaggānañca vasenettha desanā pavattāti. Tattha <bold>abyāpāda</bold>nti mettā. <bold>Ālokasañña</bold>nti vibhūtaṃ katvā manasikaraṇena upaṭṭhitaālokasañjānanaṃ. <bold>Avikkhepa</bold>nti samādhiṃ. <bold>Dhammavavatthāna</bold>nti kusalādidhammānaṃ yāthāvanicchayaṃ, ‘‘sapaccayanāmavavatthāna’’ntipi vadanti. Evaṃ kāmacchandādinīvaraṇappahānena ‘‘abhijjhaṃ loke pahāyā’’tiādinā vuttassa paṭhamajjhānassa pubbabhāgapaṭipadāya bhāvanārāmataṃ pahānārāmatañca dassetvā idāni saha upāyena aṭṭhasamāpattīhi aṭṭhārasahi ca mahāvipassanāhi taṃ dassetuṃ <bold>‘‘ñāṇa’’</bold>ntiādimāha. Nāmarūpapariggahaṇakaṅkhāvitaraṇānañhi vibandhabhūtassa mohassa dūrīkaraṇena ñātapariññāya ṭhitassa aniccasaññādayo sijjhanti. Tathā jhānasamāpattīsu anabhiratinimittena pāmojjena tattha anabhiratiyā vinoditāya jhānādīnaṃ samadhigamoti samāpattivipassanaṃ arativinodanaavijjāpadālanaupāyo. Uppaṭipāṭiniddeso pana nīvaraṇasabhāvāya avijjāya heṭṭhānīvaraṇesu saṅgahadassanatthanti daṭṭhabbaṃ. Kiñcāpi paṭhamajjhānūpacāreyeva dukkhaṃ, catutthajjhānūpacāreyeva sukhaṃ pahīyati, atisayappahānaṃ pana sandhāyāha <bold>‘‘catutthajjhānaṃ sukhadukkhe’’</bold>ti.</paragraph>
    <paragraph line="162">Aniccassa <pageBreak edition="Myanmar" number="2.0275" />, aniccanti ca anupassanā <bold>aniccānupassanā,</bold> tebhūmakadhammānaṃ aniccataṃ gahetvā <pageBreak edition="Vipassana Research Institut" number="2.0250" /> pavattāya anupassanāyetaṃ nāmaṃ. <bold>Niccasañña</bold>nti saṅkhatadhammesu niccā sassatāti pavattaṃ micchāsaññaṃ. Saññāsīsena diṭṭhicittānampi gahaṇaṃ daṭṭhabbaṃ. Esa nayo ito paresupi. <bold>Nibbidānupassana</bold>nti saṅkhāresu nibbindanākārena pavattaṃ anupassanaṃ. <bold>Nandi</bold>nti sappītikataṇhaṃ. <bold>Virāgānupassana</bold>nti virajjanākārena pavattaṃ anupassanaṃ. <bold>Nirodhānupassana</bold>nti saṅkhārānaṃ nirodhassa anupassanaṃ. ‘‘Te saṅkhārā nirujjhantiyeva, āyatiṃ samudayavasena na uppajjantī’’ti evaṃ vā anupassanā <bold>nirodhānupassanā</bold>. Tenevāha ‘‘nirodhānupassanāya nirodheti no samudetī’’ti. Muccitukāmatā hi ayaṃ balappattāti. Paṭinissajjanākārena pavattā anupassanā <bold>paṭinissaggānupassanā</bold>. Paṭisaṅkhā santiṭṭhanā hi ayaṃ. <bold>Ādāna</bold>nti niccādivasena gahaṇaṃ. Santatisamūhakiccārammaṇānaṃ vasena ekattaggahaṇaṃ <bold>ghanasaññā. Āyūhanaṃ</bold> abhisaṅkharaṇaṃ. Avatthāvisesāpatti <bold>vipariṇāmo. Dhuvasañña</bold>nti thirabhāvaggahaṇaṃ.</paragraph>
    <paragraph line="163"><bold>Nimitta</bold>nti samūhaghanavasena, sakiccaparicchedatāya ca saṅkhārānaṃ saviggahataṃ. <bold>Paṇidhi</bold>nti rāgādipaṇidhiṃ. Sā panatthato taṇhāvasena saṅkhāresu ninnatā. <bold>Abhinivesa</bold>nti attānudiṭṭhi. Aniccadukkhādivasena sabbadhammatīraṇaṃ <bold>adhipaññādhammavipassanā. Sārādānābhinivesa</bold>nti asāre sāranti gahaṇavipallāsaṃ. ‘‘Issarakuttādivasena loko samuppanno’’ti abhiniveso <bold>sammohābhiniveso</bold>. Keci pana ‘‘ahosiṃ nu kho ahamatītamaddhānantiādinā (ma. ni. 1.18; saṃ. ni. 2.20) pavattasaṃsayāpatti sammohābhiniveso’’ti vadanti. Saṅkhāresu tāṇaleṇabhāvaggahaṇaṃ <bold>ālayābhiniveso</bold>. ‘‘Ālayaratā ālayasammuditā’’ti (dī. ni. 2.64, 67; ma. ni. 1.281; 2.337; saṃ. ni. 1.172; mahāva. 7, 8) ca vacanato ālayo taṇhā, sāyeva cakkhādīsu rūpādīsu ca abhinivesavasena pavattiyā ālayābhinivesoti keci. Evaṃ ṭhitā te saṅkhārā paṭinissajjīyantīti pavattaṃ ñāṇaṃ <bold>paṭisaṅkhānupassanā</bold>. Vaṭṭato vigatattā vivaṭṭaṃ nibbānaṃ, tattha ārammaṇasaṅkhātena anupassanena pavattiyā <bold>vivaṭṭānupassanā</bold> gotrabhu. <bold>Saṃyogābhinivesa</bold>nti saṃyujjanavasena saṅkhāresu nivesanaṃ. <bold>Diṭṭhekaṭṭhe</bold>ti diṭṭhiyā sahajātekaṭṭhe pahānekaṭṭhe ca. <bold>Oḷārike</bold>ti uparimaggavajjhe kilese <pageBreak edition="Myanmar" number="2.0276" /> apekkhitvā vuttaṃ, aññathā dassanappahātabbāpi dutiyamaggavajjhehipi oḷārikāti. <bold>Aṇusahagate</bold>ti aṇubhūte. Idaṃ heṭṭhimamaggavajjhe apekkhitvā vuttaṃ. <bold>Sabbakilese</bold>ti avasiṭṭhasabbakilese. Na hi paṭhamādimaggehipi pahīnā kilesā puna pahīyantīti.</paragraph>
    <paragraph line="164"><bold>Eva</bold>nti paṭisambhidāmagge (paṭi. ma. 1.41, 95) nekkhammapāḷiyā yojanaṃ nigametvā <bold>dīghanikāye</bold>tiādinā dasuttarapariyāyena (dī. ni. 3.350 ādayo) yojanaṃ dasseti <pageBreak edition="Vipassana Research Institut" number="2.0251" />. <bold>Ekaṃ dhammaṃ bhāvento ramati, ekaṃ dhammaṃ pajahanto ramatī</bold>ti ca nayidaṃ dasuttarasutte (dī. ni. 3.350 ādayo) āgataniyāmena vuttaṃ, tattha pana ‘‘eko dhammo bhāvetabbo, eko dhammo pahātabbo’’ti desanā āgatā. Evaṃ santepi yasmā atthato bhedo natthi, tasmā paṭisambhidāmagge (paṭi. ma. 1.41, 95) nekkhammapāḷiyaṃ āgatanīhāreneva <bold>‘‘ekaṃ dhammaṃ bhāvento ramati, ekaṃ dhammaṃ pajahanto ramatī’’</bold>ti vuttaṃ. Esa nayo sesavāresupi.</paragraph>
    <paragraph line="165"><bold>Eva</bold>ntiādinā dasuttarapariyāyena (dī. ni. 3.350 ādayo) yojanaṃ nigametvā idāni satipaṭṭhānasuttantapariyāyena (ma. ni. 1.105 ādayo) yojanaṃ dassetuṃ <bold>‘‘majjhimanikāye’’</bold>tiādi āraddhaṃ. Kāmañcettha kāyānupassanāvaseneva saṃkhipitvā yojanā katā, ekavīsatiyā pana ṭhānānaṃ vasenapi yojanā kātabbā. Idāni abhidhammaniddesapariyāyena dassetuṃ <bold>‘‘abhidhamme niddesapariyāyenā’’</bold>tiādi āraddhaṃ. <bold>Aniccato</bold>tiādīsu yaṃ vattabbaṃ, taṃ <bold>visuddhimaggasaṃvaṇṇanāsu</bold> (visuddhi. 2.698; visuddhi. mahāṭī. 2.698) vuttanayena veditabbaṃ.</paragraph>
    <paragraph line="166"><bold>Ukkaṇṭhita</bold>nti adhikusalesu dhammesu pantasenāsanesu ca ukkaṇṭhādiñca, ananuyogoti attho. Ariyavaṃsapūrako dhīro sīlavā bhikkhu ariyavaṃsaparipūraṇassa bhedaṃ anicchanto samāhito vipassako ca paccayaghātena aratiyā ratiyā ca sahitā abhibhavitā hotīti vuttaṃ <bold>‘‘aratiratisaho, bhikkhave, dhīro’’</bold>ti. Sesaṃ suviññeyyameva.</paragraph>
    <centered line="167">Ariyavaṃsasuttavaṇṇanā niṭṭhitā.</centered>
    <subhead line="168">9. Dhammapadasuttavaṇṇanā</subhead>
    <paragraph line="169" number="29"> Navame <pageBreak edition="Myanmar" number="2.0277" /> jhānādibhedo dhammo pajjati etenāti dhammapadaṃ, anabhijjhāva dhammapadaṃ <bold>anabhijjhādhammapadaṃ,</bold> anabhijjhāpadhāno vā dhammakoṭṭhāso <bold>anabhijjhādhammapadaṃ</bold>. Evaṃ sesesupi. Atthato pana <bold>anabhijjhādhammapadaṃ</bold> nāma alobho vā alobhasīsena adhigatajjhānavipassanāmaggaphalanibbānāni vā. <bold>Abyāpādo dhammapadaṃ</bold> nāma mettā vā mettāsīsena adhigatajjhānādīni vā. <bold>Sammāsatidhammapadaṃ</bold> nāma sūpaṭṭhitassati vā satisīsena adhigatajjhānādīni vā. <bold>Sammāsamādhidhammapadaṃ</bold> nāma aṭṭhasamāpatti vā aṭṭhasamāpattisīsena adhigatajjhānavipassanāmaggaphalanibbānāni vā. Dasaasubhavasena vā adhigatajjhānādīni <bold>anabhijjā dhammapadaṃ</bold>. Catubrahmavihāravasena <pageBreak edition="Vipassana Research Institut" number="2.0252" /> adhigatāni <bold>abyāpādo dhammapadaṃ</bold>. Dasānussati āhārepaṭikūlasaññāvasena adhigatāni <bold>sammāsatidhammapadaṃ</bold>. Dasakasiṇaānāpānavasena adhigatāni <bold>sammāsamādhidhammapadaṃ. Anabhijjhālū</bold>ti anabhijjhāyanasīlo. Abhipubbo jhesaddo abhijjhāyanaṭṭho. Tenevāha <bold>‘‘nittaṇho hutvā’’</bold>ti. <bold>Pakatibhāvaṃ avijahantenā</bold>ti parisuddhabhāvaṃ sabhāvasaṅkhātaanavajjasaṅkhātaṃ pakatibhāvaṃ avijahantena. Sāvajjadhammasamuppattiyā hi cittassa anavajjabhāvo jahito hotīti.</paragraph>
    <centered line="170">Dhammapadasuttavaṇṇanā niṭṭhitā.</centered>
    <subhead line="171">10. Paribbājakasuttavaṇṇanā</subhead>
    <paragraph line="172" number="30"> Dasame <bold>abhiññātā</bold>ti ediso ca ediso cāti abhilakkhaṇavasena ñātā. Tenāha <bold>‘‘ñātā pākaṭā’’</bold>ti. <bold>Paṭisallānā vuṭṭhito</bold>ti ettha <bold>paṭisallāna</bold>nti tehi tehi saddhivihārikaantevāsikaupāsakādisattehi ceva rūpārammaṇādisaṅkhārehi ca paṭinivattitvā apasakkitvā sallīnaṃ nilīyanaṃ, ekībhāvo pavivekoti vuttaṃ hoti. Yo tato vuṭṭhito, so paṭisallānā vuṭṭhito nāma hoti. Bhagavā pana yasmā paṭisallānā uttamato phalasamāpattito vuṭṭhāsi, tasmā vuttaṃ <bold>‘‘paṭisallānā vuṭṭhitoti phalasamāpattito vuṭṭhito’’</bold>ti. <bold>Vatthukāmesū</bold>ti rūpādīsu kilesakāmassa vatthubhūtesu kāmesu. <bold>Bahalarāga</bold>nti thiramūladummocanīyatāhi ajjhosānena bahalabhūtaṃ kilesakāmaṃ <pageBreak edition="Myanmar" number="2.0278" />. <bold>Sakāraṇā</bold>ti yehi kāraṇehi paresaṃ vāde dosaṃ dassenti, tehi kāraṇehi sakāraṇā. Na hi lakkhaṇayuttena hetunā vinā paravādesu dosaṃ dassetuṃ sakkā.</paragraph>
    <paragraph line="173"><bold>Evamādī</bold>ti ettha <bold>ādi</bold>saddena ‘‘natthi hetu natthi paccayo sattānaṃ saṃkilesāyā’’ti (dī. ni. 1.168) evamādiṃ saṅgaṇhāti, tasmā <bold>evamādivādino</bold> evaṃ hetuppaṭikkhepavādinoti attho. Ettha ca natthikadiṭṭhi vipākaṃ paṭibāhati, akiriyadiṭṭhi kammaṃ paṭibāhati, ahetukadiṭṭhi ubhayaṃ paṭibāhati. Tattha kammaṃ paṭibāhantena vipāko paṭibāhito hoti, vipākaṃ paṭibāhantenapi kammaṃ paṭibāhitaṃ. Iti sabbepete atthato ubhayapaṭibāhakā ahetuvādā ceva akiriyavādā ca natthikavādā ca honti.</paragraph>
    <paragraph line="174"><bold>Okkantaniyamā</bold>ti ogāḷhamicchattaniyamā. <bold>Sajjhāyatī</bold>ti taṃ diṭṭhidīpakaṃ ganthaṃ uggahetvā paṭhati. <bold>Vīmaṃsatī</bold>ti tassa atthaṃ vicāreti. <bold>Tassā</bold>tiādi vīmaṃsanākāradassanaṃ. <bold>Tasmiṃ</bold><pageBreak edition="Vipassana Research Institut" number="2.0253" /><bold>ārammaṇe</bold>ti yathāparikappitahetupaccayābhāvādike natthi hetūtiādinayappavattāya laddhiyā ārammaṇe. <bold>Micchāsati santiṭṭhatī</bold>ti ‘‘natthi hetū’’tiādivasena anussavūpaladdhe atthe tadākāraparivitakkanehi saviggahe viya sarūpato cittassa paccupaṭṭhite cirakālaparicayena evametanti nijjhānakkhamabhāvūpagamanena nijjhānakkhantiyā tathāgahite punappunaṃ tatheva āsevantassa bahulīkarontassa micchāvitakkena samānīyamānā micchāvāyāmopatthambhitā ataṃsabhāvaṃ taṃsabhāvanti gaṇhantī micchāsatīti laddhanāmā taṃladdhisahagatā taṇhā santiṭṭhati. <bold>Cittaṃ ekaggaṃ hotī</bold>ti yathāvuttavitakkādipaccayalābhena tasmiṃ ārammaṇe avaṭṭhitatāya anekaggataṃ pahāya cittaṃ ekaggaṃ appitaṃ viya hoti micchāsamādhinā. Sopi hi paccayavisesena laddhabhāvanābalo kadāci samādhānapaṭirūpakiccakaro hotiyeva paharaṇavijjhanādīsu viyāti daṭṭhabbaṃ.</paragraph>
    <paragraph line="175"><bold>Javanāni javantī</bold>ti anekakkhattuṃ tenākārena pubbabhāgiyesu javanavāresu pavattesu sabbapacchime javanavāre satta javanāni javanti. <bold>Paṭhamajavane satekiccho hoti, tathā dutiyādīsū</bold>ti dhammasabhāvadassanametaṃ, na pana tasmiṃ khaṇe tesaṃ satekicchabhāvāpādanaṃ kenaci <pageBreak edition="Myanmar" number="2.0279" /> sakkā kātuṃ. <bold>Tatthā</bold>ti tesu tīsu micchādassanesu. <bold>Koci ekaṃ dassanaṃ okkamatī</bold>ti yassa ekasmiṃyeva abhiniveso āsevanā pavattā, so ekaṃyeva dassanaṃ okkamati. Yassa dvīsu tīsupi vā abhiniveso āsevanā pavattā, so <bold>dve tīṇi okkamati</bold>. Etena yā pubbe ubhayapaṭibāhikatāmukhena pavattā atthasiddhā sabbadiṭṭhikā, sā pubbabhāgiyā, micchāniyāmokkantiyā pana yathāsakaṃ paccayasamudāgamadiṭṭhito bhinnārammaṇānaṃ viya visesādhigamānaṃ ekajjhaṃ anuppattiyā abhikiṇṇā evāti dasseti. Ekasmiṃ okkantepi dvīsu tīsu okkantesupi niyatamicchādiṭṭhikova hotīti iminā tissannampi diṭṭhīnaṃ samānaphalataṃ samānabalañca dasseti. Tasmā tissopi cetanā ekassa uppannā aññamaññaṃ anubalappadāyikā honti.</paragraph>
    <paragraph line="176">Kiṃ panesa etasmiññeva attabhāve niyato, udāhu aññasmimpīti? Etasmiññeva niyato. Akusalañhi nāmetaṃ abalaṃ, na kusalaṃ viya mahābalaṃ. Aññathā sammattaniyāmo viya accantiko siyā, āsevanavasena pana bhavantarepi taṃ taṃ diṭṭhiṃ rocetiyeva. Tenevāha <bold>‘‘vaṭṭakhāṇuko nāmesa satto’’</bold>ti. Tasmā ‘‘sakiṃ nimuggo nimuggo eva bālo’’ti viya vaṭṭakhāṇujotanā, yādisehi pana paccayehi ayaṃ taṃ dassanaṃ okkanto puna kadāci micchattaniyāmo tappaṭikkhepapaccaye paṭicca tato sīsukkhepanamassa na hotīti na vattabbaṃ. Tena vuttaṃ <bold>‘‘yebhuyyenā’’</bold>ti. <bold>Edisā</bold>ti ‘‘buddhānampi atekicchā’’tiādinā vuttasadisā.</paragraph>
    <paragraph line="177"><bold>Attano</bold><pageBreak edition="Vipassana Research Institut" number="2.0254" /><bold>nindābhayenā</bold>ti ‘‘sammā diṭṭhiñca nāma te garahantī’’tiādinā attano upari parehi vattabbanindābhayena. <bold>Ghaṭṭanabhayenā</bold>ti tathā paresaṃ apasādanabhayena. Sahadhammena parena attano upari kātabbaniggaho upārambho, tato parittāso upārambhabhayaṃ. Taṃ pana atthato upavādabhayaṃ hotīti āha <bold>‘‘upavādabhayenā’’</bold>ti. Paṭippassaddhivasena abhijjhā vinayati etenāti <bold>abhijjhāvinayo,</bold> arahattaphalaṃ. Tenāha <bold>‘‘abhijjhāvinayo vuccati arahatta’’</bold>nti.</paragraph>
    <centered line="178">Paribbājakasuttavaṇṇanā niṭṭhitā.</centered>
    <centered line="179">Uruvelavaggavaṇṇanā niṭṭhitā.</centered>
  </content>
</document>