<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402t.tik39.xml</normativeSource>
    <archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/(6) 1. punnabhisandavaggo.xml</archivePath>
    <baseFileName>(6) 1. punnabhisandavaggo</baseFileName>
    <titlePath>(6) 1. Puññābhisandavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">(6) 1. Puññābhisandavaggo</chapter>
    <subhead line="2">1. Paṭhamapuññābhisandasuttavaṇṇanā</subhead>
    <paragraph line="3" number="51"> Dutiyassa <pageBreak edition="M" number="2.0306" /><pageBreak edition="V" number="2.0278" /> paṭhame <bold>puññābhisandā</bold>ti vā puññanadiyo. Avicchedena niccaṃ pavattiyamānāni hi puññāni abhisandanaṭṭhena ‘‘puññābhisandā’’ti vuttā. <bold>Aparimita</bold>nti āḷhakagaṇanāya aparimitaṃ, yojanavasena panassa parimāṇaṃ atthi. Tathā hi heṭṭhā mahāpathaviyā upari ākāsena parato cakkavāḷapabbatena majjhe tattha tattha ṭhitehi dīpapabbatapariyantehi paricchinnattā yojanato sakkā pamāṇaṃ kātuṃ. <bold>Bheravārammaṇehī</bold>ti saviññāṇakāviññāṇakehi bheravārammaṇehi. Tathā hi taṃ mahāsarīramacchakumbhīlayakkharakkhasamahānāgadānavādīnaṃ saviññāṇakānaṃ vaḷavāmukhapātālādīnaṃ aviññāṇakānañca bheravārammaṇānaṃ vasena ‘‘bahubherava’’nti vuccati. Sesamettha uttānameva.</paragraph>
    <centered line="4">Paṭhamapuññābhisandasuttavaṇṇanā niṭṭhitā.</centered>
    <subhead line="5">2. Dutiyapuññābhisandasuttavaṇṇanā</subhead>
    <paragraph line="6" number="52"> Dutiye <bold>sotāpannassa saddhā adhippetā</bold>ti sotāpannassa maggenāgatā saddhā adhippetā.</paragraph>
    <centered line="7">Dutiyapuññābhisandasuttavaṇṇanā niṭṭhitā.</centered>
    <subhead line="8">3-4. Paṭhamasaṃvāsasuttādivaṇṇanā</subhead>
    <paragraph line="9" number="53-54"> Tatiye yathākammaṃ tā tā gatiyo <bold>ara</bold>nti upagacchantīti ariyā, sattā. Ime pana kucchitā ariyāti <bold>kadariyā</bold>. Thaddhamaccharino, thaddhena maccharena samannāgatāti attho. Thaddhamacchariyasadisañhi <pageBreak edition="V" number="2.0279" /> kucchitaṃ <pageBreak edition="M" number="2.0307" /> sabbadā nihīnaṃ natthi sabbaguṇānaṃ ādibhūtassa bhogasampattiādisabbasampattīnaṃ mūlabhūtassa dānassa nisedhanato. Tenāha <bold>‘‘kadariyāti thaddhamaccharino’’</bold>ti. Ekacco hi attano vasanaṭṭhāne bhikkhū hatthaṃ pasāretvāpi na vandati. Aññattha gato vihāraṃ pavisitvā sakkaccaṃ vanditvā madhurappaṭisanthāraṃ karoti ‘‘kiṃ, bhante, amhākaṃ vasanaṭṭhānaṃ nāgacchatha, sampanno padeso, paṭibalāhaṃ ayyānaṃ yāgubhattādīhi upaṭṭhānaṃ kātu’’nti. Bhikkhu ‘‘saddho ayaṃ upāsako’’ti yāgubhattādīhi saṅgaṇhāti.</paragraph>
    <paragraph line="10">Atheko thero tassa gāmaṃ gantvā piṇḍāya carati. So taṃ disvā aññena vā gacchati, gharaṃ vā pavisati. Sacepi sammukhībhāvaṃ āgacchati, hatthena vanditvā ‘‘ayyassa bhikkhaṃ detha, ahaṃ ekena kammena gacchāmī’’ti pakkamati. Thero sakalagāmaṃ caritvā tucchapattova nikkhamati. Idaṃ tāva mudumacchariyaṃ nāma. Yena adāyakopi dāyako viya paññāyati. Idha pana thaddhamacchariyaṃ adhippetaṃ. Yena samannāgato bhikkhūsu piṇḍāya paviṭṭhesu ‘‘therā ṭhitā’’ti vutte ‘‘kiṃ mayhaṃ pādā rujjantī’’tiādīni vatvā silāthambho viya khāṇuko viya ca thaddho hutvā tiṭṭhati, sāmīcimpi na karoti, kuto dānaṃ. Ayamidha adhippeto. Tena vuttaṃ <bold>‘‘thaddhamaccharinoti thaddhena maccharena samannāgatāti attho’’</bold>ti. Maccharaṃ maccheraṃ macchariyanti atthato ekaṃ.</paragraph>
    <paragraph line="11"><bold>Paribhāsakā</bold>ti bhikkhū gharadvāre ṭhite disvā ‘‘kiṃ tumhe kasitvā āgatā vapitvā lāyitvā, mayaṃ attanopi na labhāma, kuto tumhākaṃ, sīghaṃ nikkhamathā’’tiādīhi santajjakā. <bold>Yācakānaṃ vacanassa atthaṃ jānantī</bold>ti ettha kiñcāpi bhikkhū gharadvāre ṭhitā tuṇhī honti, atthato pana ‘‘bhikkhaṃ dethā’’ti vadanti nāma ariyāya yācanāya. Vuttañhetaṃ ‘‘uddissa ariyā tiṭṭhanti, esā ariyāna yācanā’’ti (mi. pa. 4.5.9). Tatra ye ‘‘mayaṃ pacāma, ime na pacanti, pacamāne patvā alabhantā kuhiṃ labhissatī’’ti deyyadhammaṃ saṃvibhajanti, te vadaññū yācakānaṃ vacanassa atthaṃ jānanti nāma ñatvā kattabbakaraṇato. Catutthaṃ uttānameva.</paragraph>
    <centered line="12">Paṭhamasaṃvāsasuttādivaṇṇanā niṭṭhitā.</centered>
    <subhead line="13">5-6. Samajīvīsuttādivaṇṇanā</subhead>
    <paragraph line="14" number="55-56"> Pañcame <pageBreak edition="V" number="2.0280" /><pageBreak edition="M" number="2.0308" /><bold>anuggaṇhanattha</bold>nti nakulamātā nakulapitāti imesaṃ dvinnaṃ saṅgahatthāya. Nakulassa dārakassa pitā <bold>nakulapitā. Nakulamātā</bold>ti etthāpi eseva nayo. Sesamettha uttānameva. Chaṭṭhe natthi vattabbaṃ.</paragraph>
    <centered line="15">Samajīvīsuttādivaṇṇanā niṭṭhitā.</centered>
    <subhead line="16">7-10. Suppavāsāsuttādivaṇṇanā</subhead>
    <paragraph line="17" number="57-60"> Sattame <bold>āyubhāgapaṭilābhinī hotī</bold>ti āyukoṭṭhāsassa paṭilābhinī hoti. <bold>Tividhaloka</bold>nti sattasaṅkhārabhājanasaṅkhātaṃ tividhaṃ lokaṃ. <bold>Viditaṃ katvā</bold>ti vibhūtaṃ katvā. <bold>Lokavidūna</bold>nti karaṇatthe sāmivacananti āha <bold>‘‘buddhehi pasatthā’’</bold>ti. Aṭṭhamanavamadasamāni uttānatthāneva.</paragraph>
    <centered line="18">Suppavāsāsuttādivaṇṇanā niṭṭhitā.</centered>
    <centered line="19">Puññābhisandavaggavaṇṇanā niṭṭhitā.</centered>
  </content>
</document>