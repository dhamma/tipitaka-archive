<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402t.tik25.xml</normativeSource>
    <archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/(8) 3. anandavaggo.xml</archivePath>
    <baseFileName>(8) 3. anandavaggo</baseFileName>
    <titlePath>(8) 3. Ānandavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">(8) 3. Ānandavaggo</chapter>
    <subhead line="2">1. Channasuttavaṇṇanā</subhead>
    <paragraph line="3" number="72"> Tatiyassa paṭhame <bold>channaparibbājako</bold>ti na naggaparibbājako. <bold>Bāhirakasamayaṃ luñcitvā haranto</bold>ti bāhirakānaṃ samayaṃ nisedhetvā āpanno.</paragraph>
    <paragraph line="4">Paññācakkhussa vibandhanato andhaṃ karotīti <bold>andhakaraṇo</bold>ti āha <bold>‘‘yassa rāgo uppajjatī’’</bold>tiādi. <bold>Acakkhukaraṇo</bold>ti asamatthasamāsoyaṃ ‘‘asūriyapassāni mukhānī’’tiādīsu viyāti āha <bold>‘‘paññācakkhuṃ na karotīti acakkhukaraṇo’’</bold>ti. <bold>Paññānirodhiko</bold>ti anuppannāya lokiyalokuttarāya paññāya uppajjituṃ na deti, lokiyapaññaṃ pana aṭṭhasamāpattipañcābhiññāvasena uppannampi samucchinditvā khipatīti paññānirodhikoti evampettha attho daṭṭhabbo. Anuppannānuppādauppannaparihāninimittatāya hi paññaṃ nirodhetīti paññānirodhiko. Vihanati vibādhatīti <bold>vighāto,</bold> dukkhanti āha <bold>‘‘dukkhasaṅkhātassa vighātassā’’</bold>ti. <bold>Kilesanibbāna</bold>nti iminā asaṅkhatanibbānameva vadati. Asaṅkhatañhi nibbānaṃ nāma, taṃ paccakkhaṃ <pageBreak edition="Vipassana Research Institut" number="2.0164" /> kātuṃ na detīti <bold>anibbānasaṃvattaniko. Lokuttaramissako kathito</bold> pubbabhāgiyassapi ariyamaggassa kathitattā.</paragraph>
    <centered line="5">Channasuttavaṇṇanā niṭṭhitā.</centered>
    <subhead line="6">2. Ājīvakasuttavaṇṇanā</subhead>
    <paragraph line="7" number="73"> Dutiye <pageBreak edition="Myanmar" number="2.0181" /><bold>na aññātukāmo</bold>ti na ājānitukāmoyevāti attho. Tenāha <bold>‘‘pariggaṇhanatthaṃ pana āgato’’</bold>ti, paññāya paricchinditvā upaparikkhitvā gaṇhanatthanti attho. <bold>Kāraṇāpadeso</bold>ti kāraṇaniddeso. Sesamettha uttānameva.</paragraph>
    <centered line="8">Ājīvakasuttavaṇṇanā niṭṭhitā.</centered>
    <subhead line="9">3. Mahānāmasakkasuttavaṇṇanā</subhead>
    <paragraph line="10" number="74"> Tatiye gilānassa bhāvo <bold>gelañña</bold>nti āha <bold>‘‘gilānabhāvato’’</bold>ti. <bold>Dīpetī</bold>ti desanākkameneva paññāpeti. Paṭhamañhi sekhasīlasamādhipaññāyo vatvā pacchā asekhasīlādīni vadanto imamatthaṃ dīpeti.</paragraph>
    <centered line="11">Mahānāmasakkasuttavaṇṇanā niṭṭhitā.</centered>
    <subhead line="12">4. Nigaṇṭhasuttavaṇṇanā</subhead>
    <paragraph line="13" number="75"> Catutthe <bold>haṃsavaṭṭakacchannenā</bold>ti haṃsavaṭṭakaparicchannena, haṃsamaṇḍalākārenāti attho. Natthi etassa parisesanti <bold>aparisesaṃ</bold>. Tenāha <bold>‘‘appamattakampi asesetvā’’</bold>ti. Aparisesadhammajānanato vā aparisesasaṅkhātaṃ ñāṇadassanaṃ paṭijānātīti evampettha attho daṭṭhabbo. <bold>Satata</bold>nti niccaṃ. <bold>Samita</bold>nti tasseva vevacananti āha <bold>‘‘satataṃ samitanti sabbakālaṃ nirantara’’</bold>nti. Atha vā niccaṭṭhena <bold>satata</bold>-saddena abhiṇhappavatti jotitā siyāti <bold>‘‘samita’’</bold>nti vuttaṃ. Tena nirantarappavattiṃ dassetīti āha <bold>‘‘sabbakālaṃ nirantara’’</bold>nti.</paragraph>
    <paragraph line="14"><bold>Visuddhisampāpanatthāyā</bold>ti <pageBreak edition="Vipassana Research Institut" number="2.0165" /> rāgādīhi malehi abhijjhāvisamalobhādīhi ca upakkiliṭṭhacittānaṃ sattānaṃ visuddhipāpanatthāya. <bold>Samatikkamanatthāyā</bold>ti sokassa ca paridevassa ca pahānatthāya. <bold>Atthaṃ gamanatthāyā</bold>ti kāyikadukkhassa ca cetasikadomanassassa cāti imesaṃ dvinnaṃ atthaṅgamanāya, nirodhāyāti attho. Ñāyati nicchayena kamati nibbānaṃ. Taṃ vā <pageBreak edition="Myanmar" number="2.0182" /> ñāyati paṭivijjhati etenāti <bold>ñāyo,</bold> ariyamaggoti āha <bold>‘‘maggassa adhigamanatthāyā’’</bold>ti. <bold>Apaccayanibbānassa sacchikaraṇatthāyā</bold>ti paccayarahitattā apaccayassa asaṅkhatassa taṇhāvānavirahitattā nibbānanti laddhanāmassa amatassa sacchikiriyāya, attapaccakkhatāyāti vuttaṃ hoti. <bold>Phusitvā phusitvā</bold>ti patvā patvā. Sesamettha suviññeyyameva.</paragraph>
    <centered line="15">Nigaṇṭhasuttavaṇṇanā niṭṭhitā.</centered>
    <subhead line="16">5. Nivesakasuttavaṇṇanā</subhead>
    <paragraph line="17" number="76"> Pañcame kiccakaraṇīyesu sahabhāvaṭṭhena amā hontīti <bold>amaccā</bold>. ‘‘Ayaṃ ajjhattiko’’ti evaṃ jānanti, ñāyanti vāti <bold>ñātī. Sassusasurapakkhikā</bold>ti sassusasurā ca tappakkhiko ca sassusasurapakkhikā. Lohitena sambaddhāti <bold>sālohitā</bold>. Pitupakkhikā vā <bold>ñātī,</bold> mātupakkhikā <bold>sālohitā</bold>. Mātupitupakkhikā vā <bold>ñātī,</bold> sassusasurapakkhikā <bold>sālohitā</bold>. Avecca ratanassa guṇe yāthāvato ñatvā pasādo <bold>aveccappasādo</bold>. So pana yasmā maggenāgatattā kenaci akampanīyo ca appadhaṃsiyo ca hoti, tasmā evaṃ vuttaṃ <bold>‘‘acalappasādo’’</bold>ti. <bold>Bhāvaññathatta</bold>nti sabhāvassa aññathattaṃ.</paragraph>
    <paragraph line="18"><bold>Vīsatiyā koṭṭhāsesū</bold>ti kesādimatthaluṅgapariyantesu. <bold>Dvādasasu koṭṭhāsesū</bold>ti pittādimuttapariyantesu. <bold>Catūsu koṭṭhāsesū</bold>ti ‘‘yena ca santappati, yena ca jīrīyati, yena ca paridayhati, yena ca asitapītakhāyitasāyitaṃ sammā pariṇāmaṃ gacchatī’’ti (ma. ni. 1.304) evaṃ vuttesu catūsu koṭṭhāsesu. <bold>Chasu koṭṭhāsesū</bold>ti ‘‘uddhaṅgamā vātā, adhogamā vātā, kucchisayā vātā, koṭṭhāsayā vātā, aṅgamaṅgānusārino vātā, assāso passāso’’ti (ma. ni. 2.305) evaṃ vuttesu chasu koṭṭhāsesu. <bold>Vitthambhanaṃ</bold> sesabhūtattayasanthambhitatāpādanaṃ, ‘‘upakīḷana’’nti eke. Sesaṃ suviññeyyameva.</paragraph>
    <centered line="19">Nivesakasuttavaṇṇanā niṭṭhitā.</centered>
    <subhead line="20">6-7. Paṭhamabhavasuttādivaṇṇanā</subhead>
    <paragraph line="21" number="77-78"> Chaṭṭhe <pageBreak edition="Myanmar" number="2.0183" /><pageBreak edition="Vipassana Research Institut" number="2.0166" /><bold>abhisaṅkhāraviññāṇa</bold>nti kammasahajātaṃ viññāṇaṃ. Sesamettha suviññeyyameva. Sattame natthi vattabbaṃ.</paragraph>
    <centered line="22">Paṭhamabhavasuttādivaṇṇanā niṭṭhitā.</centered>
    <subhead line="23">8. Sīlabbatasuttavaṇṇanā</subhead>
    <paragraph line="24" number="79"> Aṭṭhame <bold>dukkarakārikānuyogo</bold>ti dukkarakiriyāya anuyogo. <bold>Upaṭṭhānena sāra</bold>nti upaṭṭhānākārena sāraṃ. <bold>‘‘Idaṃ vara’’</bold>ntiādinā upaṭṭhānākāraṃ vibhāveti. <bold>Etthā</bold>ti etasmiṃ satthārā pucchite pañhe.</paragraph>
    <centered line="25">Sīlabbatasuttavaṇṇanā niṭṭhitā.</centered>
    <subhead line="26">9. Gandhajātasuttavaṇṇanā</subhead>
    <paragraph line="27" number="80"> Navame mūle, mūlassa vā gandho <bold>mūlagandho</bold>ti āha <bold>‘‘mūlavatthuko gandho’’</bold>ti. Mūlaṃ vatthu etassāti <bold>mūlavatthuko</bold>. Idāni mūlaṃ gandhayogato gandhoti imamatthaṃ dassento <bold>‘‘gandhasampannaṃ vā mūlameva mūlagandho’’</bold>ti āha. Pacchimoyevettha atthavikappo yuttataroti dassetuṃ <bold>‘‘tassa hi gandho’’</bold>tiādimāha. <bold>Vassikapupphādīna</bold>nti sumanapupphādīnaṃ.</paragraph>
    <centered line="28">Gandhajātasuttavaṇṇanā niṭṭhitā.</centered>
    <subhead line="29">10. Cūḷanikāsuttavaṇṇanā</subhead>
    <paragraph line="30" number="81"> Dasame <bold>aruṇavatisuttantaaṭṭhuppattiya</bold>nti ‘‘bhūtapubbaṃ, bhikkhave, rājā ahosi aruṇavā nāma. Rañño kho pana, bhikkhave, aruṇavato aruṇavatī nāma rājadhānī ahosi. Aruṇavatiṃ kho pana, bhikkhave, rājadhāniṃ sikhī bhagavā arahaṃ sammāsambuddho upanissāya vihāsi. Sikhissa <pageBreak edition="Myanmar" number="2.0184" /> kho pana, bhikkhave, bhagavato arahato sammāsambuddhassa abhibhūsambhavaṃ nāma sāvakayugaṃ ahosi aggaṃ bhaddayugaṃ. Atha kho, bhikkhave, sikhī bhagavā arahaṃ <pageBreak edition="Vipassana Research Institut" number="2.0167" /> sammāsambuddho abhibhuṃ bhikkhuṃ āmantesī’’tiādinā <bold>brahmasaṃyutte</bold> (saṃ. ni. 1.185) āgatassa aruṇavatisuttantassa aṭṭhuppattiyaṃ. <bold>Atippago</bold>ti ativiya pago, ativiya pātoti attho, na tāva kulesu bhattaṃ niṭṭhātīti vuttaṃ hoti.</paragraph>
    <paragraph line="31"><bold>Ujjhāyantī</bold>ti avajhāyanti, heṭṭhā katvā cintenti, lāmakato cintenti. <bold>Anekavihitaṃ iddhivikubbanaṃ katvā</bold>ti ‘‘pakativaṇṇaṃ vijahitvā nāgavaṇṇaṃ vā dasseti, supaṇṇavaṇṇaṃ vā dassetī’’tiādinā (paṭi. ma. 3.13) nayena āgataṃ anekappakāraṃ iddhivikubbanaṃ katvā. <bold>Sahassilokadhātu</bold>nti cakkavāḷasahassaṃ. <bold>Gāthādvayaṃ abhāsī</bold>ti thero kira ‘‘kathaṃ desitā kho dhammadesanā sabbesaṃ piyā manāpā’’ti cintetvā ‘‘sabbepi pāsaṇḍā sabbe devamanussā attano attano samaye purisakāraṃ vaṇṇayanti, vīriyassa avaṇṇavādī nāma natthi, vīriyappaṭisaṃyuttaṃ katvā desessāmi. Evamassa dhammadesanā sabbesaṃ piyā bhavissati manāpā’’ti ñatvā tīsu piṭakesu vicinitvā ‘‘ārambhatha nikkamathā’’ti (saṃ. ni. 1.186) idaṃ gāthādvayaṃ abhāsi.</paragraph>
    <paragraph line="32"><bold>Kiṃ āloko aya</bold>nti kassa nu kho ayaṃ ālokoti. <bold>Vicinantāna</bold>nti cintentānaṃ. <bold>Sabbe</bold>ti lokadhātuyaṃ sabbe devā ca manussā ca. <bold>Osaṭāya parisāyā</bold>ti dhammassavanatthaṃ samosaṭāya parimitaparicchinnāya parisāya. <bold>Atthopi nesaṃ pākaṭo ahosī</bold>ti na kevalaṃ te saddameva assosuṃ, atha kho atthopi tesaṃ pakatisavanūpacāre viya pākaṭo ahosi. Tena sahassaṃ lokadhātuṃ viññāpetīti adhippāyo.</paragraph>
    <paragraph line="33"><bold>Pariharantī</bold>ti sineruṃ dakkhiṇato katvā parivattenti. <bold>Virocamānā</bold>ti attano jutiyā dibbamānā, sobhamānā vā. <bold>Tāva sahassadhā loko</bold>ti yattako candimasūriyehi obhāsiyamāno lokadhātusaṅkhāto ekeko loko, tattakena pamāṇena sahassadhā loko, iminā cakkavāḷena saddhiṃ cakkavāḷasahassanti attho. <bold>Kasmā panesā ānītā</bold>ti esā cūḷanikā lokadhātu <pageBreak edition="Myanmar" number="2.0185" /> kasmā bhagavatā ānītā, desitāti attho. <bold>Majjhimikāya lokadhātuyā paricchedadassanattha</bold>nti dvisahassilokadhātuyā parimāṇadassanatthaṃ.</paragraph>
    <paragraph line="34">Sahassilokadhātuyā sahassī dvisahassilokadhātu, sā cakkavāḷagaṇanāya dasasatasahassacakkavāḷaparimāṇā. Tenāha <bold>‘‘sahassacakkavāḷāni sahassabhāgena gaṇetvā’’</bold>tiādi. Kampanadevatūpasaṅkamanādinā jātacakkavāḷena saha yogakkhemaṃ ṭhānaṃ <bold>jātikkhettaṃ</bold>. Tattakāya eva jātikkhettabhāvo <pageBreak edition="Vipassana Research Institut" number="2.0168" /> dhammatāvaseneva veditabbo, ‘‘pariggahavasenā’’ti keci. Sabbesampi buddhānaṃ evaṃ jātikkhettaṃ tannivāsīnaṃyeva ca devatānaṃ dhammābhisamayoti vadanti. <bold>Paṭisandhiggahaṇā</bold>dīnaṃ sattannaṃyeva gahaṇaṃ nidassanamattaṃ mahābhinīhārādikālepi tassa pakampanassa labbhanato.</paragraph>
    <paragraph line="35"><bold>Sahassaṃ sahassadhā katvā gaṇitaṃ majjhimika</bold>ntiādinā majjhimikāya lokadhātuyā sahassaṃ tisahassilokadhātu, sāyeva ca mahāsahassilokadhātūti dasseti. Saraseneva āṇāpavattanaṃ <bold>āṇākkhettaṃ,</bold> yaṃ ekajjhaṃ saṃvaṭṭati vivaṭṭati ca. <bold>Āṇā pharatī</bold>ti tannivāsidevatānaṃ sirasā sampaṭicchanena vattati, tañca kho kevalaṃ buddhānubhāveneva, adhippāyavasena ca pana ‘‘yāvatā pana ākaṅkheyyā’’ti (a. ni. 3.81) vacanato buddhānaṃ avisayo nāma natthi, visayakkhettassa pamāṇaparicchedo nāma natthi. <bold>Visamo</bold>ti sūriyuggamanādīnaṃ visamabhāvato visamo. Tenevāha <bold>‘‘ekasmiṃ ṭhāne sūriyo uggato hotī’’</bold>tiādi. Sesamettha suviññeyyameva.</paragraph>
    <centered line="36">Cūḷanikāsuttavaṇṇanā niṭṭhitā.</centered>
    <centered line="37">Ānandavaggavaṇṇanā niṭṭhitā.</centered>
  </content>
</document>