<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402t.tik47.xml</normativeSource>
    <archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/(14) 4. puggalavaggo.xml</archivePath>
    <baseFileName>(14) 4. puggalavaggo</baseFileName>
    <titlePath>(14) 4. Puggalavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">(14) 4. Puggalavaggo</chapter>
    <subhead line="2">1. Saṃyojanasuttavaṇṇanā</subhead>
    <paragraph line="3" number="131"> Catutthassa paṭhame upapattippaṭilābhaṃ saṃvattanikānīti <bold>upapattipaṭilābhiyāni. Bhavapaṭilābhiyānī</bold>ti etthāpi eseva nayo. <bold>Yehī</bold>ti yehi saṃyojanehi hetubhūtehi, karaṇabhūtehi vā. Nanu ca sotāpannassapi orambhāgiyāni saṃyojanāni appahīnāni, kasmā pana sakadāgāmīyeva idha gahitoti āha <bold>‘‘sakadāgāmissāti idaṃ appahīnasaṃyojanesu ariyesu uttamakoṭiyā gahita’’</bold>nti. Tattha <bold>appahīnasaṃyojanesū</bold>ti appahīnaorambhāgiyasaṃyojanesu. <bold>Uttamakoṭiyā gahita</bold>nti ukkaṭṭhaparicchedena gahitaṃ. Sakadāgāmito parañhi appahīnaorambhāgiyasaṃyojano ariyo nāma natthi. Nanu ca sakadāgāmissa pahīnānipi orambhāgiyāni saṃyojanāni atthi diṭṭhivicikicchāsīlabbataparāmāsasaṃyojanānaṃ pahīnattā, tasmā ‘‘orambhāgiyāni saṃyojanāni appahīnānī’’ti kasmā vuttanti āha <bold>‘‘orambhāgiyesu ca appahīnaṃ upādāyā’’</bold>tiādi. Yasmā kāmarāgabyāpādasaṃyojanāni sakadāgāmissa appahīnāni, tasmā tāni appahīnāni upādāya <bold>‘‘orambhāgiyāni saṃyojanāni appahīnānī’’</bold>ti vuttaṃ, na sabbesaṃ appahīnattāti adhippāyo.</paragraph>
    <centered line="4">Saṃyojanasuttavaṇṇanā niṭṭhitā.</centered>
    <subhead line="5">2. Paṭibhānasuttavaṇṇanā</subhead>
    <paragraph line="6" number="132"> Dutiye <pageBreak edition="Myanmar" number="2.0334" /><pageBreak edition="Vipassana Research Institut" number="2.0305" /> paṭibhānaṃ vuccati ñāṇampi ñāṇassa upaṭṭhitavacanampi, taṃ idha adhippetaṃ, atthayuttaṃ kāraṇayuttañca paṭibhānamassāti <bold>yuttappaṭibhāno</bold>. Pucchānantarameva sīghaṃ byākātuṃ asamatthatāya nomuttappaṭibhānamassāti <bold>nomuttappaṭibhāno</bold>. Iminā nayena sesā veditabbā. Ettha pana paṭhamo kañci kālaṃ vīmaṃsitvā yuttameva pekkhati <bold>tipiṭakacūḷanāgatthero</bold> viya. So pana pañhaṃ puṭṭho pariggahetvā yuttappattakāraṇameva katheti. Dutiyo pucchānantarameva yena vā tena vā vacanena paṭibāhati, vīmaṃsitvāpi ca yuttaṃ na pakkheti <bold>catunikāyikapiṇḍatissatthero</bold> viya. So pana pañhaṃ puṭṭho pañhapariyosānampi nāgameti, yaṃ vā taṃ vā kathetiyeva, vacanatthaṃ panassa vīmaṃsiyamānaṃ katthaci na lagati. Tatiyo pucchāsamakālameva yuttaṃ pekkhati, taṃkhaṇaṃyeva ca naṃ byākaroti <bold>tipiṭakacūḷābhayatthero</bold> viya. So pana pañhaṃ puṭṭho sīghameva katheti, yuttappattakāraṇo ca hoti. Catuttho puṭṭho samāno neva yuttaṃ pekkhati, na yena vā tena vā paṭibāhituṃ sakkoti, tibbandhakāranimuggo viya hoti <bold>lāḷudāyitthero</bold> viya.</paragraph>
    <centered line="7">Paṭibhānasuttavaṇṇanā niṭṭhitā.</centered>
    <subhead line="8">3-4. Ugghaṭitaññūsuttādivaṇṇanā</subhead>
    <paragraph line="9" number="133-4"> Tatiye <bold>ugghaṭitaññū</bold>ti ettha ugghaṭanaṃ nāma ñāṇugghaṭanaṃ, ñāṇena ugghaṭitamatteyeva jānātīti attho. <bold>Saha udāhaṭavelāyā</bold>ti udāhāre udāhaṭamatteyeva. <bold>Dhammābhisamayo hotī</bold>ti catusaccadhammassa ñāṇena saddhiṃ abhisamayo. <bold>Ayaṃ vuccatī</bold>ti ayaṃ ‘‘cattāro satipaṭṭhānā’’tiādinā (vibha. 355) nayena saṃkhittena mātikāya ṭhapiyamānāya desanānusārena ñāṇaṃ pesetvā arahattaṃ gaṇhituṃ samattho puggalo ‘‘ugghaṭitaññū’’ti vuccati. Vipañcitaṃ vitthāritameva atthaṃ jānātīti <bold>vipañcitaññū. Ayaṃ vuccatī</bold>ti ayaṃ saṃkhittena mātikaṃ ṭhapetvā vitthārena atthe bhājiyamāne arahattaṃ pāpuṇituṃ samattho puggalo ‘‘vipañcitaññū’’ti vuccati <pageBreak edition="Myanmar" number="2.0335" />. Uddesādīhi netabboti <bold>neyyo. Anupubbena dhammābhisamayo</bold>ti anukkamena arahattappatti. Byañjanapadameva paramaṃ assāti <bold>padaparamo. Na tāya jātiyā dhammābhisamayo hotī</bold>ti tena attabhāvena jhānaṃ vā vipassanaṃ vā maggaṃ vā phalaṃ vā nibbattetuṃ na sakkotīti attho. Catutthaṃ uttānameva.</paragraph>
    <centered line="10">Ugghaṭitaññūsuttādivaṇṇanā niṭṭhitā.</centered>
    <subhead line="11">5-8. Sāvajjasuttādivaṇṇanā</subhead>
    <paragraph line="12" number="135-8"> Pañcame <pageBreak edition="Vipassana Research Institut" number="2.0306" /><bold>sāvajjo</bold>ti sadoso. <bold>Sāvajjena kāyakammenā</bold>ti sadosena pāṇātipātādinā kāyakammena. Itaresupi eseva nayo. <bold>Ayaṃ vuccatī</bold>ti ayaṃ puggalo tīhi dvārehi āyūhanakammassa sadosattā gūthakuṇapādibharito padeso viya ‘‘sāvajjo’’ti vuccati. <bold>Sāvajjena bahula</bold>nti yassa sāvajjameva kāyakammaṃ bahulaṃ hoti, appaṃ anavajjaṃ. So ‘‘sāvajjena bahulaṃ kāyakammena samannāgato appaṃ anavajjenā’’ti vuccati. Itaresupi eseva nayo. Ko pana evarūpo hotīti? Yo gāmadhammatāya vā nigamadhammatāya vā kadāci karahaci uposathaṃ samādiyati, sīlāni pūreti. <bold>Ayaṃ vuccatī</bold>ti ayaṃ puggalo tīhi dvārehi āyūhanakammesu sāvajjasseva bahulatāya anavajjassa appatāya ‘‘vajjabahulo’’ti vuccati. Yathā hi ekasmiṃ padese dubbaṇṇāni duggandhāni pupphāni rāsikatānassu, tesaṃ upari tahaṃ tahaṃ adhimuttakavassikapāṭalāni patitāni bhaveyyuṃ, evarūpo ayaṃ puggalo veditabbo. Yathā pana ekasmiṃ padese adhimuttakavassikapāṭalāni rāsikatānassu, tesaṃ upari tahaṃ tahaṃ duggandhāni badarapupphādīni patitāni bhaveyyuṃ. Evarūpo tatiyo puggalo veditabbo. Catuttho pana tīhi dvārehi āyūhanakammassa niddosattā ca catumadhurabharitasuvaṇṇavāti viya daṭṭhabbo. Chaṭṭhādīni uttānatthāneva.</paragraph>
    <centered line="13">Sāvajjasuttādivaṇṇanā niṭṭhitā.</centered>
    <subhead line="14">9-10. Dhammakathikasuttādivaṇṇanā</subhead>
    <paragraph line="15" number="139-140"> Navame <pageBreak edition="Myanmar" number="2.0336" /><bold>appañca bhāsatī</bold>ti sampattaparisāya thokameva katheti. <bold>Asahitañcā</bold>ti kathento ca pana na atthayuttaṃ kālayuttaṃ katheti. <bold>Parisā cassa na kusalā hotī</bold>ti sotuṃ nisinnaparisā cassa yuttāyuttaṃ kāraṇākāraṇaṃ siliṭṭhāsiliṭṭhaṃ na jānātīti attho. <bold>Evarūpo</bold>ti ayaṃ evaṃjātiko bāladhammakathiko evaṃjātikāya bālaparisāya dhammakathikotveva nāmaṃ labhati. Iminā nayena sabbattha attho veditabbo. Ettha ca dveyeva janā sabhāvadhammakathikā, na itare. Itare pana dhammakathikānaṃ anto paviṭṭhattā evaṃ vuttā. Dasamaṃ uttānameva.</paragraph>
    <centered line="16">Dhammakathikasuttādivaṇṇanā niṭṭhitā.</centered>
    <centered line="17">Puggalavaggavaṇṇanā niṭṭhitā.</centered>
  </content>
</document>