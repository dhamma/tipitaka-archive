<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402t.tik34.xml</normativeSource>
<archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/1. bhandagamavaggo.xml</archivePath>
<titlePath>1. Bhaṇḍagāmavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">1. Bhaṇḍagāmavaggo</chapter>
<subhead line="2">1-2. Anubuddhasuttādivaṇṇanā</subhead>
<paragraph line="3" number="1-2"> Catukkanipātassa <pageBreak edition="M" number="2.0221" /><pageBreak edition="V" number="2.0201" /> paṭhame anubodho pubbabhāgiyaṃ ñāṇaṃ, paṭivedho anubodhena abhisamayo. Tattha yasmā anubodhapubbako paṭivedho anubodhena vinā na hoti. Anubodho hi ekacco paṭivedhasambaddho, tadubhayābhāvahetukañca vaṭṭe saṃsaraṇaṃ, tasmā vuttaṃ pāḷiyaṃ ‘‘ananubodhā…pe… tumhākañcā’’ti. Paṭisandhiggahaṇavasena bhavato bhavantarūpagamanaṃ <bold>sandhāvanaṃ,</bold> aparāparaṃ cavanūpapajjanavasena sañcaraṇaṃ <bold>saṃsaraṇa</bold>nti āha <bold>‘‘bhavato’’</bold>tiādi. Sandhāvitasaṃsaritapadānaṃ kammasādhanataṃ sandhāyāha <bold>‘‘mayā ca tumhehi cā’’</bold>ti paṭhamavikappe. Dutiyavikappe pana bhāvasādhanataṃ hadaye katvā <bold>‘‘mamañceva tumhākañcā’’</bold>ti yathārutavaseneva vuttaṃ <pageBreak edition="V" number="2.0202" />. Dīgharajjunā baddhasakuṇaṃ viya rajjuhattho puriso desantaraṃ taṇhārajjunā baddhaṃ sattasantānaṃ abhisaṅkhāro bhavantaraṃ neti etāyāti <bold>bhavanetti</bold>. Tenāha <bold>‘‘bhavarajjū’’</bold>tiādī.</paragraph>
<paragraph line="4"><bold>Vaṭṭadukkhassa antakaro</bold>ti sakalavaṭṭadukkhassa sakasantāne parasantāne ca vināsakaro abhāvakaro. Buddhacakkhudhammacakkhudibbacakkhumaṃsacakkhusamantacakkhusaṅkhātehi <bold>pañcahi cakkhūhi cakkhumā</bold>. Savāsanānaṃ kilesānaṃ samucchinnattā sātisayaṃ kilesaparinibbānena <bold>parinibbuto</bold>. Dutiyaṃ uttānameva.</paragraph>
<centered line="5">Anubuddhasuttādivaṇṇanā niṭṭhitā.</centered>
<subhead line="6">3-4. Paṭhamakhatasuttādivaṇṇanā</subhead>
<paragraph line="7" number="3-4"> Tatiye <pageBreak edition="M" number="2.0222" /><bold>kali</bold>nti aparādhaṃ. <bold>Vicinātī</bold>ti ācinoti pasavati. <bold>Tena ca kalinā sukhaṃ na paṭilabhatī</bold>ti tena aparādhena sukhaṃ na vindati. Nindiyappasaṃsāya hi pasaṃsiyanindāya ca samakova vipāko. <bold>Pasaṃsiyanindā</bold>ti ca sampannaguṇaparidhaṃsanavasena pavattiyā mahāsāvajjatāya kaṭukataravipākā. Nindiyappasaṃsā pana kathaṃ tāya samavipākāti ce? Tasmiṃ avijjamānaguṇasamāropanena attano paresañca micchāpaṭipattihetubhāvato pasaṃsiyena tassa sabbhāvakaraṇato ca. Lokepi hi asūraṃ sūrena samaṃ karonto gārayho hoti, pageva duppaṭipannaṃ suppaṭipannena samaṃ karontoti. <bold>Sakena dhanenā</bold>ti attano sāpateyyena. <bold>Appamattakova kalī</bold>ti diṭṭhadhammikattā sappaṭikārattā ca appamattako aparādho. <bold>Ayaṃ…pe… mahantataro kali</bold> katūpacitattā samparāyikattā appaṭikārattā ca.</paragraph>
<paragraph line="8"><bold>Nirabbudo</bold>ti gaṇanāviseso esoti āha <bold>‘‘nirabbudagaṇanāyā’’</bold>ti, satasahassaṃ nirabbudāti attho. Nirabbudaparimāṇaṃ pana vassagaṇanāya evaṃ veditabbaṃ. Yatheva hi sataṃ satasahassānaṃ koṭi hoti, evaṃ sataṃ satasahassānaṃ koṭiyo pakoṭi nāma hoti, sataṃ satasahassānaṃ pakoṭiyo koṭipakoṭi, sataṃ satasahassakoṭipakoṭiyo nahutaṃ, sataṃ satasahassanahutāni ninnahutaṃ, sataṃ satasahassaninnahutāni ekaṃ abbudaṃ, tato vīsatiguṇitaṃ nirabbudaṃ. <bold>Yaṃ ariye garahanto nirayaṃ upapajjatī</bold>ti ariye garahanto yaṃ nirabbudasaṅkhātaṃ nirayaṃ upapajjati, nirabbudoti ca pāṭiyekko nirayo natthi, avīcimhiyeva pana nirabbudagaṇanāya paccitabbaṭṭhānassetaṃ nāmaṃ. Catutthaṃ uttānameva.</paragraph>
<centered line="9">Paṭhamakhatasuttādivaṇṇanā niṭṭhitā.</centered>
<subhead line="10">5. Anusotasuttavaṇṇanā</subhead>
<paragraph line="11" number="5"> Pañcame <pageBreak edition="V" number="2.0203" /><bold>anusotaṃ gacchatī</bold>ti saṃsārasotassa anukūlabhāvena gacchati. <bold>Paccanīkapaṭipattiyā</bold>ti saṃsārasotassa paṭikūlavasena pavattanibbidānupassanādipaṭipattiyā <pageBreak edition="M" number="2.0223" />. <bold>Ṭhitasabhāvo</bold>ti acalappasādādisamannāgamena ṭhitasabhāvo. Anāgāmī hi assaddhiyehi kāmarāgabyāpādehi akampaniyacittatāya tamhā lokā anāvattidhammatāya ca ṭhitasabhāvo nāma. <bold>Oghaṃ taritvā</bold>ti kāmoghādicatubbidhaṃ oghaṃ atikkamitvā. <bold>Paratīraṃ gato</bold>ti nibbānapāraṃ gato. <bold>Brāhmaṇo</bold>ti bāhitapāpatāya brāhmaṇoti saṅkhaṃ gato khīṇāsavo. Tenāha <bold>‘‘seṭṭho niddoso’’</bold>ti. <bold>Pañcaverakamma</bold>nti pāṇātipātādipañcaduccaritaṃ. <bold>Sahāpi dukkhena sahāpi domanassenā</bold>ti kilesapariyuṭṭhāne sati uppannena dukkhadomanassena saddhimpi. <bold>Paripuṇṇa</bold>nti tissannaṃ sikkhānaṃ ekāyapi anūnaṃ. <bold>Parisuddha</bold>nti nirupakkilesaṃ. <bold>Brahmacariya</bold>nti seṭṭhacariyaṃ. Iminā vārena sotāpannasakadāgāmino kathitā. Kiṃ pana te rudantā brahmacariyaṃ carantīti? Āma, kilesarodanena rodantā caranti nāma, sīlasampanno puthujjanabhikkhu ettheva saṅgahito.</paragraph>
<paragraph line="12"><bold>Cetovimutti</bold>nti phalasamādhiṃ. <bold>Paññāvimutti</bold>nti phalañāṇaṃ. <bold>Chahākārehi pāragato</bold>ti abhiññāpāragū, pariññāpāragū, bhāvanāpāragū, pahānapāragū, sacchikiriyāpāragū, samāpattipāragūti evaṃ chahi ākārehi sabbadhammānaṃ pāraṃ pariyosānaṃ gato. Sesamettha suviññeyyameva.</paragraph>
<centered line="13">Anusotasuttavaṇṇanā niṭṭhitā.</centered>
<subhead line="14">6. Appassutasuttavaṇṇanā</subhead>
<paragraph line="15" number="6"> Chaṭṭhe <bold>appakaṃ sutaṃ hotī</bold>ti navaṅgasatthusāsane kiñcideva sutaṃ hoti. Tadeva navaṅgasatthusāsanaṃ dassetuṃ <bold>‘‘suttaṃ geyya’’</bold>ntiādi vuttaṃ. Tattha suttādīni vibhajitvā dassento <bold>‘‘ubhatovibhaṅganiddesakkhandhakaparivārā’’</bold>tiādimāha. Kathaṃ panāyaṃ vibhāgo yujjeyya. Sagāthakañhi suttaṃ geyyaṃ, niggāthakaṃ suttaṃ veyyākaraṇaṃ. Tadubhayavinimuttañca suttaṃ udānādivisesasaññārahitaṃ natthi, yaṃ suttaṅgaṃ siyā. <bold>Maṅgalasuttā</bold>dīnañca (khu. pā. 5.1 ādayo; su. ni. 261 ādayo) suttaṅgasaṅgaho na siyā gāthābhāvato dhammapadādīnaṃ viya <pageBreak edition="M" number="2.0224" />. Geyyaṅgasaṅgaho vā siyā sagāthakattā sagāthāvaggassa viya. Tathā ubhatovibhaṅgādīsu sagāthakappadesānanti? Vuccate –</paragraph>
<gatha1 line="16">‘‘Suttanti <pageBreak edition="V" number="2.0204" /> sāmaññavidhi, visesavidhayo pare;</gatha1>
<gathalast line="17">Sanimittā niruḷhattā, sahatāññena nāññato’’. (netti. aṭṭha. saṅgahavāravaṇṇanā; dī. ni. ṭī. 1.paṭhamamahāsaṅgītikathāvaṇṇanā; sārattha. ṭī. 1.paṭhamamahāsaṅgītikathāvaṇṇanā)</gathalast>
<paragraph line="18">Sabbassapi hi buddhavacanassa suttanti ayaṃ <bold>sāmaññavidhi</bold>. Tenevāha āyasmā mahākaccāno <bold>nettiyaṃ</bold> (netti. saṅgahavāro) ‘‘navavidhasuttantapariyeṭṭhī’’ti. Ettakaṃ tassa bhagavato suttāgataṃ suttapariyāpannaṃ (pāci. 655, 1242) sakavāde pañca suttasatānīti (dha. sa. aṭṭha. nidānakathā; kathā. aṭṭha. nidānakathā) evamādi ca etassa atthassa sādhakaṃ. <bold>Visesavidhayo pare sanimittā</bold> tadekadesesu geyyādayo visesavidhayo tena tena nimittena patiṭṭhitā. Tathā hi geyyassa sagāthakattaṃ tabbhāvanimittaṃ. Lokepi hi sasilokaṃ sagāthakaṃ vā cuṇṇiyaganthaṃ ‘‘geyya’’nti vadanti. Gāthāvirahe pana sati pucchaṃ katvā vissajjanabhāvo veyyākaraṇassa tabbhāvanimittaṃ. Pucchāvissajjanañhi ‘‘byākaraṇa’’nti vuccati. Byākaraṇameva veyyākaraṇaṃ. Evaṃ sante sagāthakādīnampi pucchaṃ katvā vissajjanavasena pavattānaṃ veyyākaraṇabhāvo āpajjatīti? Nāpajjati geyyādisaññānaṃ anokāsabhāvato, ‘‘gāthāvirahe satī’’ti visesitattā ca. Tathā hi dhammapadādīsu kevalaṃ gāthābandhesu sagāthakattepi somanassañāṇamayikagāthāyuttesu ‘‘vuttaṃ heta’’ntiādīvacanasambandhesu abbhutadhammappaṭisaṃyuttesu ca suttavisesesu yathākkamaṃ gāthāudānaitivuttakaabbhutadhammasaññā patiṭṭhitā, tathā satipi gāthābandhabhāve bhagavato atītāsu jātīsu cariyānubhāvappakāsakesu jātakasaññā, satipi pañhavissajjanabhāve sagāthakatte ca kesuci suttantesu vedassa labhāpanato vedallasaññā patiṭṭhitāti evaṃ tena tena sagāthakattādinā nimittena tesu tesu suttavisesesu geyyādisaññā patiṭṭhitāti visesavidhayo suttaṅgato pare geyyādayo. Yaṃ panettha geyyaṅgādinimittarahitaṃ, taṃ suttaṅgaṃ visesasaññāparihārena sāmaññasaññāya pavattanato. Nanu ca sagāthakaṃ suttaṃ geyyaṃ, niggāthakaṃ suttaṃ <pageBreak edition="M" number="2.0225" /> veyyākaraṇanti suttaṅgaṃ na sambhavatīti codanā tadavatthāvāti? Na tadavatthā sodhitattā. Sodhitañhi pubbe ‘‘gāthāvirahe sati pucchāvissajjanabhāvo veyyākaraṇassa tabbhāvanimitta’’nti.</paragraph>
<paragraph line="19">Yañca vuttaṃ – ‘‘gāthābhāvato maṅgalasuttādīnaṃ suttaṅgasaṅgaho na siyā’’ti, taṃ <bold>na, niruḷhattā</bold>. Niruḷho hi maṅgalasuttādīnaṃ suttabhāvo. Na hi tāni dhammapadabuddhavaṃsādayo viya gāthābhāvena paññātāni, atha kho suttabhāveneva, teneva hi aṭṭhakathāyaṃ ‘‘suttanāmaka’’nti nāmaggahaṇaṃ <pageBreak edition="V" number="2.0205" /> kataṃ. Yaṃ pana vuttaṃ ‘‘sagāthakattā geyyaṅgasaṅgaho siyā’’ti, tadapi natthi, yasmā <bold>sahatāññena</bold>. Saha gāthāhīti hi sagāthakaṃ. Sahabhāvo nāma atthato aññena hoti, na ca maṅgalasuttādīsu gāthāvinimutto koci suttappadeso atthi, yo ‘‘saha gāthāhī’’ti vucceyya, na ca samudāyo nāma koci atthi. Yadapi vuttaṃ – ‘‘ubhatovibhaṅgādīsu sagāthakappadesānaṃ geyyaṅgasaṅgaho siyā’’ti, tadapi na, aññato. Aññā eva hi tā gāthā jātakādipariyāpannattā. Ato na tāhi ubhatovibhaṅgādīnaṃ geyyaṅgabhāvoti. Evaṃ suttādīnaṃ aṅgānaṃ aññamaññaṃ saṅkarābhāvo veditabbo. Ayamettha saṅkhepo, vitthāro pana samantapāsādikāya vinayasaṃvaṇṇanāya <bold>sāratthadīpaniyā</bold> (sārattha. ṭī. 1.paṭhamamahāsaṅgītikathāvaṇṇanā) amhehi pakāsito, icchantehi tatoyeva gahetabbo.</paragraph>
<paragraph line="20"><bold>Na atthamaññāya dhammamaññāya dhammānudhammappaṭipanno hotī</bold>ti aṭṭhakathāñca pāḷiñca jānitvā lokuttaradhammassa anurūpadhammaṃ pubbabhāgappaṭipadaṃ paṭipanno na hotīti evamettha sambandho veditabbo. Tenevāha <bold>‘‘na atthamaññāya dhammamaññāyāti aṭṭhakathañca pāḷiñca jānitvā…pe… na paṭipanno hotī’’</bold>ti.</paragraph>
<centered line="21">Appassutasuttavaṇṇanā niṭṭhitā.</centered>
<subhead line="22">7. Sobhanasuttavaṇṇanā</subhead>
<paragraph line="23" number="7"> Sattame <bold>paññāveyyattiyenā</bold>ti saccasampaṭivedhādipaññāveyyattiyena. <bold>Vinayaṃ upetā</bold>ti tadaṅgādivasena kilesānaṃ vinayaṃ upetā. <bold>Vesārajjenā</bold>ti <pageBreak edition="M" number="2.0226" /> sārajjakarānaṃ diṭṭhivicikicchādipāpadhammānaṃ vigamanato vesārajjena, sārajjarahitenāti attho. Tepiṭakavasena bahu sutaṃ etesanti <bold>bahussutā</bold>. Tameva pariyattidhammaṃ dhārenti suvaṇṇabhājane pakkhittasīhavasaṃ viya vinassantaṃ akatvā suppaguṇasuppavattibhāvena hadaye ṭhapentīti <bold>dhammadharā</bold>. Edisā ca attanā sutassa dhammassa ādhārabhūtā nāma hontīti āha <bold>‘‘sutadhammānaṃ ādhārabhūtā’’</bold>ti.</paragraph>
<centered line="24">Sobhanasuttavaṇṇanā niṭṭhitā.</centered>
<subhead line="25">8. Vesārajjasuttavaṇṇanā</subhead>
<paragraph line="26" number="8"> Aṭṭhame <pageBreak edition="V" number="2.0206" /> byāmohavasena saraṇapariyesanaṃ sārajjanaṃ sārado, byāmohabhayaṃ. Vigato sārado etassāti visārado, tassa bhāvo <bold>vesārajjaṃ</bold>. Taṃ pana ñāṇasampadaṃ, pahānasampadaṃ, desanāvisesasampadaṃ khemañca nissāya pavattaṃ catubbidhapaccavekkhaṇañāṇaṃ. Tenāha <bold>‘‘catūsu ṭhānesū’’</bold>tiādi. Usabhassa idanti <bold>āsabhaṃ,</bold> seṭṭhaṭṭhānaṃ. Sabbaññutapaṭijānanavasena abhimukhaṃ gacchanti, aṭṭha vā parisā upasaṅkamantīti <bold>āsabhā,</bold> pubbabuddhā. <bold>Idaṃ panā</bold>ti buddhānaṃ ṭhānaṃ sabbaññutameva vadati. <bold>Tiṭṭhamānovā</bold>ti avadantopi tiṭṭhamānova paṭijānāti nāmāti attho. <bold>Upagacchatī</bold>ti anujānāti.</paragraph>
<paragraph line="27"><bold>Aṭṭhasu parisāsū</bold>ti ‘‘abhijānāmi kho panāhaṃ, sāriputta, anekasataṃ khattiyaparisaṃ upasaṅkamitā…pe… brāhmaṇaparisaṃ gahapatiparisaṃ, samaṇaparisaṃ, cātumahārājikaparisaṃ, tāvatiṃsaparisaṃ, māraparisaṃ, brahmaparisaṃ upasaṅkamitā, tatrapi mayā sannisinnapubbañceva sallapitapubbañca sākacchā ca samāpajjitapubbā. Tatra vata maṃ ‘bhayaṃ vā sārajjaṃ vā okkamissatī’ti nimittametaṃ, sāriputta, na samanupassāmī’’ti (ma. ni. 1.151) evaṃ vuttaparisāsu. <bold>Abhītanādaṃ nadatī</bold>ti parato dassitañāṇayogena visārado ahanti abhītanādaṃ nadati. <bold>Sīhanādasuttenā</bold>ti khandhavagge āgatena sīhanādasuttena.</paragraph>
<paragraph line="28">‘‘Devamanussānaṃ catucakkaṃ vattatī’’ti (a. ni. 4.31) suttasesena sappurisūpanissayādiphalasampattipavatti vuttā, purimasappurisūpanissayādiupanissayā pacchimasappurisūpanissayādisampattipavatti <pageBreak edition="M" number="2.0227" /> vā vuttā. Ādi-saddena tattha ca cakkasaddassa gahaṇaṃ veditabbaṃ. Vicakkasaṇṭhānā asani eva <bold>asanivicakkaṃ. Uracakkādīsū</bold>ti <bold>ādi</bold>-saddena āṇāsamūhādīsupi cakkasaddassa pavatti veditabbā. ‘‘Saṅghabhedaṃ karissāma cakkabheda’’ntiādīsu (pārā. 409; cūḷava. 343) hi āṇā ‘‘cakka’’nti vuttā. ‘‘Devacakkaṃ asuracakka’’ntiādīsu samūhoti.</paragraph>
<paragraph line="29">Paṭivedhaniṭṭhattā arahattamaggañāṇaṃ paṭivedhoti <bold>‘‘phalakkhaṇe uppannaṃ nāmā’’</bold>ti vuttaṃ. Tena paṭiladdhassapi desanāñāṇassa kiccanipphatti parassa bujjhanamattena hotīti <bold>‘‘aññāsikoṇḍaññassa sotāpatti…pe… phalakkhaṇe pavattaṃ nāmā’’</bold>ti vuttaṃ. Tato paraṃ pana yāva parinibbānā desanāñāṇappavatti tasseva pavattitassa dhammacakkassa ṭhānanti veditabbaṃ.</paragraph>
<paragraph line="30"><bold>Dassitadhammesū</bold>ti <pageBreak edition="V" number="2.0207" /> vuttadhammesu. Vacanamattameva hi tesaṃ, na pana dassanaṃ tādisasseva dhammassa abhāvato. Bhagavato eva vā ‘‘ime dhammā anabhisambuddho’’ti parassa vacanavasena <bold>dassitadhammesu</bold>. ‘‘Dhammapaṭisambhidā’’tiādīsu (vibha. 718-721) viya <bold>dhamma</bold>-saddo hetupariyāyoti āha <bold>‘‘sahadhammenāti sahetunā’’</bold>ti. <bold>Hetū</bold>ti ca upapattisādhanahetu veditabbo, na kārako, sampāpako vā. <bold>Nimitta</bold>nti codanāya kāraṇaṃ. Tattha codako codanaṃ karotīti <bold>kāraṇaṃ,</bold> dhammo codanaṃ karoti etenāti <bold>kāraṇaṃ</bold>. Tenāha <bold>‘‘puggalopī’’</bold>tiādi. <bold>Khema</bold>nti kenaci appaṭibāhiyabhāvena anupaddutaṃ.</paragraph>
<paragraph line="31">Antarāyo etesaṃ atthi, antarāye vā niyuttāti <bold>antarāyikā</bold>. Evaṃbhūtā pana te yasmā antarāyakarā nāma honti, tasmā āha <bold>‘‘antarāyaṃ karontīti antarāyikā’’</bold>ti. Asañcicca vītikkame nātisāvajjāti katvā vuttaṃ <bold>‘‘sañcicca vītikkantā’’</bold>ti. <bold>Satta āpattikkhandhā</bold>tiādi nidassanamattaṃ itaresampi catunnaṃ ‘‘antarāyikā’’ti vuttadhammānaṃ tabbhāve byabhicārābhāvato. <bold>Idha pana methunadhammo adhippeto</bold>ti idaṃ aṭṭhuppattivasena vuttaṃ ariṭṭhasikkhāpadaṃ (pāci. 417) viya. Yasmā taṃkhaṇampi kāmānaṃ ādīnavaṃ disvā virato hoti ce, visesaṃ adhigacchati, na kāmesu āsatto, tasmā vuttaṃ <bold>‘‘methuna…pe…antarāyo hotī’’</bold>ti. Tattha <bold>yassa kassacī</bold>ti na kevalaṃ pabbajitasseva, atha kho <pageBreak edition="M" number="2.0228" /> yassa kassaci. Tathā hi vuttaṃ ‘‘methunamanuyuttassa, mussatevāpi sāsana’’nti (su. ni. 820).</paragraph>
<paragraph line="32"><bold>Tasmiṃ aniyyānikadhamme</bold>ti tasmiṃ parehi parikappitaaniyyānikadhammanimittaṃ. Nimittatthe hi idaṃ kammasaṃyoge bhummaṃ.</paragraph>
<paragraph line="33"><bold>Upanibaddhā</bold>ti viracitā. Tenāha <bold>‘‘abhisaṅkhatā’’</bold>ti. <bold>Puthubhāva</bold>nti bahubhāvaṃ. <bold>Puthūhi vā sitā</bold>ti bahūhi samaṇabrāhmaṇehi sitā upanibaddhā.</paragraph>
<centered line="34">Vesārajjasuttavaṇṇanā niṭṭhitā.</centered>
<subhead line="35">9. Taṇhuppādasuttavaṇṇanā</subhead>
<paragraph line="36" number="9"> Navame bhavati etena ārogyanti <bold>bhavo,</bold> gilānapaccayo. Parivuddho bhavo <bold>abhavo</bold>. Vuddhiattho hi ayamakāro yathā ‘‘saṃvarāsaṃvaro, phalāphala’’nti ca. <bold>Sappinavanītādīnī</bold>ti <bold>ādi</bold>-saddena <pageBreak edition="V" number="2.0208" /> telamadhuphāṇitādīnaṃ gahaṇaṃ. Sappinavanītādiggahaṇañcettha nidassanamattaṃ, sabbassapi gilānapaccayassa saṅgaho daṭṭhabbo. <bold>Bhavābhavo</bold>ti vā khuddako ceva mahanto ca upapattibhavo veditabbo. Tenevāha <bold>‘‘sampattibhavesū’’</bold>tiādi. <bold>Bhavo</bold>ti vā sampatti, <bold>abhavo</bold>ti vipatti. <bold>Bhavo</bold>ti vuddhi, <bold>abhavo</bold>ti hāni. Taṃnimittañca taṇhā uppajjatīti vuttaṃ <bold>‘‘bhavābhavahetu vā’’</bold>ti.</paragraph>
<paragraph line="37"><bold>Taṇhādutiyo</bold>ti taṇhāsahāyo. Taṇhā hi nirudakakantāre marīcikāya udakasaññā viya pipāsābhibhūtaṃ tasitaṃ sattaṃ assāsadassanavasena sahāyakiccaṃ karontī bhavādīsu anibbinnaṃ katvā paribbhamāpeti. Tathā hi taṃ papātakaṃ acintetvā madhuggaṇhanakaluddakā viya anekādīnavākulesu bhavesu ānisaṃsameva dassentī anatthajāle sā paribbhamāpeti, tasmā taṇhā ‘‘purisassa dutiyā’’ti vuttā. Nanu ca aññepi kilesādayo bhavanibbattipaccayāti? Saccametaṃ, na pana tathā visesapaccayo, yathā taṇhā. Tathā hi sā kusalehi vinā <pageBreak edition="M" number="2.0229" /> akusalehi, kāmāvacarādikusalehi ca vinā rūpāvacarādikusalehi bhavanibbattiyā visesapaccayo. Yato samudayasaccanti vuccatīti. <bold>Itthabhāvaññathābhāva</bold>nti itthabhāvo ca aññathābhāvo ca itthabhāvaññathābhāvo, so etassa atthīti itthabhāvaññathābhāvo, saṃsāro, taṃ itthabhāvaññathābhāvaṃ. Tattha <bold>itthabhāvo</bold> manussattaṃ, <bold>aññathābhāvo</bold> tato avasiṭṭhasattāvāsā. <bold>Itthabhāvo</bold> vā tesaṃ tesaṃ sattānaṃ paccuppanno attabhāvo, <bold>aññathābhāvo</bold> anāgatattabhāvo. Evarūpo vā aññopi attabhāvo <bold>itthabhāvo,</bold> na evarūpo <bold>aññathābhāvo</bold>. Tenevāha <bold>‘‘itthabhāvaññathābhāvanti ettha itthabhāvo nāma ayaṃ attabhāvo’’</bold>tiādi. Saṃsaraṇaṃ <bold>saṃsāro</bold>.</paragraph>
<gatha1 line="38">‘‘Khandhānañca paṭipāṭi, dhātuāyatanāna ca;</gatha1>
<gathalast line="39">Abbocchinnaṃ vattamānā, saṃsāroti pavuccati’’. (visuddhi. 2.619; dī. ni. aṭṭha. 2.95 apasādanāvaṇṇanā; saṃ. ni. aṭṭha. 2.2.60; a. ni. aṭṭha. 2.4.199; dha. sa. aṭṭha. nidānakathā; vibha. aṭṭha. 226 saṅkhārapadaniddeso; su. ni. aṭṭha. 2.523; udā. aṭṭha. 39; itivu. aṭṭha. 14);</gathalast>
<paragraph line="40">Tenāha <bold>‘‘khandhadhātuāyatanānaṃ paṭipāṭi’’</bold>nti, khandhadhātuāyatanānaṃ hetuphalabhāvena aparāparappavattinti attho.</paragraph>
<paragraph line="41"><bold>Evamādīnavaṃ</bold><pageBreak edition="V" number="2.0209" /><bold>ñatvā</bold>ti ettha etamādīnavaṃ ñatvātipi paṭhanti, etaṃ sakalavaṭṭadukkhassa sambhavaṃ samudayaṃ taṇhaṃ ādīnavaṃ ñatvāti attho. Atha vā <bold>evamādīnavaṃ ñatvā</bold>ti etaṃ yathāvuttaṃ saṃsārānativattanaādīnavaṃ dosaṃ ñatvā. <bold>Niggahaṇo</bold>ti caturūpādānasaṅkhātassa sabbassa gahaṇassa paṭinissajjanena niggahaṇo, khandhaparinibbānena saṅkhārappavattito apagaccheyyāti evaṃ vā ettha attho daṭṭhabbo.</paragraph>
<centered line="42">Taṇhuppādasuttavaṇṇanā niṭṭhitā.</centered>
<subhead line="43">10. Yogasuttavaṇṇanā</subhead>
<paragraph line="44" number="10"> Dasame <bold>yojentī</bold>ti kammaṃ vipākena bhavādiṃ, bhavantarādīhi dukkhena sattaṃ yojenti ghaṭentīti <bold>yogā</bold>. Kāmanaṭṭhena kāmo ca so yathāvuttenatthena yogo cāti <bold>kāmayogo. Bhavayogo</bold> nāma bhavarāgoti dassetuṃ <bold>‘‘rūpārūpabhavesū’’</bold>tiādi vuttaṃ. Tattha paṭhamo <pageBreak edition="M" number="2.0230" /> upapattibhavesu rāgo, dutiyo kammabhavesu, tatiyo bhavadiṭṭhisahagato yathā rajjanaṭṭhena rāgo, evaṃ yujjanaṭṭhena yogoti vutto. <bold>Catūsu saccesu aññāṇa</bold>nti idaṃ suttantanayaṃ nissāya vuttaṃ. Suttantasaṃvaṇṇanā hesāti, tadantogadhattā vā pubbantādīnaṃ.</paragraph>
<paragraph line="45"><bold>Samudaya</bold>nti dve samudayā khaṇikasamudayo paccayasamudayo ca. Uppādakkhaṇo khaṇikasamudayo, paccayova paccayasamudayo. Samudayate samudayanaṃ samudayo, samudeti etasmāti samudayoti evaṃ ubhinnaṃ samudayānaṃ saddatthatopi bhedo veditabbo. Paccayasamudayaṃ pajānantopi bhikkhu khaṇikasamudayaṃ pajānāti, khaṇikasamudayaṃ pajānantopi paccayasamudayaṃ pajānāti. Paccayato hi saṅkhārānaṃ udayaṃ passato khaṇato ca nesaṃ udayadassanaṃ sukhaṃ hoti, khaṇato ca nesaṃ udayaṃ passato pageva paccayānaṃ suggahitattā paccayato dassanaṃ sukhena ijjhati. Idha pana khaṇikasamudayaṃ dassento āha <bold>‘‘samudayanti uppatti’’</bold>nti.</paragraph>
<paragraph line="46">Atthaṅgamopi duvidho accantatthaṅgamo, bhedatthaṅgamoti. Accantatthaṅgamo appavattinirodho, nibbānanti keci. Bhedatthaṅgamo khaṇikanirodho. Tadubhayaṃ pubbabhāge uggahaparipucchādivasena passato aññataradassanena itaradassanampi siddhameva hoti. Pubbabhāgeyeva ārammaṇavasena khayato vayato sammasanādikāle bhedatthaṅgamaṃ passanto byatirekavasena anussavādito accantatthaṅgamaṃ passati, maggakkhaṇe pana ārammaṇato accantatthaṅgamaṃ passanto asammohato itarampi passati. Idha pana bhedatthaṅgamaṃ dassento āha <bold>‘‘atthaṅgamanti bheda’’</bold>nti. Kāmānaṃ uppattibhedaggahaṇeneva <pageBreak edition="V" number="2.0210" /> cettha yathā kāmānaṃ paṭiccasamuppannatā vibhāvitā, evaṃ kāmavatthunopīti ubhayesampi aniccatā dukkhatā anattatā ca vibhāvitāti daṭṭhabbaṃ. <bold>Madhurabhāva</bold>nti iminā kāmasannissitaṃ sukhaṃ somanassaṃ dasseti. ‘‘Yaṃ kho, bhikkhave, ime pañca kāmaguṇe paṭicca uppajjati sukhaṃ somanassaṃ, ayaṃ kāmānaṃ assādo’’ti (ma. ni. 1.166) hi vuttaṃ. <bold>Amadhurabhāva</bold>nti iminā pana kāmahetukaṃ dukkhaṃ domanassaṃ dasseti.</paragraph>
<paragraph line="47"><bold>Phassāyatanāna</bold>nti chadvārikassa phassassa kāraṇabhūtānaṃ cakkhādiāyatanānaṃ. Tenāha <bold>‘‘cakkhādīnaṃ cakkhusamphassādikāraṇāna’’</bold>nti. Punabbhavakaraṇaṃ <pageBreak edition="M" number="2.0231" /> punobhavo uttarapadalopena, mano-saddassa viya ca purimapadassa okārantatā daṭṭhabbā. Punobhavo sīlametesanti <bold>ponobhavikā</bold>. Atha vā sīlatthena ikasaddena gamitatthattā kiriyāvācakasaddassa adassanaṃ daṭṭhabbaṃ yathā apūpabhakkhanasīlo āpūpiko. Atha vā punabbhavaṃ denti, punabbhavāya saṃvattanti, punappunabbhave nibbattentīti <bold>ponobhavikā</bold>. ‘‘Taddhitā’’ti hi bahuvacananiddesā vicittattā vā taddhitānaṃ abhidhānalakkhaṇattā vā ‘‘punabbhavaṃ dentī’’tiādīsupi atthesu ponobhavikasaddasiddhi daṭṭhabbā.</paragraph>
<paragraph line="48">Visaṃyojenti paṭipannaṃ puggalaṃ kāmayogādito viyojentīti <bold>visaṃyogā,</bold> asubhajjhānādīni visaṃyojanakāraṇāni. Tenāha <bold>‘‘visaṃyogāti visaṃyojanakāraṇānī’’</bold>tiādi.</paragraph>
<centered line="49">Yogasuttavaṇṇanā niṭṭhitā.</centered>
<centered line="50">Bhaṇḍagāmavaggavaṇṇanā niṭṭhitā.</centered>
</body>
</document>