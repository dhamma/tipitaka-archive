<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402t.tik46.xml</normativeSource>
<archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/(13) 3. bhayavaggo.xml</archivePath>
<titlePath>(13) 3. Bhayavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">(13) 3. Bhayavaggo</chapter>
<subhead line="2">1. Attānuvādasuttavaṇṇanā</subhead>
<paragraph line="3" number="121"> Tatiyassa paṭhame <bold>attānaṃ anuvadantassa uppajjanakabhaya</bold>nti attānaṃ anuvadantassa pāpakammino uppajjanakabhayaṃ. <bold>Dvattiṃsakammakāraṇe paṭicca uppajjanakabhaya</bold>nti agārikānaṃ vasena vuttaṃ <pageBreak edition="V" number="2.0298" />, anagārikānaṃ pana vinayadaṇḍaṃ paṭicca uppajjanakabhayampi daṇḍabhayanteva saṅkhaṃ gacchati. Sesaṃ suviññeyyameva.</paragraph>
<centered line="4">Attānuvādasuttavaṇṇanā niṭṭhitā.</centered>
<subhead line="5">2. Ūmibhayasuttavaṇṇanā</subhead>
<paragraph line="6" number="122"> Dutiye <bold>kodhūpāyāsassetaṃ adhivacana</bold>nti ettha kujjhanaṭṭhena <bold>kodho,</bold> sveva cittassa kāyassa ca atippamaddanamathanuppādanehi daḷhaāyāsaṭṭhena <bold>upāyāso</bold>. Anekavāraṃ pavattitvā attanā samavetaṃ sattaṃ ajjhottharitvā sīsaṃ ukkhipituṃ adatvā ūmisadisatā daṭṭhabbā. Yathā hi bāhiraṃ udakaṃ otiṇṇo ūmīsu osīditvā marati, evaṃ <pageBreak edition="M" number="2.0327" /> imasmiṃ sāsane kodhūpāyāse osīditvā vibbhamati, tasmā kodhūpāyāso <bold>‘‘ūmibhaya’’</bold>nti vutto. <bold>Odarikattassetaṃ adhivacana</bold>nti yathā hi bāhiraṃ udakaṃ otiṇṇo kumbhīlena khādito marati, evaṃ imasmiṃ sāsane odarikattena odarikabhāvena āmisagedhena micchājīvena jīvikakappanena nāsitasīlādiguṇatāya khāditadhammasarīro vibbhamati, tasmā odarikattaṃ <bold>‘‘kumbhīlabhaya’’</bold>nti vuttaṃ.</paragraph>
<paragraph line="7"><bold>Anupaṭṭhitāya satiyā</bold>ti kāyagataṃ satiṃ anuṭṭhāpetvā. <bold>Asaṃvutehī</bold>ti apihitehi. <bold>Pañcannetaṃ kāmaguṇānaṃ adhivacana</bold>nti yathā hi bāhiraṃ udakaṃ otiṇṇo āvaṭṭe nimujjitvā marati, evaṃ imasmiṃ sāsane pabbajito pañcakāmaguṇāvaṭṭe nimujjitvā vibbhamati. Kāmarāgābhibhūto hi satto ito ca etto, etto ca itoti evaṃ manāpiyarūpādivisayasaṅkhāte āvaṭṭe attānaṃ saṃsāretvā yathā tato bahibhūte nekkhamme cittampi na uppādeti, evaṃ āvaṭṭetvā byasanāpādanena kāmaguṇānaṃ āvaṭṭasadisatā daṭṭhabbā.</paragraph>
<paragraph line="8"><bold>Anuddhaṃsetī</bold>ti kilameti vilolati. <bold>Rāgānuddhaṃsitenā</bold>ti rāgena anuddhaṃsitena. <bold>Mātugāmassetaṃ adhivacana</bold>nti. Yathā hi bāhiraṃ udakaṃ otiṇṇo caṇḍamacchaṃ āgamma laddhappahāro marati, evaṃ imasmiṃ sāsane mātugāmaṃ ārabbha uppannakāmarāgo vibbhamati, tasmā mātugāmo <bold>‘‘susukābhaya’’</bold>nti vutto. Mātugāmo hi yonisomanasikārarahitaṃ adhīrapurisaṃ itthikuttabhūtehi attano hāsabhāvavilāsehi abhibhuyya gahetvā dhīrajātikampi attano <pageBreak edition="V" number="2.0299" /> rūpādīhi sampalobhanavasena anavasesaṃ attano upakāradhamme sīlādike sampādetuṃ asamatthaṃ karonto anayabyasanaṃ pāpeti.</paragraph>
<paragraph line="9">Imāni pana cattāri bhayāni bhāyitvā yathā udakaṃ anorohantassa udakaṃ nissāya udakapipāsāvinayanaṃ sarīrasuddhipariḷāhūpasamo kāyautuggāhāpananti, evamādi ānisaṃso natthi, evamevaṃ imāni cattāri bhayāni bhāyitvā sāsane apabbajantassapi imaṃ sāsanaṃ nissāya saṅkhepato vaṭṭadukkhūpasamo, vitthārato pana sīlānisaṃsādivasena anekavidho ānisaṃso natthi. Yathā pana imāni cattāri bhayāni abhāyitvā <pageBreak edition="M" number="2.0328" /> udakaṃ orohantassa vuttappakāro ānisaṃso hoti, evaṃ imāni abhāyitvā sāsane pabbajantassapi vuttappakāro ānisaṃso hoti. <bold>Mahādhammarakkhitatthero</bold> panāha ‘‘cattāri bhayāni bhāyitvā udakaṃ anotaranto sotaṃ chinditvā paratīraṃ pāpuṇituṃ na sakkoti, abhāyitvā otaranto sakkoti, evamevaṃ bhāyitvā sāsane apabbajantopi taṇhāsotaṃ chinditvā nibbānapāraṃ daṭṭhuṃ na sakkoti, abhāyitvā pabbajanto sakkotī’’ti.</paragraph>
<centered line="10">Ūmibhayasuttavaṇṇanā niṭṭhitā.</centered>
<subhead line="11">3. Paṭhamanānākaraṇasuttavaṇṇanā</subhead>
<paragraph line="12" number="123"> Tatiye <bold>brahmakāyikānaṃ devāna</bold>nti ettha brahmānaṃ kāyo samūhoti brahmakāyo, tappariyāpannatāya tattha gatāti <bold>brahmakāyikā</bold>. Etāya ca sabbassapi brahmakāyassa samaññāya bhavitabbaṃ. <bold>Ābhassarānaṃ devāna</bold>ntiādinā pana dutiyajjhānabhūmikādīnaṃ upari gahitattā gobalībaddaññāyena tadavasiṭṭhānaṃ ayaṃ samaññā, tasmā ‘‘brahmakāyikānaṃ devāna’’nti paṭhamajjhānabhūmikānaṃyeva gahaṇaṃ veditabbaṃ. Saha byayati gacchatīti sahabyo, sahavattanako. Tassa bhāvo <bold>sahabyatā,</bold> sahapavattīti āha <bold>‘‘sahabhāvaṃ upagacchatī’’</bold>ti. <bold>Kappo āyuppamāṇa</bold>nti ettha yadipi brahmapārisajjādīnaṃ āyuno antaraṃ atthi, ukkaṭṭhaparicchedena panetaṃ vuttanti dassento <bold>‘‘paṭhamajjhānaṃ atthi hīna’’</bold>ntiādimāha.</paragraph>
<paragraph line="13"><bold>Dve kappā āyuppamāṇa</bold>nti ettha pana hīnajjhānena nibbattānaṃ vasena ayaṃ paricchedo katoti dassetuṃ <bold>‘‘dutiyajjhānaṃ vuttanayeneva tividhaṃ hotī’’</bold>tiādi āraddhaṃ. <bold>Cattāro kappā</bold>ti ettha pana ukkaṭṭhaparicchedena catusaṭṭhi kappā vattabbāti dassento <bold>‘‘yaṃ heṭṭhā vuttaṃ ‘kappo dve kappā’ti <pageBreak edition="V" number="2.0300" />, kampi āharitvā attho veditabbo’’</bold>ti āha. Kathaṃ panettha ayamattho labbhatīti āha <bold>‘‘kappoti ca guṇassapi nāma’’</bold>nti. Tattha <bold>paṭhamaṃ vutto kappo,</bold> tato ekena guṇena, ekasmiṃ vāre gaṇanāyāti attho. <bold>Dve kappā hontī</bold>ti ekavāragaṇanāya kappassa dviguṇitattā dve mahākappā hontīti attho. <bold>Dutiyenā</bold>ti dutiyavāragaṇanāya. <bold>Cattāro</bold>ti dutiyavāragaṇanāya dvīsu kappesu dviguṇitesu <pageBreak edition="M" number="2.0329" /> cattāro mahākappā hontīti attho. <bold>Puna te cattāro kappā</bold>ti vuttanayena dve vāre guṇetvā ye cattāro kappā dassitā, puna te cattāro kappā catugguṇā hontīti attho. Idaṃ vuttaṃ hoti – dve vāre guṇetvā ye cattāro kappā dassitā, tesu catukkhattuṃ guṇitesu catusaṭṭhi kappā sampajjantīti. Tathā hi cattāro ekasmiṃ vāre guṇitā aṭṭha honti, puna te aṭṭha dutiyavāre guṇitā soḷasa honti, puna te soḷasa tatiyavāre guṇitā dvattiṃsa honti, puna te dvattiṃsa catutthavāre guṇitā catusaṭṭhi honti. Tenevāha <bold>‘‘imehi catūhi guṇehi guṇitā ekena guṇena aṭṭha hontī’’</bold>tiādi. Ettha ca heṭṭhā <bold>uposathasutte</bold> (a. ni. 3.71) –</paragraph>
<indent line="14">‘‘Yāni mānusakāni paññāsa vassāni, cātumahārājikānaṃ devānaṃ eso eko rattindivo’’ti –</indent>
<unindented line="15">Ādinā kāmāvacaradevānameva āyuppamāṇaṃ dassitaṃ. Heṭṭhāyeva –</unindented>
<indent line="16">‘‘Tayome, bhikkhave, puggalā santo saṃvijjamānā lokasmiṃ. Katame tayo? Idha, bhikkhave, ekacco puggalo sabbaso rūpasaññānaṃ samatikkamā…pe… ākāsānañcāyatanūpagānaṃ devānaṃ sahabyataṃ upapajjati. Ākāsānañcāyatanūpagānaṃ, bhikkhave, devānaṃ vīsati kappasahassāni āyuppamāṇa’’nti (a. ni. 3.117) –</indent>
<unindented line="17">Ādinā arūpāvacarānaṃyeva āyuppamāṇaṃ vuttaṃ. Idha pana rūpāvacarānameva āyuppamāṇaṃ dassitaṃ. <bold>Vibhaṅgapāḷiyaṃ</bold> (vibha. 1022) pana ‘‘manussānaṃ kittakaṃ āyuppamāṇaṃ, vassasataṃ appaṃ vā bhiyyo’’tiādinā devamanussānañceva rūpārūpāvacarasattānañca āyuppamāṇaṃ dassitaṃ.</unindented>
<paragraph line="18">Tattha sammāsambuddhena manussānaṃ devānañca āyuṃ paricchindamānena catūsu apāyesu bhummadevesu <pageBreak edition="V" number="2.0301" /> ca āyu na paricchinnaṃ. Taṃ kasmāti? Niraye tāva kammameva pamāṇaṃ. Yāva kammaṃ na khīyati, tāva paccanti. Tathā sesaapāyesu. Bhummadevānampi kammameva pamāṇaṃ. Tattha nibbattā hi keci sattāhamattaṃ tiṭṭhanti, keci aḍḍhamāsaṃ, kappaṃ tiṭṭhamānāpi atthiyeva. Tattha manussesu gihibhāve ṭhitāyeva sotāpannāpi honti, sakadāgāmiphalaṃ anāgāmiphalaṃ arahattampi pāpuṇanti, tesu sotāpannādayo yāvajīvaṃ <pageBreak edition="M" number="2.0330" /> tiṭṭhanti, khīṇāsavā pana parinibbāyanti vā pabbajanti vā. Kasmā? Arahattaṃ nāma seṭṭhaguṇaṃ, gihiliṅgaṃ hīnaṃ, taṃ hīnatāya uttamaṃ guṇaṃ dhāretuṃ na sakkoti, tasmā te parinibbātukāmā vā honti pabbajitukāmā vā. Bhummadevā pana arahattaṃ pattāpi yāvajīvaṃ tiṭṭhanti, chasu kāmāvacaresu devesu sotāpannasakadāgāmino yāvajīvaṃ tiṭṭhanti, anāgāminā rūpabhavaṃ gantuṃ vaṭṭati khīṇāsavena parinibbātuṃ. Kasmā? Nilīyanokāsassa abhāvā. Rūpāvacarārūpāvacaresu sabbepi yāvajīvaṃ tiṭṭhanti, tattha rūpāvacare nibbattā sotāpannasakadāgāmino na puna idhāgacchanti, tattheva parinibbāyanti. Ete hi jhānaanāgāmino nāma.</paragraph>
<paragraph line="19">Aṭṭhasamāpattilābhīnaṃ pana kiṃ niyameti? Paguṇajjhānaṃ. Yadevassa paguṇaṃ hoti, tena upapajjati. Sabbesu paguṇesu kiṃ niyameti? Nevasaññānāsaññāyatanasamāpatti. Ekaṃseneva hi so nevasaññānāsaññāyatane upapajjati. Navasu brahmalokesu nibbattaariyasāvakānaṃ tatrūpapattipi uparūpapattipi, na heṭṭhūpapatti. Puthujjanānaṃ pana tatrūpapattipi hoti, uparūpapattipi, heṭṭhūpapattipi. Pañcasu suddhāvāsesu catūsu ca arūpesu ariyasāvakānaṃ tatrūpapattipi hoti uparūpapattipi. Paṭhamajjhānabhūmiyaṃ nibbatto anāgāmī nava brahmaloke sodhetvā matthake ṭhito parinibbāti. Vehapphalaṃ, akaniṭṭhaṃ, nevasaññānāsaññāyatananti ime tayo devalokā seṭṭhabhavā nāma. Imesu tīsu ṭhānesu nibbattaanāgāmino neva uddhaṃ gacchanti, na adho, tattha tattheva parinibbāyantīti idaṃ pakiṇṇakaṃ veditabbaṃ.</paragraph>
<centered line="20">Paṭhamanānākaraṇasuttavaṇṇanā niṭṭhitā.</centered>
<subhead line="21">4-6. Dutiyanānākaraṇasuttādivaṇṇanā</subhead>
<paragraph line="22" number="124-6"> Catutthe <bold>te dhamme</bold>ti te ‘‘rūpagata’’ntiādinā nayena vutte rūpādayo dhamme. <bold>Aniccato</bold>ti iminā niccappaṭikkhepato tesaṃ aniccatamāha, tato eva ca udayavayavantato vipariṇāmato tāvakālikato ca te aniccāti jotitaṃ hoti. Yañhi nibbattaṃ hoti, taṃ udayavayaparicchinnaṃ <pageBreak edition="V" number="2.0302" />. Jarāya maraṇena ca tadeva viparītaṃ, ittarakkhaṇameva ca hotīti. <bold>Dukkhato</bold>ti iminā sukhappaṭikkhepato tesaṃ <pageBreak edition="M" number="2.0331" /> dukkhatamāha. Tato eva ca abhiṇhappaṭipīḷanato dukkhavatthuto ca te dukkhāti jotitaṃ hoti. Udayavayavantatāya hi te abhiṇhappaṭipīḷanato nirantaradukkhatāya dukkhasseva ca adhiṭṭhānabhūtā. Paccayayāpanīyatāya rogamūlatāya ca <bold>rogato</bold>. Dukkhatāsūlayogato kilesāsucipaggharaṇato uppādajarābhaṅgehi uddhumātaparipakkapabhinnato ca <bold>gaṇḍato</bold>. Pīḷājananato, antotudanato, dunnīharaṇato ca <bold>sallato</bold>. Avaḍḍhiāvahanato aghavatthuto ca <bold>aghato</bold>. Aseribhāvajananato ābādhapadaṭṭhānatāya ca <bold>ābādhato</bold>. Avasavattanato avidheyyatāya ca <bold>parato</bold>. Byādhijarāmaraṇehi palujjanīyatāya <bold>palokato</bold>. Sāminivāsikārakavedakaadhiṭṭhāyakavirahato <bold>suññato</bold>. Attappaṭikkhepaṭṭhena <bold>anattato</bold>. Rūpādidhammā hi na ettha attā atthīti <bold>anattā</bold>. Evaṃ sayampi attā na hontīti <bold>anattā</bold>. Tena abyāpārato nirīhato tucchato anattāti dīpitaṃ hoti. Lakkhaṇattayameva sukhāvabodhanatthaṃ ekādasahi padehi vibhajitvā gahitanti dassetuṃ <bold>‘‘tatthā’’</bold>tiādi vuttaṃ. Pañcamachaṭṭhāni uttānatthāneva.</paragraph>
<centered line="23">Dutiyanānākaraṇasuttādivaṇṇanā niṭṭhitā.</centered>
<subhead line="24">7. Paṭhamatathāgataacchariyasuttavaṇṇanā</subhead>
<paragraph line="25" number="127"> Sattame vattamānasamīpe vattamāne viya voharitabbanti <bold>‘‘okkamatī’’</bold>ti āha <bold>‘‘okkanto hotīti attho’’</bold>ti. Dasasahassacakkavāḷapattharaṇo samujjalabhāvena <bold>uḷāro. Devānubhāva</bold>nti devānaṃ pabhānubhāvaṃ. Devānañhi pabhaṃ so obhāso adhibhavati, na deve. Tenāha <bold>‘‘devāna’’</bold>ntiādi. Rukkhagacchādinā kenaci na haññatīti <bold>aghā,</bold> asambādhā. Tenāha <bold>‘‘niccavivarā’’</bold>ti. <bold>Asaṃvutā</bold>ti heṭṭhā upari kenaci apihitā. Tenāha <bold>‘‘heṭṭhāpi appatiṭṭhā’’</bold>ti. Tattha <bold>pi</bold>-saddena yathā heṭṭhā udakassa pidhāyikā sandhārikā pathavī natthi asaṃvutā lokantarikā, evaṃ uparipi cakkavāḷesu devavimānānaṃ abhāvato asaṃvutā appatiṭṭhāti dasseti. Andhakāro ettha atthīti <bold>andhakārā. Cakkhuviññāṇaṃ na jāyati</bold> ālokassa abhāvato, na cakkhuno. Tathā hi <bold>‘‘tenobhāsena</bold><pageBreak edition="M" number="2.0332" /><bold>aññamaññaṃ sañjānantī’’</bold>ti vuttaṃ. Jambudīpe ṭhitamajjhanhikavelāya pubbavidehavāsīnaṃ atthaṅgamavasena upaḍḍhaṃ sūriyamaṇḍalaṃ paññāyati, aparagoyānavāsīnaṃ uggamanavasena. Evaṃ sesadīpesupīti āha <bold>‘‘ekappahāreneva tīsu dīpesu paññāyantī’’</bold>ti. Ito aññathā dvīsu eva dīpesu paññāyanti. Ekekāya disāya navanavayojanasatasahassāni andhakāravidhamanampi imināva nayena daṭṭhabbaṃ. <bold>Pabhāya nappahontī</bold>ti <pageBreak edition="V" number="2.0303" /> attano pabhāya obhāsituṃ nābhisambhuṇanti. Yugandharapabbatamatthakasamappamāṇe ākāse vicaraṇato <bold>‘‘cakkavāḷapabbatassa vemajjhena carantī’’</bold>ti vuttaṃ.</paragraph>
<paragraph line="26"><bold>Byāvaṭā</bold>ti khādanatthaṃ gaṇhituṃ upakkamantā. <bold>Viparivattitvā</bold>ti vivaṭṭitvā. <bold>Chijjitvā</bold>ti mucchāpavattiyā ṭhitaṭṭhānato muccitvā, aṅgapaccaṅgachedanavasena vā <bold>chijjitvā. Accantakhāre</bold>ti ātapasantapābhāvena atisītabhāvaṃ sandhāya accantakhāratā vuttā siyā. Na hi taṃ kappasaṇṭhānaudakaṃ sampattikaramahāmeghavuṭṭhaṃ pathavisandhārakaṃ kappavināsakaudakaṃ viya khāraṃ bhavitumarahati, tathā sati pathavīpi vilīyeyya, tesaṃ vā pāpakammaphalena petānaṃ pakatiudakassa pubbakheḷabhāvāpatti viya tassa udakassa khārabhāvāpatti hotīti vuttaṃ <bold>‘‘accantakhāre udake’’</bold>ti.</paragraph>
<centered line="27">Paṭhamatathāgataacchariyasuttavaṇṇanā niṭṭhitā.</centered>
<subhead line="28">8. Dutiyatathāgataacchariyasuttavaṇṇanā</subhead>
<paragraph line="29" number="128"> Aṭṭhame ālīyanti āramitabbaṭṭhena sevīyantīti ālayā, pañca kāmaguṇā. <bold>Āramantī</bold>ti ratiṃ vindanti kīḷanti laḷanti. Ālīyanti vā allīyantā abhiramaṇavasena sevantīti ālayā, taṇhāvicaritāni. Tehi ālayehi ramantīti <bold>ālayārāmā</bold>. Yatheva hi susajjitaṃ pupphaphalabharitarukkhādisampannauyyānaṃ paviṭṭho rājā tāya sampattiyā ramati, sammudito āmoditappamodito hoti, na ukkaṇṭheti, sāyampi nikkhamituṃ na icchati, evamimehi kāmālayataṇhālayehi sattā ramanti, saṃsāravaṭṭe pamuditā anukkaṇṭhitā vasanti. Tena tesaṃ bhagavā duvidhampi ālayaṃ uyyānabhūmiṃ viya dassento <bold>‘‘ālayārāmā’’</bold>tiādimāha. Sesamettha uttānameva.</paragraph>
<centered line="30">Dutiyatathāgataacchariyasuttavaṇṇanā niṭṭhitā.</centered>
<subhead line="31">9-10. Ānandaacchariyasuttādivaṇṇanā</subhead>
<paragraph line="32" number="129-130"> Navame <pageBreak edition="M" number="2.0333" /><bold>paṭisanthāradhamma</bold>nti pakaticārittavasena vuttaṃ, upagatānaṃ pana bhikkhūnaṃ <pageBreak edition="V" number="2.0304" /> bhikkhunīnañca pucchāvissajjanavasena ceva cittarucivasena ca yathākālaṃ dhammaṃ desetiyeva, upāsakaupāsikānaṃ pana upanisinnakakathāvasena. Dasamaṃ uttānameva.</paragraph>
<centered line="33">Ānandaacchariyasuttādivaṇṇanā niṭṭhitā.</centered>
<centered line="34">Bhayavaggavaṇṇanā niṭṭhitā.</centered>
</body>
</document>