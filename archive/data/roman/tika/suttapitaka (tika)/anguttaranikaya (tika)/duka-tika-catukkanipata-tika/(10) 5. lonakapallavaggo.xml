<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402t.tik27.xml</normativeSource>
    <archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/(10) 5. lonakapallavaggo.xml</archivePath>
    <baseFileName>(10) 5. lonakapallavaggo</baseFileName>
    <titlePath>(10) 5. Loṇakapallavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">(10) 5. Loṇakapallavaggo</chapter>
    <subhead line="2">1. Accāyikasuttavaṇṇanā</subhead>
    <paragraph line="3" number="93"> Pañcamassa paṭhame <bold>atipātikānī</bold>ti sīghaṃ pavattetabbāni. <bold>Karaṇīyānī</bold>ti ettha avassake anīyasaddo daṭṭhabboti āha <bold>‘‘avassakiccānī’’</bold>ti. <bold>Nikkhantasetaṅkurānī</bold>ti bījato nikkhantasetaṅkurāni. Sesamettha uttānameva.</paragraph>
    <paragraph line="4">Accāyikasuttavaṇṇanā niṭṭhitā.</paragraph>
    <subhead line="5">2. Pavivekasuttavaṇṇanā</subhead>
    <paragraph line="6" number="94"> Dutiye sāṇehi vākehi nibbattitāni <bold>sāṇāni</bold>. Missasāṇāni <bold>masāṇāni</bold> na bhaṅgāni. <bold>Erakatiṇādīnī</bold>ti <bold>ādi</bold>-saddena akkamakacikadalivākādīnaṃ saṅgaho. Erakādīhi katāni hi chavāni lāmakāni dussānīti <bold>‘‘chavadussānī’’</bold>ti vattabbataṃ labhanti. <bold>Kuṇḍaka</bold>nti tanutaraṃ <pageBreak edition="Vipassana Research Institut" number="2.0175" /> taṇḍulappakaraṇaṃ. <bold>Pañca dussīlyānī</bold>ti pāṇātipātādīni pañca. <bold>Cattāro āsavā</bold>ti kāmāsavādayo cattāro āsavā. <bold>Sīlaggappatto</bold>ti sīlena, sīlassa vā aggappatto.</paragraph>
    <centered line="7">Pavivekasuttavaṇṇanā niṭṭhitā.</centered>
    <subhead line="8">3. Saradasuttavaṇṇanā</subhead>
    <paragraph line="9" number="95"> Tatiye <pageBreak edition="Myanmar" number="2.0193" /><bold>viddhe</bold>ti dūrībhūte. Dūrabhāvo ca ākāsassa valāhakavigamena hotīti āha <bold>‘‘valāhakavigamena dūrībhūte’’</bold>ti. Teneva hi ‘‘viddhe vigatavalāhake’’ti vuttaṃ. <bold>Nabhaṃ abbhussakkamāno</bold>ti ākāsaṃ abhilaṅghanto. Iminā taruṇasūriyabhāvo dassito. Nātidūrodite hi ādicce taruṇasūriyasamaññā. <bold>Duvidhamevassa saṃyojanaṃ natthī</bold>ti orambhāgiyauddhambhāgiyavasena duvidhampi saṃyojanaṃ assa paṭhamajjhānalābhino ariyasāvakassa natthi. Kasmā panassa uddhambhāgiyasaṃyojanampi natthīti vuttaṃ. Orambhāgiyasaṃyojanānameva hettha pahānaṃ vuttanti āha <bold>‘‘itarampī’’</bold>tiādi, itaraṃ uddhambhāgiyasaṃyojanaṃ puna imaṃ lokaṃ paṭisandhivasena ānetuṃ asamatthatāya natthīti vuttanti attho. Jhānalābhino hi sabbepi ariyā brahmalokūpapannā heṭṭhā na uppajjanti, uddhaṃ uddhaṃ uppajjantāpi vehapphalaṃ akaniṭṭhaṃ bhavaggañca patvā na punaññattha jāyanti, tattha tattheva arahattaṃ patvā parinibbāyanti. Tenevāha <bold>‘‘imasmiṃ sutte jhānānāgāmī nāma kathito’’</bold>ti. Jhānavasena hi heṭṭhā na āgacchatīti jhānānāgāmī.</paragraph>
    <centered line="10">Saradasuttavaṇṇanā niṭṭhitā.</centered>
    <subhead line="11">4. Parisāsuttavaṇṇanā</subhead>
    <paragraph line="12" number="96"> Catutthe <bold>paccayabāhullikā</bold>ti cīvarādibāhullāya paṭipannā. Avītataṇhatāya hi taṃ taṃ parikkhārajātaṃ bahuṃ lanti ādiyantīti bahulā, te eva <bold>bāhulikā</bold> yathā ‘‘venayiko’’ti (ma. ni. 1.246; a. ni. 8.11; pārā. 8). Te paccayabāhullāya yuttappayuttā hontīti cīvarādibāhullāya paṭipannā nāma honti. Sikkhāya agāravabhāvato sithilaṃ agāḷhaṃ gaṇhantīti <bold>sāthalikā. Sithila</bold>nti ca bhāvanapuṃsakaniddeso. Sithilasaddena samānatthassa sathalasaddassa vasena sāthalikāti padasiddhi veditabbā. <bold>Avagamanaṭṭhenā</bold>ti adhogamanaṭṭhena, orambhāgiyabhāvenāti <pageBreak edition="Vipassana Research Institut" number="2.0176" /> attho. <bold>Nikkhittadhurā</bold>ti oropitadhurā ujjitussāhā. <bold>Upadhiviveko</bold> nibbānaṃ. <bold>Duvidhampi vīriya</bold>nti kāyikaṃ cetasikañca vīriyaṃ.</paragraph>
    <paragraph line="13">Bhaṇḍanaṃ <pageBreak edition="Myanmar" number="2.0194" /> jātaṃ etesanti <bold>bhaṇḍanajātā</bold>. Visesanassa paranipātavasena cetaṃ vuttaṃ. Aṭṭhakathāyaṃ pana visesanassa pubbanipātavaseneva atthaṃ dassento <bold>‘‘jātabhaṇḍanā’’</bold>ti āha. Kalaho jāto etesanti <bold>kalahajātā</bold>ti etthāpi eseva nayo. <bold>Kalahassa pubbabhāgo</bold>ti kalahassa hetubhūtā paṭibhāgā taṃsadisī ca aniṭṭhakiriyā. <bold>Hatthaparāmāsādivasenā</bold>ti kujjhitvā aññamaññassa hatthe gahetvā palapanaacchindanādivasena. ‘‘Ayaṃ dhammo, nāyaṃ dhammo’’tiādinā viruddhavādabhūtaṃ vivādaṃ āpannāti <bold>vivādapannā</bold>. Tenāha <bold>‘‘viruddhavādaṃ āpannā’’</bold>ti. Mukhasannissitatāya vācā idha ‘‘mukha’’nti adhippetāti āha <bold>‘‘pharusā vācā mukhasattiyo’’</bold>ti.</paragraph>
    <paragraph line="14">Satipi ubhayesaṃ kalāpānaṃ paramatthato bhede pacurajanehi pana duviññeyyanānattaṃ khīrodakasammoditaṃ accantametaṃ saṃsaṭṭhaṃ viya hutvā tiṭṭhatīti āha <bold>‘‘khīrodakaṃ viya bhūtā’’</bold>ti. Yathā khīrañca udakañca aññamaññaṃ saṃsandati, visuṃ na hoti, ekattaṃ viya upeti, evaṃ sāmaggivasena ekattūpagatacittuppādāti attho. Mettacittaṃ paccupaṭṭhāpetvā olokanaṃ cakkhūni viya cakkhūni nāmāti āha <bold>‘‘upasantehi mettacakkhūhī’’</bold>ti. Piyabhāvadīpakāni hi cakkhūni <bold>piyacakkhūni. Pamuditassa pīti jāyatī</bold>ti pamodapaccayabalavapītimāha. <bold>Pañcavaṇṇā pīti uppajjatī</bold>ti khuddikādibhedena pañcappakārā pīti uppajjati. <bold>Pītimanassā</bold>ti tāya pītiyā pīṇitamanassa, passaddhiāvahehi uḷārehi pītivegehi tintacittassāti attho. <bold>Vigatadaratho</bold>ti kilesapariḷāhānaṃ dūrībhāvena vūpasantadaratho.</paragraph>
    <paragraph line="15">Kena udakena dārito pabbatappadesoti katvā āha <bold>‘‘kandaro nāmā’’</bold>tiādi. Udakassa yathāninnaṃ pavattiyā nadinibbattanabhāvena <bold>‘‘nadikuñjo’’</bold>tipi vuccati. Sāvaṭṭā nadiyo <bold>padarā. Aṭṭha māse</bold>ti hemantagimhautuvasena aṭṭha māse. Khuddakā udakavāhiniyo sākhā viyāti <bold>sākhā</bold>. Khuddakasobbhā <bold>kusubbhā</bold> okārassa ukāraṃ katvā. Yattha upari unnatappadesato udakaṃ āgantvā tiṭṭhati ceva sandati ca, te <pageBreak edition="Myanmar" number="2.0195" /> kusubbhā khuddakaāvāṭā. <bold>Khuddakanadiyo</bold>ti pabbatapādādito nikkhantā khuddakā nadiyo.</paragraph>
    <centered line="16">Parisāsuttavaṇṇanā niṭṭhitā.</centered>
    <subhead line="17">5-7. Paṭhamaājānīyasuttādivaṇṇanā</subhead>
    <paragraph line="18" number="97-99"> Pañcame <pageBreak edition="Vipassana Research Institut" number="2.0177" /><bold>anucchaviko</bold>ti rañño paribhuñjanayoggo. <bold>Hatthapādādiaṅgasamatāyā</bold>ti hatthapādādiavayavasamatāya, rañño vā senāya aṅgabhūtattā <bold>rañño aṅga</bold>nti vuccati. Ānetvā hunitabbanti āhunaṃ, āhutīti atthato ekanti āha <bold>‘‘āhutisaṅkhātaṃ piṇḍapāta’’</bold>nti. Dūratopi ānetvā sīlavantesu dātabbassetaṃ adhivacanaṃ. <bold>Piṇḍapāta</bold>nti ca nidassanamattaṃ. Ānetvā hunitabbānañhi cīvarādīnaṃ catunnaṃ paccayānametaṃ adhivacanaṃ āhunanti. Taṃ arahatīti <bold>āhuneyyo. Paṭiggahetuṃ yutto</bold>ti tassa mahapphalabhāvakaraṇato paṭiggaṇhituṃ anucchaviko.</paragraph>
    <paragraph line="19"><bold>Pāhunakabhattassā</bold>ti disavidisato āgatānaṃ piyamanāpānaṃ ñātimittānaṃ atthāya sakkāre paṭiyattassa āgantukabhattassa. Tañhi ṭhapetvā te tathārūpe pāhunake saṅghasseva dātuṃ yuttaṃ, saṅghova taṃ paṭiggahetuṃ yutto. Saṅghasadiso hi pāhunako natthi. Tathā hesa ekasmiṃ buddhantare vītivatte dissati, kadāci asaṅkhyeyyepi kappe vītivatte. Abbokiṇṇañca piyamanāpatādikarehi dhammehi samannāgato. Evaṃ pāhunamassa dātuṃ yuttaṃ, pāhunañca paṭiggahetuṃ yuttoti <bold>pāhuneyyo</bold>. Ayañhettha adhippāyo ‘‘ñātimittā vippavuṭṭhā na cirasseva samāgacchanti, anavaṭṭhitā ca tesu piyamanāpatā, na evamariyasaṅgho, tasmā saṅghova pāhuneyyo’’ti.</paragraph>
    <paragraph line="20">Dakkhanti etāya sattā yathādhippetāhi sampattīhi vaḍḍhantīti dakkhiṇā, paralokaṃ saddahitvā dānaṃ. Taṃ dakkhiṇaṃ arahati, dakkhiṇāya vā hito yasmā mahapphalakaraṇatāya visodhetīti <bold>dakkhiṇeyyo</bold>.</paragraph>
    <paragraph line="21">Puññatthikehi añjali karaṇīyo etthāti <bold>añjalikaraṇīyo</bold>. Ubho hettha sirasi patiṭṭhāpetvā sabbalokena kayiramānaṃ añjalikammaṃ arahatīti <pageBreak edition="Myanmar" number="2.0196" /> vā <bold>añjalikaraṇīyo</bold>. Tenāha <bold>‘‘añjalipaggahaṇassa anucchaviko’’</bold>ti.</paragraph>
    <paragraph line="22">Yadipi pāḷiyaṃ ‘‘anuttara’’nti vuttaṃ, natthi ito uttaraṃ visiṭṭhanti hi anuttaraṃ, samampissa pana natthīti dassento <bold>‘‘asadisa’’</bold>nti āha. Khittaṃ vuttaṃ bījaṃ mahapphalabhāvakaraṇena tāyati rakkhati, khipanti vapanti ettha bījānīti vā khettaṃ, kedārādi, khettaṃ viya khettaṃ, puññānaṃ khettaṃ <bold>puññakkhettaṃ</bold>. Yathā hi rañño vā amaccassa vā <pageBreak edition="Vipassana Research Institut" number="2.0178" /> sālīnaṃ vā yavānaṃ vā viruhanaṭṭhānaṃ ‘‘rañño sālikkhetaṃ yavakkheta’’nti vuccati, evaṃ saṅgho sabbalokassa puññānaṃ viruhanaṭṭhānaṃ. Saṅghaṃ nissāya hi lokassa nānappakārahitasukhasaṃvattanikāni puññāni viruhanti, tasmā saṅgho <bold>anuttaraṃ puññakkhettaṃ lokassa</bold>. Sesaṃ suviññeyyameva. Chaṭṭhasattamāni uttānatthāneva.</paragraph>
    <centered line="23">Paṭhamaājānīyasuttādivaṇṇanā niṭṭhitā.</centered>
    <subhead line="24">8. Potthakasuttavaṇṇanā</subhead>
    <paragraph line="25" number="100"> Aṭṭhame <bold>navo</bold>ti navavāyimo. Tenāha <bold>‘‘karaṇaṃ upādāya vuccatī’’</bold>ti. <bold>Vākamayavattha</bold>nti sāṇādivākasāṭakaṃ. <bold>Dubbaṇṇo</bold>ti vivaṇṇo. <bold>Dukkhasamphasso</bold>ti kharasamphasso. Appaṃ agghatīti <bold>appaggho</bold>. Atibahuṃ agghanto kahāpaṇagghanako hoti. <bold>Paribhogamajjhimo</bold>ti paribhogakālavasena majjhimo. So hi navabhāvaṃ atikkamitvā jiṇṇabhāvaṃ appatto majjhe paribhogakālepi dubbaṇṇo ca dukkhasamphasso ca appagghoyeva hoti. Atibahuṃ agghanto aḍḍhaṃ agghati, jiṇṇakāle pana aḍḍhamāsakaṃ vā kākaṇikaṃ vā agghati. <bold>Ukkhaliparipuñchana</bold>nti kāḷukkhaliparipuñchanaṃ. <bold>Navo</bold>tipi upasampadāya pañcavassakālato heṭṭhā jātiyā saṭṭhivassopi navoyeva. <bold>Dubbaṇṇatāyā</bold>ti sarīravaṇṇenapi guṇavaṇṇenapi dubbaṇṇatāya. Dussīlassa hi parisamajjhe nittejatāya sarīravaṇṇopi na sampajjati, guṇavaṇṇena vattabbameva natthi. Aṭṭhakathāyaṃ pana sarīravaṇṇena dubbaṇṇatāpi guṇavaṇṇassa abhāvena dubbaṇṇatāyāti vuttaṃ.</paragraph>
    <paragraph line="26"><bold>Ye kho panassā</bold>ti ye kho pana tassa upaṭṭhākā vā ñātimittādayo vā etaṃ puggalaṃ sevanti. <bold>Tesa</bold>nti tesaṃ puggalānaṃ cha satthāre sevantānaṃ <pageBreak edition="Myanmar" number="2.0197" /> micchādiṭṭhikānaṃ viya. Devadatte sevantānaṃ kokālikādīnaṃ viya ca taṃ sevanaṃ dīgharattaṃ ahitāya dukkhāya hoti. <bold>Majjhimo</bold>ti pañcavassakālato paṭṭhāya yāva navavassakālā majjhimo nāma. <bold>Thero</bold>ti dasavassato paṭṭhāya thero nāma. <bold>Evamāhaṃsū</bold>ti evaṃ vadanti. <bold>Kiṃ nu kho tuyha</bold>nti tuyhaṃ bālassa bhaṇitena ko atthoti vuttaṃ hoti. <bold>Tathārūpa</bold>nti tathājātikaṃ tathāsabhāvaṃ ukkhepanīyakammassa kāraṇabhūtaṃ.</paragraph>
    <paragraph line="27"><bold>Tīhi kappāsaaṃsūhi suttaṃ kantitvā katavattha</bold>nti tayo kappāsaaṃsū gahetvā kantitasuttena vāyitaṃ sukhumavatthaṃ, taṃ navavāyimaṃ anagghaṃ hoti, paribhogamajjhimaṃ vīsampi tiṃsampi sahassāni agghati, jiṇṇakāle, aṭṭhapi dasapi sahassāni agghati.</paragraph>
    <paragraph line="28"><bold>Tesaṃ</bold><pageBreak edition="Vipassana Research Institut" number="2.0179" /><bold>taṃ hotī</bold>ti tesaṃ sammāsambuddhādayo sevantā viya taṃ sevanaṃ dīgharattaṃ hitāya sukhāya hoti. Sammāsambuddhañhi ekaṃ nissāya yāvajjakālā muccanakasattānaṃ pamāṇaṃ natthi, tathā sāriputtattheramahāmoggallānatthere avasese ca asīti mahāsāvake nissāya saggagatasattānaṃ pamāṇaṃ natthi, yāvajjakālā tesaṃ diṭṭhānugatiṃ paṭipannasattānampi pamāṇaṃ natthiyeva. <bold>Ādheyyaṃ gacchatī</bold>ti tassa mahātherassa taṃ atthanissitaṃ vacanaṃ yathā gandhakaraṇḍake kāsikavatthaṃ ādhātabbataṃ ṭhapetabbataṃ gacchati, evaṃ uttamaṅge sirasmiṃ hadaye ca ādhātabbataṃ ṭhapetabbataṃ gacchati.</paragraph>
    <centered line="29">Potthakasuttavaṇṇanā niṭṭhitā.</centered>
    <subhead line="30">9. Loṇakapallasuttavaṇṇanā</subhead>
    <paragraph line="31" number="101"> Navame <bold>yathā yathā kammaṃ karotī</bold>ti yena yena pakārena pāṇaghātādipāpakammaṃ karoti. <bold>Vipākaṃ paṭisaṃvediyatevā</bold>ti avadhāraṇena kammasiddhiyaṃ tabbipākassa appavatti nāma natthīti dīpeti. Tenevāha <bold>‘‘na hi sakkā’’</bold>tiādi. <bold>Evaṃ santa</bold>nti bhummatthe upayogavacananti āha <bold>‘‘evaṃ sante’’</bold>ti. <bold>Abhisaṅkhāraviññāṇanirodhenā</bold>ti kammaviññāṇassa āyatiṃ anuppattidhammatāpajjanena.</paragraph>
    <paragraph line="32">‘‘Ayampi <pageBreak edition="Myanmar" number="2.0198" /> kho kāyo evaṃdhammo evaṃbhāvī evaṃanatīto’’tiādinā kāyassa asubhāniccādiākāraanupassanā kāyabhāvanāti āha <bold>‘‘kāyānupassanāsaṅkhātāya tāya bhāvanāyā’’</bold>ti. <bold>Rāgādīna</bold>nti <bold>ādi</bold>-saddena dosamohānaṃ saṅgaho daṭṭhabbo. ‘‘Rāgo kho, āvuso, pamāṇakaraṇo, doso pamāṇakaraṇo, moho pamāṇakaraṇo, te khīṇāsavassa bhikkhuno pahīnā ucchinnamūlā tālāvatthukatā anabhāvaṃkatā āyatiṃ anuppādadhammā’’ti (ma. ni. 1.459) hi vuttaṃ.</paragraph>
    <paragraph line="33">Yathā hi pabbatapāde pūtipaṇṇassa udakaṃ nāma hoti, kāḷavaṇṇaṃ olokentānaṃ byāmasataṃ gambhīraṃ viya khāyati, yaṭṭhiṃ vā rajjuṃ vā gahetvā minantassa piṭṭhipādoddharaṇamattampi na hoti, evameva ekaccassa yāva rāgādayo nuppajjanti, tāva taṃ puggalaṃ sañjānituṃ na sakkā hoti, sotāpanno viya sakadāgāmī viya anāgāmī viya ca khāyati. Yadā panassa rāgādayo uppajjanti, tadā ratto duṭṭho mūḷhoti paññāyati. Iti <pageBreak edition="Vipassana Research Institut" number="2.0180" /> te rāgādayo ‘‘ettako aya’’nti puggalassa pamāṇaṃ dassentāva uppajjantīti pamāṇakaraṇā nāma vuttā.</paragraph>
    <paragraph line="34"><bold>Jāpetu</bold>nti jinadhanaṃ kātuṃ. <bold>So</bold>ti rājā, mahāmatto vā. <bold>Assā</bold>ti añjaliṃ paggahetvā yācantassa. Sesamettha uttānameva.</paragraph>
    <centered line="35">Loṇakapallasuttavaṇṇanā niṭṭhitā.</centered>
    <subhead line="36">10. Paṃsudhovakasuttavaṇṇanā</subhead>
    <paragraph line="37" number="102"> Dasame <bold>anīhatadosa</bold>nti anapanītathūlakāḷakaṃ. <bold>Anapanītakasāva</bold>nti anapagatasukhumakāḷakaṃ. <bold>Pahaṭamatta</bold>nti āhaṭamattaṃ.</paragraph>
    <paragraph line="38">Dasakusalakammapathavasena uppannaṃ cittaṃ cittameva, vipassanāpādakaaṭṭhasamāpatticittaṃ vipassanācittañca tato cittato adhikaṃ cittanti <bold>adhicitta</bold>nti āha <bold>‘‘adhicittanti samathavipassanācitta’’</bold>nti. <bold>Anuyuttassā</bold>ti anuppannassa uppādanavasena uppannassa paṭibrūhanavasena anu anu yuttassa, tattha yuttappayuttassāti attho. Ettha ca purebhattaṃ piṇḍāya caritvā pacchābhattaṃ piṇḍapātappaṭikkanto <pageBreak edition="Myanmar" number="2.0199" /> nisīdanaṃ ādāya ‘‘asukasmiṃ rukkhamūle vā vanasaṇḍe vā pabbhāre vā samaṇadhammaṃ karissāmī’’ti nikkhamantopi tattha gantvā hatthehi vā pādehi vā nisajjaṭṭhānato tiṇapaṇṇāni apanentopi adhicittaṃ anuyuttoyeva. Nisīditvā pana hatthapāde dhovitvā mūlakammaṭṭhānaṃ gahetvā bhāvanaṃ anuyuñjanto bhāvanāya appanaṃ appattāyapi adhicittamanuyuttoyeva tadatthenapi taṃsaddavohārato. <bold>Cittasampanno</bold>ti dhammacittassa samannāgatattā sampannacitto. <bold>Paṇḍitajātiko</bold>ti paṇḍitasabhāvo.</paragraph>
    <paragraph line="39"><bold>Kāme ārabbhā</bold>ti vatthukāme ārabbha. Kāmarāgasaṅkhātena vā kāmena paṭisaṃyutto vitakko <bold>kāmavitakko</bold>. Byāpajjati cittaṃ etenāti <bold>byāpādo,</bold> doso. Vihiṃsanti etāya satte, vihiṃsanaṃ vā tesaṃ etanti <bold>vihiṃsā,</bold> paresaṃ viheṭhanākārena pavattassa karuṇāpaṭipakkhassa pāpadhammassetaṃ adhivacanaṃ. <bold>Ñātake ārabbha uppanno vitakko</bold>ti ñātake ārabbha gehassitapemavasena uppanno vitakko. <bold>Janapadamārabbha uppanno vitakko</bold>ti etthāpi eseva nayo. <bold>Aho vata maṃ…pe… uppanno vitakko</bold>ti ‘‘aho vata maṃ pare na avajāneyyuṃ, na heṭṭhā katvā maññeyyuṃ, pāsāṇacchattaṃ viya <pageBreak edition="Vipassana Research Institut" number="2.0181" /> garuṃ kareyyu’’nti evaṃ uppannavitakko. <bold>Dasavipassanupakkilesavitakkā</bold>ti obhāsādidasavipassanupakkilese ārabbha uppannavitakkā.</paragraph>
    <paragraph line="40">Avasiṭṭhā dhammavitakkā etassāti <bold>avasiṭṭhadhammavitakko,</bold> vipassanāsamādhi. <bold>Na ekaggabhāvappatto</bold> na ekaggataṃ patto. Ekaṃ udetīti hi <bold>ekodi,</bold> paṭipakkhehi anabhibhūtattā aggaṃ seṭṭhaṃ hutvā udetīti attho. Seṭṭhopi hi loke ekoti vuccati, ekasmiṃ ārammaṇe samādhānavasena pavattacittassetaṃ adhivacanaṃ. Ekodissa bhāvo <bold>ekodibhāvo,</bold> ekaggatāyetaṃ adhivacanaṃ.</paragraph>
    <paragraph line="41"><bold>Niyakajjhatta</bold>nti attasantānassetaṃ adhivacanaṃ. <bold>Gocarajjhatta</bold>nti idha nibbānaṃ adhippetaṃ. Tenāha <bold>‘‘ekasmiṃ nibbānagocareyeva tiṭṭhatī’’</bold>ti. <bold>Suṭṭhu nisīdatī</bold>ti samādhipaṭipakkhe kilese sannisīdento suṭṭhu nisīdati. <bold>Ekaggaṃ hotī</bold>ti abyaggabhāvappattiyā ekaggaṃ hoti. <bold>Sammā ādhiyatī</bold>ti yathā ārammaṇe suṭṭhu appitaṃ hoti, evaṃ sammā sammadeva ādhiyati.</paragraph>
    <paragraph line="42"><bold>Abhiññā</bold><pageBreak edition="Myanmar" number="2.0200" /><bold>sacchikaraṇīyassā</bold>ti ettha ‘‘abhiññāya sacchikaraṇīyassā’’ti vattabbe ‘‘abhiññā’’ti ya-kāralopena pana puna kālakiriyāniddeso katoti āha <bold>‘‘abhijānitvā paccakkhaṃ kātabbassā’’</bold>ti. Abhiññāya iddhividhādiñāṇena sacchikiriyaṃ iddhividhapaccanubhavanādikaṃ <bold>abhiññāsacchikaraṇīya</bold>nti evaṃ vā ettha attho daṭṭhabbo. <bold>Sakkhibhabbataṃ pāpuṇātī</bold>ti ettha pana yassa paccakkhaṃ atthi, so sakkhī, sakkhino bhabbatā sakkhibhabbatā, sakkhibhavananti vuttaṃ hoti. Sakkhī ca so bhabbo cāti sakkhibhabbo. Ayañhi iddhividhādīnaṃ bhabbo tattha ca sakkhīti sakkhibhabbo, tassa bhāvo sakkhibhabbatā, taṃ pāpuṇātīti attho.</paragraph>
    <paragraph line="43"><bold>Abhiññāpādakajjhānādibhede</bold>ti ettha abhiññāpādā ca abhiññāpādakajjhānañca abhiññāpādakajjhānāni. <bold>Ādi</bold>-saddena arahattañca arahattassa vipassanā ca saṅgahitāti daṭṭhabbaṃ. Teneva <bold>majjhimanikāyaṭṭhakathāyaṃ</bold> (ma. ni. aṭṭha. 2.198) –</paragraph>
    <indent line="44">‘‘Sati satiāyataneti sati satikāraṇe. Kiñcettha kāraṇaṃ? Abhiññā vā abhiññāpādakajjhānaṃ vā, avasāne pana arahattaṃ vā kāraṇaṃ arahattassa vipassanā vāti veditabba’’nti vuttaṃ.</indent>
    <paragraph line="45">Yañhi taṃ tatra tatra sakkhibhabbatāsaṅkhātaṃ iddhividhapaccanubhavanādi, tassa abhiññā kāraṇaṃ <pageBreak edition="Vipassana Research Institut" number="2.0182" />. Atha iddhividhapaccanubhavanādi abhiññā, evaṃ sati abhiññāpādakajjhānaṃ kāraṇaṃ. Avasāne chaṭṭhābhiññāya pana arahattaṃ, arahattassa vipassanā vā kāraṇaṃ. Arahattañhi ‘‘kudāssu nāmāhaṃ tadāyatanaṃ upasampajja viharissāmi, yadariyā etarahi upasampajja viharantī’’ti (ma. ni. 1.465; 3.307) anuttaresu vimokkhesu pihaṃ upaṭṭhapetvā abhiññā nibbattentassa kāraṇaṃ. Idañca sādhāraṇaṃ na hoti, sādhāraṇavasena pana arahattassa vipassanā kāraṇaṃ. Imasmiñhi sutte arahattaphalavasena chaṭṭhābhiññā vuttā. Tenevāha <bold>‘‘āsavānaṃ khayātiādi cettha phalasamāpattivasena vuttanti veditabba’’</bold>nti.</paragraph>
    <centered line="46">Paṃsudhovakasuttavaṇṇanā niṭṭhitā.</centered>
    <subhead line="47">11. Nimittasuttavaṇṇanā</subhead>
    <paragraph line="48" number="103"> Ekādasame <pageBreak edition="Myanmar" number="2.0201" /> yehi phalaṃ nimīyati, uppajjanaṭṭhāne pakkhipamānaṃ viya hoti, tāni <bold>nimittāni</bold>. Tenāha <bold>‘‘tīṇi kāraṇānī’’</bold>ti. <bold>Kālena kāla</bold>nti ettha <bold>kālenā</bold>ti bhummatthe karaṇavacanaṃ. <bold>Kāla</bold>nti ca upayogavacananti āha <bold>‘‘kāle kāle’’</bold>ti. <bold>Manasi kātabbā</bold>ti citte kātabbā, uppādetabbāti attho. Upalakkhitasamādhānākāro samādhiyeva idha samādhinimittanti āha <bold>‘‘ekaggatā hi idha samādhinimittanti vuttā’’</bold>ti. <bold>Ṭhānaṃ taṃ cittaṃ kosajjāya saṃvatteyyā</bold>ti ettha ṭhānaṃ atthīti vacanaseso. Taṃ bhāvanācittaṃ kosajjāya saṃvatteyya, tassa saṃvattanassa kāraṇaṃ atthīti attho. <bold>Taṃ</bold> vā manasikaraṇaṃ <bold>cittaṃ kosajjāya saṃvatteyya,</bold> etassa ṭhānaṃ kāraṇaṃ atthīti attho. Tenāha <bold>‘‘kāraṇaṃ vijjatī’’</bold>tiādi. <bold>Ñāṇajava</bold>nti saṅkhāresu aniccādivasena pavattamānaṃ paññājavaṃ.</paragraph>
    <paragraph line="49">Yaṃ kiñci suvaṇṇatāpanayoggaaṅgārabhājanaṃ idha ‘‘ukkā’’ti adhippetanti āha <bold>‘‘aṅgārakapalla’’</bold>nti. <bold>Sajjeyyā</bold>ti yathā tattha pakkhittaṃ suvaṇṇaṃ tappati, evaṃ paṭiyādiyeyya. <bold>Ālimpeyyā</bold>ti ādiyeyya, jaleyyāti attho. Tenāha <bold>‘‘tattha aṅgāre…pe… gāhāpeyyā’’</bold>ti. <bold>Mūsāya vā pakkhipeyyā</bold>ti tattake vā pakkhipeyya. <bold>Upadhāretī</bold>ti sallakkheti.</paragraph>
    <centered line="50">Nimittasuttavaṇṇanā niṭṭhitā.</centered>
    <centered line="51">Loṇakapallavaggavaṇṇanā niṭṭhitā.</centered>
    <centered line="52">Dutiyapaṇṇāsakaṃ niṭṭhitaṃ.</centered>
    <title line="53">3. Tatiyapaṇṇāsakaṃ</title>
  </content>
</document>