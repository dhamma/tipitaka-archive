<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402t.tik20.xml</normativeSource>
<archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/3. puggalavaggo.xml</archivePath>
<title>3. Puggalavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">3. Puggalavaggo</chapter>
<subhead line="2">1. Samiddhasuttavaṇṇanā</subhead>
<paragraph line="3" number="21">Tatiyassa paṭhame <bold>ruccatī</bold>ti kāyasakkhiādīsu puggalesu ativiya sundaratarapaṇītatarabhāvena te cittassa abhiruciuppādako katamoti pucchati. <bold>Saddhindriyaṃ dhuraṃ ahosi</bold>saddhādhuraṃ maggavuṭṭhānanti katvā, sesindriyāni pana kathanti āha <bold>‘‘sesānī’’</bold>tiādi. <bold>Paṭividdhamaggovā</bold>ti tīhipi therehi attano attano paṭividdhaarahattamaggo eva kathito, tasmā na <pageBreak edition="V" number="2.0084" />sukaraṃ ekaṃsena byākātuṃ ‘‘ayaṃ…pe… paṇītataro cā’’ti. <bold>Bhummantareneva kathesi</bold>‘‘tīsupi puggalesu aggamaggaṭṭhova paṇītataro’’ti.</paragraph>
<centered line="4">Samiddhasuttavaṇṇanā niṭṭhitā.</centered>
<subhead line="5">2. Gilānasuttavaṇṇanā</subhead>
<paragraph line="6" number="22">Dutiye <bold>hitānī</bold>ti bhabyāni. <bold>Vuddhikarānī</bold>ti ārogyādivuddhikarāni. <bold>Anucchavika</bold>nti upaṭṭhānakiriyāya anurūpaṃ. <bold>Vātāpamārarogenā</bold>ti vātarogena ca apamārarogena ca, vātanidānena vā apamārarogena. <bold>Niṭṭhappattagilāno</bold>ti ‘‘iminā rogena na cirasseva marissatī’’ti niṭṭhaṃ patto gilāno. <bold>Khipitakaṃ</bold>nāma vamathurogo. <bold>Kacchū</bold>ti thullakacchuābādho. <bold>Tiṇapupphakajaro</bold>visamavātasamphassajarogo. <bold>Yesa</bold>nti yesaṃ rogānaṃ. <bold>Paṭijagganenā</bold>ti paṭikāramattena. <bold>Phāsuka</bold>nti byādhivūpasamanena sarīrassa phāsubhāvo. Byādhinidānasamuṭṭhānajānanena <bold>paṇḍito,</bold>paṭikārakiriyāya yuttakāritāya <bold>dakkho,</bold>uṭṭhānavīriyasampattiyā <bold>analaso</bold>.</paragraph>
<paragraph line="7"><bold>Padaparamo</bold><pageBreak edition="M" number="2.0091" /><bold>puggalo kathito</bold>sammattaniyāmokkamanassa ayoggabhāvato. Alabhantova tathāgatappaveditaṃ dhammavinayaṃ savanāya okkamati niyāmaṃ kusalesu dhammesu sammattaṃ paccekabodhiṃ. <bold>Ya</bold>nti, yato. <bold>Ovādaṃ labhitvā</bold>ti ābhisamācārikavattaṃ ovādamattaṃ. Ettakopi hi tassa hitāvahoti. <bold>Tannissitovā</bold>ti vipañcitaññunissitova hoti. <bold>Punappunaṃ desetabbova</bold>sammattaniyāmokkamanassa yoggabhāvato.</paragraph>
<centered line="8">Gilānasuttavaṇṇanā niṭṭhitā.</centered>
<subhead line="9">3. Saṅkhārasuttavaṇṇanā</subhead>
<paragraph line="10" number="23">Tatiye vividhehi ākārehi ābādhanato byābādhova byābajjhaṃ, kāyikaṃ cetasikañca dukkhaṃ. Saha byābajjhena vattatīti <bold>sabyābajjhaṃ</bold>. Tenāha <bold>‘‘sadukkha’’</bold>nti. <bold>Cetanārāsi</bold>nti pubbacetanādirāsiṃ. Cetanaṃ punappunaṃ pavattento <bold>‘‘rāsiṃ karoti piṇḍaṃ karotī’’</bold>ti ca vutto. <bold>Sadukkha</bold>nti nirantaradukkhaṃ. Tenāha <bold>‘‘sābādhaṃ nirassāda’’</bold>nti. <bold>Atthī</bold>ti ujukaṃ dukkhavedanā <pageBreak edition="V" number="2.0085" />natthīti avattabbattā vuttaṃ. Aniṭṭhasabhāvattā aniṭṭhārammaṇattā ca dukkhapakkhikāva sā daṭṭhabbā. Na hi akusalavipākā iṭṭhā nāma atthī, kusalavipākā pana upekkhāvedanā tattha appāvasarā. <bold>Aṭṭhakathāyaṃ</bold>pana nirayassa dukkhabahulattā dukkhassa ca tattha balavatāya sā abbohārikaṭṭhāne ṭhitāti vuttaṃ. <bold>Upamaṃ katvā āhaṭo</bold>viseso viya sāmaññassa yathā ayopiṇḍirohino viya rūpānanti. <bold>Paṭibhāgaupamā</bold>ti paṭibimbaupamā.</paragraph>
<paragraph line="11"><bold>Te aggahetvā</bold>ti heṭṭhimabrahmaloke aggahetvā. <bold>Vomissakasukhadukkha</bold>nti vimissakasukhadukkhaṃ pītimissakabhāvato. <bold>Kamma</bold>nti pāpakammaṃ. Kammasīsena phalaṃ vadati. Kāmañcettha ‘‘abyābajjhaṃ lokaṃ upapajjatī’’ti āgataṃ, ‘‘abyābajjhā phassā phusantī’’ti pana vacanena lokuttaraphassāpi saṅgayhantīti <bold>‘‘tīṇi sucaritāni lokiyalokuttaramissakāni kathitānī’’</bold>ti vuttaṃ.</paragraph>
<centered line="12">Saṅkhārasuttavaṇṇanā niṭṭhitā.</centered>
<subhead line="13">4. Bahukārasuttavaṇṇanā</subhead>
<paragraph line="14" number="24">Catutthe <pageBreak edition="M" number="2.0092" /><bold>avassayaṃ gato</bold>ti vaṭṭadukkhaparimuttiyā avassayo mayhanti saraṇagamanakkamena upagato hoti. <bold>Satantika</bold>nti sapariyattidhammaṃ. <bold>Aggahitasaraṇapubbassā</bold>ti aggahitapubbasaraṇassa. <bold>Akatābhinivesassa vasena vutta</bold>nti tasmiṃ attabhāve na kato saraṇagamanābhiniveso yenāti akatābhiniveso, tassa vasena vuttaṃ. Kāmaṃ pubbepi saraṇadāyako ācariyo vutto, pabbajjādāyakopi saraṇadāyakova. Pubbe pana upāsakabhāvāpādakavasena saraṇadāyako adhippeto. Idaṃ pana gahitapabbajjassa saraṇagamanaṃ. Pabbajā hi savisesaṃ saraṇagamananti pabbajjādāyako puna vutto. <bold>Ete</bold>ti pabbajjādāyakādayo. <bold>Duvidhena paricchinnā</bold>ti lokiyadhammasampāpako lokuttaradhammasampāpakoti dvippakārena paricchinnā, katābhinivesaakatābhinivesavasena vā. <bold>Uparī</bold>ti paṭhamamaggato upari. <bold>Neva sakkotī</bold>ti ācariyena katassa upakārassa mahānubhāvattā tassa patikāraṃ nāma kātuṃ na sakkoti.</paragraph>
<centered line="15">Bahukārasuttavaṇṇanā niṭṭhitā.</centered>
<subhead line="16">5. Vajirūpamasuttavaṇṇanā</subhead>
<paragraph line="17" number="25">Pañcame <pageBreak edition="V" number="2.0086" /><bold>aru</bold>iti purāṇaṃ duṭṭhavaṇaṃ vuccati. Ka-kāro padasandhikaroti arukūpamaṃ cittaṃ etassāti <bold>arukūpamacitto</bold>appamattakassapi dukkhassa asahanato. Sesapadadvayepi eseva nayo. <bold>Ittarakālobhāsenā</bold>ti parittameva kālo ñāṇobhāsavirahena. <bold>Lagatī</bold>ti kodhāsaṅgavasena kuppanto puggalo sammukhā, ‘‘kiṃ vadasī’’tiādinā parammukhā ca upanayhanavasena lagati, na taṇhāsaṅgavasena. <bold>Kuppatī</bold>ti kujjhati. <bold>Byāpajjatī</bold>ti vipannacitto hoti. <bold>Thaddhabhāvaṃ āpajjati</bold>īsakampi muduttābhāvato. <bold>Duṭṭhāruko</bold>ti maṃsalohitānaṃ duṭṭhabhāvena pakatibhāvaṃ jahitvā ṭhito duṭṭhavaṇo. ‘‘Duṭṭhārutā’’tipi paṭhanti, tatthāpi tākāro padasandhikaro.</paragraph>
<paragraph line="18"><bold>Tassā</bold>ti duṭṭhārukassa. <bold>Savana</bold>nti asucivisandanaṃ. <bold>Uddhumātassa viyā</bold>ti kodhena uddhaṃ uddhaṃ dhumātakassa viya kodhūpāyāsassa avissajjanato. <bold>Caṇḍikatassā</bold>ti <pageBreak edition="M" number="2.0093" />kupitassa. Ettha ca kiñcāpi heṭṭhimamaggavajjhāpi kilesā tehi anuppattidhammataṃ āpāditattā samucchinnā, tathāpi tasmiṃ santāne aggamaggassa anuppannattā tattha appahīnāpi kilesā atthevāti katvā tesaṃ ñāṇānaṃ vijjūpamatā vuttā, na tehi maggehi pahīnānaṃ kilesānaṃ atthibhāvatoti daṭṭhabbaṃ.</paragraph>
<centered line="19">Vajirūpamasuttavaṇṇanā niṭṭhitā.</centered>
<subhead line="20">6. Sevitabbasuttavaṇṇanā</subhead>
<paragraph line="21" number="26">Chaṭṭhe <bold>upasaṅkamitabbo</bold>ti kālena kālaṃ upasaṅkamitabbo. <bold>Allīyitabbo</bold>ti chāyāya viya vinā bhāvanāya nillīyitabbo. <bold>Punappunaṃ upāsitabbo</bold>ti abhiṇhaso upanisīditabbo. <bold>Anuddayā</bold>ti mettāpubbabhāgo. <bold>Upasaṅkamituṃ vaṭṭatī</bold>ti ‘‘etassa sīlena abhivuddhi bhavissatī’’ti upakāratthaṃ upasevanādi vaṭṭati.</paragraph>
<paragraph line="22"><bold>Na paṭihaññissatī</bold>ti ‘‘apehi, kiṃ etenā’’ti paṭikkhepābhāvato piyasīlattā na paṭihaññissati. <bold>Phāsu bhavissatī</bold>ti dvīsu hi sīlavantesu ekena sīlassa vaṇṇe kathite itaro anumodati. Tena tesaṃ kathā phāsu ceva hoti pavattinī ca. Ekasmiṃ pana dussīle sati dussīlassa sīlakathā dukkathā, neva sīlakathā hoti, na phāsu hoti, na pavattinī. Dussīlassa hi sīlakathā aphāsu bhavissati. Sīlakathāya vuttamatthaṃ samādhipaññākathāsupi atidisati <pageBreak edition="V" number="2.0087" /><bold>‘‘samādhipaññākathāsupi eseva nayo’’</bold>ti. Dve hi samādhilābhino samādhikathaṃ sappaññā ca paññākathaṃ kathentā rattiṃ vā divasaṃ vā atikkamantampi na jānanti.</paragraph>
<paragraph line="23"><bold>Tattha tattha paññāya anuggahessāmī</bold>ti tasmiṃ tasmiṃ anuggahetabbe paññāya sodhetabbe vaḍḍhetabbe ca adhikasīlaṃ nissāya uppannapaññāya anuggahessāmīti attho. Tañca anuggaṇhanaṃ sīlassa asappāyānupakāradhamme vajjetvā tappaṭipakkhasevanena hotīti āha <bold>‘‘sīlassa asappāye’’</bold>tiādi. Sīlassa asappāyānupakāradhammā nāma anācārāgocarādayo, tappaṭipakkhato upakāradhammā veditabbā. <bold>Tasmiṃ tasmiṃ</bold><pageBreak edition="M" number="2.0094" /><bold>ṭhāne</bold>ti taṃtaṃsikkhākoṭṭhāsapadaṭṭhāne. <bold>Anuggaṇhāti nāmā</bold>ti abhinnaṃ asaṃkiliṭṭhaṃ katvā anuggaṇhāti nāma. <bold>Khāraparissāvane</bold>ti rajakānaṃ ūsakhārādikhāraparissāvanapaṭe. <bold>Hāyatī</bold>ti sīlādinā parihāyati. <bold>Seṭṭhaṃ puggala</bold>nti sīlādiguṇehi seṭṭhaṃ uttaritaraṃ uttamaṃ puggalaṃ.</paragraph>
<centered line="24">Sevitabbasuttavaṇṇanā niṭṭhitā.</centered>
<subhead line="25">7. Jigucchitabbasuttavaṇṇanā</subhead>
<paragraph line="26" number="27">Sattame <bold>abbhuggacchatī</bold>ti ettha abhi-saddāpekkhāya ‘‘na’’nti sāmiatthe upayogavacananti āha <bold>‘‘assā’’</bold>ti ‘‘taṃ kho pana bhavanta’’ntiādīsu viya. <bold>Pāpako kittisaddo</bold>ti lāmakabhāvena kathetabbasaddo. <bold>Gūthakūpo viya dussīlya</bold>nti etena dussīlassa gūthasadisattameva dasseti. <bold>Vacana</bold>nti aniṭṭhavacanaṃ. <bold>Purimanayenevā</bold>ti ‘‘gūthakūpo viya dussīlya’’ntiādinā pubbe vuttanayena. <bold>Sucimitto</bold>ti sīlācārasuddhiyā sucimitto. Saha ayanti pavattantīti <bold>sahāyā</bold>ti āha <bold>‘‘sahagāmino’’</bold>ti.</paragraph>
<centered line="27">Jigucchitabbasuttavaṇṇanā niṭṭhitā.</centered>
<subhead line="28">8. Gūthabhāṇīsuttavaṇṇanā</subhead>
<paragraph line="29" number="28">Aṭṭhame <bold>gūthabhāṇī</bold>ti gūthasadisavacanattā gūthabhāṇī. Yathā hi gūthaṃ nāma mahājanassa aniṭṭhaṃ hoti, evameva imassa puggalassa vacanaṃ devamanussānaṃ aniṭṭhaṃ hoti. <bold>Duggandhakatha</bold>nti kilesāsucisaṃkiliṭṭhatāya gūthaṃ viya duggandhavāyanakathaṃ. <bold>Pupphabhāṇī</bold>ti supupphasadisavacanattā pupphabhāṇī <pageBreak edition="V" number="2.0088" />. Yathā hi phullāni vassikāni vā adhimuttikāni vā mahājanassa iṭṭhāni kantāni honti, evameva imassa puggalassa vacanaṃ devamanussānaṃ iṭṭhaṃ hoti kantaṃ. <bold>Pupphāni viyā</bold>ti campakasumanādisugandhapupphāni viya. <bold>Sugandhakatha</bold>nti sucigandhavāyanakathaṃ kilesaduggandhābhāvato. <bold>Madhubhāṇī</bold>ti ettha ‘‘mudubhāṇī’’tipi paṭhanti. Ubhayatthāpi hi madhuravacanoti attho. Yathā hi <pageBreak edition="M" number="2.0095" />catumadhuraṃ nāma madhuraṃ paṇītaṃ, evameva imassa puggalassa vacanaṃ devamanussānaṃ madhuraṃ hoti. <bold>Madhurakatha</bold>nti kaṇṇasukhatāya pemanīyatāya ca saddato atthato ca madhurasabhāvakathaṃ. <bold>Attahetu vā</bold>ti attano vā hatthapādādicchedanaharaṇahetu. <bold>Parahetu vā</bold>ti etthāpi eseva nayo. Tenāha <bold>‘‘attano vā’’</bold>tiādi.</paragraph>
<paragraph line="30">‘‘Nelaṅgoti kho, bhante, sīlānametaṃ adhivacana’’nti <bold>sutte</bold>(saṃ. ni. 4.347) āgatattā vuttaṃ <bold>‘‘ettha vuttasīlaṃ viyā’’</bold>ti. <bold>Pūre</bold>ti guṇānaṃ pāripūriyaṃ. <bold>Sukumārā</bold>ti apharusatāya mudukā komalā. <bold>Purassā</bold>ti ettha <bold>pura</bold>-saddo tannivāsivācako daṭṭhabbo ‘‘gāmo āgato’’tiādīsu viya. Tenāha <bold>‘‘nagaravāsīna’’</bold>nti. Manaṃ appāyati vaḍḍhetīti <bold>manāpā</bold>. Tenāha <bold>‘‘cittavuddhikarā’’</bold>ti.</paragraph>
<centered line="31">Gūthabhāṇīsuttavaṇṇanā niṭṭhitā.</centered>
<subhead line="32">9. Andhasuttavaṇṇanā</subhead>
<paragraph line="33" number="29">Navame <bold>andho</bold>tiādīsu pāḷipadesu paṭhamo diṭṭhadhammikabhogasaṃharaṇapaññācakkhuno ca samparāyikatthasādhanapaññācakkhuno ca abhāvā ‘‘andho’’ti vuccati dutiyopi, tatiyo pana dvinnampi bhāvā ‘‘dvicakkhū’’ti vuccati. <bold>Paññācakkhū</bold>ti āyakosallabhūtā paññācakkhu. Tenāha <bold>‘‘phātiṃ kareyyā’’</bold>ti. <bold>Adhamuttame</bold>ti adhame ceva uttame ca. <bold>Paṭipakkhavasenā</bold>ti paṭipakkhassa atthitāvasena. <bold>Sukkasappaṭibhāgā</bold>ti sukkadhammehi pahāyakehi sappaṭibhāgāti jāneyya. <bold>Kaṇhasappaṭibhāgā</bold>ti kaṇhadhammehi pahātabbehi sappaṭibhāgāti jāneyya.</paragraph>
<paragraph line="34"><bold>Tathājātikā</bold>ti yādisehi saputtadāraparijanasañātimittabandhavaggaṃ attānaṃ sukheti pīṇeti, tādisā bhogāpi na santi. <bold>Puññāni ca na karotī</bold>ti samaṇabrāhmaṇakapaṇaddhikayācakānaṃ santappanavasena puññāni na karoti. <bold>Ubhayatthā</bold>ti ubhayasmiṃ loke, ubhayasmiṃ vā attheti viggahoti dassento <bold>‘‘idhaloke’’</bold>tiādimāha. <bold>Ubhayenā</bold>ti vuttamatthaṃ <pageBreak edition="V" number="2.0089" />yojetvā dassetuṃ <bold>‘‘katha’’</bold>ntiādi vuttaṃ. <bold>Yasmiṃ ṭhāne</bold>ti yasmiṃyeva <pageBreak edition="M" number="2.0096" />ṭhāne. <bold>Na socatī</bold>ti sokahetūnaṃ tattha abhāvato na socati.</paragraph>
<centered line="35">Andhasuttavaṇṇanā niṭṭhitā.</centered>
<subhead line="36">10. Avakujjasuttavaṇṇanā</subhead>
<paragraph line="37" number="30">Dasame <bold>avakujjapañño</bold>ti nikkujjapañño. Tenāha <bold>‘‘adhomukhapañño’’</bold>ti. <bold>Pubbapaṭṭhapanā</bold>ti paṭhamārambho. <bold>Sanniṭṭhāna</bold>nti kathāpariyosānaṃ. <bold>Appanā</bold>ti desanāya niṭṭhāpanaṃ. Aneke vā anusandhiyoti yojetabbaṃ. <bold>Samādhi vā</bold>tiādīsu lokuttaradhammā paramatthato sāsananti tadatthopādakasamādhi tassa ādīti vutto, tadāsannattā vipassanā, tassa mūlabhāvena ekadesattā maggo.</paragraph>
<paragraph line="38">Sāsanassa pāripūrisuddhiyo nāma satthārā desitaniyāmeneva siddhā, tā panettha kathentassa vasena gahetabbāti dassetuṃ <bold>‘‘anūnaṃ katvā desentī’’</bold>ti, <bold>‘‘niggaṇṭhiṃ katvā desentī’’</bold>ti ca vuttaṃ. Tattha <bold>nijjaṭa</bold>nti niggumbaṃ anākulaṃ. <bold>Niggaṇṭhi</bold>nti gaṇṭhiṭṭhānarahitaṃ suviññeyyaṃ katvā.</paragraph>
<paragraph line="39"><bold>Ākiṇṇānī</bold>ti ākiritvā saṃkiritvā ṭhapitānīti attho. Tenāha <bold>‘‘pakkhittānī’’</bold>ti. <bold>Ucchaṅgo viya ucchaṅgapañño puggalo daṭṭhabbo</bold>ti ucchaṅgasadisapaññatāya ucchaṅgapañño. Evaṃ paññā viya puggalopi ucchaṅgo viya hoti, tasmiṃ dhammānaṃ aciraṭṭhānatoti adhippāyena vuttaṃ. Yathā ca ucchaṅgasadisā paññā, evaṃ nikkujjakumbhasadisā paññā evāti daṭṭhabbā.</paragraph>
<paragraph line="40"><bold>Saṃvidahanapaññāyā</bold>ti ‘‘evaṃ kate idaṃ nāma bhavissatī’’ti evaṃ taṃtaṃatthakiccaṃ saṃvidhātuṃ samatthatāya vicāraṇapaññāya rahito. <bold>Seyyo</bold>ti seṭṭho pāsaṃso. <bold>Pubbabhāgapaṭipada</bold>nti cittavisuddhiādikaṃ ariyamaggassa adhigamāya pubbabhāgapaṭipattiṃ.</paragraph>
<centered line="41">Avakujjasuttavaṇṇanā niṭṭhitā.</centered>
<centered line="42">Puggalavaggavaṇṇanā niṭṭhitā.</centered>
</body>
</document>