<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402t.tik21.xml</normativeSource>
<archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/4. devadutavaggo.xml</archivePath>
<titlePath>4. Devadūtavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">4. Devadūtavaggo</chapter>
<subhead line="2">1. Sabrahmakasuttavaṇṇanā</subhead>
<paragraph line="3" number="31"> Catutthassa <pageBreak edition="M" number="2.0097" /><pageBreak edition="V" number="2.0090" /> paṭhame <bold>sabrahmakānī</bold>ti saseṭṭhakāni. <bold>Yesa</bold>nti yesaṃ kulānaṃ. <bold>Puttāna</bold>nti puttehi. Pūjitasaddayogena hi idaṃ karaṇatthe sāmivacanaṃ. <bold>Tenā</bold>ti āhārādinā. <bold>Paṭijaggitā gopitā</bold>ti yathākālaṃ tassa tassa dātabbassa dānena veyyāvaccassa ca karaṇena paṭijaggitā ceva uppannānatthappaharaṇena gopitā ca honti. <bold>Tesa</bold>nti mātāpitūnaṃ. <bold>Brahmādibhāvasādhanattha</bold>nti tesaṃ guṇānaṃ atthitāya loke brahmā nāma vuccati, ācariyo nāma vuccati, āhuneyyo nāma vuccati, te mātāpitūnaṃ puttakaṃ paṭilabhantīti dassanavasena nesaṃ brahmādibhāvasādhanatthaṃ ‘‘bahukārā’’ti, vatvā taṃ tesaṃ bahukārataṃ nānākārato dassetuṃ <bold>‘‘āpādakā’’</bold>tiādi vuttaṃ. Mātāpitaro hi puttānaṃ jīvitassa āpādakā, sarīrassa posakā, ācārasamācārānaṃ sikkhāpakā sakalassapi imassa lokassa dassetāro. Tenāha <bold>‘‘puttānaṃ hī’’</bold>tiādi. Iṭṭhārammaṇaṃ tāva te dassentu, aniṭṭhārammaṇaṃ kathanti? Tampi dassetabbameva vajjanīyabhāvajānāpanatthaṃ.</paragraph>
<paragraph line="4"><bold>Avijahitā hontī</bold>ti tāsaṃ bhāvanāya brahmānaṃ brahmaloke uppannattā avijahitā honti bhāvanā. <bold>Lobhanīyavayasmiṃ</bold> paṭhamayobbane ativiya mudubhāvappattadassanatthaṃ <bold>satavihata</bold>ggahaṇaṃ. <bold>Pāṭiyekka</bold>nti visuṃ. <bold>Iminā kāraṇenā</bold>ti iminā yathāvuttena puttesu pavattitehi atikkamena mettādisamuppattisaṅkhātena kāraṇena.</paragraph>
<paragraph line="5"><bold>Tharusippa</bold>nti asisattikuntakalāpādiāyudhasippaṃ. <bold>Muddāgaṇanā</bold>ti aṅgulisaṃkocanādinā hatthamuddāya gaṇanā. <bold>Ādi</bold>saddena pāṇādīnaṃ saṅgaho. <bold>Pacchācariyā nāma</bold> mātāpitūnaṃ santike uggahitagahaṭṭhavattasseva puggalassa yathāsakaṃ hatthācariyādīnaṃ sippaggāhāpananti katvā sabbapaṭhamaṃ ācariyā nāmāti yojetabbaṃ. Ānīya hutaṃ <bold>āhutaṃ</bold>. Pakārehi hutaṃ <bold>pāhutaṃ. Abhisaṅkhata</bold>nti tasseva vevacanaṃ.</paragraph>
<paragraph line="6"><bold>Namo kareyyā</bold>ti sāyaṃ pātaṃ upaṭṭhānaṃ gantvā ‘‘idaṃ mayhaṃ uttamapuññakkhetta’’nti namakkāraṃ kareyya. <bold>Tāya naṃ pāricariyāyā</bold>ti ettha <bold>na</bold>nti nipātamattaṃ, yathāvuttaparicaraṇenāti attho <pageBreak edition="V" number="2.0091" />. Atha vā <bold>pāricariyāyā</bold>ti <pageBreak edition="M" number="2.0098" /> bharaṇakiccakaraṇakulavaṃsappatiṭṭhānāpanādinā pañcavidhaupaṭṭhānena. Vuttañhetaṃ –</paragraph>
<indent line="7">‘‘Pañcahi kho, gahapatiputta, ṭhānehi puttena puratthimā disā mātāpitaro paccupaṭṭhātabbā – ‘bhato nesaṃ bharissāmi, kiccaṃ nesaṃ karissāmi, kulavaṃsaṃ ṭhapessāmi, dāyajjaṃ paṭipajjāmi, atha vā pana petānaṃ kālakatānaṃ dakkhiṇaṃ anuppadassāmī’ti. Imehi kho, gahapatiputta, pañcahi ṭhānehi puttena puratthimā disā mātāpitaro paccupaṭṭhitā pañcahi ṭhānehi puttaṃ anukampanti, pāpā nivārenti, kalyāṇe nivesenti, sippaṃ sikkhāpenti, patirūpena dārena saṃyojenti, samaye dāyajjaṃ niyyādentī’’ti (dī. ni. 3.267).</indent>
<paragraph line="8">Apica yo mātāpitaro tīsu vatthūsu abhippasanne katvā sīlesu vā patiṭṭhāpetvā pabbajjāya vā niyojetvā upaṭṭhahati, ayaṃ mātāpitūpaṭṭhākānaṃ aggoti veditabbo. Sā panāyaṃ pāricariyā puttassa ubhayalokahitasukhāvahāti taṃ dassetuṃ <bold>‘‘idheva naṃ pasaṃsanti, pecca sagge pamodatī’’</bold>ti vuttaṃ. <bold>Pasaṃsantī</bold>ti ‘‘ayaṃ puggalo matteyyo petteyyo saggasaṃvattaniyaṃ paṭipadaṃ pūretī’’ti idheva naṃ pasaṃsanti. <bold>Āmodati</bold> ādito paṭṭhāya modappattiyā. <bold>Pamodati</bold> nānappakāramodasampavattiyā.</paragraph>
<centered line="9">Sabrahmakasuttavaṇṇanā niṭṭhitā.</centered>
<subhead line="10">2. Ānandasuttavaṇṇanā</subhead>
<paragraph line="11" number="32"> Dutiye <bold>tathājātiko</bold>ti tathāsabhāvo. <bold>Cittekaggatālābho</bold>ti cittekaggatāya adhigamo. Rūpameva kilesuppattiyā kāraṇabhāvato <bold>rūpanimittaṃ</bold>. Esa nayo sesesupi. <bold>Sassatādinimitta</bold>nti sassatucchedabhāvanimittaṃ. <bold>Puggalanimitta</bold>nti puggalābhinivesananimittaṃ. <bold>Dhammanimitta</bold>nti dhammārammaṇasaṅkhātaṃ nimittaṃ. ‘‘Siyā nu kho, bhante’’ti therena puṭṭho bhagavā ‘‘siyā’’ti avoca lokuttarasamādhippaṭilābhaṃ sandhāya. So hi nibbānaṃ santaṃ paṇītanti ca passati. Tenāha <bold>‘‘idhānandā’’</bold>tiādi.</paragraph>
<paragraph line="12"><bold>Nibbānaṃ</bold><pageBreak edition="M" number="2.0099" /><bold>santanti samāpattiṃ appetvā</bold>ti nibbānaṃ santanti ābhujitvā phalasamāpattiṃ appetvā <pageBreak edition="V" number="2.0092" />. <bold>Divasampī</bold>tiādinā asaṅkhatāya dhātuyā accantasantapaṇītādibhāvaṃ dasseti. <bold>Aṭṭhavidhe</bold>ti ‘‘santaṃ paṇītaṃ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbāna’’nti evaṃ aṭṭhavidhe ābhogasaññite samannāhāre. Niddhāraṇe cetaṃ bhummaṃ. <bold>Imasmiṃ ṭhāne…pe… labbhantevā</bold>ti ‘‘idhānanda, bhikkhuno evaṃ hotī’’ti āgate imasmiṃ suttappadese ekopi ābhogasamannāhāro cepi sabbe aṭṭhapi ābhogasamannāhārā labbhanteva samannāharataṃ atthāvahattā.</paragraph>
<paragraph line="13"><bold>Ñāṇena jānitvā</bold>ti vipassanāñāṇasahitena maggañāṇena jānitvā. <bold>Parāni ca oparāni ca</bold> cakkhādīni āyatanāni. <bold>Santatāyā</bold>ti paṭippassaddhitāya. <bold>Kāyaduccaritādidhūmavirahito</bold>ti kāyaduccaritādi eva santāpanaṭṭhena dhūmo, tena virahito. <bold>Anīgho</bold>ti apāpo. <bold>Jātijarāgahaṇeneva byādhimaraṇampi gahitamevā</bold>ti tabbhāvabhāvatoti vuttaṃ.</paragraph>
<centered line="14">Ānandasuttavaṇṇanā niṭṭhitā.</centered>
<subhead line="15">3. Sāriputtasuttavaṇṇanā</subhead>
<paragraph line="16" number="33"> Tatiye, ‘‘sāriputta, mayā saṃkhittena desitaṃ dhammaṃ tādisenapi na sukaraṃ viññātu’’nti iminā adhippāyeneva vadanto therassa ñāṇaṃ sabbamatikkamaṃ. <bold>Aññātāro ca dullabhā</bold>ti hi iminā sāmaññavacanena sāriputtattherampi antogadhaṃ katvā dassento tenapi attano desanāya duppaṭividdhabhāvaṃ dasseti.</paragraph>
<paragraph line="17"><bold>Sammā</bold>ti hetunā kāraṇena. Tenāha <bold>‘‘upāyenā’’</bold>tiādi. <bold>Mānābhisamayā</bold>ti mānassa dassanābhisamayā. Pahānābhisamayoti ca dassanābhisamayoti ca pariññābhisamayo vutto. Arahattamaggo hi pariññākiccasiddhiyā kiccavasena mānaṃ passati, asammohappaṭivedhavasenāti vuttaṃ hoti, ayamassa dassanābhisamayo. Tena diṭṭho pana pahānābhisamayo ca. Dassanābhisamayena hi pariññābhisamayameva pahīyati. Diṭṭhavisena diṭṭhasattānaṃ jīvitaṃ viya ayamassa pahānābhisamayo <pageBreak edition="M" number="2.0100" />. <bold>Aṭṭhakathāyaṃ</bold> pana pahānābhisamayassa dassanābhisamayanānantariyakattā ‘‘pahānābhisamayena’’icceva vuttaṃ. Pahānābhisamaye hi gahite dassanābhisamayo gahitova hoti.</paragraph>
<paragraph line="18"><bold>Antamakāsi</bold><pageBreak edition="V" number="2.0093" /><bold>dukkhassā</bold>ti arahattamaggena mānassa pahīnattā ye ime ‘‘kāyabandhanassa anto jīrati (cūḷava. 278), haritantaṃ vā’’ti (ma. ni. 1.304) evaṃ vuttaantimamariyādanto ca ‘‘antamidaṃ, bhikkhave, jīvikāna’’nti (saṃ. ni. 3.80; itivu. 91) evaṃ vuttalāmakanto ca ‘‘sakkāyo eko anto’’ti (saṃ. ni. 3.103) evaṃ vuttakoṭṭhāsanto ca ‘‘esevanto dukkhassa sapaccayasaṅkhayā’’ti evaṃ vuttakoṭṭhāsanto cāti cattāro antā, tesu sabbasseva vaṭṭadukkhassa aduṃ catutthakoṭisaṅkhātaṃ antamakāsi, paricchedaṃ parivaṭumaṃ akāsi, antimasamudayamattāvasesaṃ dukkhamakāsīti vuttaṃ hoti. Tenāha <bold>‘‘vaṭṭadukkhassa antamakāsī’’</bold>ti.</paragraph>
<paragraph line="19">Nanu ca ‘‘pahāna’’nti imassa niddese nibbānaṃ āgataṃ? Idha paṭippassaddhippahānasaṅkhātaṃ arahattaphalaṃ vuttaṃ, tasmā niddesenāyaṃ vaṇṇanā virujjhatīti āha <bold>‘‘niddese panā’’</bold>tiādi. <bold>Tattha tāni padāni āgatānī</bold>ti tasmiṃ niddese ‘‘pahānaṃ vūpasamaṃ paṭinissagga’’ntiādīni (cūḷani. 75 udayamāṇavapucchāniddeso) padāni āgatāni.</paragraph>
<paragraph line="20"><bold>Dhammatakkapurejava</bold>nti iminā tasmiṃ catutthajjhānavimokkhe ṭhatvā jhānaṅgāni vipassitvā adhigataṃ arahattavimokkhaṃ vadati. Arahattavimokkhassa hi maggasampayuttasammāsaṅkappasaṅkhāto dhammatakko purejavo hoti.</paragraph>
<centered line="21">Sāriputtasuttavaṇṇanā niṭṭhitā.</centered>
<subhead line="22">4. Nidānasuttavaṇṇanā</subhead>
<paragraph line="23" number="34"> Catutthe <bold>piṇḍakaraṇatthāyā</bold>ti āyūhanavasena rāsikaraṇatthāya. <bold>Abhinnānī</bold>ti ekadesenapi akhaṇḍitāni. Bhinnakālato paṭṭhāya hi bījaṃ bījakiccāya na upakappati. <bold>Apūtīnī</bold>ti udakatemanena pūtibhāvaṃ na upagatāni. Pūtibījañhi bījatthāya na upakappati. Tenāha <bold>‘‘pūtibhāvena abījattaṃ appattānī’’</bold>ti. <bold>Na vātena na ca ātapena hatānī</bold>ti <pageBreak edition="M" number="2.0101" /> vātena ca ātapena ca na hatāni, nirojataṃ na pāpitāni. Nirojañhi kasaṭabījaṃ bījatthāya na upakappati. <bold>Sārādānī</bold>ti taṇḍulasārassa ādānato sārādāni. Nissārañhi bījaṃ bījatthāya na upakappati. Tenāha <bold>‘‘gahitasārānī’’</bold>ti, patiṭṭhitasārānīti attho. <bold>Sannicayabhāvena sukhaṃ sayitānī</bold>ti cattāro māse koṭṭhapakkhittaniyāmeneva sukhasayitāni.</paragraph>
<paragraph line="24"><bold>Kammavibhattī</bold>ti <pageBreak edition="V" number="2.0094" /> kammavibhāgo. Diṭṭhadhammo vuccati paccakkhabhūto paccuppanno attabhāvo, tattha veditabbaphalaṃ kammaṃ <bold>diṭṭhadhammavedanīyaṃ</bold>. Paccupannabhavato anantaraṃ veditabbaphalaṃ kammaṃ <bold>upapajjavedanīyaṃ. Aparapariyāyavedanīya</bold>nti diṭṭhadhammānantarabhavato aññasmiṃ attabhāvapariyāye attabhāvaparivatte veditabbaphalaṃ kammaṃ. Paṭipakkhehi anabhibhūtatāya paccayavisesena paṭiladdhavisesatāya ca balavabhāvappattā tādisassa pubbābhisaṅkhārassa vasena sātisayā hutvā pavattā paṭhamajavanacetanā tasmiṃyeva attabhāve phaladāyinī <bold>diṭṭhadhammavedanīyakammaṃ nāma</bold>. Sā hi vuttākārena balavatī javanasantāne guṇavisesayuttesu upakārānupakāravasappavattiyā āsevanālābhena appavipākatāya ca paṭhamajavanacetanā itaradvayaṃ viya pavattasantānuparamāpekkhaṃ okāsalābhāpekkhañca kammaṃ na hotīti idheva pupphamattaṃ viya pavattivipākamattaṃ phalaṃ deti. <bold>Tathā asakkonta</bold>nti kammassa vipākadānaṃ nāma upadhippayogādipaccayantarasamavāyeneva hotīti tadabhāvato tasmiṃyeva attabhāve vipākaṃ dātuṃ asakkontaṃ. <bold>Ahosikamma</bold>nti ahosi eva kammaṃ, na tassa vipāko ahosi atthi bhavissati cāti evaṃ veditabbaṃ kammaṃ.</paragraph>
<paragraph line="25"><bold>Atthasādhikā</bold>ti dānādipāṇātipātādiatthassa nipphādikā. Kā pana sāti āha <bold>‘‘sattamajavanacetanā’’</bold>ti. Sā hi sanniṭṭhāpakacetanā vuttanayena paṭiladdhavisesā purimajavanacetanāhi laddhāsevanā ca samānā anantarattabhāve vipākadāyinī <bold>upapajjavedanīyakammaṃ nāma. Purimaupamāyayevā</bold>ti migaluddakopamāyayeva.</paragraph>
<paragraph line="26"><bold>Sati saṃsārappavattiyā</bold>ti iminā asati saṃsārappavattiyaṃ ahosikammapakkhe tiṭṭhati vipaccanokāsassa abhāvatoti dīpeti. <bold>Yaṃ garuka</bold>nti <pageBreak edition="M" number="2.0102" /> yaṃ akusalaṃ mahāsāvajjaṃ, kusalañca mahānubhāvaṃ kammaṃ. Kusalaṃ vā hi hotu akusalaṃ vā, yaṃ garukaṃ mātughātādikammaṃ vā mahaggatakammaṃ vā, tadeva paṭhamaṃ vipaccati. Tenāha <bold>‘‘kusalākusalesu panā’’</bold>tiādi. <bold>Yaṃ bahula</bold>nti yaṃ bahulaṃ abhiṇhaso kataṃ samāsevitaṃ. Tenāha <bold>‘‘kusalākusalesu pana yaṃ bahulaṃ hotī’’</bold>tiādi. <bold>Yadāsannaṃ nāma</bold> maraṇakāle anussaritaṃ kammaṃ, āsannakāle kate pana vattabbameva natthīti āha <bold>‘‘yaṃ pana kusalākusalesu āsannamaraṇe’’</bold>tiādi. <bold>Anussaritu</bold>nti paribyattabhāvena anussarituṃ.</paragraph>
<paragraph line="27"><bold>Tesaṃ abhāve</bold>ti tesaṃ yaṃgarukādīnaṃ tiṇṇaṃ kammānaṃ abhāve. <bold>Yattha katthaci vipākaṃ detī</bold>ti paṭisandhijanakavasena vipākaṃ deti. Paṭisandhijanakavasena hi garukādikammacatukkaṃ vuttaṃ. Tattha garukaṃ sabbapaṭhamaṃ vipaccati, garuke asati bahulīkataṃ, tasmiṃ asati yadāsannaṃ <pageBreak edition="V" number="2.0095" />, tasmiṃ asati ‘‘kaṭattā vā panā’’ti vuttaṃ purimajātīsu katakammaṃ vipaccati. Bahulāsannapubbakatesu ca balābalaṃ jānitabbaṃ. Pāpato pāpantaraṃ kalyāṇañca, kalyāṇato kalyāṇantaraṃ pāpañca bahulīkataṃ. Tato mahatova pubbakatādi appañca bahulānussaraṇena vippaṭisārādijananato, paṭipakkhassa aparipuṇṇatāya āraddhavipākassa kammassa kammasesassa vā aparapariyāyavedanīyassa aparikkhīṇatāya santatiyā pariṇāmavisesatoti tehi tehi kāraṇehi āyūhitaphalaṃ paṭhamaṃ vipaccati. <bold>Mahānāradakassapajātake</bold> (jā. 2.22.1153 ādayo) videharañño senāpati alāto, bījako dāso, rājakaññā rucā ca ettha nidassanaṃ. Tathā hi vuttaṃ bhagavatā –</paragraph>
<indent line="28">‘‘Tatrānanda, yvāyaṃ puggalo idha pāṇātipātī…pe… micchādiṭṭhi. Kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati, pubbe vāssa taṃ kataṃ hoti pāpakammaṃ dukkhavedanīyaṃ, pacchā vāssa taṃ kataṃ hoti pāpakammaṃ dukkhavedanīyaṃ, maraṇakāle vāssa hoti micchādiṭṭhi samattā samādinnā, tena so kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjatī’’ti –</indent>
<unindented line="29">Ādi <pageBreak edition="M" number="2.0103" />. Sabbaṃ <bold>mahākammavibhaṅgasuttaṃ</bold> (ma. ni. 3.303) vitthāretabbaṃ. Kiṃ bahunā. Yaṃ taṃ tathāgatassa mahākammavibhaṅgañāṇaṃ, tassevāyaṃ visayo, yadidaṃ tassa tassa kammassa tena tena kāraṇena pubbāparavipākatā samatthīyati.</unindented>
<paragraph line="30">Idāni janakādikammacatukkaṃ vibhajanto <bold>‘‘janakaṃ nāmā’’</bold>tiādimāha. <bold>Pavattiṃ na janetī</bold>ti pavattivipākaṃ na janeti. Paṭhamanaye janakakammassa paṭisandhivipākamattasseva vuttattā tassa pavattivipākadāyakattampi anujānanto <bold>‘‘aparo nayo’’</bold>tiādimāha. Tattha paṭisandhidānādivasena vipākasantānassa nibbattakaṃ <bold>janakaṃ</bold>. Sukhadukkhasantānassa nāmarūpappabandhassa vā cirataraṃ pavattihetubhūtaṃ <bold>upatthambhakaṃ</bold>. Tenāha <bold>‘‘sukhadukkhaṃ upatthambheti, addhānaṃ pavattetī’’</bold>ti. <bold>Upapīḷakaṃ</bold> sukhadukkhappabandhe pavattamāne saṇikaṃ saṇikaṃ hāpeti. Tenāha <bold>‘‘sukhadukkhaṃ pīḷeti bādheti, addhānaṃ pavattituṃ na detī’’</bold>ti.</paragraph>
<paragraph line="31"><bold>Vātakāḷako mahallako core ghātetuṃ na sakkotī</bold>ti so kira mahallakakāle ekappahārena sīsaṃ chindituṃ na sakkoti, dve tayo vāre paharanto manusse kilameti, tasmā te evamāhaṃsu. <bold>Anulomikaṃ khantiṃ paṭilabhitvā</bold>ti sotāpattimaggassa orato anulomikaṃ khantiṃ labhitvā <pageBreak edition="V" number="2.0096" />. <bold>Taruṇavacchāya gāviyā madditvā jīvitakkhayaṃ pāpito</bold>ti ekā kira yakkhinī dhenuvesena āgantvā ure paharitvā māresi, taṃ sandhāyetaṃ vuttaṃ. Nagare bhavo <bold>nāgariyo</bold>.</paragraph>
<paragraph line="32"><bold>Ghātetvā</bold>ti upacchinditvā. Kammassa upacchindanaṃ nāma tassa vipākappaṭibāhanamevāti āha <bold>‘‘tassa vipākaṃ paṭibāhitvā’’</bold>ti. Tañca attano vipākuppattiyā okāsakaraṇanti vuttaṃ <bold>‘‘attano vipākassa okāsaṃ karotī’’</bold>ti. Vipaccanāya katokāsaṃ kammaṃ vipakkammeva nāma hotīti āha <bold>‘‘evaṃ pana kammena kate okāse taṃ vipākaṃ uppannaṃ nāma vuccatī’’</bold>ti. Upapīḷakaṃ aññassa vipākaṃ upacchindati, na sayaṃ attano vipākaṃ deti. Upaghātakaṃ pana dubbalakammaṃ upacchinditvā attano vipākaṃ uppādetīti ayametesaṃ viseso. Kiñci bahvābādhatādipaccayūpasannipātena vipākassa vibādhakaṃ upapīḷakaṃ, tathā vipākasseva upacchedakaṃ. Upaghātakakammaṃ pana upaghātetvā attano vipākassa okāsakaraṇena vipaccane <pageBreak edition="M" number="2.0104" /> sati janakameva siyā. Janakādibhāvo nāma vipākaṃ pati icchitabbo, na kammaṃ patīti vipākasseva upaghātakatā yuttā viya dissati, vīmaṃsitabbaṃ.</paragraph>
<paragraph line="33">Aparo nayo – yasmiṃ kamme kate paṭisandhiyaṃ pavatte ca vipākakaṭattārūpānaṃ uppatti hoti, taṃ <bold>janakaṃ</bold>. Yasmiṃ pana kate aññena janitassa iṭṭhassa vā aniṭṭhassa vā phalassa vibādhakavicchedakapaccayānuppattiyā upabrūhanapaccayuppattiyā janakasāmatthiyānurūpaṃ parisuddhiciratarappabandhā hoti, taṃ <bold>upatthambhakaṃ</bold>. Janakena nibbattitaṃ kusalaphalaṃ vā akusalaphalaṃ vā yena paccanīkabhūtena rogadhātuvisamatādinimittatāya vibādhayati, taṃ <bold>upapīḷakaṃ</bold>. Yena pana kammunā janakasāmatthiyavasena ciratarappabandhārahampi samānaṃ phalaṃ vicchedakapaccayuppattiyā upahaññati vicchijjati, taṃ <bold>upaghātaka</bold>nti ayamettha sāro.</paragraph>
<paragraph line="34">Tattha keci dutiyassa kusalabhāvaṃ itthattamāgatassa appābādhadīghāyukatāsaṃvattanavasena, pacchimānaṃ dvinnaṃ akusalabhāvaṃ bahvābādhaappāyukatāsaṃvattanavasena vaṇṇenti. Tathā ca vuttaṃ majjhimanikāye <bold>cūḷakammavibhaṅgasuttavaṇṇanāyaṃ</bold> (ma. ni. aṭṭha. 3.290) –</paragraph>
<indent line="35">‘‘Cattāri hi kammāni – upapīḷakaṃ, upacchedakaṃ, janakaṃ, upatthambhakanti. Balavakammena hi nibbattaṃ pavatte upapīḷakaṃ āgantvā atthato evaṃ vadati nāma ‘sacāhaṃ paṭhamataraṃ jāneyyaṃ, na te idha nibbattituṃ dadeyyaṃ, catūsuyeva taṃ apāyesu nibbattāpeyyaṃ. Hotu, tvaṃ yattha katthaci nibbatta, ahaṃ upapīḷakakammaṃ nāma taṃ pīḷetvā <pageBreak edition="V" number="2.0097" /> nirojaṃ niyūsaṃ kasaṭaṃ karissāmī’ti. Tato paṭṭhāya taṃ tādisaṃ karoti. Kiṃ karoti? Parissayaṃ upaneti, bhoge vināseti.</indent>
<indent line="36">‘‘Tattha dārakassa mātukucchiyaṃ nibbattakālato paṭṭhāya mātu assādo vā sukhaṃ vā na hoti, mātāpitūnaṃ pīḷāva uppajjati. Evaṃ parissayaṃ upaneti. Dārakassa pana mātukucchimhi nibbattakālato paṭṭhāya gehe bhogā udakaṃ patvā loṇaṃ viya rājādīnaṃ vasena nassanti, kumbhadohanadhenuyo <pageBreak edition="M" number="2.0105" /> khīraṃ na denti, sūratā goṇā caṇḍā honti, kāṇā honti, khañjā honti, gomaṇḍale rogo patati, dāsādayo vacanaṃ na karonti, vāpitaṃ sassaṃ na jāyati, gehagataṃ gehe, araññagataṃ araññe nassati, anupubbena ghāsacchādanamattaṃ dullabhaṃ hoti, gabbhaparihāro na hoti, vijātakāle mātu thaññaṃ chijjati, dārako parihāraṃ alabhanto pīḷito nirojo niyūso kasaṭo hoti. Idaṃ upapīḷakakammaṃ nāma.</indent>
<indent line="37">‘‘Dīghāyukakammena pana nibbattassa upacchedakakammaṃ āgantvā āyuṃ chindati. Yathā hi puriso aṭṭhusabhagamanaṃ katvā saraṃ khipeyya, tamañño dhanuto muttamattaṃ muggarena paharitvā tattheva pāteyya, evaṃ dīghāyukakammena nibbattassa upacchedakakammaṃ āyuṃ chindati. Kiṃ karoti? Corānaṃ aṭaviṃ paveseti, vāḷamacchodakaṃ otāreti, aññataraṃ vā pana saparissayaṭhānaṃ upaneti. Idaṃ upacchedakakammaṃ nāma. ‘Upaghātaka’ntipi etasseva nāmaṃ. Paṭisandhinibbattakaṃ pana kammaṃ janakakammaṃ nāma. Appabhogakulādīsu nibbattassa bhogasampadādikaraṇena upatthambhakakammaṃ upatthambhakakammaṃ nāma.</indent>
<indent line="38">‘‘Parittakammenapi nibbattaṃ etaṃ pavatte pāṇātipātādiviratikammaṃ āgantvā atthato evaṃ vadati nāma ‘sacāhaṃ paṭhamataraṃ jāneyyaṃ, na te idha nibbattituṃ dadeyyaṃ, devalokeyeva taṃ nibbattāpeyyaṃ, hotu, tvaṃ yattha katthaci nibbatta, ahaṃ upatthambhakakammaṃ nāma upatthambhaṃ te karissāmī’ti upatthambhaṃ karoti. Kiṃ karoti? Parissayaṃ nāseti, bhoge uppādeti.</indent>
<indent line="39">‘‘Tattha dārakassa mātukucchiyaṃ nibbattakālato paṭṭhāya mātāpitūnaṃ sukhameva sātameva hoti. Yepi pakatiyā manussāmanussaparissayā honti, te sabbe apagacchanti <pageBreak edition="V" number="2.0098" />. Evaṃ parissayaṃ nāseti. Dārakassa pana mātukucchimhi nibbattakālato paṭṭhāya gehe bhogānaṃ pamāṇaṃ na hoti, nidhikumbhiyo puratopi pacchatopi gehaṃ parivaṭṭamānā pavisanti. Mātāpitaro <pageBreak edition="M" number="2.0106" /> parehi ṭhapitadhanassapi sammukhībhāvaṃ gacchanti, dhenuyo bahukhīrā honti, goṇā sukhasīlā honti, vappaṭṭhāne sassāni sampajjanti, vaḍḍhiyā vā sampayuttaṃ, tāvakālikaṃ vā dinnaṃ dhanaṃ acoditā sayameva āharitvā denti, dāsādayo subbacā honti, kammantā na parihāyanti, dārako gabbhato paṭṭhāya parihāraṃ labhati, komārikavejjā sannihitāva honti. Gahapatikule jāto seṭṭhiṭṭhānaṃ, amaccakulādīsu jāto senāpatiṭṭhānādīni labhati. Evaṃ bhoge uppādeti. So aparissayo sabhogo ciraṃ jīvati. Idaṃ upatthambhakakammaṃ nāma. Imesu catūsu purimāni dve akusalāneva, janakaṃ kusalampi akusalampi, upatthambhakaṃ kusalamevā’’ti.</indent>
<paragraph line="40">Ettha vibādhūpaghātā nāma kusalavipākamhi na yuttāti adhippāyena ‘‘dve akusalānevā’’ti vuttaṃ. Devadattādīnaṃ pana nāgādīnaṃ ito anuppadinnayāpanakapetānañca narakādīsu akusalavipākūpatthambhanūpapīḷanūpaghātakāni santīti catunnampi kusalākusalabhāvo na virujjhati. Evañca katvā yā bahūsu ānantariyesu katesu ekena gahitappaṭisandhikassa itaresaṃ tassa anubalappadāyitā vuttā, sāpi samatthitā hoti.</paragraph>
<paragraph line="41">Suttantapariyāyena ekādasa kammāni vibhajitvā idāni abhidhammapariyāpannaṃ dassento <bold>‘‘atthekaccāni pāpakāni kammasamādānānī’’</bold>tiādinā <bold>vibhaṅgapāḷiṃ</bold> (vibha. 810) dasseti. Tattha <bold>gatisampattipaṭibāḷhānī</bold>ti gatisampattiyā paṭibāhitāni nivāritāni paṭisedhitāni. Sesapadesupi eseva nayo. Tattha ca <bold>gatisampattī</bold>ti sampannagati devaloko ca manussaloko ca. <bold>Gativipattī</bold>ti vipannagati cattāro apāyā. <bold>Upadhisampattī</bold>ti attabhāvasamiddhi. <bold>Upadhivipattī</bold>ti hīnaattabhāvatā. <bold>Kālasampattī</bold>ti surājasumanussakālasaṅkhāto sampannakālo. <bold>Kālavipattī</bold>ti durājadummanussakālasaṅkhāto vipannakālo. <bold>Payogasampattī</bold>ti sammāpayogo. <bold>Payogavipattī</bold>ti micchāpayogo.</paragraph>
<paragraph line="42">Idāni <pageBreak edition="M" number="2.0107" /> yathāvuttapāḷiyā atthaṃ dassento <bold>‘‘tatthā’’</bold>tiādimāha. Tattha <bold>aniṭṭhārammaṇānubhavanārahe kamme vijjamāneyevā</bold>ti iminā aniṭṭhārammaṇānubhavananimmittakassa pāpakammassa sabbhāvaṃ dasseti. <bold>Taṃ kamma</bold>nti taṃ pāpakaṃ kammaṃ. Ekaccassa hi aniṭṭhārammaṇānubhavananimittaṃ <pageBreak edition="V" number="2.0099" /> bahupāpakammaṃ vijjamānampi gativipattiyaṃ ṭhitasseva vipaccati. Yadi pana so ekena kalyāṇakammena gatisampattiyaṃ devesu vā manussesu vā nibbatteyya, tādise ṭhāne akusalassa vāro natthi, ekantaṃ kusalassevāti taṃ kammaṃ gatisampattipaṭibāḷhaṃ na vipaccati. <bold>Patibāhitaṃ hutvā</bold>ti bādhitaṃ hutvā. <bold>Attabhāvasamiddhiya</bold>nti sarīrasampattiyaṃ. <bold>Kiliṭṭhakammassā</bold>ti hatthimeṇḍaassabandhakagopālakādikammassa. <bold>Palāyitabbayuttakāle</bold>ti hatthiādipaccatthikasamāgamakāle. <bold>Lañjaṃ detī</bold>ti evaṃ me bādhataṃ paresaṃ vase na hotīti deti. <bold>Corikayuttakāle</bold>ti pakkhabalādīnaṃ labbhamānakāle. <bold>Antarakappe</bold>ti pariyosānappatte antarakappe.</paragraph>
<paragraph line="43">Abhidhammanayena soḷasa kammāni vibhajitvā <bold>paṭisambhidāmaggapariyāyena</bold> (paṭi. ma. 1.234-235) dvādasa kammāni vibhajitvā dassetuṃ <bold>‘‘aparānipī’’</bold>tiādimāha. Tattha atītabhavesu katassa kammassa atītabhavesuyeva vipakkavipākaṃ gahetvā ‘‘ahosi kammaṃ ahosi kammavipāko’’ti vuttanti āha <bold>‘‘yaṃ kammaṃ atīte āyūhita’’</bold>ntiādi. <bold>Vipākavāra</bold>nti vipaccanāvasaraṃ vipākavāraṃ. ‘‘Vipākavāraṃ labhatī’’ti iminā vuttamevatthaṃ <bold>‘‘paṭisandhiṃ janesī’’</bold>tiādinā vibhāveti. Tattha <bold>paṭisandhiṃ janesī</bold>ti iminā ca paṭisandhidāyakassa kammassa pavattivipākadāyitāpi vuttā hoti. Pavattivipākasseva pana dāyakaṃ rūpajanakasīsena vadati. Tasseva atītassa kammassa diṭṭhadhammavedanīyassa upapajjavedanīyassa ca paccayavekallena atītabhavesuyeva avipakkavipākañca, atīteyeva parinibbutassa diṭṭhadhammavedanīyaupapajjavedanīyaaparapariyāyavedanīyassa kammassa avipakkavipākañca gahetvā ‘‘ahosi kammaṃ nāhosi kammavipāko’’tipi vuttanti āha <bold>‘‘yaṃ pana vipākavāraṃ na labhī’’</bold>tiādi.</paragraph>
<paragraph line="44">Atītasseva kammassa avipakkavipākassa paccuppannabhave paccayasampattiyā vipaccamānaṃ vipākaṃ gahetvā ‘‘ahosi kammaṃ atthi kammavipāko’’ti vuttanti āha <bold>‘‘yaṃ pana atīte āyūhita’’</bold>ntiādimāha. Atītasseva kammassa <pageBreak edition="M" number="2.0108" /> atikkantavipākakālassa ca paccuppannabhave parinibbāyantassa ca avipaccamānavipākaṃ gahetvā ‘‘ahosi kammaṃ natthi kammavipāko’’ti vuttanti āha <bold>‘‘aladdhavipākavāra’’</bold>ntiādi. Atītasseva kammassa vipākārahassa avipakkavipākassa anāgatabhave paccayasampattiyā vipaccitabbaṃ vipākaṃ gahetvā ‘‘ahosi kammaṃ bhavissati kammavipāko’’ti vuttanti dassento <bold>‘‘yaṃ pana atīte āyūhita’’</bold>ntiādimāha. Atītasseva kammassa atikkantavipākakālassa ca anāgatabhave parinibbāyitabbassa avipaccitabbavipākañca gahetvā ‘‘ahosi kammaṃ na bhavissati kammavipāko’’ti <pageBreak edition="V" number="2.0100" /> vuttanti āha <bold>‘‘yaṃ anāgate vipākavāraṃ na labhissatī’’</bold>tiādi. Evaṃ tāva atītakammaṃ atītapaccuppannānāgatavipākāvipākavasena chadhā dassitaṃ.</paragraph>
<paragraph line="45">Idāni paccuppannabhave katassa diṭṭhadhammavedanīyassa idheva vipaccamānaṃ vipākaṃ gahetvā ‘‘atthi kammaṃ atthi kammavipāko’’ti vuttanti dassento <bold>‘‘yaṃ pana etarahi āyūhita’’</bold>ntiādimāha. <bold>Yaṃ pana etarahi vipākavāraṃ na labhatī</bold>tiādinā tasseva paccuppannassa kammassa paccayavekallena idha avipaccamānañca diṭṭheva dhamme parinibbāyantassa idha avipaccamānañca vipākaṃ gahetvā ‘‘atthi kammaṃ natthi kammavipāko’’ti vuttanti dasseti. Paccuppannasseva kammassa upapajjavedanīyassa aparapariyāyavedanīyassa ca anāgatabhave vipaccitabbavipākaṃ gahetvā ‘‘atthi kammaṃ bhavissati kammavipāko’’ti vuttanti āha <bold>‘‘yaṃ pana etarahi āyūhitaṃ anāgate vipākavāraṃ labhissatī’’</bold>tiādi. Paccuppannasseva kammassa upapajjavedanīyassa paccayavekallena anāgatabhave avipaccitabbañca anāgatabhave parinibbāyitabbassa aparapariyāyavedanīyassa avipaccitabbañca vipākaṃ gahetvā ‘‘atthi kammaṃ na bhavissati kammavipāko’’ti vuttanti āha <bold>‘‘yaṃ pana vipākavāraṃ na labhissatī’’</bold>tiādi.</paragraph>
<paragraph line="46">Evañca paccuppannakammaṃ paccuppannānāgatavipākāvipākavasena catudhā dassetvā idāni anāgatabhave katassa kammassa anāgate vipaccitabbavipākaṃ gahetvā ‘‘bhavissati kammaṃ bhavissati kammavipāko’’ti vuttanti dassento <bold>‘‘yaṃ panānāgate āyūhissatī’’</bold>tiādimāha. Tasseva anāgatassa kammassa paccayavekallena avipaccitabbañca anāgatabhave parinibbāyitabbassa avipaccitabbañca vipākaṃ gahetvā ‘‘bhavissati kammaṃ na bhavissati kammavipāko’’ti vuttanti āha <bold>‘‘yaṃ pana vipākavāraṃ na labhissatī’’</bold>tiādi <pageBreak edition="M" number="2.0109" />. Evaṃ anāgatakammaṃ anāgatavipākāvipākavasena dvidhā dassitaṃ. <bold>Eva</bold>ntiādinā yathāvuttadvādasakammāni nigameti.</paragraph>
<paragraph line="47">Idāni sabbesu yathāvuttappabhedesu kammesu yāni abhidhammanayena vibhattāni soḷasa kammāni, yāni ca paṭisambhidāmaggapariyāyena vibhattāni dvādasa kammāni, tāni sabbāni suttantikapariyāyena vibhattesu ekādasavidhesuyeva kammesu antogadhāni, tāni ca diṭṭhadhammavedanīyaupapajjavedanīyaaparapariyāyavedanīyesu tīsuyeva antogadhānīti dassento <bold>‘‘iti imāni cevā’’</bold>tiādimāha. Tattha <bold>attano ṭhānā osakkitvā</bold>ti attano yathāvuttadvādasasoḷasappabhedasaṅkhātaṭṭhānato parihāpetvā, taṃ taṃ pabhedaṃ hitvāti vuttaṃ hoti. <bold>Ekādasa kammāniyeva</bold><pageBreak edition="V" number="2.0101" /><bold>bhavantī</bold>ti taṃsabhāvānaṃyeva kammānaṃ dvādasadhā soḷasadhā ca vibhajitvā vuttattā evamāha. Yasmā ekādasadhā vuttakammāni diṭṭhadhammavedanīyāni vā siyuṃ upapajjavedanīyāni vā aparapariyāyavedanīyāni vā, tasmā vuttaṃ <bold>‘‘tīṇiyeva kammāni hontī’’</bold>ti.</paragraph>
<paragraph line="48"><bold>Tesaṃ saṅkamanaṃ natthī</bold>ti tesaṃ diṭṭhadhammavedanīyādīnaṃ saṅkamanaṃ natthi, saṅkamanaṃ upapajjavedanīyādibhāvāpatti. Tenāha <bold>‘‘yathāṭhāneyeva tiṭṭhantī’’</bold>ti, attano diṭṭhadhammavedanīyādiṭṭhāneyeva tiṭṭhantīti attho. Diṭṭhadhammavedanīyameva hi paṭhamajavanacetanā, upapajjavedanīyameva sattamajavanacetanā, majjhe pañca aparapariyāyavedanīyamevāti natthi tesaṃ aññamaññaṃ saṅgaho, tasmā attano attano diṭṭhadhammavedanīyādisabhāveyeva tiṭṭhanti. Teneva bhagavatā – ‘‘diṭṭhe vā dhamme, upapajja vā, apare vā pariyāye’’ti tayo vikappā dassitā. Tenevāha <bold>‘‘diṭṭhadhammavedanīyaṃ kamma’’</bold>ntiādi. Tattha <bold>‘‘diṭṭhe vā dhamme’’</bold>ti <bold>satthā na vadeyyā</bold>ti asati niyāme na vadeyya. Yasmā pana tesaṃ saṅkamanaṃ natthi, niyatasabhāvā hi tāni, tasmā satthā ‘‘diṭṭhe vā dhamme’’tiādimavoca.</paragraph>
<paragraph line="49"><bold>Sukkapakkhe</bold>ti ‘‘alobho nidānaṃ kammānaṃ samudayāyā’’tiādinā āgate kusalapakkhe. <bold>Niruddhe</bold>ti ariyamaggādhigamena anuppādanirodhena niruddhe. <bold>Tālavatthu viya kata</bold>nti yathā tāle chinne ṭhitaṭṭhāne kiñci na hoti, evaṃ kamme pahīne kiñci na hotīti attho. <bold>Tālavatthū</bold>ti vā matthakacchinno tālo vutto pattaphalamakulasūciādīnaṃ abhāvato. Tato eva so <bold>aviruḷhidhammo</bold>. Evaṃ pahīnakammo sattasantāno. Tenāha <pageBreak edition="M" number="2.0110" /><bold>‘‘matthakacchinnatālo viyā’’</bold>ti. <bold>Anuabhāvaṃ kataṃ</bold> pacchato dhammappavattiyā abhāvato. Tenāha <bold>‘‘yathā’’</bold>tiādi. <bold>Appavattikatakālo viyā</bold>ti bījānaṃ sabbaso appavattiyā katakālo viya. <bold>Chinnamūlakāna</bold>nti kilesamūlassa sabbaso chinnattā chinnamūlakānaṃ. Kilesā hi khandhānaṃ mūlāni.</paragraph>
<paragraph line="50"><bold>Vedanīya</bold>nti veditabbaṃ. <bold>Aññaṃ vatthu natthī</bold>ti aññaṃ adhiṭṭhānaṃ natthi. Sugatisaññitāpi heṭṭhimantena saṅkhāradukkhato anapagatattā duggatiyo evāti vuttaṃ ‘‘sabbā duggatiyo’’ti, evaṃ vā ettha attho daṭṭhabbo. Lobho etassa kāraṇabhūto atthīti <bold>lobhaṃ,</bold> lobhanimittaṃ kammaṃ. Tathā <bold>dosa</bold>nti etthāpi. Tenāha <bold>‘‘lobhadosasīsena lobhajañca dosajañca kammameva niddiṭṭha’’</bold>nti. <bold>Vaṭṭavivaṭṭa</bold>nti vaṭṭañca vivaṭṭañca.</paragraph>
<centered line="51">Nidānasuttavaṇṇanā niṭṭhitā.</centered>
<subhead line="52">5. Hatthakasuttavaṇṇanā</subhead>
<paragraph line="53" number="35"> Pañcame <pageBreak edition="V" number="2.0102" /><bold>āḷaviya</bold>nti āḷaviraṭṭhe, na āḷavinagare. Tenāha <bold>‘‘āḷaviyanti āḷaviraṭṭhe’’</bold>ti. <bold>Athā</bold>ti avicchedatthe nipāto. Tattha bhagavato nisajjāya avicchinnāya evāti attho. Tenāha <bold>‘‘eva’’</bold>ntiādi. <bold>Hatthato hatthaṃ gatattā</bold>ti āḷavakassa yakkhassa hatthato sammāsambuddhassa hatthaṃ, tato rājapurisānaṃ hatthaṃ gatattā.</paragraph>
<paragraph line="54"><bold>Māghassā</bold>ti māghamāsassa. Evaṃ <bold>phaggunassā</bold>ti etthāpi. <bold>Khurantarehi kaddamo uggantvā tiṭṭhatī</bold>ti kaddamo khurantarehi uggantvā tiṭṭhati. <bold>Catūhi disāhi vāyanto vāto verambhoti vuccati</bold> verambhavātasadisattā.</paragraph>
<paragraph line="55"><bold>Pañcadvārakāya</bold>nti pañcadvārānusārena pavattaṃ viññāṇakāyaṃ. <bold>Khobhayamānā</bold>ti kilesakhobhavasena khobhayamānā cittaṃ saṅkhobhaṃ karontā. <bold>Cetasikā</bold>ti manodvārikacittasannissitā. Tenāha <bold>‘‘manodvāraṃ khobhayamānā’’</bold>ti. <bold>So rāgo</bold>ti taṃsadiso rāgo. Bhavati hi taṃsadise tabbohāro yathā ‘‘sā eva tittirikā, tāni eva osadhānī’’ti. Yādiso hi ekassa puggalassa uppajjanakarāgo, tādiso eva tato aññassa rāgabhāvasāmaññato. Tena vuttaṃ <bold>‘‘tathārūpo</bold><pageBreak edition="M" number="2.0111" /><bold>rāgo’’</bold>tiādi. Icchitālābhena rajanīyesu vā niruddhesu vatthūsu domanassuppattiyā dosapariḷāhānaṃ sambhavo veditabbo.</paragraph>
<paragraph line="56"><bold>Na limpati</bold> anupalittacittattā. <bold>Sītibhūto</bold> nibbutasabbapariḷāhattā. <bold>Āsattiyo vuccanti taṇhāyo</bold> tattha tattha āsañjanaṭṭhena. <bold>Daratha</bold>nti pariḷāhajātaṃ. <bold>Cetaso</bold>ti sāmivacanaṃ.</paragraph>
<centered line="57">Hatthakasuttavaṇṇanā niṭṭhitā.</centered>
<subhead line="58">6. Devadūtasuttavaṇṇanā</subhead>
<paragraph line="59" number="36"> Chaṭṭhe <bold>devadūtānī</bold>ti liṅgavipallāsaṃ katvā vuttanti āha <bold>‘‘devadūtā’’</bold>ti, ubhayaliṅgaṃ vā etaṃ padaṃ, tasmā napuṃsakaliṅgavasena pāḷiyaṃ vuttassa pulliṅgavasena atthadassanaṃ kataṃ. <bold>Devoti maccū</bold>ti abhibhavanaṭṭhena sattānaṃ attano vase vattāpanato maccurājā ‘‘devo’’ti vuccati. Yathā hi devo pakatisatte abhibhavati, evaṃ maccu sabbasatte abhibhavati, tasmā devo <pageBreak edition="V" number="2.0103" /> viyāti devo. <bold>‘‘Tassa dūtā’’</bold>ti vatvā idānissa dūte tesaṃ dūtabhāvañca vibhāvetuṃ <bold>‘‘jiṇṇabyādhimatā hī’’</bold>tiādi vuttaṃ. Tena codanatthena devassa dūtā viyāti devadūtāti dasseti. ‘‘Ahaṃ asukaṃ pamaddituṃ āgamissāmi, tuvaṃ tassa kese gahetvā mā vissajjehī’’ti maccudevassa āṇākarā dūtā viyāti hi dūtāti vuccanti.</paragraph>
<paragraph line="60">Idāni saddhātabbaṭṭhena devā viya dūtāti devadūtāti dassento <bold>‘‘devā viya dūtā’’</bold>tiādimāha. Tattha <bold>alaṅkatappaṭiyattāyā</bold>ti idaṃ attano dibbānubhāvaṃ āvikatvā ṭhitāyāti dassanatthaṃ vuttaṃ. <bold>Devatāya byākaraṇasadisameva hoti</bold> na cirasseva jarābyādhimaraṇassa sambhavato. <bold>Visuddhidevāna</bold>nti khīṇāsavabrahmānaṃ. Te hi carimabhave bodhisattānaṃ jiṇṇādibhedaṃ dassenti, tasmā antimabhavikabodhisattānaṃ visuddhidevehi upaṭṭhāpitabhāvaṃ upādāya tadaññesampi tehi anupaṭṭhāpitānampi tathā voharitabbatā pariyāyasiddhāti veditabbā. <bold>Disvāvā</bold>ti <pageBreak edition="M" number="2.0112" /> visuddhidevehi dassite disvāva. Tatoyeva hi te visuddhidevānaṃ dūtā vuttā.</paragraph>
<paragraph line="61"><bold>Kasmā āraddha</bold>nti kevalaṃ devadūte eva sarūpato adassetvāti adhippāyo. Devānaṃ dūtānaṃ dassanūpāyattā tathā vuttanti dassento <bold>‘‘devadūtā…pe… samanuyuñjatī’’</bold>ti āha. Tattha <bold>devadūtā…pe… dassanattha</bold>nti devadūtānaṃ anuyuñjanaṭṭhānūpagassa kammassa dassanatthaṃ.</paragraph>
<paragraph line="62"><bold>Ekacce therā</bold>ti andhakādike viññāṇavādino ca sandhāya vadati. Nerayike niraye pālenti tato niggantuṃ appadānavasena rakkhantīti <bold>nirayapālā</bold>. Atha vā nirayapālatāya nerayikānaṃ nirayadukkhena pariyonaddhāya alaṃ samatthāti <bold>nirayapālā. Ta</bold>nti ‘‘natthi nirayapālā’’ti vacanaṃ. <bold>Paṭisedhitamevā</bold>ti ‘‘atthi nirayesu nirayapālā atthi ca kāraṇikā’’tiādinā nayena <bold>abhidhamme</bold> (kathā. 866) paṭisedhitameva. Yadi nirayapālā nāma na siyuṃ, kammakāraṇāpi na bhaveyya. Sati hi kāraṇike kammakāraṇāya bhavitabbanti adhippāyo. Tenāha <bold>‘‘yathā hī’’</bold>tiādi. Etthāha – ‘‘kiṃ panete nirayapālā nerayikā, udāhu anerayikā’’ti. Kiñcettha – yadi tāva nerayikā nirayasaṃvattaniyena kammena nibbattā, sayampi nirayadukkhaṃ paccanubhaveyyuṃ, tathā sati aññesaṃ nerayikānaṃ ghātanāya asamatthā siyuṃ, ‘‘ime nerayikā ime nirayapālā’’ti vavatthānañca na siyā. Ye ca ye ghātenti, tehi samānarūpabalappamāṇehi itaresaṃ bhayasantāsā na siyuṃ. Atha anerayikā, nesaṃ tattha kathaṃ sambhavoti? Vuccate – anerayikā nirayapālā anirayagatisaṃvattaniyakammanibbattito. Nirayūpapattisaṃvattaniyakammato <pageBreak edition="V" number="2.0104" /> hi aññeneva kammunā te nibbattanti rakkhasajātikattā. Tathā hi vadanti sabbatthivādino –</paragraph>
<gatha1 line="63">‘‘Kodhā kurūrakammantā, pāpābhirucino tathā;</gatha1>
<gathalast line="64">Dukkhitesu ca nandanti, jāyanti yamarakkhasā’’ti.</gathalast>
<paragraph line="65">Tattha yadeke vadanti ‘‘yātanādukkhaṃ paṭisaṃvedeyyuṃ, atha vā aññamaññaṃ ghāteyyu’’ntiādi, tayidaṃ asāraṃ nirayapālānaṃ nerayikabhāvasseva <pageBreak edition="M" number="2.0113" /> abhāvato. Yadipi anerayikā nirayapālā, ayomayāya pana ādittāya sampajjalitāya sajotibhūtāya nirayabhūmiyā parikkamamānā kathaṃ dāhadukkhaṃ nānubhavantīti? Kammānubhāvato. Yathā hi iddhimanto cetovasippattā mahāmoggallānādayo nerayike anukampantā iddhibalena nirayabhūmiṃ upagatā dāhadukkhena na bādhīyanti, evaṃ sampadamidaṃ daṭṭhabbaṃ.</paragraph>
<paragraph line="66">Iddhivisayassa acinteyyabhāvatoti ce? Idampi taṃsamānaṃ kammavipākassa acinteyyabhāvato. Tathārūpena hi kammunā te nibbattā yathā nirayadukkhena abādhitā eva hutvā nerayike ghātenti, na cettakena bāhiravisayābhāvo yujjati iṭṭhāniṭṭhatāya paccekaṃ dvārapurisesupi vibhattasabhāvattā. Tathā hi ekaccassa dvārassa purisassa ca iṭṭhaṃ ekaccassa aniṭṭhaṃ, ekaccassa ca aniṭṭhaṃ ekaccassa iṭṭhaṃ hoti. Evañca katvā yadeke vadanti ‘‘natthi kammavasena tejasā parūpatāpana’’ntiādi, tadapāhataṃ hoti. Yaṃ pana vadanti ‘‘anerayikānaṃ tesaṃ kathaṃ tattha sambhavo’’ti niraye nerayikānaṃ yātanāsabbhāvabhāvato. Nerayikasattayātanāyoggañhi attabhāvaṃ nibbattentaṃ kammaṃ tādisanikanti vināmitaṃ nirayaṭṭhāne eva nibbatteti. Te hi nerayikehi adhikatarabalārohapariṇāhā ativiya bhayānakadassanā kurūratarapayogā ca honti. Eteneva tattha nerayikānaṃ vibādhakakākasunakhādīnampi nibbattiyā atthibhāvo saṃvaṇṇitoti daṭṭhabbo.</paragraph>
<paragraph line="67">Kathamaññagatikehi aññagatikabādhananti ca na vattabbaṃ aññatthāpi tathā dassanato. Yaṃ paneke vadanti ‘‘asattasabhāvā eva niraye nirayapālā niraye sunakhādayo cā’’ti, tampetesaṃ matimattaṃ aññattha tathā adassanato. Na hi kāci atthi tādisī dhammappavatti, yā asattasabhāvā, sampatisattehi appayojitā ca atthakiccaṃ sādhentī diṭṭhapubbā. Petānaṃ pānīyanivārakānaṃ daṇḍādihatthānañca purisānaṃ sabbhāve asattabhāve ca visesakāraṇaṃ natthīti tādisānaṃ <pageBreak edition="V" number="2.0105" /> sabbhāve kiṃ pāpakānaṃ vattabbaṃ. Supinopaghātopi atthakiccasamatthatāya appamāṇaṃ dassanādimattenapi <pageBreak edition="M" number="2.0114" /> tadatthasiddhito. Tathā hi supine āhārūpabhogādinā na atthasiddhi, iddhinimmānarūpaṃ panettha laddhaparihāraṃ iddhivisayassa acinteyyabhāvato. Idhāpi kammavipākassa acinteyyabhāvatoti ce? Taṃ na, asiddhattā. Nerayikānaṃ kammavipāko nirayapālāti siddhamettaṃ, vuttanayena pāḷito ca tesaṃ sattabhāvo eva siddho. Sakkā hi vattuṃ sattasaṅkhātā nirayapālasaññitā dhammappavatti sābhisandhikaparūpaghāti atthakiccasabbhāvato ojāhārādi rakkhasasantati viya. Abhisandhipubbakatā cettha na sakkā paṭikkhipituṃ tathā tathā abhisandhiyā ghātanato. Tato eva na saṅghātapabbatehi anekantikatā. Ye pana vadanti ‘‘bhūtavisesā eva te vaṇṇasaṇṭhānādivisesavanto bheravākārā narakapālāti samaññaṃ labhantī’’ti, tadasiddhaṃ ujukameva pāḷiyaṃ ‘‘atthi niraye nirayapālā’’ti vādassa patiṭṭhāpitattā.</paragraph>
<paragraph line="68">Apica yathā ariyavinaye narakapālānaṃ bhūtamattatā asiddhā, tathā paññattimattavādinopi bhūtamattatā asiddhā sabbaso rūpadhammānaṃ atthibhāvasseva appaṭijānanato. Na hi tassa bhūtāni nāma paramatthato santi. Yadi paramatthaṃ gahetvā voharati, atha kasmā cakkhurūpādīni paṭikkhipatīti? Tiṭṭhatesā anavaṭṭhitatakkānaṃ appahīnavipallāsānaṃ vādavīmaṃsā. Evaṃ attheva niraye nirayapālāti niṭṭhamettha gantabbaṃ. Sati ca nesaṃ sabbhāve asatipi bāhire visaye narake viya desādiniyamo hotīti vādo na sijjhati, sati eva pana bāhire visaye desādiniyamoti daṭṭhabbaṃ.</paragraph>
<paragraph line="69">Devadūtasarāpanavasena satte yathūpacite puññakamme yameti niyametīti yamo. Tassa yamassa vemānikapetānaṃ rājabhāvato rañño. Tenāha <bold>‘‘yamarājā nāma vemānikapetarājā’’</bold>ti. <bold>Kammavipāka</bold>nti akusalakammavipākaṃ. Vemānikapetā hi kaṇhasukkavasena missakaṃ kammaṃ katvā vinipātikadevatā viya sukkena kammunā paṭisandhiṃ gaṇhanti. Tathā hi maggaphalabhāginopi honti, pavattiyaṃ pana kammānurūpaṃ kadāci puññaphalaṃ, kadāci apuññaphalaṃ paccanubhavanti. Yesaṃ pana ariyamaggo uppajjati, tesaṃ maggādhigamato paṭṭhāya puññaphalameva uppajjatīti daṭṭhabbaṃ. Apuññaphalaṃ pubbe viya kaṭukaṃ na hoti, manussattabhāve ṭhitānaṃ <pageBreak edition="M" number="2.0115" /> viya mudukameva hotīti apare. <bold>Dhammiko rājā</bold>ti ettha tassa dhammikabhāvo dhammadevaputtassa viya uppattiniyato dhammatāvasena veditabbo. <bold>Dvāresū</bold>ti avīcimahānarakassa catūsu dvāresu. <bold>Khīṇāsavā brāhmaṇā nāma</bold> ukkaṭṭhaniddesena.</paragraph>
<paragraph line="70"><bold>Anuyogavatta</bold>nti <pageBreak edition="V" number="2.0106" /> anuyoge kate vattitabbavattaṃ. <bold>Āropento</bold>ti kārāpento, attano pucchaṃ uddissa paṭivacanaṃ dāpento pucchati. Parassa hi adhippāyaṃ ñātuṃ icchanto tadupagaṃ payogaṃ karonto pucchati nāma. <bold>Laddhi</bold>nti gāhaṃ. <bold>Patiṭṭhāpento</bold>ti tattha niccakālaṃ kārāpento. <bold>Kāraṇaṃ pucchanto</bold>ti yuttiṃ pucchanto. <bold>Samanubhāsatī</bold>ti yathānuyuttamatthaṃ vibhūtaṃ katvā katheti.</paragraph>
<paragraph line="71"><bold>Jiṇṇa</bold>nti jarāpattiyā jiṇṇaṃ. Ekacco daharakālato paṭṭhāya paṇḍurogādinā abhibhūtakāyatāya jiṇṇasadiso hoti, ayaṃ na tathā jarāpattiyā jiṇṇoti dasseti. <bold>Gopānasī viya vaṅka</bold>nti vaṅkagopānasī viya vaṅkaṃ. Na hi vaṅkabhāvassa nidassanatthaṃ avaṅkagopānasī gayhati. <bold>Bhagga</bold>nti bhaggasarīraṃ kaṭiyaṃ bhaggakāyattā. Tenāha <bold>‘‘imināpissa vaṅkabhāvameva dīpetī’’</bold>ti. <bold>Daṇḍapaṭisaraṇa</bold>nti ṭhānagamanesu daṇḍo paṭisaraṇaṃ etassāti daṇḍapaṭisaraṇaṃ tena vinā vattituṃ asamatthattā. Tenāha <bold>‘‘daṇḍadutiya’’</bold>nti. <bold>Jarātura</bold>nti jarāya patthatasaṃkilantakāyaṃ. Sabbaso kimihataṃ viya mahākhallāṭaṃ sīsamassāti <bold>mahākhallāṭasīsaṃ. Sañjātavali</bold>nti samantato jātavalikaṃ. <bold>Jarādhammo</bold>ti jarāpakatiko. Tenāha <bold>‘‘jarāsabhāvo’’</bold>ti. Sabhāvo ca nāma tejodhātuyā uṇhatā viya na kadāci vigacchatīti āha <bold>‘‘aparimutto jarāyā’’</bold>tiādi.</paragraph>
<paragraph line="72"><bold>Atthato evaṃ vadati nāma,</bold> vācāya avadantopi atthāpattito evaṃ vadanto viya hoti viññūnanti attho. <bold>Taruṇo ahosiṃ</bold> yobbanena samannāgato. Ūrūnaṃ balaṃ etassa atthīti <bold>ūrubalī</bold>. Tena dūrepi gamanāgamanalaṅghanādisamatthataṃ dasseti, <bold>bāhubalī</bold>ti pana iminā hatthehi kātabbakiccasamatthataṃ, <bold>java</bold>ggahaṇena vegasā pavattisamatthataṃ. <bold>Antarahitā</bold>ti naṭṭhā. Ettha ca <bold>na kho panāha</bold>ntiādi jarāya devadūtabhāvadassanaṃ. Tenāha <bold>‘‘tenesa devadūto nāma jāto’’</bold>ti. Ābādhassa <pageBreak edition="M" number="2.0116" /> atthitāya <bold>ābādhikaṃ</bold>. Vividhaṃ dukkhaṃ ādahatīti byādhi, visesena vā ādhiyati etenāti byādhi, byādhi saṃjāto etassāti <bold>byādhitaṃ</bold>. Esa nayo <bold>dukkhita</bold>nti etthāpi.</paragraph>
<paragraph line="73"><bold>Dutiyaṃ devadūta</bold>nti etthāpi vuttanayeneva attho veditabbo. <bold>Byādhinā abhihato</bold>ti byādhinā bādhito, upaddutoti attho.</paragraph>
<paragraph line="74"><bold>Viparibhinnavaṇṇo</bold>ti viparibhinnanīlavaṇṇo. Tañhi yattha yattha gahitapubbakaṃ, tattha tattha paṇḍuvaṇṇaṃ, maṃsussadaṭṭhāne rattavaṇṇaṃ, yebhuyyena ca nīlasāṭakapārutaṃ viya hoti. Tena vuttaṃ ‘‘viparibhinnanīlavaṇṇo’’ti.</paragraph>
<paragraph line="75"><bold>‘‘Ko</bold><pageBreak edition="V" number="2.0107" /><bold>labhati, ko na labhatī’’</bold>ti nirayupagasseva vasenāyaṃ vicāraṇāti <bold>‘‘yena tāva bahu pāpaṃ kata’’</bold>ntiādi āraddhaṃ. <bold>Bahu pāpaṃ kata</bold>nti bahuso pāpaṃ kataṃ. Tena pāpassa bahulīkaraṇamāha. <bold>Bahū</bold>ti vā mahantaṃ. Mahatthopi hi bahusaddo dissati ‘‘bahu vata kataṃ assā’’tiādīsu, garukanti vuttaṃ hoti. So garukaṃ bahulaṃ vā pāpaṃ katvā ṭhito niraye nibbattatiyeva, na yamapurisehi yamassa santikaṃ nīyatīti. <bold>Paritta</bold>nti pamāṇaparittatāya kālaparittatāya ca parittaṃ. Purimasmiṃ atthe agarūti attho, dutiyasmiṃ abahulanti. Yathāvuttamatthaṃ upamāya vibhāvetuṃ <bold>‘‘yathā hī’’</bold>tiādi vuttaṃ. <bold>Kattabbameva karontī</bold>ti daṇḍameva karonti. <bold>Anuvijjitvā</bold>ti vīmaṃsitvā. <bold>Vinicchayaṭṭhāna</bold>nti aṭṭakaraṇaṭṭhānaṃ. <bold>Parittapāpakammā</bold>ti dubbalapāpakammā. <bold>Attano dhammatāyā</bold>ti parehi asāriyamānepi attano dhammatāya saranti. Te hi pāpakammassa dubbalabhāvato katūpacitassa ca okāsārahakusalakammassa balavabhāvato attano dhammatāyapi saranti. <bold>Sāriyamānāpī</bold>ti ‘‘idaṃ nāma tayā kataṃ puññakamma’’nti parehi sāriyamānāpi.</paragraph>
<paragraph line="76"><bold>Ākāsacetiya</bold>nti girisikhare abbhokāse vivaṭaṅgaṇe katacetiyaṃ. <bold>Rattapaṭenā</bold>ti rattavaṇṇena paṭena <bold>pūjesi</bold> paṭākaṃ katvā. <bold>Aggijālasadda</bold>nti paṭapaṭāyantaṃ narake aggijālasaddaṃ sutvāva. <bold>Attanā pūjitapaṭaṃ anussarī</bold>ti tadā paṭākāya vātappahārasadde nimittassa gahitattā ‘‘mayā tadā ākāsacetiye pūjitarattapaṭasaddo viyā’’ti attanā pūjitapaṭaṃ anussari.</paragraph>
<paragraph line="77"><bold>Sumanapupphakumbhenā</bold>ti <pageBreak edition="M" number="2.0117" /> kumbhaparimāṇena sumanapuppharāsinā. ‘‘Dasādhikaṃ nāḷisahassakumbha’’nti keci, ‘‘pañcaambaṇa’’nti apare. <bold>Tīhipi</bold><bold>na sarati</bold> balavato pāpakammena byāmohito. <bold>Tuṇhī ahosī</bold>ti ‘‘kammāraho aya’’nti tattha paṭikāraṃ apassanto tuṇhī ahosi.</paragraph>
<paragraph line="78"><bold>Ekapakkhacchadanamattāhī</bold>ti majjhimappamāṇassa gehassa ekacchadanappamāṇehi. <bold>Suttāhataṃ karitvā</bold>ti kāḷasuttaṃ pātetvā. Yathā ratho sabbaso pajjalito hoti ayomayo, evaṃ yugādayopissa pajjalitā sajotibhūtā eva hontīti āha <bold>‘‘saddhiṃ…pe… rathe yojetvā’’</bold>ti. <bold>Mahākūṭāgārappamāṇa</bold>nti sattabhūmakamahākūṭāgārappamāṇaṃ.</paragraph>
<paragraph line="79"><bold>Vibhatto</bold>ti sattānaṃ sādhāraṇena pāpakammunā vibhatto. <bold>Hīnaṃ kāya</bold>nti hīnaṃ sattanikāyaṃ, hīnaṃ vā attabhāvaṃ. <bold>Upādāne</bold>ti catubbidhe upādāne. Atthato pana taṇhādiṭṭhiggāhoti āha <bold>‘‘taṇhādiṭṭhiggahaṇe’’</bold>ti <pageBreak edition="V" number="2.0108" />. Sambhavati jarāmaraṇaṃ etenāti <bold>sambhavo,</bold> upādānanti āha <bold>‘‘jātiyā ca maraṇassa cha kāraṇabhūte’’</bold>ti. <bold>Anupādā</bold>ti anupādāya. Tenāha <bold>‘‘anupādiyitvā’’</bold>ti. <bold>Sakalavaṭṭadukkhaṃ atikkantā</bold>ti carimacittanirodhena vaṭṭadukkhassa kilesānampi asambhavato sabbaṃ vaṭṭadukkhaṃ atikkantā.</paragraph>
<centered line="80">Devadūtasuttavaṇṇanā niṭṭhitā.</centered>
<subhead line="81">7. Catumahārājasuttavaṇṇanā</subhead>
<paragraph line="82" number="37"> Sattame amā saha vattanti tasmiṃ tasmiṃ kicceti <bold>amaccā,</bold> sahitā. Parisati bhavāti <bold>pārisajjā,</bold> parivāraṭṭhāniyā parisāpariyāpannā. Tenāha <bold>‘‘paricārikadevatā’’</bold>ti. <bold>Tātā</bold>ti ālapanaṃ. <bold>Eva</bold>nti ‘‘kacci bahū manussā’’tiādinā vuttākārena. <bold>Aṭṭha vāre</bold>ti ekasmiṃ aḍḍhamāse catukkhattuṃ tathā itarasminti evaṃ aṭṭha vāre. <bold>Adhiṭṭhahantī</bold>ti adhitiṭṭhanti. <bold>Paṭijāgarontī</bold>ti paṭi paṭi jāgaronti. Puññaṃ karontā hi sattā jāgaronti nāma kātabbakiccappasutattā, itare pana supanti nāma sahitaparahitavimuttattā. Cātuddasiuposathassa anugamanaṃ viya pannarasiuposathassa paccuggamanaṃ na labbhati divasābhāvato.</paragraph>
<paragraph line="83"><bold>Tato</bold>ti <pageBreak edition="M" number="2.0118" /> tato tato. <bold>Taṃ upanissāyā</bold>ti tā tā gāmanigamarājadhāniyo upanissāya. <bold>Adhivatthā</bold>ti ārāmavanarukkhādīsu adhivatthā devatā. <bold>Te</bold>ti te devā. <bold>Sandhāya kathetī</bold>ti bhagavā katheti. <bold>Vutta</bold>nti aṭṭhakathāyaṃ vuttaṃ.</paragraph>
<paragraph line="84">Niccaṃ nibaddhaṃ uposatho saṃvacchare saṃvacchare paṭi paṭi haritabbato pavattetabbato <bold>pāṭihāriyapakkho nāma. Guṇaṅgehī</bold>ti uposathaṅgehi.</paragraph>
<paragraph line="85"><bold>Vutthavāso</bold>ti vusitabrahmacariyavāso. <bold>Kattabbakicca</bold>nti dukkhādīsu pariññātādikiccaṃ. <bold>Otāretvā</bold>ti chaḍḍetvā. <bold>Parikkhīṇabhavasaṃyojano</bold>ti sabbaso khīṇabhavabandhano. <bold>Kāraṇena jānitvā</bold>ti vipassanāpaññāsahitāya maggapaññāya cattāri ariyasaccāni jānitvā.</paragraph>
<paragraph line="86"><bold>Jānanto</bold>ti ‘‘arahantānaṃ anukaraṇappaṭipatti esā, yadidaṃ sammadeva uposathānuṭṭhāna’’nti evaṃ uposathakammassa guṇaṃ jānanto. <bold>Evarūpenā</bold>ti yādiso bhagavato uposathabhāvo vihito, evarūpena <pageBreak edition="V" number="2.0109" /> arahantānukaraṇena uposathakammena. <bold>Sakkā</bold> pahitatto vipassanaṃ ussukkāpetvā khīṇāsavasampattiṃ pāpuṇituṃ. <bold>Aṭṭhamaṃ uttānatthameva</bold> sattame vuttanayattā.</paragraph>
<centered line="87">Catumahārājasuttavaṇṇanā niṭṭhitā.</centered>
<subhead line="88">9. Sukhumālasuttavaṇṇanā</subhead>
<paragraph line="89" number="39"> Navame <bold>niddukkho</bold>ti kāyikacetasikadukkhavirahito. Sadukkhe hi savighāte sukhumālattā anavasarā, tasmā sukhito niddukkhatāya sukhumālo nāma. Yāvassa sukhumālattā paramukkaṃsagatāti āha <bold>‘‘paramasukhumālo’’</bold>ti. Ativiya sukhumāloti attho. Antamatītaṃ <bold>accantaṃ</bold>. Sabbadā sukhumāloti āha <bold>‘‘satataniddukkho’’</bold>ti. <bold>Cariyakāle</bold>ti bodhicariyāya caraṇakāle. <bold>Tenā</bold>ti bodhisattena. Aññattha pana <bold>paduma</bold>nti rattaṃ kamalaṃ. <bold>Puṇḍarīka</bold>nti setaṃ vuccati. <bold>Itarā</bold>ti itarapokkharaṇiyo. <bold>‘‘Bodhisattassa kirā’’</bold>tiādikaṃ pokkharaṇīnaṃ <pageBreak edition="M" number="2.0119" /> uppattidassanaṃ. <bold>Kuddālakammakāre</bold>ti khaṇake. <bold>Pokkharaṇiṭṭhānānī</bold>ti pokkharaṇikhaṇanayoggaṭṭhānāni. <bold>Gaṇhāpesī</bold>ti khaṇāpesi. Pokkharaṇisaddo cettha tādise jalāsaye niruḷho daṭṭhabbo paṅkajādisaddā viya. Sopānabāhukānaṃ matthakaṭṭhānaṃ <bold>uṇhīsa</bold>nti adhippetaṃ. <bold>Udakasecananāḷikā</bold>ti udakacchaṭāvissajjananāḷiyantāni. <bold>Pañcavidhā</bold>ti vaṇṇavasena jātivasena ca.</paragraph>
<paragraph line="90"><bold>Kho panassā</bold>ti nipātamattaṃ. Kāsika-saddo ativiya saṇhe sukhume mahagghavatthe niruḷho, aññasmimpi tathājātike ruḷhivasena pavattatīti daṭṭhabbaṃ. Tenāha <bold>‘‘akāsikaṃ candana’’</bold>nti. Hemante vāso hemantaṃ, hemantaṃ arahatīti <bold>hemantiko,</bold> pāsādo. <bold>‘‘Itaresupi eseva nayo’’</bold>ti vatvā tadeva nesaṃ arahataṃ dassetuṃ <bold>‘‘tattha hemantiko’’</bold>tiādi vuttaṃ. <bold>Sajālānī</bold>ti sajālavātapānāni, <bold>udakayantānī</bold>ti udakadhārāvissandanakayantāni. <bold>Pāsādamatthake</bold>ti pāsādassa upariākāsatale. <bold>Bandhitvā</bold>ti payojitayante sukkhamahiṃsacammaṃ bandhitvā. <bold>Yantaṃ parivattetvā</bold>ti yathāpayojitaṃ yantaṃ pāsāṇāropanatthañceva puna tesaṃ vissajjanatthañca parivattetvā. <bold>Tasmiṃ vissajjentī</bold>ti chadanapiṭṭhe baddhasukkhamahiṃsacamme vissajjenti.</paragraph>
<paragraph line="91"><bold>Sahassathāma</bold>nti purisasahassabalaṃ, purisasahassena vahitabbabhāravahaṃ. <bold>Pallaṅke nisinnovā</bold>ti ratanamayapallaṅke yathānisinno eva. <bold>Uppatanākārapatta</bold>nti uppatitvā ṭhitaṃ viya. <bold>Jiyaṃ pothentassā</bold>ti jiyāghātaṃ karontassa. <bold>Jiyappahārasaddo</bold>ti jiyāghātasaddo. <bold>Yante baddha</bold>nti yantabaddhaṃ katvā <pageBreak edition="V" number="2.0110" /> ṭhapitaṃ. <bold>Saddantare</bold>ti thāmamajjhimassa purisassa saddasavanaṭṭhāne. Gāvutassa catuttho bhāgo kosotipi vuccati dvisahassadaṇḍappamāṇaṭṭhānaṃ.</paragraph>
<paragraph line="92"><bold>Sabbaṭṭhānānī</bold>ti mahāpurisassa tāni tāni sabbāni vasanaṭṭhānāni. <bold>Sikhābaddho</bold>ti purisasabhāvasseva visesato dassanametaṃ. <bold>Na uppilāvitabhāvattha</bold>nti uppilāvitabhāvasaṅkhātaṃ atthaṃ na kathesīti attho. Tassa hi bodhimūleyeva setughāto. <bold>Tenevā</bold>ti appamādalakkhaṇassa <pageBreak edition="M" number="2.0120" /> dīpanato eva. <bold>Attānaṃ atikkamitvā</bold>ti attano jarāpattiṃ acintetvā aṭṭīyati. <bold>Na panesa maggena pahīno</bold> tadā maggassa anadhigatattā. <bold>Sikkhaṃ paṭikkhipitvā</bold>ti yathāsamādinnasikkhaṃ pahāya.</paragraph>
<paragraph line="93"><bold>Aviparītabyādhiādisabhāvāvā</bold>ti ekantena byādhiādisabhāvā eva. <bold>Evaṃ jigucchāvihārenā</bold>ti evaṃ sakalasseva vaṭṭadukkhassa jigucchanavihārena viharantassa. <bold>Evaṃ jigucchana</bold>nti evaṃ parassa jigucchanaṃ. <bold>Paraṃ ajigucchamāno</bold>ti karuṇāyanena evaṃ paraṃ ajigucchanto. <bold>Abhibhosmī</bold>ti abhibhavitā asmi. <bold>Ussāho ahū</bold>ti caturaṅgasamannāgataṃ vīriyameva catubbidhasammappadhānavīriyañca ahosi, yena maggabrahmacariyaparāyaṇo jāto.</paragraph>
<centered line="94">Sukhumālasuttavaṇṇanā niṭṭhitā.</centered>
<subhead line="95">10. Ādhipateyyasuttavaṇṇanā</subhead>
<paragraph line="96" number="40"> Dasame abhibhavitvā pavattanaṭṭhena adhipati yaṃ kiñci jeṭṭhakaṃ na kārakaṃ attānaṃ adhipatīti katvā attā eva adhipati, tato āgataṃ <bold>attādhipateyyaṃ</bold>. Tenāha <bold>‘‘attāna’’</bold>ntiādi. <bold>Loka</bold>nti sattalokaṃ. So ca kho iddhividhādiguṇavisesayutto adhippeto adhipatibhāvassa adhippetattā. <bold>Navavidhaṃ lokuttaradhamma</bold>nti ukkaṭṭhaniddesena vuttaṃ. <bold>Iti bhavo</bold>ti evaṃ sampattibhavo, tattha evaṃ abhivuddhīti. <bold>Sampattibhavassa hetū</bold>ti taṃtaṃsampattibhavassa tattha ca abhivuddhiyā hetu. Jātinimittassa kammabhavassa katūpacitattā <bold>jāti antopaviṭṭhā. Jarādīsupi eseva nayo</bold> hetusiddhiyā phalasiddhito.</paragraph>
<paragraph line="97"><bold>Asallīna</bold>nti na saṅkocappattaṃ. <bold>Upaṭṭhitā</bold>ti kāyādisabhāvasallakkhaṇavasena upaṭṭhitā. <bold>Asammuṭṭhā</bold> sammosābhāvato. <bold>Asāraddho</bold>ti sārambhassa sārambhahetūnañca vikkhambhanena asāraddho. <bold>Ekaggaṃ</bold><pageBreak edition="V" number="2.0111" /> anekaggabhāvassa dūrasamussāpitattā. <bold>Nimmalaṃ katvā</bold>ti rāgādimalānaṃ apanayanena malarahitaṃ katvā. <bold>Gopāyatī</bold>ti saṃkilesānatthato rakkhati. <bold>Aya</bold>nti evaṃpaṭipanno bhikkhu. <bold>Suddhamattānaṃ pariharati</bold> asuddhabhāvassa kilesassapi abhāvato.</paragraph>
<paragraph line="98"><bold>Atikkamitvā</bold><pageBreak edition="M" number="2.0121" /><bold>maññasī</bold>ti asakkhiṃ katvā maññasi. Tāya taṇhāya nibbattoti tammayo, taṇhāvasiko. Tassa bhāvo tammayatā, tassā <bold>tammayatāya</bold> abhāvena. <bold>Na hāyati</bold> paññādiguṇavepullappattiyā.</paragraph>
<centered line="99">Ādhipateyyasuttavaṇṇanā niṭṭhitā.</centered>
<centered line="100">Devadūtavaggavaṇṇanā niṭṭhitā.</centered>
</body>
</document>