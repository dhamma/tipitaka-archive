<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402t.tik43.xml</normativeSource>
<archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/(10) 5. asuravaggo.xml</archivePath>
<titlePath>(10) 5. Asuravaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">(10) 5. Asuravaggo</chapter>
<subhead line="2">1-2. Asurasuttādivaṇṇanā</subhead>
<paragraph line="3" number="91-92"> Pañcamassa <pageBreak edition="V" number="2.0291" /> paṭhamadutiyāni uttānatthāneva.</paragraph>
<centered line="4">Asurasuttādivaṇṇanā niṭṭhitā.</centered>
<subhead line="5">3. Dutiyasamādhisuttavaṇṇanā</subhead>
<paragraph line="6" number="93"> Tatiye <pageBreak edition="M" number="2.0320" /><bold>appaṭivānī</bold>ti bhāvappadhāno niddesoti āha <bold>‘‘anivattanatā’’</bold>ti. ‘‘Appaṭivānitā’’ti vattabbe ‘‘appaṭivānī’’ti vuttaṃ. Tathā hi vīriyappavāhe vattamāne antarā eva paṭigamanaṃ nivattanaṃ paṭivānaṃ, taṃ assa atthīti paṭivānī, na paṭivānī appaṭivānī, tassa bhāvo <bold>appaṭivānitā,</bold> anivattanāti attho. <bold>Appaṭivānī</bold>ti vā itthiliṅgavasenevāyaṃ niddeso. Antarāyeva paṭigamanaṃ nivattanaṃ paṭivānī, na paṭivānī <bold>appaṭivānī,</bold> anivattanāti attho.</paragraph>
<centered line="7">Dutiyasamādhisuttavaṇṇanā niṭṭhitā.</centered>
<subhead line="8">4. Tatiyasamādhisuttavaṇṇanā</subhead>
<paragraph line="9" number="94"> Catutthe <bold>saṇṭhapetabba</bold>nti sammadeva ṭhapetabbaṃ. Yathā pana ṭhapitaṃ saṇṭhapitaṃ hoti, taṃ dassetuṃ <bold>‘‘sannisādetabba’’</bold>ntiādi vuttaṃ. Tattha <bold>sannisādetabba</bold>nti samādhippaṭipakkhe kilese sannisīdāpentena cittaṃ gocarajjhatte sannisīdāpetabbanti. <bold>Ekodi kātabba</bold>nti abyaggabhāvāpādanena ekaggaṃ kātabbaṃ. <bold>Samādahitabba</bold>nti yathā ārammaṇe suṭṭhu appitaṃ hoti, evaṃ sammā sammadeva ādahitabbaṃ, suṭṭhu āropetabbaṃ samāhitaṃ kātabbanti attho.</paragraph>
<centered line="10">Tatiyasamādhisuttavaṇṇanā niṭṭhitā.</centered>
<subhead line="11">5-6. Chavālātasuttādivaṇṇanā</subhead>
<paragraph line="12" number="95-96"> Pañcame <pageBreak edition="V" number="2.0292" /><bold>chavālāta</bold>nti chavānaṃ daḍḍhaṭṭhāne alātaṃ. Tenevāha <bold>‘‘susāne alāta’’</bold>nti. <bold>Majjhaṭṭhāne gūthamakkhita</bold>nti pamāṇena aṭṭhaṅgulamattaṃ dvīsu ṭhānesu ādittaṃ majjhe gūthamakkhitaṃ. <bold>Kaṭṭhattha</bold>nti kaṭṭhena kātabbakiccaṃ. Sesamettha uttānameva. Chaṭṭhaṃ uttānameva.</paragraph>
<centered line="13">Chavālātasuttādivaṇṇanā niṭṭhitā.</centered>
<subhead line="14">7-10. Khippanisantisuttādivaṇṇanā</subhead>
<paragraph line="15" number="97-100"> Sattame <pageBreak edition="M" number="2.0321" /><bold>khippanisantī</bold>ti khippapañño. Tenāha <bold>‘‘khippanisāmano’’</bold>tiādi. <bold>Anurūpadhamma</bold>nti lokuttarādhigamassa anucchavikasabhāvaṃ. Kalyāṇā sundarā parimaṇḍalapadabyañjanā vācā assāti <bold>kalyāṇavāco</bold>. Tenāha <bold>‘‘sundaravacano’’</bold>ti. Kalyāṇaṃ madhuraṃ vākkaraṇaṃ udāhāraghoso assāti <bold>kalyāṇavākkaraṇo</bold>. Guṇaparipuṇṇabhāvena pūre puṇṇabhāve bhavāti porī, tāya <bold>poriyā</bold>. Tenāha <bold>‘‘guṇaparipuṇṇāyā’’</bold>ti. Pure bhavattā poriyā nāgarikitthiyā sukhumālattanena sadisāti porī, tāya <bold>poriyā</bold>. ‘‘Sukhumālattanenā’’ti iminā tassā vācāya mudusaṇhabhāvo vutto. <bold>Apalibuddhāyā</bold>ti pittasemhādīhi na paliveṭhitāya. <bold>Adosāyā</bold>ti sandiddhavilambitādidosarahitāya <bold>agaḷitapadabyañjanāyā</bold>ti apatitapadabyañjanāya avirahitapadabyañjanāya. Ubhayametaṃ anelagalāyāti imasseva atthavacanaṃ. <bold>Anelagalāyā</bold>ti hi anelāya ceva agalāya cāti attho. <bold>Atthaṃ viññāpetuṃ samatthāyā</bold>ti ādimajjhapariyosānaṃ pākaṭaṃ katvā bhāsitatthassa viññāpanasatthāya. Aṭṭhamanavamadasamāni uttānatthāneva.</paragraph>
<centered line="16">Khippanisantisuttādivaṇṇanā niṭṭhitā.</centered>
<centered line="17">Asuravaggavaṇṇanā niṭṭhitā.</centered>
<centered line="18">Dutiyapaṇṇāsakaṃ niṭṭhitaṃ.</centered>
<title line="19">3. Tatiyapaṇṇāsakaṃ</title>
</body>
</document>