<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402t.tik38.xml</normativeSource>
<archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/5. rohitassavaggo.xml</archivePath>
<titlePath>5. Rohitassavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">5. Rohitassavaggo</chapter>
<subhead line="2">1. Samādhibhāvanāsuttavaṇṇanā</subhead>
<paragraph line="3" number="41"> Pañcamassa paṭhame <bold>diṭṭhadhammasukhavihārāyā</bold>ti imasmiṃyeva attabhāve sukhavihāratthāya, nikkilesatāya nirāmisena sukhena viharaṇatthāyāti attho. Iminā cattāri phalasamāpattijjhānāni khīṇāsavassa āsavakkhayādhigamato aparabhāge adhigatarūpārūpajjhānāni ca kathitāni. <bold>Dibbacakkhuñāṇadassanappaṭilābhāyā</bold>ti dibbacakkhuñāṇappaṭilābhatthāya. Dibbacakkhuñāṇañhi rūpagatassa dibbassa itarassa ca dassanaṭṭhena idha ‘‘ñāṇadassana’’nti adhippetaṃ. <bold>Ālokasaññaṃ manasi karotī</bold>ti divā vā rattiṃ vā sūriyadīpacandamaṇiukkāvijjulatādīnaṃ āloko divā rattiñca upaladdho, yathāladdhavaseneva ālokaṃ manasi karoti citte ṭhapeti, tathā ca naṃ manasi karoti, yathāssa subhāvitālokakasiṇassa viya kasiṇāloko yathicchakaṃ yāvadicchakañca so āloko rattiyaṃ upatiṭṭhati <pageBreak edition="M" number="2.0300" />, yena tattha divāsaññaṃ ṭhapeti, divā viya vigatathinamiddho hoti. Tenāha <bold>‘‘yathā divā tathā ratti’’</bold>nti.</paragraph>
<paragraph line="4"><bold>Yathā divā ālokasaññā manasi katā, tatheva naṃ rattimpi manasi karotī</bold>ti yathā divā diṭṭho āloko, tatheva taṃ rattiṃ manasi karoti. <bold>Dutiyapade</bold>ti ‘‘yathā rattiṃ tathā divā’’ti imasmiṃ <pageBreak edition="V" number="2.0273" /> vākye. <bold>Esa nayo</bold>ti iminā yathā rattiyaṃ candālokādi āloko diṭṭho, evameva rattiṃ diṭṭhākāreneva divā taṃ ālokaṃ manasi karoti citte ṭhapetīti imamatthaṃ atidisati. <bold>Iti vivaṭena cetasā</bold>ti evaṃ apihitena cittena, thinamiddhāpidhānena apihitacittenāti vuttaṃ hoti. <bold>Apariyonaddhenā</bold>ti samantato anaddhena asañchāditena. <bold>Kiñcāpī</bold>tiādinā attanā vuttamevatthaṃ samattheti. <bold>Ālokasadisaṃ kataṃ</bold> ‘‘yathā divā tathā ratti’’ntiādinā.</paragraph>
<paragraph line="5"><bold>Sattaṭṭhānikassā</bold>ti ‘‘abhikkante paṭikkante sampajānakārī hotī’’tiādinā (dī. ni. 1.214; 2.376; ma. ni. 1.109) vuttassa sattaṭṭhānikassa satisampajaññassa atthāya. <bold>Pariggahitavatthārammaṇatāyā</bold>ti vatthuno ārammaṇassa ca yāthāvato viditabhāvena. Yathā hi sappaṃ pariyesantena tassa āsaye vidite sopi vidito gahito eva ca hoti mantāgadabalena tassa gahaṇassa sukarattā, evaṃ vedanāya āsayabhūte vatthumhi ārammaṇe ca vidite ādikammikassapi vedanā viditā gahitā eva hoti salakkhaṇato sāmaññalakkhaṇato ca tassā gahaṇassa sukarattā. Pageva pariññātavatthukassa khīṇāsavassa. Tassa hi uppādakkhaṇepi ṭhitikkhaṇepi bhaṅgakkhaṇepi vedanā viditā pākaṭā honti ‘‘tā vedanā evaṃ uppajjitvā’’tiādinā. Na kevalañca vedanā eva, idha vuttā saññādayopi avuttā cetanādayopi viditāva uppajjanti ceva tiṭṭhanti ca nirujjhanti ca. Nidassanamattañhetaṃ, yadidaṃ pāḷiyaṃ vedanāsaññāvitakkaggahaṇaṃ. Tena anavasesato sabbadhammānampi uppādādito viditabhāvaṃ dasseti.</paragraph>
<paragraph line="6">Apica vedanāya uppādo vidito hoti, upaṭṭhānaṃ viditaṃ hoti, atthaṅgamo vidito hoti. Kathaṃ vedanāya uppādo vidito hoti <pageBreak edition="M" number="2.0301" />? Avijjāsamudayā vedanāsamudayo, taṇhāsamudayā kammasamudayo, phassasamudayā vedanāsamudayoti nibbattilakkhaṇaṃ passantopi vedanākkhandhassa samudayaṃ passati. Evaṃ vedanāya uppādo vidito hoti. Kathaṃ vedanāya upaṭṭhānaṃ viditaṃ hoti? Aniccato manasikaroto khayatupaṭṭhānaṃ viditaṃ hoti, dukkhato manasikaroto bhayatupaṭṭhānaṃ viditaṃ hoti, anattato manasikaroto suññatupaṭṭhānaṃ viditaṃ hoti. Evaṃ vedanāya upaṭṭhānaṃ viditaṃ hoti. Iti khayato bhayato suññato jānāti. Kathaṃ vedanāya atthaṅgamo vidito hoti? Avijjānirodhā vedanānirodho…pe… evaṃ vedanāya atthaṅgamo vidito hoti. Imināpi nayenettha attho veditabbo.</paragraph>
<paragraph line="7"><bold>Iti rūpa</bold>nti ettha <bold>iti</bold>saddo anavasesato rūpassa sarūpanidassanatthoti tassa <bold>idaṃ rūpa</bold>nti <pageBreak edition="V" number="2.0274" /> etena sādhāraṇato sarūpanidassanamāha, <bold>ettakaṃ rūpa</bold>nti etena anavasesato, <bold>na ito paraṃ rūpaṃ atthī</bold>ti tabbinimuttassa aññassa abhāvaṃ. <bold>Iti vedanā</bold>tiādīsupi ayaṃ vedanā, ettakā vedanā, ito paraṃ vedanā natthi. Ayaṃ saññā…pe… ime saṅkhārā…pe… idaṃ viññāṇaṃ, ettakaṃ viññāṇaṃ, ito paraṃ viññāṇaṃ natthīti evamattho daṭṭhabboti āha <bold>‘‘vedanādīsupi eseva nayo’’</bold>ti.</paragraph>
<paragraph line="8"><bold>Ñāṇena jānitvā</bold> paroparāni. <bold>Paroparānī</bold>ti parāni ca oparāni ca. <bold>Uttamādhamānī</bold>ti parattabhāvasakattabhāvādīni uttamādhamāni. <bold>Calita</bold>nti taṇhādiṭṭhivipphanditaṃ. <bold>Anīgho</bold>ti rāgādiīgharahito. <bold>Atāri so</bold>ti so evarūpo arahā jātijaraṃ atari.</paragraph>
<centered line="9">Samādhibhāvanāsuttavaṇṇanā niṭṭhitā.</centered>
<subhead line="10">2-4. Pañhabyākaraṇasuttādivaṇṇanā</subhead>
<paragraph line="11" number="42-44"> Dutiye <bold>etesaṃ pañhāna</bold>nti ekaṃsabyākaraṇādīnaṃ catunnaṃ pañhānaṃ. <bold>Tasmiṃ tasmiṃ ṭhāne byākaraṇaṃ jānātī</bold>ti ‘‘cakkhuṃ anicca’’nti puṭṭhe ‘‘anicca’’nti ekaṃseneva byākātabbaṃ. ‘‘Aniccā nāma cakkhu’’nti puṭṭhe pana ‘‘na kevalaṃ cakkhumeva, sotampi anicca’’nti evaṃ vibhajitvā byākātabbaṃ. ‘‘Yathā <pageBreak edition="M" number="2.0302" /> cakkhuṃ tathā sotaṃ, yathā sotaṃ tathā cakkhu’’nti puṭṭhe ‘‘kenaṭṭhena pucchasī’’ti paṭipucchitvā ‘‘dassanaṭṭhena pucchāmī’’ti vutte ‘‘na hī’’ti byākātabbaṃ. ‘‘Aniccaṭṭhena pucchāmī’’ti vutte ‘‘āmā’’ti byākātabbaṃ. ‘‘Taṃ jīvaṃ taṃ sarīra’’ntiādīni puṭṭhena pana ‘‘abyākatametaṃ bhagavatā’’ti ṭhapetabbo, esa pañho na byākātabboti evaṃ jānātīti attho. <bold>Atthasamāgamenā</bold>ti atthassa paṭilābhena laddhabbena. Samiti saṅgati samodhānanti samayo, paṭilābho. Samayo eva <bold>abhisamayo,</bold> abhimukhabhāvena vā samayo <bold>abhisamayo</bold>ti evamettha padattho veditabbo. Sesaṃ suviññeyyameva. Tatiyacatutthāni uttānatthāneva.</paragraph>
<centered line="12">Pañhabyākaraṇasuttādivaṇṇanā niṭṭhitā.</centered>
<subhead line="13">5-6. Rohitassasuttādivaṇṇanā</subhead>
<paragraph line="14" number="45-46"> Pañcame <pageBreak edition="V" number="2.0275" /> (saṃ. ni. ṭī. 1.1.107) <bold>ekokāse</bold>ti cakkavāḷassa pariyantasaññite ekasmiṃ okāse. <bold>Bhumma</bold>nti ‘‘yatthā’’ti idaṃ bhummavacanaṃ. Sāmaññato vuttampi ‘‘so lokassa anto’’ti vacanato visiṭṭhavisayameva hoti. ‘‘Na jāyati, na mīyatī’’ti vatvā puna ‘‘na cavati, na upapajjatī’’ti kasmā vuttanti āha <bold>‘‘idaṃ aparāparaṃ…pe… gahita’’</bold>nti. <bold>Padagamanenā</bold>ti padasā gamanena. <bold>Satthā saṅkhāralokassa antaṃ sandhāya vadati</bold> upari sabbāni pakāsetukāmo. Saṅkhāralokassa hi anto nibbānaṃ.</paragraph>
<paragraph line="15">Daḷhaṃ thiraṃ dhanu etassāti daḷhadhanvā, so eva ‘‘daḷhadhammā’’ti vutto. Tenāha <bold>‘‘daḷhadhanū’’</bold>ti. <bold>Uttamappamāṇaṃ</bold> nāma sahassathāmadhanu. Dhanuggaṇhanasippacittakatāya dhanuggaho, na dhanuggahaṇamattenāti āha <bold>‘‘dhanuggahoti dhanuācariyo’’</bold>ti. ‘‘Dhanuggaho’’ti vatvā ‘‘sikkhito’’ti vutte dhanusikkhāya sikkhitoti viññāyati. Sikkhā ca ettakena kālena sikkhantassa ukkaṃsagatā hotīti āha <bold>‘‘dvādasa vassāni dhanusippaṃ sikkhito’’</bold>ti. <bold>Usabhappamāṇe</bold>ti vīsati yaṭṭhiyo usabhaṃ, tasmiṃ usabhappamāṇe padese. <bold>Vālagga</bold>nti vālakoṭiṃ. <bold>Katahattho</bold>ti paricitahattho. <bold>Katasarakkhepo</bold>ti thiralakkhe ca calalakkhe ca paresaṃ dassanavasena <pageBreak edition="M" number="2.0303" /> sarakkhepassa katāpī. Tenāha <bold>‘‘dassitasippo’’</bold>ti, ‘‘katayoggo’’ti keci. Asanti etenāti <bold>asanaṃ,</bold> kaṇḍo. <bold>Tālacchādi</bold>nti tālacchāyaṃ. Sā pana ratanamattā vidatthicaturaṅgulā.</paragraph>
<paragraph line="16"><bold>Puratthimā samuddā</bold>ti ekasmiṃ cakkavāḷe puratthimā samuddā. Samuddasīsena puratthimacakkavāḷamukhavaṭṭiṃ vadati. <bold>Pacchimasamuddo</bold>ti etthāpi eseva nayo. <bold>Nippapañcata</bold>nti adantakāritaṃ. <bold>Sampatte</bold>ti tādisena javena gacchantena sampatte. <bold>Anotatte</bold>ti etthāpi ‘‘sampatte’’ti padaṃ ānetvā sambandho, tathā ‘‘nāgalatādantakaṭṭha’’nti etthāpi. <bold>Tadā</bold>ti yadā so lokantagavesako ahosi, tadā. <bold>Dīghāyukakālo</bold>ti anekavassasahassāyukakālo. <bold>Cakkavāḷalokassā</bold>ti sāmaññavasena ekavacanaṃ, cakkavāḷalokānanti attho. Imasmiṃyeva cakkavāḷe nibbattipubbaparicayasiddhāya nikantiyā.</paragraph>
<paragraph line="17"><bold>Sasaññimhi samanake</bold>ti na rūpadhammamattake, atha kho pañcakkhandhasamudāyeti dasseti. <bold>Samitapāpo</bold>ti samucchinnasaṃkilesadhammo. Chaṭṭhaṃ uttānameva.</paragraph>
<centered line="18">Rohitassasuttādivaṇṇanā niṭṭhitā.</centered>
<subhead line="19">7. Suvidūrasuttavaṇṇanā</subhead>
<paragraph line="20" number="47"> Sattame <pageBreak edition="V" number="2.0276" /><bold>suvidūravidūra</bold>-saddānaṃ samānatthānaṃyeva ekattha gahaṇaṃ idha niddeso dūrāsannabhāvassa apekkhāsiddhattā idhādhippetassa dūrabhāvassa kenaci pariyāyena anāsannabhāvadassanatthaṃ katanti āha <bold>‘‘kenaci pariyāyena anāsannāni hutvā’’</bold>tiādi. Sesamettha uttānameva.</paragraph>
<centered line="21">Suvidūrasuttavaṇṇanā niṭṭhitā.</centered>
<subhead line="22">8. Visākhasuttavaṇṇanā</subhead>
<paragraph line="23" number="48"> Aṭṭhame vākkaraṇacāturiyato vacanaguṇahetūnaṃ pūriyā porī, poriyaṃ bhavāti porī, tāya <bold>poriyā</bold>. Tenāha <bold>‘‘paripuṇṇavācāyā’’</bold>ti, akkharapadaparipuṇṇāya vācāyāti attho. <bold>Apalibuddhāyā</bold>ti pittādīhi <pageBreak edition="M" number="2.0304" /> na vibaddhāya ananubundhitāya. <bold>Anelagalāyā</bold>ti anelāya agalāya niddosāya agaḷitapadabyañjanāya ca. Therassa hi kathayato padaṃ vā byañjanaṃ vā na parihāyati. Tenāha <bold>‘‘anelagalāyāti niddosāya ceva agaḷitāya cā’’</bold>tiādi. Tattha <bold>niddosāyā</bold>ti atthato ca byañjanato ca vigatadosāya. <bold>Apatitapadabyañjanāyā</bold>ti avirahitapadabyañjanāya. Atha vā <bold>anelagalāyā</bold>ti na elaṃ dosaṃ galatīti anelagalā. Avicchinnavācāya anelagalāya yathā dandhamanussā mukhena kheḷaṃ gaḷantena vācaṃ bhāsanti, na evarūpāya. Atha kho niddosāya visadavācāyāti attho. Vivaṭṭappakāsinī vācā na kadāci vivaṭṭamuttāti katvā āha <bold>‘‘vivaṭṭapariyāpannāyā’’</bold>ti, vivaṭṭaṃ amuñcitvā pavattāyāti attho. Vivaṭṭappakāsinī hi vācā vivaṭṭaṃ paricchijja āpādentī pavattati. Navalokuttaradhammo sabbadhammehi samussitaṭṭhena abbhuggataṭṭhena ca dhajo nāmāti āha <bold>‘‘abbhuggataṭṭhenā’’</bold>tiādi. Sesamettha suviññeyyameva.</paragraph>
<centered line="24">Visākhasuttavaṇṇanā niṭṭhitā.</centered>
<subhead line="25">9. Vipallāsasuttavaṇṇanā</subhead>
<paragraph line="26" number="49"> Navame aniccādīni vatthūni niccantiādinā viparītato asantīti vipallāsā <pageBreak edition="V" number="2.0277" />, saññāya vipallāso <bold>saññāvipallāso</bold>. Itaresupi tīsu eseva nayo. Evamete catunnaṃ vatthūnaṃ vasena cattāro, tesu vatthūsu saññādīnaṃ vasena dvādasa honti. Tesu aṭṭha sotāpattimaggena pahīyanti. <bold>Asubhe subha</bold>nti saññācittavipallāsā sakadāgāmimaggena tanukā honti, anāgāmimaggena pahīyanti. <bold>Dukkhe sukha</bold>nti saññācittavipallāsā arahattamaggena pahīyantīti veditabbā. Sesamettha uttānameva.</paragraph>
<centered line="27">Vipallāsasuttavaṇṇanā niṭṭhitā.</centered>
<subhead line="28">10. Upakkilesasuttavaṇṇanā</subhead>
<paragraph line="29" number="50"> Dasame <pageBreak edition="M" number="2.0305" /><bold>upakkiliṭṭhabhāvakaraṇenā</bold>ti malīnabhāvakaraṇena. <bold>Pañcavidhāya surāya catubbidhassa ca merayassā</bold>ti ettha pūvasurā, piṭṭhasurā, odanasurā, kiṇṇapakkhittā, sambhārasaṃyuttāti pañca surā. Pupphāsavo, phalāsavo, madhvāsavo, guḷāsavoti cattāro āsavā, catubbidhaṃ merayaṃ nāma. Tattha pūve bhājane pakkhipitvā tajjaṃ udakaṃ datvā madditvā katā <bold>pūvasurā</bold>. Evaṃ sesasurāpi. <bold>Kiṇṇā</bold>ti pana tassā surāya bījaṃ vuccati. Ye surā ‘‘modakā’’tipi vuccanti, te pakkhipitvā katā <bold>kiṇṇapakkhittā</bold>. Dhātakiāsavādinānāsambhārehi saṃyojitā <bold>sambhārasaṃyuttā.</bold>Madhukatālanāḷikerādipuppharaso ciraparivāsito <bold>pupphāsavo</bold>. Panasādiphalaraso <bold>phalāsavo</bold>. Muddikāraso <bold>madhvāsavo</bold>. Ucchuraso <bold>guḷāsavo</bold>.</paragraph>
<centered line="30">Upakkilesasuttavaṇṇanā niṭṭhitā.</centered>
<centered line="31">Rohitassavaggavaṇṇanā niṭṭhitā.</centered>
<centered line="32">Paṭhamapaṇṇāsakaṃ niṭṭhitaṃ.</centered>
<title line="33">2. Dutiyapaṇṇāsakaṃ</title>
</body>
</document>