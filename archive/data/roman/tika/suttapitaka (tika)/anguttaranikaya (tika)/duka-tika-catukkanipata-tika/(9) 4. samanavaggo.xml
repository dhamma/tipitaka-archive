<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0402t.tik26.xml</normativeSource>
    <source>roman/tika/suttapitaka (tika)/anguttaranikaya (tika)/duka-tika-catukkanipata-tika/(9) 4. samanavaggo.xml</source>
    <script>roman</script>
    <directory>/tika/suttapitaka (tika)/anguttaranikaya (tika)/duka-tika-catukkanipata-tika</directory>
    <basename>(9) 4. samanavaggo</basename>
    <titlePath>(9) 4. Samaṇavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">(9) 4. Samaṇavaggo</chapter>
    <subhead line="2">1-5. Samaṇasuttādivaṇṇanā</subhead>
    <paragraph line="3" number="82-86"> Catutthassa paṭhame sammā ādānaṃ gahaṇaṃ <bold>samādāna</bold>nti āha <bold>‘‘samādānaṃ vuccati gahaṇa’’</bold>nti. Adhikaṃ visiṭṭhaṃ sīlanti <bold>adhisīlaṃ</bold>. Lokiyasīlassa <pageBreak edition="Myanmar" number="2.0186" /> adhisīlabhāvo pariyāyenāti nippariyāyameva taṃ dassetuṃ <bold>‘‘apica sabbampi lokiyasīla’’</bold>ntiādi vuttaṃ. <bold>Sikkhitabbato</bold>ti āsevitabbato. Pañcapi dasapi vā sīlāni sīlaṃ nāma, pātimokkhasaṃvaro adhisīlaṃ nāma anavasesakāyikacetasikasaṃvarabhāvato maggasīlassa padaṭṭhānabhāvato ca. Aṭṭha samāpattiyo cittaṃ, vipassanāpādakajjhānaṃ adhicittaṃ maggasamādhissa adhiṭṭhānabhāvato. Kammassakatañāṇaṃ paññā, vipassanā adhipaññā maggapaññāya adhiṭṭhānabhāvato. Apica nibbānaṃ <pageBreak edition="Vipassana Research Institut" number="2.0169" /> patthayantena samādinnaṃ pañcasīlaṃ dasasīlampi adhisīlameva nibbānādhigamassa paccayabhāvato. Nibbānaṃ patthayantena samāpannā aṭṭha samāpattiyopi adhicittameva.</paragraph>
    <gatha1 line="4">‘‘Kalyāṇakārī kalyāṇaṃ, pāpakārī ca pāpakaṃ;</gatha1>
    <gathalast line="5">Anubhoti dvayametaṃ, anubandhañhi kāraṇa’’nti. –</gathalast>
    <unindented line="6">Evaṃ atīte anāgate ca vaṭṭamūlakadukkhasallakkhaṇavasena saṃvegavatthutāya vimuttiākaṅkhāya paccayabhūtā kammassakatapaññāpi adhipaññāti vadanti. Dutiyatatiyacatutthapañcamāni uttānatthāneva.</unindented>
    <centered line="7">Samaṇasuttādivaṇṇanā niṭṭhitā.</centered>
    <subhead line="8">6. Paṭhamasikkhāsuttavaṇṇanā</subhead>
    <paragraph line="9" number="87"> Chaṭṭhe <bold>samattakārī</bold>ti anūnena paripūrena ākārena samannāgato. Sikkhāpadānaṃ khuddānukhuddakattaṃ apekkhāsiddhanti āha <bold>‘‘tatrāpi saṅghādisesaṃ khuddaka’’</bold>ntiādi. <bold>Aṅguttaramahānikāyavaḷañjanakaācariyā</bold>ti aṅguttaranikāyaṃ pariharantā ācariyā, aṅguttarabhāṇakāti vuttaṃ hoti. <bold>Lokavajjaṃ nāpajjati</bold> lokavajjasikkhāpadānaṃ vītikkamasādhakassa kilesagahanassa sabbaso pahīnattā. <bold>Paṇṇattivajjameva āpajjati</bold> paṇṇattivītikkamaṃ vā ajānatopi āpattisambhavato. <bold>Cittena āpajjanto rūpiyappaṭiggahaṇaṃ āpajjatī</bold>ti upanikkhittasādiyena āpajjati.</paragraph>
    <paragraph line="10">Brahmacariyassa ādibhūtāni ādibrahmacariyāni, tāni eva <bold>ādibrahmacariyakāni</bold> yathā ‘‘vinayo eva venayiko’’ti āha <bold>‘‘maggabrahmacariyassā’’</bold>tiādi. <bold>Cattāri mahāsīlasikkhāpadānī</bold>ti cattāri pārājikāni sandhāya <pageBreak edition="Myanmar" number="2.0187" /> vadati. Paṭipakkhadhammānaṃ anavasesato savanato paggharaṇato soto, ariyamaggoti āha <bold>‘‘sotasaṅkhātena maggenā’’</bold>ti. Vinipāteti virūpaṃ sadukkhaṃ saupāyāsaṃ nipātetīti vinipāto, apāyadukkhe khipanako. <bold>Dhammo</bold>ti sabhāvo. Nāssa vinipāto dhammoti <bold>avinipātadhammo,</bold> na attānaṃ apāyesu vinipātanasabhāvoti vuttaṃ hoti. Kasmā? Ye dhammā apāyagamanīyā, tesaṃ pahīnattā. Tenāha <bold>‘‘avinipātadhammoti catūsu apāyesu apatanasabhāvo’’</bold>ti. Tattha <bold>apatanasabhāvo</bold>ti anuppajjanasabhāvo. <bold>Sotāpattimagganiyāmena</bold><pageBreak edition="Vipassana Research Institut" number="2.0170" /><bold>niyato</bold>ti uparimaggādhigamassa avassaṃbhāvībhāvato niyato. Tenevāha <bold>‘‘sambodhiparāyaṇo’’</bold>ti. Heṭṭhimantato sattamabhavato upari anuppajjanadhammatāya vā <bold>niyato</bold>. Sambujjhatīti sambodhi, ariyamaggo. So pana paṭhamamaggassa adhigatattā avasiṭṭho ca adhigantabbabhāvena icchitabboti uparimaggattayasaṅkhātā sambodhi paraṃ ayanaṃ parā gati assāti <bold>sambodhiparāyaṇo</bold>. Tenāha <bold>‘‘uparimaggattayasambodhiparāyaṇo’’</bold>ti.</paragraph>
    <paragraph line="11"><bold>Tanubhāvā</bold>ti pariyuṭṭhānamandatāya ca kadāci karahaci uppattiyā ca tanubhāvena. Tanuttañhi dvīhi kāraṇehi veditabbaṃ adhiccuppattiyā ca pariyuṭṭhānamandatāya ca. Sakadāgāmissa hi vaṭṭānusārimahājanassa viya kilesā abhiṇhaṃ na uppajjanti, kadāci karahaci uppajjanti viraḷākārā hutvā viraḷavāpite khette aṅkurā viya. Uppajjamānāpi ca vaṭṭānusārimahājanasseva maddantā pharantā chādentā andhakāraṃ karontā na uppajjanti, mandamandā uppajjanti tanukākārā hutvā abbhapaṭalamiva makkhikāpattamiva ca. Tattha keci therā bhaṇanti ‘‘sakadāgāmissa kilesā kiñcāpi cirena uppajjanti, bahalāva uppajjanti. Tathā hissa puttā ca dhītaro ca dissantī’’ti. Etaṃ pana appamāṇaṃ. Puttadhītaro hi aṅgapaccaṅgaparāmasanamattenapi hontīti. Dvīhiyeva kāraṇehissa kilesānaṃ tanuttaṃ veditabbaṃ adhiccuppattiyā ca pariyuṭṭhānamandatāya cāti.</paragraph>
    <paragraph line="12"><bold>Heṭṭhābhāgiyāna</bold>nti ettha <bold>heṭṭhā</bold>ti mahaggatabhūmito heṭṭhā, kāmabhūmiyanti attho. Tesaṃ paccayabhāvena heṭṭhābhāgassa hitāti heṭṭhābhāgiyā, tesaṃ heṭṭhābhāgiyānaṃ, heṭṭhābhāgassa kāmabhavassa paccayabhāvena gahitānanti attho. Saṃyojenti bandhanti khandhagatibhavādīhi <pageBreak edition="Myanmar" number="2.0188" /> khandhagatibhavādayo, kammaṃ vā phalenāti <bold>saṃyojanānī</bold>ti āha <bold>‘‘saṃyojanānanti bandhanāna’’</bold>nti. Asamucchinnarāgādikassa hi etarahi khandhādīnaṃ āyatiṃ khandhādīhi sambandho, samucchinnarāgādikassa pana taṃ natthi, katānampi kammānaṃ asamatthabhāvāpattito rāgādīnaṃ anvayato byatirekato ca saṃyojanaṭṭho siddho. <bold>Parikkhayenā</bold>ti samucchedena.</paragraph>
    <paragraph line="13"><bold>Opapātiko</bold>ti upapātikayoniko upapatane sādhukārī. Sesayonipaṭikkhepavacanametaṃ. Tena gabbhavāsadukkhābhāvamāha. <bold>Tattha parinibbāyī</bold>ti iminā sesadukkhābhāvaṃ. Tattha parinibbāyitā cassa kāmaloke khandhabījassa apunāgamanavasenevāti dassetuṃ <bold>‘‘anāvattidhammo’’</bold>ti vuttaṃ. <bold>Upariyevā</bold>ti brahmalokeyeva. <bold>Anāvattidhammo</bold>ti tato brahmalokā punappunaṃ paṭisandhivasena na āvattanadhammo. Tenāha <bold>‘‘yonigativasena anāgamanadhammo’’</bold>ti.</paragraph>
    <paragraph line="14"><bold>Padesaṃ</bold><pageBreak edition="Vipassana Research Institut" number="2.0171" /><bold>padesakārī ārādhetī</bold>ti sīlakkhandhādīnaṃ pāripūriyā ekadesabhūtaṃ heṭṭhimamaggattayaṃ padeso, taṃ karonto padesaṃ ekadesabhūtaṃ heṭṭhimaṃ phalattayameva ārādheti, nipphādetīti attho. Tenāha <bold>‘‘padesakārī puggalo nāma sotāpanno’’</bold>tiādi. <bold>Paripūraṃ paripūrakārī</bold>ti sīlakkhandhādīhi saddhindriyādīhi ca parito pūraṇena paripūrasaṅkhātaṃ arahattamaggaṃ karonto nibbattento paripūraṃ arahattaphalaṃ ārādheti, nipphādetīti attho. Tenāha <bold>‘‘paripūrakārī nāma arahā’’</bold>tiādi.</paragraph>
    <centered line="15">Paṭhamasikkhāsuttavaṇṇanā niṭṭhitā.</centered>
    <subhead line="16">7-10. Dutiyasikkhāsuttādivaṇṇanā</subhead>
    <paragraph line="17" number="88-91"> Sattame <bold>kulā kulaṃ gamanako</bold>ti kulato kulaṃ gacchanto. <bold>Dve vā tayo vā bhave</bold>ti devamanussavasena dve vā tayo vā bhave. Missakabhavavasena hetaṃ vuttaṃ. Desanāmattameva cetaṃ <bold>‘‘dve vā tīṇi vā’’</bold>ti. Yāva chaṭṭhabhavā saṃsarantopi kolaṃkolova hoti. Tenevāha <bold>‘‘ayañhi dve vā bhave…pe… evamettha vikappo daṭṭhabbo’’</bold>ti. Uḷārakulavacano vā ettha kulasaddo, kulato kulaṃ gacchatīti <pageBreak edition="Myanmar" number="2.0189" /><bold>kolaṃkolo</bold>. Sotāpattiphalasacchikiriyato paṭṭhāya hi nīcakule uppatti nāma natthi, mahābhogakulesu eva nibbattatīti attho. Kevalo hi kulasaddo mahākulameva vadati ‘‘kulaputto’’tiādīsu viya. <bold>Ekabījī</bold>ti ettha khandhabījaṃ nāma kathitaṃ, <bold>khandhabīja</bold>nti ca paṭisandhiviññāṇaṃ vuccati. Yassa hi sotāpannassa ekaṃ khandhabījaṃ atthi, ekaṃ bhavaggahaṇaṃ, so ekabījī nāma. Tenāha <bold>‘‘ekasseva bhavassa bījaṃ etassa atthīti ekabījī’’</bold>ti. <bold>‘‘Mānusakaṃ bhava’’</bold>nti idaṃ panettha desanāmattameva, ‘‘devabhavaṃ nibbattetī’’tipi pana vattuṃ vaṭṭatiyeva.</paragraph>
    <paragraph line="18">Uddhaṃvāhibhāvena uddhamassa taṇhāsotaṃ vaṭṭasotaṃ vāti <bold>uddhaṃsoto,</bold> uddhaṃ vā gantvā paṭilabhitabbato uddhamassa maggasotanti <bold>uddhaṃsoto</bold>. Paṭisandhivasena akaniṭṭhabhavaṃ gacchatīti <bold>akaniṭṭhagāmī. Yattha katthacī</bold>ti avihādīsu yattha katthaci. <bold>Sappayogenā</bold>ti vipassanāñāṇābhisaṅkhārasaṅkhātena payogena saha, mahatā vipassanāpayogenāti attho. <bold>Upahaccā</bold>ti etassa upagantvāti attho. Tena vemajjhātikkamo kālakiriyāpagamanañca saṅgahitaṃ hoti, tasmā āyuvemajjhaṃ atikkamitvā parinibbāyanto upahaccaparinibbāyī nāma hotīti āha <bold>‘‘yo pana kappasahassāyukesu avihesū’’</bold>tiādi. <bold>So tividho hotī</bold>ti ñāṇassa tikkhamajjhamudubhāvena tividho hoti. Tenāha <bold>‘‘kappasahassāyukesū’’</bold>tiādi.</paragraph>
    <paragraph line="19"><bold>Saddhādhurena</bold><pageBreak edition="Vipassana Research Institut" number="2.0172" /><bold>abhinivisitvā</bold>ti ‘‘sace saddhāya sakkā nibbattetuṃ, nibbattessāmi lokuttaramagga’’nti evaṃ saddhādhuravasena abhinivisitvā vipassanaṃ paṭṭhapetvā. <bold>Paññādhurena abhiniviṭṭho</bold>ti ‘‘sace paññāya sakkā, nibbattessāmi lokuttaramagga’’nti evaṃ paññādhuraṃ katvā abhiniviṭṭho. Yathāvuttameva aṭṭhavidhattaṃ kolaṃkolasattakkhattuparamesu atidisanto <bold>‘‘tathā kolaṃkolā sattakkhattuparamā cā’’</bold>ti āha. Vuttanayeneva aṭṭha kolaṃkolā, aṭṭha sattakkhattuparamāti vuttaṃ hoti.</paragraph>
    <paragraph line="20">Tattha sattakkhattuṃ paramā bhavūpapatti attabhāvaggahaṇaṃ assa, tato paraṃ aṭṭhamaṃ bhavaṃ nādiyatīti <bold>sattakkhattuparamo</bold>. Bhagavatā gahitanāmavaseneva cetāni ariyāya jātiyā jātānaṃ tesaṃ nāmāni jātāni kumārānaṃ mātāpitūhi gahitanāmāni viya. Ettakañhi ṭhānaṃ gato <pageBreak edition="Myanmar" number="2.0190" /> ekabījī nāma hoti, ettakaṃ kolaṃkolo, ettakaṃ sattakkhattuparamoti bhagavatā etesaṃ nāmaṃ gahitaṃ. Niyamato pana ayaṃ ekabījī, ayaṃ kolaṃkolo, ayaṃ sattakkhattuparamoti natthi. Ko pana nesaṃ etaṃ pabhedaṃ niyametīti? Keci tāva therā ‘‘pubbahetu niyametī’’ti vadanti, keci paṭhamamaggo, keci upari tayo maggā, keci tiṇṇaṃ maggānaṃ vipassanāti.</paragraph>
    <paragraph line="21">Tattha ‘‘pubbahetu niyametī’’ti vāde paṭhamamaggassa upanissayo kato nāma hoti, ‘‘upari tayo maggā nirupanissayā uppannā’’ti vacanaṃ āpajjati. ‘‘Paṭhamamaggo niyamehī’’ti vāde upari tiṇṇaṃ maggānaṃ niratthakatā āpajjati. ‘‘Upari tayo maggā niyamentī’’ti vāde paṭhamamagge anuppanneyeva upari tayo maggā uppannāti āpajjatīti. ‘‘Tiṇṇaṃ maggānaṃ vipassanā niyametī’’ti vādo pana yujjati. Sace hi upari tiṇṇaṃ maggānaṃ vipassanā balavatī hoti, ekabījī nāma hoti, tato mandatarāya kolaṃkolo, tato mandatarāya sattakkhattuparamoti.</paragraph>
    <paragraph line="22">Ekacco hi sotāpanno vaṭṭajjhāsayo hoti vaṭṭābhirato, punappunaṃ vaṭṭasmiṃyeva carati sandissati. Anāthapiṇḍiko seṭṭhi, visākhā upāsikā, cūḷarathamahārathā devaputtā, anekavaṇṇo devaputto, sakko devarājā, nāgadatto devaputtoti ime hi ettakā janā vaṭṭajjhāsayā vaṭṭābhiratā ādito paṭṭhāya cha devaloke sodhetvā akaniṭṭhe ṭhatvā parinibbāyissanti, ime idha na gahitā. Na kevalañcimeva, yopi manussesuyeva sattakkhattuṃ saṃsaritvā arahattaṃ pāpuṇāti, yopi devaloke nibbatto devesuyeva sattakkhattuṃ aparāparaṃ saṃsaritvā arahattaṃ pāpuṇāti. Imepi idha na gahitā, kālena deve, kālena manusse saṃsaritvā <pageBreak edition="Vipassana Research Institut" number="2.0173" /> pana arahattaṃ pāpuṇantova idha gahito, tasmā ‘‘sattakkhattuparamo’’ti idaṃ idhaṭṭhakavokiṇṇabhavūpapattikasukkhavipassakassa nāmaṃ kathitanti veditabbaṃ.</paragraph>
    <paragraph line="23">‘‘Sakideva imaṃ lokaṃ āgantvā’’ti (pu. pa. 34) vacanato pañcasu sakadāgāmīsu cattāro vajjetvā ekova gahito. Ekacco hi idha sakadāgāmiphalaṃ patvā idheva parinibbāyati, ekacco idha patvā devaloke parinibbāyati <pageBreak edition="Myanmar" number="2.0191" />, ekacco devaloke patvā tattheva parinibbāyati, ekacco devaloke patvā idhūpapajjitvā parinibbāyati. Ime cattāropi idha na gahitā. Yo pana idha patvā devaloke yāvatāyukaṃ vasitvā puna idhūpapajjitvā parinibbāyissati, ayaṃ ekova idha gahitoti veditabbo.</paragraph>
    <paragraph line="24">Idāni tassa pabhedaṃ dassento <bold>‘‘tīsu pana vimokkhesū’’</bold>tiādimāha. Imassa pana sakadāgāmino ekabījinā saddhiṃ kiṃ nānākaraṇanti? Ekabījissa ekāva paṭisandhi, sakadāgāmissa dve paṭisandhiyo, idaṃ tesaṃ nānākaraṇaṃ. Suññatavimokkhena vimuttakhīṇāsavo paṭipadāvasena catubbidho hoti, tathā animittaappaṇihitavimokkhehīti evaṃ dvādasa arahantā hontīti āha <bold>‘‘yathā pana sakadāgāmino, tatheva arahanto dvādasa veditabbā’’</bold>ti. Aṭṭhamanavamadasamāni uttānatthāneva.</paragraph>
    <centered line="25">Dutiyasikkhāsuttādivaṇṇanā niṭṭhitā.</centered>
    <subhead line="26">11. Saṅkavāsuttavaṇṇanā</subhead>
    <paragraph line="27" number="92"> Ekādasame vihārapaṭibaddhanavakammādibhāraṃ harati pavattetīti <bold>bhārahāro</bold>. Tenevāha <bold>‘‘nave āvāse samuṭṭhāpeti, purāṇe paṭijaggatī’’</bold>ti. Sikkhitabbato sikkhā, pajjitabbato, pajjanti etehīti vā padāni, sikkhāyeva padāni <bold>sikkhāpadānī</bold>ti āha <bold>‘‘sikkhāsaṅkhātehi padehī’’</bold>ti. <bold>Dassetī</bold>ti paccakkhato dasseti, hatthāmalakaṃ viya pākaṭe vibhūte katvā vibhāveti. <bold>Gaṇhāpetī</bold>ti te dhamme manasā anupakkhite diṭṭhiyā suppaṭividdhe kārento uggaṇhāpeti. <bold>Samussāhetī</bold>ti samādhimhi ussāhaṃ janeti. <bold>Paṭiladdhaguṇehī</bold>ti tāya desanāya tannissayapaccattapurisakārena ca tesaṃ paṭividdhaguṇehi. <bold>Vodāpetī</bold>ti tesaṃ cittasantānaṃ assaddhiyādikilesamalāpagamanena pabhassaraṃ karoti. <bold>Saṇhaṃ saṇhaṃ kathetī</bold>ti ativiya sukhumaṃ katvā katheti.</paragraph>
    <paragraph line="28">Accayanaṃ <pageBreak edition="Vipassana Research Institut" number="2.0174" /> sādhumariyādaṃ madditvā vītikkamanaṃ <bold>accayo</bold>ti āha <bold>‘‘aparādho’’</bold>ti. Acceti atikkamati etenāti vā <bold>accayo,</bold> vītikkamassa pavattanako akusaladhammo. So eva aparajjhati etenāti <bold>aparādho</bold>. So hi aparajjhantaṃ purisaṃ adhibhavitvā pavattati. Tenāha <bold>‘‘atikkamma</bold><pageBreak edition="Myanmar" number="2.0192" /><bold>adhibhavitvā pavatto’’</bold>ti. <bold>Paṭiggaṇhātū</bold>ti adhivāsanavasena sampaṭicchatūti atthoti āha <bold>‘‘khamatū’’</bold>ti. Sadevakena lokena nissaraṇanti araṇīyato <bold>ariyo,</bold> tathāgatoti āha <bold>‘‘ariyassa vinayeti buddhassa bhagavato sāsane’’</bold>ti. <bold>Puggalādhiṭṭhānaṃ karonto</bold>ti kāmaṃ ‘‘vuddhi hesā’’ti dhammādhiṭṭhānavasena vākyaṃ āraddhaṃ, tathāpi desanaṃ pana puggalādhiṭṭhānaṃ karonto ‘‘saṃvaraṃ āpajjatī’’ti āhāti yojanā.</paragraph>
    <centered line="29">Saṅkavāsuttavaṇṇanā niṭṭhitā.</centered>
    <centered line="30">Samaṇavaggavaṇṇanā niṭṭhitā.</centered>
  </content>
</document>