<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0402t.tik52.xml</normativeSource>
    <source>roman/tika/suttapitaka (tika)/anguttaranikaya (tika)/duka-tika-catukkanipata-tika/(19) 4. brahmanavaggo.xml</source>
    <script>roman</script>
    <directory>/tika/suttapitaka (tika)/anguttaranikaya (tika)/duka-tika-catukkanipata-tika</directory>
    <basename>(19) 4. brahmanavaggo</basename>
    <titlePath>(19) 4. Brāhmaṇavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">(19) 4. Brāhmaṇavaggo</chapter>
    <subhead line="2">1-3. Yodhājīvasuttādivaṇṇanā</subhead>
    <paragraph line="3" number="181-183"> Catutthassa paṭhamādīni uttānatthāneva.</paragraph>
    <subhead line="4">4. Abhayasuttavaṇṇanā</subhead>
    <paragraph line="5" number="184"> Catutthe <bold>socatī</bold>ti citte uppannabalavasokena socati, cittasantāpena anto nijjhāyatīti attho. <bold>Kilamatī</bold>ti tasseva sokassa vasena kāye ca uppannadukkhena kilamati. <bold>Paridevatī</bold>ti sokuddehakavasena taṃ taṃ vippalapanto vācāya paridevati. <bold>Urattāḷi</bold>nti urattāḷaṃ, uraṃ tāḷetvāti attho. Tenāha <bold>‘‘uraṃ tāḷetvā’’</bold>ti. <bold>Kaṅkhāvicikicchā</bold>ti ettha ‘‘ekamevidaṃ pañcamaṃ nīvaraṇaṃ. Kiṃ nu kho ida’’nti <pageBreak edition="Myanmar" number="2.0358" /> ārammaṇaṃ kaṅkhanato <bold>kaṅkhā,</bold> ‘‘idameva vara’’nti nicchetuṃ asamatthabhāvato <bold>‘‘vicikicchā’’</bold>ti vuccati – ‘‘dhammasabhāvaṃ vicinanto kicchati, vigatā cikicchā’’ti vā katvā.</paragraph>
    <centered line="6">Abhayasuttavaṇṇanā niṭṭhitā.</centered>
    <subhead line="7">5. Brāhmaṇasaccasuttavaṇṇanā</subhead>
    <paragraph line="8" number="185"> Pañcame <pageBreak edition="Vipassana Research Institut" number="2.0327" /><bold>etthā</bold>ti etasmiṃ suññatānupassanādhikāre. <bold>Kvacī</bold>ti katthaci ṭhāne, kāle, dhamme vā. Atha vā <bold>kvacī</bold>ti ajjhattaṃ bahiddhā vā. <bold>Attano attāna</bold>nti sakattānaṃ ‘‘ayaṃ kho, bho brahmā, mahābrahmā…pe… vasī pitā bhūtabhabyāna’’ntiādinā (dī. ni. 1.42) parehi parikappitaṃ attānañca kassaci kiñcanabhūtaṃ na passatīti dassento <bold>‘‘kassacī’’</bold>tiādimāha. Tattha <bold>parassā</bold>ti parajāti paro purisoti vā evaṃ gahitassa. <bold>Na ca mama kvacanī</bold>ti ettha <bold>mama</bold>-saddo aṭṭhānappayuttoti āha <bold>‘‘mama-saddaṃ tāva ṭhapetvā’’</bold>ti. <bold>Parassa cā</bold>ti attano aññassa. Paro puriso nāma atthi mamatthāya ṭhito. Tassa vasena mayhaṃ sabbaṃ ijjhatīti ekaccadiṭṭhigatikaparikappitavasena paraṃ attānaṃ tañca attano kiñcanabhūtaṃ na passatīti dassento <bold>‘‘na ca kvacanī’’</bold>tiādimāha. Ettha ca <bold>nāhaṃ kvacanī</bold>ti sakaattano sabbhāvaṃ na passati. <bold>Na kassaci kiñcanatasmi</bold>nti sakaattano eva kassaci attaniyataṃ na passati. <bold>Na ca mamā</bold>ti etaṃ dvayaṃ yathārahaṃ sambandhitabbaṃ, atthi-padaṃ paccekaṃ. <bold>Na ca kvacani parassa attā atthī</bold>ti parassa attano abhāvaṃ passati. <bold>Tassa parassa attano mama kiñcanatā natthī</bold>ti parassa attano anattaniyataṃ passati. Evaṃ ajjhattaṃ bahiddhā khandhānaṃ attattaniyasuññatā-suddhasaṅkhārapuñjatā-catukoṭikasuññatāpariggaṇhanena niṭṭhā hoti. Sesamettha suviññeyyameva.</paragraph>
    <centered line="9">Brāhmaṇasaccasuttavaṇṇanā niṭṭhitā.</centered>
    <subhead line="10">6. Ummaggasuttavaṇṇanā</subhead>
    <paragraph line="11" number="186"> Chaṭṭhe <pageBreak edition="Myanmar" number="2.0359" /><bold>ākaḍḍhīyatī</bold>ti cittavasiko loko tattha tattha upakaḍḍhīyati. <bold>Tesaṃyevettha gahaṇaṃ veditabba</bold>nti ye apariññātavatthukā cittassa vasaṃ gacchanti, tesaṃyeva gahaṇaṃ. Na hi pariññātakkhandhā pahīnakilesā cittassa vasaṃ gacchanti, cittaṃ pana attano vase vattenti. <bold>Saha sīlenā</bold>ti cārittavārittasīlena saddhiṃ. <bold>Pubbabhāgapaṭipada</bold>nti dhutaṅgamādiṃ katvā yāva gotrabhuñāṇaṃ, tāva pavattetabbaṃ samathavipassanāsaṅkhātaṃ sammāpaṭipadaṃ. Sesaṃ suviññeyyameva.</paragraph>
    <centered line="12">Ummaggasuttavaṇṇanā niṭṭhitā.</centered>
    <subhead line="13">7. Vassakārasuttavaṇṇanā</subhead>
    <paragraph line="14" number="187"> Sattame <pageBreak edition="Vipassana Research Institut" number="2.0328" /><bold>vassakāro brāhmaṇo magadhamahāmatto</bold>ti ettha <bold>vassakāro</bold>ti tassa brāhmaṇassa nāmaṃ. Mahatiyā issariyamattāya samannāgato mahāmatto. <bold>Issariyamattāyā</bold>ti ca issariyappamāṇenāti attho, issariyena ceva vittūpakaraṇena cāti evaṃ vā ettha attho daṭṭhabbo, upabhogūpakaraṇānipi hi loke ‘‘mattā’’ti vuccanti. Magadharañño, magadharaṭṭhe vā mahāmattoti <bold>magadhamahāmatto</bold>. Tudisaññito gāmo nivāso etassāti <bold>todeyyo</bold>. Tenevāha <bold>‘‘tudigāmavāsikassā’’</bold>ti. Tudigāmavāsitā cassa tattha adhipatibhāvenāti daṭṭhabbā. So hi taṃ gāmaṃ soṇadaṇḍo viya, campaṃ kūṭadanto viya, khāṇumataṃ adhipatibhāvena ajjhāvasati. <bold>Mahaddhano hoti</bold> pañcacattālīsakoṭivibhavo. <bold>Parisatī</bold>ti parisāyaṃ, janasamūheti attho. Tenāha <bold>‘‘sannipatitāya parisāyā’’</bold>ti. <bold>Abhippasanno</bold>ti ettha abhikkamanattho <bold>abhi</bold>-saddoti āha <bold>‘‘atikkamma pasanno’’</bold>ti, pasādanīyaṃ ṭhānaṃ atikkamitvā appasādanīyaṭṭhāne pasannoti adhippāyo. Taṃ taṃ kiccaṃ atthaṃ passatīti atthadasā, alaṃ samatthā paṭibalā atthadasā alamatthadasā, alamatthadase atisayantīti <bold>alamatthadasatarā</bold>. Tenāha <bold>‘‘atthe passituṃ samatthā’’</bold>tiādi. <bold>Neva sappurisaṃ na asappurisaṃ jānāti</bold> sappurisadhammānaṃ asappurisadhammānañca <pageBreak edition="Myanmar" number="2.0360" /> yāthāvato ajānanato. Sesamettha uttānameva.</paragraph>
    <centered line="15">Vassakārasuttavaṇṇanā niṭṭhitā.</centered>
    <subhead line="16">8. Upakasuttavaṇṇanā</subhead>
    <paragraph line="17" number="188"> Aṭṭhame nibbattivasena nirayaṃ arahati, nirayasaṃvattaniyena vā kammunā niraye niyuttoti <bold>nerayiko</bold>. Avīcimhi uppajjitvā tattha āyukappasaññitaṃ antarakappaṃ tiṭṭhatīti <bold>kappaṭṭho</bold>. Nirayūpapattiṃ pariharaṇavasena tikicchituṃ asakkuṇeyyoti <bold>atekiccho. Apariyādinnāvā</bold>ti aparikkhīṇāyeva. Sace hi eko bhikkhu kāyānupassanaṃ pucchati, añño vedanānupassanaṃ…pe… cittānupassanaṃ. ‘‘Iminā puṭṭhe ahaṃ pucchāmī’’ti eko ekaṃ na oloketi, evaṃ santepi tesaṃ vāro paññāyati eva, buddhānaṃ pana vāro na paññāyati. Vidatthicaturaṅgulaṃ chāyaṃ atikkamanato puretaraṃyeva bhagavā cuddasavidhena kāyānupassanaṃ, navavidhena vedanānupassanaṃ, soḷasavidhena cittānupassanaṃ, pañcavidhena dhammānupassanaṃ katheti. Tiṭṭhantu vā evaṃ cattāro. Sace hi aññe cattāro sammappadhānesu, aññe iddhipādesu, aññe pañcindriyesu <pageBreak edition="Vipassana Research Institut" number="2.0329" />, aññe pañcabalesu, aññe sattabojjhaṅgesu, aññe aṭṭhamaggaṅgesu pañhe puccheyyuṃ, tampi bhagavā katheyya. Tiṭṭhantu vā ete aṭṭha. Sace aññe sattatiṃsa janā bodhipakkhiyesu pañhe puccheyyuṃ, tampi bhagavā tāvadeva katheyya. Kasmā? Yāvatā hi lokiyamahājane ekaṃ padaṃ kathente tāva ānandatthero aṭṭha padāni katheti. Ānandatthere pana ekaṃ padaṃ kathenteyeva bhagavā soḷasa padāni katheti. Kasmā? Bhagavato hi jivhā mudu, dantāvaraṇaṃ suphusitaṃ, vacanaṃ agaḷitaṃ, bhavaṅgaparivāso lahuko. Tena vuttaṃ – <bold>‘‘apariyādinnāvassa tathāgatassa dhammadesanā, apariyādinnaṃ dhammapadabyañjana’’</bold>nti.</paragraph>
    <paragraph line="18">Tattha <bold>dhammadesanā</bold>ti tantiṭṭhapanā. <bold>Dhammapadabyañjana</bold>nti ettha <bold>dhammo</bold>ti pāḷi. Pajjati attho etenāti <bold>padaṃ</bold>. Vākyañca padeneva saṅgahitaṃ. Atthaṃ byañjetīti <bold>byañjanaṃ,</bold> akkharaṃ. Tañhi padavākyaṃ paricchijjamānaṃ taṃ taṃ atthaṃ byañjeti pakāseti. Etena aparāparehi padabyañjanehi sucirampi kālaṃ kathentassa <pageBreak edition="Myanmar" number="2.0361" /> tathāgatassa na kadāci tesaṃ pariyādānaṃ atthīti dasseti. <bold>Guṇadhaṃsī</bold>ti guṇadhaṃsanasīlo. <bold>Pagabbo</bold>ti vācāpāgabbiyena samannāgato.</paragraph>
    <centered line="19">Upakasuttavaṇṇanā niṭṭhitā.</centered>
    <subhead line="20">9. Sacchikaraṇīyasuttavaṇṇanā</subhead>
    <paragraph line="21" number="189"> Navame <bold>nāmakāyenā</bold>ti sahajātanāmakāyena. Sesamettha uttānameva.</paragraph>
    <centered line="22">Sacchikaraṇīyasuttavaṇṇanā niṭṭhitā.</centered>
    <subhead line="23">10. Uposathasuttavaṇṇanā</subhead>
    <paragraph line="24" number="190"> Dasame <bold>tuṇhībhūtaṃ tuṇhībhūta</bold>nti āmeḍitavacanaṃ byāpanicchāvasena vuttanti āha <bold>‘‘yato yato anuviloketī’’</bold>ti. <bold>Anuviloketvā</bold>ti ettha <bold>anu</bold>-saddopi byāpanicchāvacanamevāti anu anu viloketvāti attho, pañcapasādappaṭimaṇḍitāni akkhīni ummīletvā tato tato viloketvāti vuttaṃ hoti. <bold>Ala</bold>nti yuttaṃ, opāyikanti attho ‘‘alameva nibbinditu’’ntiādīsu (dī. ni. 2.272; saṃ. ni. 2.124-126) viya. Puṭabandhanena pariharitvā asitabbaṃ <pageBreak edition="Vipassana Research Institut" number="2.0330" /><bold>puṭosaṃ</bold> sambalaṃ a-kārassa o-kāraṃ katvā. Tenāha <bold>‘‘pātheyya’’</bold>nti. Sesamettha suviññeyyameva.</paragraph>
    <centered line="25">Uposathasuttavaṇṇanā niṭṭhitā.</centered>
    <centered line="26">Brāhmaṇavaggavaṇṇanā niṭṭhitā.</centered>
  </content>
</document>