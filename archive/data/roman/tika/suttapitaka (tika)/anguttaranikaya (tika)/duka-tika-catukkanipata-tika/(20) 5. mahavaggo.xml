<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402t.tik53.xml</normativeSource>
<archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/(20) 5. mahavaggo.xml</archivePath>
<titlePath>(20) 5. Mahāvaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">(20) 5. Mahāvaggo</chapter>
<subhead line="2">1. Sotānugatasuttavaṇṇanā</subhead>
<paragraph line="3" number="191"> Pañcamassa paṭhame <bold>sotānugatāna</bold>nti pasādasotaṃ anugantvā gatānaṃ, paguṇānaṃ vācuggatānanti attho. Evaṃbhūtā ca pasādasotaṃ odahitvā <pageBreak edition="M" number="2.0362" /> ñāṇasotena suṭṭhu vavatthapitā nāma hontīti āha <bold>‘‘pasādasota’’</bold>ntiādi. Ekaccassa hi uggahitapubbavacanaṃ taṃ taṃ paguṇaṃ niccharitaṃ suṭṭhu vavatthapitaṃ na hoti. ‘‘Asukaṃ suttaṃ vā jātakaṃ vā kathehī’’ti vutte ‘‘sajjhāyitvā saṃsanditvā samanuggāhitvā jānissāmī’’ti vadanti. Ekaccassa taṃ taṃ paguṇaṃ bhavaṅgasotasadisaṃ hoti ‘‘asukaṃ suttaṃ vā jātakaṃ vā kathehī’’ti vutte uddharitvā tameva katheti. Taṃ sandhāyetaṃ vuttaṃ <bold>‘‘ñāṇasotena vavatthapitāna’’</bold>nti. Itthiliṅgādīni tīṇi <bold>liṅgāni</bold>. Nāmādīni cattāri <bold>padāni</bold>. Paṭhamādayo satta <bold>vibhattiyo</bold>.</paragraph>
<paragraph line="4"><bold>Vaḷañjetī</bold>ti pāḷiṃ anusandhiṃ pubbāparavasena vācuggataṃ karonto dhāreti. <bold>Vacasā paricitā</bold>ti suttadasakavaggadasakapaṇṇāsadasakavasena vācāya sajjhāyitā, ‘‘dasasuttāni gatāni, dasavaggāni gatānī’’tiādinā sallakkhetvā vācāya sajjhāyitāti attho. Vaggādivasena hi idha vacasā paricayo adhippeto, na pana suttekadesassa suttamattassa vacasā paricayo. Manasā anu anu pekkhitā bhāgaso nijjhāyitā viditā <bold>manusānupekkhitā</bold>. Yassa vācāya sajjhāyitaṃ buddhavacanaṃ manasā cintentassa tattha tattha pākaṭaṃ hoti, mahādīpaṃ jāletvā ṭhitassa rūpagataṃ viya vibhūtaṃ hutvā paññāyati. Taṃ sandhāyetaṃ vuttaṃ. <bold>Suppaṭividdhā</bold>ti nijjaṭaṃ niggumbaṃ katvā suṭṭhu yāthāvato paṭividdhā. Sesamettha suviññeyyameva.</paragraph>
<centered line="5">Sotānugatasuttavaṇṇanā niṭṭhitā.</centered>
<subhead line="6">2. Ṭhānasuttavaṇṇanā</subhead>
<paragraph line="7" number="192"> Dutiye <pageBreak edition="V" number="2.0331" /><bold>saṃvāsenā</bold>ti sahavāsena. <bold>Sīlaṃ veditabba</bold>nti ‘‘ayaṃ susīlo vā dussīlo vā’’ti saha vasantena upasaṅkamantena jānitabbo. <bold>Tañca kho dīghena addhunā, na ittara</bold>nti tañca sīlaṃ dīghena kālena veditabbaṃ, na ittarena. Dvīhatīhañhi saṃyatākāro ca saṃvutindriyākāro ca na sakkā dassetuṃ. <bold>Manasi karotā</bold>ti tampi ‘‘sīlamassa pariggahessāmī’’ti manasikarontena paccavekkhanteneva sakkā jānituṃ, na itarena. <bold>Paññavatā</bold>ti tampi sappaññeneva paṇḍitena. Bālo hi manasikarontopi jānituṃ na sakkoti.</paragraph>
<paragraph line="8"><bold>Saṃvohārenā</bold>ti <pageBreak edition="M" number="2.0363" /> aparāparaṃ kathanena.</paragraph>
<gatha1 line="9">‘‘Yo hi koci manussesu, vohāraṃ upajīvati;</gatha1>
<gathalast line="10">Evaṃ vāseṭṭha jānāhi, vāṇijo so na brāhmaṇo’’ti. (ma. ni. 2.457; su. ni. 619) –</gathalast>
<unindented line="11">Ettha hi byavahāro nāma. ‘‘Cattāro ariyavohārā, cattāro anariyavohārā’’ti (dī. ni. 3.313) ettha cetanā. ‘‘Saṅkhā samaññā paññatti vohāro’’ti (dha. sa. 1313-1315; mahāni. 73) ettha paññatti. ‘‘Vohāramattena so vohareyyā’’ti (saṃ. ni. 1.25) ettha kathāvohāro. Idhāpi esova adhippeto. Ekaccassa hi sammukhākathā parammukhākathāya na sameti parammukhākathā sammukhākathāya. Tathā purimakathā pacchimakathāya, pacchimakathā ca purimakathāya. So kathaneneva sakkā jānituṃ ‘‘asuci eso puggalo’’ti. Sucisīlassa pana purimaṃ pacchimena, pacchimañca purimena sameti. Sammukhākathitaṃ parammukhākathitena sameti, parammukhākathitañca sammukhākathitena, tasmā kathanena sakkā sucibhāvo jānitunti pakāsento evamāha.</unindented>
<paragraph line="12"><bold>Thāmo</bold>ti ñāṇathāmo. Yassa hi ñāṇathāmo natthi, so uppannesu upaddavesu gahetabbaṃ gahaṇaṃ kattabbaṃ kiccaṃ apassanto advārakagharaṃ paviṭṭho viya carati. Tenāha <bold>‘‘āpadāsu, bhikkhave, thāmo veditabbo’’</bold>ti.</paragraph>
<paragraph line="13"><bold>Sākacchāyā</bold>ti saṃkathāya. Duppaññassa hi kathā udake geṇḍu viya uppilavati. Paññavato <pageBreak edition="V" number="2.0332" /> kathentassa paṭibhānaṃ anantaṃ hoti. Udakavipphanditeneva hi maccho khuddako vā mahanto vāti ñāyati.</paragraph>
<paragraph line="14"><bold>Ñātivināso</bold>ti corarogabhayādīhi ñātīnaṃ vināso. Bhogānaṃ byasanaṃ <bold>bhogabyasanaṃ,</bold> rājacorādivasena bhogavināsoti attho. Tenāha <bold>‘‘dutiyapadepi eseva nayo’’</bold>ti. <bold>Pañhummaggo</bold>ti pañhagavesanaṃ, ñātuṃ icchitassa atthassa vīmaṃsananti attho. <bold>Atappaka</bold>nti atittikaraṭṭhena atappakaṃ sādurasabhojanaṃ viya. <bold>Saṇha</bold>nti sukhumasabhāvaṃ.</paragraph>
<centered line="15">Ṭhānasuttavaṇṇanā niṭṭhitā.</centered>
<subhead line="16">3. Bhaddiyasuttavaṇṇanā</subhead>
<paragraph line="17" number="193"> Tatiye <pageBreak edition="M" number="2.0364" /> karaṇassa uttaraṃ kiriyaṃ karaṇuttariyaṃ, taṃ lakkhaṇaṃ etassāti <bold>karaṇuttariyalakkhaṇo</bold>. Sesaṃ suviññeyyameva.</paragraph>
<centered line="18">Bhaddiyasuttavaṇṇanā niṭṭhitā.</centered>
<subhead line="19">4. Sāmugiyasuttavaṇṇanā</subhead>
<paragraph line="20" number="194"> Catutthe puggalassa pārisuddhiyā padhānabhūtāni vā aṅgāni <bold>pārisuddhipadhāniyaṅgāni</bold>. Sesamettha suviññeyyameva.</paragraph>
<centered line="21">Sāmugiyasuttavaṇṇanā niṭṭhitā.</centered>
<subhead line="22">5. Vappasuttavaṇṇanā</subhead>
<paragraph line="23" number="195"> Pañcame <bold>pihitattā</bold>ti akusalassa pavesanadvāraṃ pidahitvā ṭhitattā. Kāyena saṃvaritabbañhi apihitena dvārena pavattanakaṃ pāpadhammaṃ saṃvaritvā ṭhito <bold>kāyena saṃvuto nāma. Khayavirāgenā</bold>ti accantakhayasaṅkhātena virajjanena, anuppādanirodhenāti attho. Kiṃ vijjā pubbe uppannāti? Ubhayametaṃ na vattabbaṃ. Pahānābhisamayabhāvanābhisamayānaṃ abhinnakālattā padīpujjalanena <pageBreak edition="V" number="2.0333" /> andhakāraṃ viya vijjuppādena avijjā niruddhāva hoti, vattabbaṃ vā hetuphalattamupacāravasena. Yathā hi padīpujjalanahetuko andhakāravigamo, evaṃ vijjuppādahetuko avijjānirodho. Hetuphaladhammā ca samānakālāpi pubbāparakālā viya voharīyanti yathā ‘‘cakkhuñca paṭicca rūpe ca uppajjati cakkhuviññāṇa’’nti (ma. ni. 1.400; 3.421, 425, 426; saṃ. ni. 2.43-44; 2.4.60; kathā. 465, 467) paccayādānuppajjanakiriyā. Cittassa kāyassa ca vihananato <bold>vighāto,</bold> dukkhaṃ. Paridahanato <bold>pariḷāho</bold>.</paragraph>
<paragraph line="24"><bold>Niccavihārā</bold>ti sabbadā pavattanakavihārā. Ṭhapetvā hi samāpattivelaṃ bhavaṅgavelañca khīṇāsavā iminā chaḷaṅgupekkhāvihārena sabbakālaṃ viharanti. <bold>Cakkhunā rūpaṃ disvā</bold>ti cakkhuviññāṇena rūpaṃ disvā. Cakkhunā rūpaṃ disvāti <pageBreak edition="M" number="2.0365" /> hi nissayavohārena vuttaṃ. Sasambhārakathā hesā yathā ‘‘dhanunā vijjhatī’’ti, tasmā nissayasīsena nissitassa gahaṇaṃ daṭṭhabbaṃ. <bold>Rāgavasena na somanassajāto hotī</bold>ti gehasitapemavasenapi javanakkhaṇe somanassajāto na hoti maggena samucchinnattā, <bold>na domanassajāto</bold> pasādaññathattavasenapi. <bold>Upekkhako majjhatto hutvā viharatī</bold>ti asamapekkhanena mohaṃ anuppādento ñāṇupekkhāvaseneva upekkhako viharati majjhatto. Khīṇāsavo hi iṭṭhepi aniṭṭhepi majjhattepi ārammaṇe yo asamapekkhanena samasamā ayonisogahaṇe akhīṇāsavānaṃ moho uppajjati, taṃ anuppādento maggeneva tassa samugghātitattā ñāṇupekkhāvaseneva upekkhako viharati, ayañcassa paṭipatti sativepullapattiyā paññāvepullapattiyā cāti vuttaṃ <bold>‘‘satisampajaññapariggahitāyā’’</bold>ti.</paragraph>
<paragraph line="25">Ettha ca ‘‘chasu dvāresu upekkhako viharatī’’ti iminā chaḷaṅgupekkhā kathitā. ‘‘Sampajāno’’ti vacanato pana cattāri ñāṇasampayuttacittāni labbhanti tehi vinā sampajānatāya asambhavato. ‘‘Satatavihārā’’ti vacanato aṭṭhapi mahākiriyacittāni labbhanti ñāṇuppattipaccayarahitakālepi pavattijotanato. ‘‘Arajjanto adussanto’’ti vacanato hasituppādavoṭṭhabbanehi saddhiṃ dasa cittāni labbhanti. Arajjanādussanavasena pavatti hi tesampi sādhāraṇāti. Nanu cettha ‘‘upekkhako viharatī’’ti chaḷaṅgupekkhāvasena imesaṃ satatavihārānaṃ āgatattā somanassaṃ kathaṃ labbhatīti? Āsevanatoti. Kiñcāpi hi khīṇāsavo iṭṭhāniṭṭhepi ārammaṇe majjhatte viya bahulaṃ upekkhako viharati attano parisuddhappakatibhāvāvijahanato, kadāci pana tathā cetobhisaṅkhārabhāve yaṃ taṃ sabhāvato iṭṭhaṃ ārammaṇaṃ <pageBreak edition="V" number="2.0334" />, tassa yāthāvato sabhāvaggahaṇavasenapi arahato cittaṃ somanassasahagataṃ hutvā pavattateva, tañca kho pubbāsevanavasena.</paragraph>
<paragraph line="26"><bold>Kāyo</bold>ti (saṃ. ni. ṭī. 2.2.51) pañcadvārakāyo, so anto avasānaṃ etissāti kāyantikā, taṃ <bold>kāyantikaṃ</bold>. Tenāha – <bold>‘‘yāva pañcadvārakāyo pavattati, tāva pavatta’’</bold>nti. <bold>Jīvitantika</bold>nti etthāpi eseva nayo. <bold>Pacchā uppajjitvā</bold>ti etasmiṃ attabhāve manodvārikavedanāto pacchā uppajjitvā tato paṭhamaṃ <pageBreak edition="M" number="2.0366" /> nirujjhati, tato eva atthasiddhamatthaṃ sarūpeneva dassetuṃ <bold>‘‘manodvārikavedanā paṭhamaṃ uppajjitvā pacchā nirujjhatī’’</bold>ti vuttaṃ. Idāni tameva saṅkhepena vuttaṃ vivarituṃ <bold>‘‘sā hī’’</bold>tiādimāha. Yāva tettiṃsavassāni paṭhamavayo. <bold>Paññāsavassakāle</bold>ti paṭhamavayato yāva paññāsavassakālā, tāva. <bold>Ṭhitā hotī</bold>ti vaḍḍhihāniyo anupagantvā samarūpeneva ṭhitā hoti. <bold>Mandā</bold>ti mudukā atikhiṇā. <bold>Tadā</bold>ti asītinavutivassakāle <bold>vadantepi</bold> tathāciraparicitepīti adhippāyo. <bold>Bhaggā</bold>ti tejobhaggena bhaggā dubbaṇṇā. <bold>Hadayakoṭiṃyevā</bold>ti cakkhādivatthūsu appavattitvā tesaṃ ādiantakoṭibhūtaṃ hadayavatthuṃyeva. <bold>Tāvā</bold>ti yāva vedanā vattati, tāva.</paragraph>
<paragraph line="27"><bold>Vāpiyā</bold>ti mahātaḷākena. <bold>Pañcaudakamaggasampanna</bold>nti pañcahi udakassa pavisananikkhamanamaggehi yuttaṃ. <bold>Tato tato vissandamānaṃ</bold> sabbaso puṇṇattā. <bold>Paṭhamaṃ deve vassante</bold>tiādi upamāsaṃsandanaṃ. <bold>Imaṃ vedanaṃ sandhāyā</bold>ti imaṃ yathāvuttaṃ pariyosānappattaṃ manodvārikavedanaṃ sandhāya.</paragraph>
<paragraph line="28"><bold>Kāyassa bhedā</bold>ti attabhāvassa vināsanato. <bold>Parato agantvā</bold>ti paralokavasena agantvā. Vedanānaṃ sītibhāvo nāma saṅkhāradarathapariḷāhābhāvo. So panāyaṃ sabbaso appavattivasenevāti āha <bold>‘‘appavattanadhammāni bhavissantī’’</bold>ti.</paragraph>
<paragraph line="29">Attabhāvaṃ nāsetukāmassa daḷhaṃ uppannaṃ saṃvegañāṇaṃ sandhāyāha <bold>‘‘kudālo viya paññā’’</bold>ti. Tato nibbattitajjhānasamādhiṃ sandhāya <bold>‘‘piṭakaṃ viya samādhī’’</bold>ti. Tannissāya pavattetabbavipassanārambhañāṇaṃ sandhāya <bold>‘‘khanitti viya vipassanā’’</bold>ti ca vuttaṃ. Sesamettha uttānameva.</paragraph>
<centered line="30">Vappasuttavaṇṇanā niṭṭhitā.</centered>
<subhead line="31">6. Sāḷhasuttavaṇṇanā</subhead>
<paragraph line="32" number="196"> Chaṭṭhe <pageBreak edition="V" number="2.0335" /> kāyadaḷhibahulataṃ tapatīti tapo, attakilamathānuyogavasena pavattaṃ vīriyaṃ. Tena kāyadaḷhibahulatānimittassa pāpassa jigucchanaṃ virajjanaṃ <bold>tapojigucchā</bold>ti āha <bold>‘‘dukkarakārikasaṅkhātenā’’</bold>tiādi. <bold>Tapojigucchavādā</bold>tiādīsu tapojigucchaṃ vadanti, manasāpi tameva sārato <pageBreak edition="M" number="2.0367" /> gahetvā vicaranti, kāyenapi tameva allīnā nānappakāraṃ attakilamathānuyogamanuyuttā viharantīti attho. <bold>Aparisuddhakāyasamācārā</bold>ti aparisuddhena pāṇātipātādinā kāyasamācārena samannāgatā. <bold>Aparisuddhavacīsamācārā</bold>ti aparisuddhena musāvādādinā vacīsamācārena samannāgatā. <bold>Aparisuddhamanosamācārā</bold>ti aparisuddhena abhijjhādinā manosamācārena samannāgatā. Kāmaṃ akusalakāyasamācāravacīsamācārappavattikālepi abhijjhādayo pavattantiyeva, tadā pana te cetanāpakkhikā vā abbohārikā vāti, manosamācāravāre eva abhijjhādivasena yojanā katā. Atha vā dvārantare pavattānaṃ pāṇātipātādīnaṃ vacīsamācārādibhāvābhāvo viya dvārantare pavattānampi abhijjhādīnaṃ kāyasamācārādibhāvo asiddho, manosamācārabhāvo eva pana siddhoti katvā manosamācāravāre eva abhijjhādayo uddhaṭā. Tathā hi vuttaṃ –</paragraph>
<gatha1 line="33">‘‘Dvāre caranti kammāni, na dvārā dvāracārino;</gatha1>
<gathalast line="34">Tasmā dvārehi kammāni, aññamaññaṃ vavatthitā’’ti. (dha. sa. aṭṭha. 1 kāmāvacarakusaladvārakathā);</gathalast>
<paragraph line="35"><bold>Aparisuddhājīvā</bold>ti aparisuddhena vejjakammadūtakammavaḍḍhiyogādinā ekavīsatianesanābhedena ājīvena samannāgatā. Idañca sāsane pabbajitānaṃyeva vasena vuttaṃ, ‘‘yepi te samaṇabrāhmaṇā’’ti pana vacanato bāhirakavasena gahaṭṭhavasena ca yojanā veditabbā. Gahaṭṭhānampi hi jātidhammakuladhammadesadhammavilomanavasena aññathāpi micchājīvo labbhateva.</paragraph>
<paragraph line="36"><bold>Ñāṇadassanāyā</bold>ti ettha <bold>ñāṇadassana</bold>nti maggañāṇampi vuccati phalañāṇampi sabbaññutaññāṇampi paccavekkhaṇañāṇampi vipassanāñāṇampi. ‘‘Kiṃ nu kho, āvuso, ñāṇadassanavisuddhatthaṃ bhagavati brahmacariyaṃ vussatī’’ti (ma. ni. 1.257) hi ettha maggañāṇaṃ ‘‘ñāṇadassana’’nti vuttaṃ. ‘‘Ayamañño uttarimanussadhammo alamariyañāṇadassanaviseso adhigato phāsuvihāro’’ti (ma. ni. 1.328) ettha phalañāṇaṃ. ‘‘Bhagavatopi kho ñāṇaṃ <pageBreak edition="V" number="2.0336" /> udapādi sattāhakālakato āḷāro kālāmo’’ti (mahāva. 10) ettha sabbaññutaññāṇaṃ. ‘‘Ñāṇañca pana me dassanaṃ udapādi, akuppā me vimutti, ayamantimā jātī’’ti (saṃ. ni. 5.1081; mahāva. 16; paṭi. ma. 2.30) ettha paccavekkhaṇañāṇaṃ. ‘‘Ñāṇadassanāya cittaṃ abhinīharatī’’ti (dī. ni. 1.234-235) ettha vipassanāñāṇaṃ. Idha pana ñāṇadassanāyāti <pageBreak edition="M" number="2.0368" /> maggañāṇaṃ ‘‘ñāṇadassana’’nti vuttaṃ. Tenāha <bold>‘‘maggañāṇasaṅkhātāya dassanāyā’’</bold>ti. <bold>Avirādhitaṃ vijjhatī</bold>ti avirādhitaṃ katvā vijjhati. Sesamettha suviññeyyameva.</paragraph>
<centered line="37">Sāḷhasuttavaṇṇanā niṭṭhitā.</centered>
<subhead line="38">7. Mallikādevīsuttavaṇṇanā</subhead>
<paragraph line="39" number="197"> Sattame <bold>appesakkhā</bold>ti appānubhāvā. Sā pana appesakkhatā ādhipateyyasampattiyā parivārasampattiyā ca abhāvena pākaṭā hoti. Tattha parivārasampattiyā abhāvaṃ dassento <bold>‘‘appaparivārā’’</bold>ti āha. <bold>Issarā</bold>ti ādhipateyyasaṃvattanakammabalena īsanasīlā. Sā panassā issaratā vibhavasampattipaccayā pākaṭā jātāti aḍḍhatāpariyāyabhāvena vadanto <bold>‘‘aḍḍhāti issarā’’</bold>ti āha. Mahantaṃ dhanametissā bhūmigatañceva vaḷañjanakañcāti <bold>mahaddhanā</bold>. Idha pana vaḷañjanakeneva dhanena mahaddhanataṃ dassento <bold>‘‘vaḷañjanakadhanena mahaddhanā’’</bold>ti āha. Īsatīti īsā, abhibhūti attho. Mahatī īsā mahesā, suppatiṭṭhitamahesatāya pana parehi mahesoti akkhātabbatāya <bold>mahesakkhā</bold>. Yasmā pana so mahesakkhābhāvo ādhipateyyaparivārasampattiyā viññāyati, tasmā <bold>‘‘mahāparivārā’’</bold>ti vuttaṃ.</paragraph>
<paragraph line="40">Saṇṭhānapāripūriyā adhikaṃ rūpamassāti <bold>abhirūpā. Saṇṭhānapāripūriyā</bold>ti ca hatthapādādisarīrāvayavānaṃ susaṇṭhitatāyāti attho. Avayavapāripūriyā hi samudāyapāripūrisiddhi. <bold>Rūpa</bold>nti ca sarīraṃ ‘‘rūpavanteva saṅkhyaṃ gacchatī’’tiādīsu viya. <bold>Dassanayuttā</bold>ti surūpabhāvena passitabbayuttā, dissamānā cakkhūni piyāyatīti aññakiccavikkhepaṃ hitvāpi daṭṭhabbāti vuttaṃ hoti. Dissamānāva somanassavasena cittaṃ pasādetīti <bold>pāsādikā</bold>. Tenāha <bold>‘‘dassanena pāsādikā’’</bold>ti. Pokkharatāti vuccati sundarabhāvo, vaṇṇassa pokkharatā <bold>vaṇṇapokkharatā,</bold> tāya vaṇṇasampattiyāti attho. Porāṇā pana <bold>pokkhara</bold>nti sarīraṃ vadanti <pageBreak edition="V" number="2.0337" />, <bold>vaṇṇaṃ</bold> vaṇṇameva. Tesaṃ matena vaṇṇañca pokkharañca vaṇṇapokkharāni, tesaṃ bhāvo <bold>vaṇṇapokkharatā</bold><pageBreak edition="M" number="2.0369" />. Iti <bold>paramāya vaṇṇapokkharatāyā</bold>ti uttamaparisuddhena vaṇṇena ceva sarīrasaṇṭhānasampattiyā cāti attho daṭṭhabbo. Tenevāha <bold>‘‘vaṇṇena ceva sarīrasaṇṭhānena cā’’</bold>ti. Tattha <bold>vaṇṇenā</bold>ti vaṇṇadhātuyā. Sarīraṃ nāma sannivesavisiṭṭho karacaraṇagīvāsīsādiavayavasamudāyo, so ca saṇṭhānamukhena gayhatīti āha <bold>‘‘sarīrasaṇṭhānenā’’</bold>ti.</paragraph>
<paragraph line="41"><bold>Abhisajjatī</bold>ti kujjhanavaseneva kuṭilakaṇṭako viya tasmiṃ tasmiṃ samuṭṭhāne makaradanto viya lagati. Yañhi kodhassa uppattiṭṭhānabhūte ārammaṇe upanāhassa paccayabhūtaṃ kujjhanavasena abhisajjanaṃ, taṃ idhādhippetaṃ, na lubbhanavasena. <bold>Kuppatī</bold>tiādīsu pubbuppatti <bold>kopo,</bold> tato balavataro <bold>byāpādo</bold> laddhāsevanatāya cittassa byāpajjanato. Sātisayaṃ laddhāsevanatāya tato byāpādatopi balavatarā paccatthikabhāvena thāmappatti <bold>patitthiyanā. Annaṃ pāna</bold>ntiādīsu adīyato <bold>annaṃ,</bold> khādanīyaṃ bhojanīyañca. Pātabyato <bold>pānaṃ,</bold> yaṃkiñci pānaṃ. Vasitabbato acchādetabbato <bold>vatthaṃ,</bold> nivāsanapāvuraṇaṃ. Yanti tenāti <bold>yānaṃ,</bold> chattupāhanavayhasivikādi yaṃkiñci gamanapaccayaṃ. Chattampi hi vassātapadukkhanivāraṇena maggagamanasādhananti katvā <bold>‘‘yāna’’</bold>nti vuccati. <bold>Māla</bold>nti yaṃkiñci sumanamālādipupphaṃ. <bold>Gandha</bold>nti yaṃkiñci candanādivilepanaṃ.</paragraph>
<centered line="42">Mallikādevīsuttavaṇṇanā niṭṭhitā.</centered>
<subhead line="43">8. Attantapasuttavaṇṇanā</subhead>
<paragraph line="44" number="198"> Aṭṭhame āhito ahaṃmāno etthāti attā, attabhāvo. Idha pana yo paro na hoti, so attā, taṃ <bold>attānaṃ. Para</bold>nti attato aññaṃ. <bold>Diṭṭhe</bold>ti paccakkhabhūte. <bold>Dhamme</bold>ti upādānakkhandhadhamme. Tattha hi attā bhavati, attasaññādiṭṭhi bhavatīti attabhāvasamaññā. Tenāha <bold>‘‘diṭṭheva dhammeti imasmiṃyeva attabhāve’’</bold>ti. <bold>Chātaṃ vuccati taṇhā</bold> jighacchāhetutāya. <bold>Anto tāpanakilesāna</bold>nti attano santāne darathapariḷāhajananena santāpanakilesānaṃ.</paragraph>
<paragraph line="45">Paresaṃ <pageBreak edition="M" number="2.0370" /> hananaghātanādinā rodāpanato <bold>luddo</bold>. Tathā vighātakabhāvena kāyacittānaṃ vidālanato <bold>dāruṇo</bold>. Thaddhahadayo <bold>kakkhaḷo</bold>. Bandhanāgāre niyutto <bold>bandhanāgāriko</bold>.</paragraph>
<paragraph line="46"><bold>Khattiyābhisekenā</bold>ti <pageBreak edition="V" number="2.0338" /> khattiyānaṃ kātabbaabhisekena. <bold>Santhāgāra</bold>nti santhāravasena kataṃ agāraṃ yaññāgāraṃ. <bold>Sappitelenā</bold>ti sappimissena telena. Yamakasnehena hi esā tadā kāyaṃ abbhañjati. Vacchabhāvaṃ taritvā ṭhito <bold>vacchataro. Parikkhepakaraṇatthāyā</bold>ti navamālāhi saddhiṃ dabbhehi vediyā parikkhipanatthāya. <bold>Yaññabhūmiya</bold>nti avasesayaññaṭṭhāne.</paragraph>
<paragraph line="47">Dūrasamussāritamānasseva sāsane sammāpaṭipatti sambhavati, na mānajātikassāti āha <bold>‘‘nihatamānattā’’</bold>ti. <bold>Ussannattā</bold>ti bahubhāvato. Bhogārogyādivatthukā madā suppahiyā honti nimittassa avaṭṭhānato, na tathā kulavijjāmadāti khattiyabrāhmaṇakulānaṃ pabbajitānampi jātivijjā nissāya mānajappanaṃ duppajahanti āha <bold>‘‘yebhuyyena hi…pe… mānaṃ karontī’’</bold>ti. <bold>Vijātitāyā</bold>ti nihīnajātitāya. <bold>Patiṭṭhātuṃ na sakkontī</bold>ti suvisuddhaṃ katvā sīlaṃ rakkhituṃ na sakkonti. Sīlavasena hi sāsane patiṭṭhahanti. <bold>Patiṭṭhātu</bold>nti vā saccappaṭivedhena lokuttarāya patiṭṭhāya patiṭṭhātuṃ. Yebhuyyena hi upanissayasampannā sujātāyeva honti, na dujjātā.</paragraph>
<paragraph line="48"><bold>Parisuddha</bold>nti rāgādīnaṃ accantameva pahānadīpanato nirupakkilesatāya sabbaso visuddhaṃ. <bold>Saddhaṃ paṭilabhatī</bold>ti pothujjanikasaddhāvasena saddahati. Viññujātikānañhi dhammasampattiggahaṇapubbikā saddhāsiddhi dhammappamāṇadhammappasannabhāvato. <bold>Jāyampatikā</bold>ti gharaṇipatikā. Kāmaṃ ‘‘jāyampatikā’’ti vutte gharasāmikagharasāminivasena dvinnaṃyeva gahaṇaṃ viññāyati, yassa pana purisassa anekā pajāpatiyo honti, tattha kiṃ vattabbanti ekāyapi saṃvāso sambādhoti dassanatthaṃ <bold>‘‘dve’’</bold>ti vuttaṃ. Rāgādinā sakiñcanaṭṭhena, khettavatthuādinā sapalibodhaṭṭhena rāgarajādīnaṃ āgamanapathatāpi uppajjanaṭṭhānatā evāti dvepi vaṇṇanā ekatthā, byañjanameva nānaṃ. <bold>Alagganaṭṭhenā</bold>ti asajjanaṭṭhena appaṭibaddhabhāvena. Evaṃ akusalakusalappavattīnaṃ ṭhānabhāvena gharāvāsapabbajjānaṃ sambādhabbhokāsataṃ dassetvā idāni <pageBreak edition="M" number="2.0371" /> kusalappavattiyāyeva aṭṭhānaṭṭhānabhāvena tesaṃ taṃ dassetuṃ <bold>‘‘apicā’’</bold>tiādi vuttaṃ.</paragraph>
<paragraph line="49"><bold>Saṅkhepakathā</bold>ti visuṃ visuṃ paduddhāraṃ akatvā saṅkhepato atthavaṇṇanā. <bold>Ekampi divasa</bold>nti ekadivasamattampi. <bold>Akhaṇḍaṃ katvā</bold>ti dukkaṭamattassapi anāpajjanena akhaṇḍitaṃ katvā. <bold>Kilesamalena amalina</bold>nti taṇhāsaṃkilesādivasena asaṃkiliṭṭhaṃ katvā. <bold>Paridahitvā</bold>ti nivāsetvā ceva pārupitvā ca. Agāravāso agāraṃ uttarapadalopena, tassa vaḍḍhiāvahaṃ <bold>agārassa hitaṃ</bold>.</paragraph>
<paragraph line="50"><bold>Bhogakkhandho</bold>ti <pageBreak edition="V" number="2.0339" /> bhogarāsi bhogasamudāyo. <bold>Ābandhanaṭṭhenā</bold>ti putto nattātiādinā pemavasena saparicchedavasena bandhanaṭṭhena. Amhākameteti ñāyantīti <bold>ñātī,</bold> pitāmahapituputtādivasena parivattanaṭṭhena <bold>parivaṭṭo</bold>. Sāmaññavācīpi sikkhā-saddo ājīvasaddasannidhānato uparivuccamānavisesāpekkhāya ca visesaniviṭṭhova hotīti vuttaṃ <bold>‘‘yā bhikkhūnaṃ adhisīlasaṅkhātā sikkhā’’</bold>ti. Sikkhitabbaṭṭhena <bold>sikkhā,</bold> saha ājīvanti etthāti <bold>sājīvo. Sikkhanabhāvenā</bold>ti sikkhāya sājīve ca sikkhanabhāvena. <bold>Sikkhaṃ paripūrento</bold>ti sīlasaṃvaraṃ paripūrento. <bold>Sājīvañca avītikkamanto</bold>ti ‘‘nāmakāyo, padakāyo, niruttikāyo, byañjanakāyo’’ti (pārā. aṭṭha. 1.39) vuttaṃ sikkhāpadaṃ bhagavato ca vacanaṃ avītikkamanto hutvāti attho. Idameva ca ‘‘sikkhana’’nti vuttaṃ, tattha sājīvānaṃ avītikkamo sikkhāpāripūriyā paccayo. Tato hi yāva maggā sikkhāpāripūrī hotīti.</paragraph>
<paragraph line="51"><bold>Anuppadātā</bold>ti anubalappadātā, anuvattanavasena vā padātā. Kassa pana anuvattanaṃ padānañcāti? ‘‘Sahitāna’’nti vuttattā sandhānassāti viññāyati. Tenāha <bold>‘‘sandhānānuppadātā’’</bold>ti. Yasmā pana anuvattanavasena sandhānassa padānaṃ ādhānaṃ ārakkhanaṃ vā daḷhakaraṇaṃ hoti, tena vuttaṃ <bold>‘‘dve jane samagge disvā’’</bold>tiādi. Āramanti etthāti <bold>ārāmo,</bold> ramitabbaṭṭhānaṃ. Yasmā pana ā-kārena vināpi ayamattho labbhati, tasmā vuttaṃ <bold>‘‘samaggarāmotipi pāḷi, ayamevattho’’</bold>ti.</paragraph>
<paragraph line="52"><bold>Etthā</bold>ti <pageBreak edition="M" number="2.0372" /> –</paragraph>
<gatha1 line="53">‘‘Nelaṅgo setapacchādo, ekāro vattatī ratho;</gatha1>
<gathalast line="54">Anīghaṃ passa āyantaṃ, chinnasotaṃ abandhana’’nti. (saṃ. ni. 4.347; udā. 65; peṭako. 25) –</gathalast>
<unindented line="55">Imissā gāthāya. Sīlañhettha nelaṅganti vuttaṃ. Tenevāha – ‘‘citto gahapati, nelaṅganti kho, bhante, sīlānametaṃ adhivacana’’nti (saṃ. ni. 4.347). <bold>Sukumārā</bold>ti appharusatāya mudukā. <bold>Purassa esā</bold>ti ettha <bold>pura</bold>-saddo tannivāsivācako daṭṭhabbo – ‘‘gāmo āgato’’tiādīsu viya. Tenevāha <bold>‘‘nagaravāsīna’’</bold>nti. Manaṃ appāyati vaḍḍhetīti <bold>manāpo</bold>. Tena vuttaṃ <bold>‘‘cittavuḍḍhikarā’’</bold>ti.</unindented>
<paragraph line="56"><bold>Kālavādī</bold>tiādi <pageBreak edition="V" number="2.0340" /> samphappalāpā paṭiviratassa paṭipattidassanaṃ. Atthasaṃhitāpi hi vācā ayuttakālappayogena atthāvahā na siyāti anatthaviññāpanavācaṃ anulometi, tasmā samphappalāpaṃ pajahantena akālavāditā pariharitabbāti vuttaṃ <bold>‘‘kālavādī’’</bold>ti. Kālena vadantenapi ubhayānatthasādhanato abhūtaṃ parivajjetabbanti āha <bold>‘‘bhūtavādī’’</bold>ti. Bhūtañca vadantena yaṃ idhalokaparalokahitasampādakaṃ, tadeva vattabbanti dassetuṃ <bold>‘‘atthavādī’’</bold>ti vuttaṃ. Atthaṃ vadantenapi lokiyadhammasannissitameva avatvā lokuttaradhammasannissitaṃ katvā vattabbanti dassanatthaṃ <bold>‘‘dhammavādī’’</bold>ti vuttaṃ. Yathā ca attho lokuttaradhammasannissito hoti, taṃ dassetuṃ <bold>‘‘vinayavādī’’</bold>ti vuttaṃ. Pañcannañhi saṃvaravinayānaṃ pañcannañca pahānavinayānaṃ vasena vuccamāno attho nibbānādhigamanahetubhāvato lokuttaradhammasannissito hotīti. Evaṃ guṇavisesayuttova attho vuccamāno desanākosalle sati sobhati, kiccakaro ca hoti, na aññathāti dassetuṃ <bold>‘‘nidhānavatiṃ vācaṃ bhāsitā’’</bold>ti vuttaṃ. Idāni taṃ desanākosallaṃ vibhāvetuṃ <bold>‘‘kālenā’’</bold>tiādimāha. Pucchādivasena hi otiṇṇavācāvatthusmiṃ ekaṃsādibyākaraṇavibhāgaṃ sallakkhetvā ṭhapanāhetūdāharaṇasandassanādiṃ taṃtaṃkālānurūpaṃ vibhāventiyā parimitaparicchinnarūpāya vipulataragambhīrodāraparamatthavitthārasaṅgāhikāya kathāya ñāṇabalānurūpaṃ pare yāthāvato dhamme patiṭṭhāpento ‘‘desanākusalo’’ti vuccatīti evamettha atthayojanā veditabbā.</paragraph>
<paragraph line="57">Evaṃ <pageBreak edition="M" number="2.0373" /> paṭipāṭiyā satta mūlasikkhāpadāni vibhajitvā abhijjhādippahānaṃ indriyasaṃvarajāgariyānuyogehi vibhāvetuṃ tampi nīharitvā ācārasīlasseva vibhajanavasena pāḷi pavattāti tadatthaṃ vivarituṃ <bold>‘‘bījagāmabhūtagāmasamārambhā’’</bold>tiādi vuttaṃ. Tattha bījānaṃ gāmo samūho <bold>bījagāmo</bold>. Bhūtānaṃ jātānaṃ nibbattānaṃ rukkhagacchalatādīnaṃ samūho <bold>bhūtagāmo</bold>. Nanu ca rukkhādayo cittarahitatāya na jīvā, cittarahitatā ca paripphandābhāvato chinne viruhanato visadisajātibhāvato catuyoniapariyāpannato ca veditabbā, vuddhi pana pavāḷasilālavaṇānampi vijjatīti na tesaṃ jīvabhāve kāraṇaṃ, visayaggahaṇañca nesaṃ parikappanāmattaṃ supanaṃ viya ciñcādīnaṃ, tathā dohaḷādayo, atha kasmā bījagāmabhūtagāmasamārambhā paṭivirati icchitāti? Samaṇasāruppato tannivāsisattānurakkhaṇato ca. Tenevāha – ‘‘jīvasaññino hi moghapurisa manussā rukkhasmi’’ntiādi (pāci. 89).</paragraph>
<paragraph line="58">Mūlameva bījaṃ <bold>mūlabījaṃ,</bold> mūlaṃ bījaṃ etassātipi <bold>mūlabījaṃ</bold>. Sesesupi eseva nayo. <bold>Phaḷubīja</bold>nti pabbabījaṃ. Paccayantarasamavāye sadisaphaluppattiyā visesakāraṇabhāvato viruhanasamatthe <pageBreak edition="V" number="2.0341" /> sāraphale niruḷho bīja-saddo tadatthasaṃsiddhiyā mūlādīsupi kesuci pavattatīti mūlādito nivattanatthaṃ ekena bīja-saddena visesetvā vuttaṃ <bold>‘‘bījabīja’’</bold>nti ‘‘rūparūpaṃ, dukkhadukkha’’nti (saṃ. ni. 4.327) ca yathā. Kasmā panettha bījagāmabhūtagāmaṃ uddharitvā bījagāmo eva niddiṭṭhoti? Na kho panetaṃ evaṃ daṭṭhabbaṃ, nanu avocumhā ‘‘mūlameva bījaṃ mūlabījaṃ, mūlaṃ bījaṃ etassātipi mūlabīja’’nti. Tattha purimena bījagāmo niddiṭṭho, dutiyena bhūtagāmo. Duvidhopesa mūlabījañca mūlabījañca mūlabījanti sāmaññaniddesena, ekasesanayena vā uddiṭṭhoti veditabbo. Tenevāha <bold>‘‘pañcavidhassā’’</bold>tiādi. <bold>Nīlatiṇarukkhādikassā</bold>ti allatiṇassa ceva allarukkhādikassa ca. <bold>Ādi</bold>-saddena osadhigacchalatādīnaṃ saṅgaho.</paragraph>
<paragraph line="59">Ekaṃ bhattaṃ ekabhattaṃ, taṃ assa atthīti <bold>ekabhattiko</bold>. So pana rattibhojanenapi siyāti tannivattanatthaṃ āha <bold>‘‘rattūparato’’</bold>ti. Evampi aparaṇhabhojīpi siyā ekabhattikoti tannivattanatthaṃ <bold>‘‘virato vikālabhojanā’’</bold>ti <pageBreak edition="M" number="2.0374" /> vuttaṃ. Aruṇuggamanato paṭṭhāya yāva majjhanhikā ayaṃ buddhādīnaṃ ariyānaṃ āciṇṇasamāciṇṇo bhojanassa kālo nāma, tadañño vikālo. Aṭṭhakathāyaṃ pana dutiyapadena rattibhojanassa paṭikkhittattā ‘‘atikkante majjhanhike yāva sūriyatthaṅgamanā bhojanaṃ vikālabhojanaṃ nāmā’’ti vuttaṃ.</paragraph>
<paragraph line="60"><bold>Dārumāsakoti ye vohāraṃ gacchantī</bold>ti <bold>iti</bold>-saddena evaṃpakāre dasseti. Aññehi gāhāpane upanikkhittasādiyane ca paṭiggahaṇattho labbhatīti <bold>‘‘neva taṃ uggaṇhāti, na uggahāpeti, na upanikkhittaṃ sādiyatī’’</bold>ti vuttaṃ. Atha vā tividhaṃ paṭiggahaṇaṃ kāyena, vācāya, manasāti. Tattha kāyena paṭiggahaṇaṃ <bold>uggaṇhanaṃ,</bold> vācāya paṭiggahaṇaṃ <bold>uggahāpanaṃ,</bold> manasā paṭiggahaṇaṃ <bold>sādiyana</bold>nti tividhampi paṭiggahaṇaṃ ekajjhaṃ gahetvā paṭiggahaṇāti vuttanti āha <bold>‘‘neva taṃ uggaṇhātī’’</bold>tiādi. Esa nayo <bold>āmakadhaññapaṭiggahaṇā</bold>tiādīsupi. Nīvārādiupadhaññassa sāliādimūladhaññantogadhattā vuttaṃ <bold>‘‘sattavidhassā’’</bold>ti. ‘‘Anujānāmi, bhikkhave, pañca vasāni bhesajjāni acchavasaṃ, macchavasaṃ, susukāvasaṃ, sūkaravasaṃ, gadrabhavasa’’nti (mahāva. 262) vuttattā idaṃ <bold>odissa anuññātaṃ</bold> nāma. Tassa pana ‘‘kāle paṭiggahita’’nti (mahāva. 262) vuttattā paṭiggahaṇaṃ vaṭṭati sati paccayeti āha <bold>‘‘aññatra odissa anuññātā’’</bold>ti.</paragraph>
<paragraph line="61">Sāruppena vañcanaṃ <bold>rūpakūṭaṃ,</bold> patirūpena vañcanāti attho. Aṅgena attano sarīrāvayavena vañcanaṃ <pageBreak edition="V" number="2.0342" /><bold>aṅgakūṭaṃ</bold>. Gaṇhanavasena vañcanaṃ <bold>gahaṇakūṭaṃ</bold>. Paṭicchannaṃ katvā vañcanaṃ <bold>paṭicchannakūṭaṃ. Akkamatī</bold>ti nippīḷeti, pubbabhāge akkamatīti sambandho. <bold>Hadaya</bold>nti nāḷiādimānabhājanānaṃ abbhantaraṃ. Telādīnaṃ nāḷiādīhi minanakāle ussāpitā sikhāyeva <bold>sikhābhedo,</bold> tassā hāpanaṃ. <bold>Kecī</bold>ti sārasamāsācariyā uttaravihāravāsino ca.</paragraph>
<paragraph line="62"><bold>Vadho</bold>ti muṭṭhippahārakasātāḷanādīhi hiṃsanaṃ, viheṭhananti attho. Viheṭhanatthopi hi <bold>vadha</bold>-saddo dissati ‘‘attānaṃ vadhitvā vadhitvā rodatī’’tiādīsu. Yathā hi apaṭiggahabhāvasāmaññe satipi pabbajitehi appaṭiggahitabbavatthuvisesabhāvasandassanatthaṃ itthikumāridāsidāsādayo vibhāgena vuttā, evaṃ parassaharaṇabhāvato adinnādānabhāvasāmaññe satipi <pageBreak edition="M" number="2.0375" /> tulākūṭādayo adinnādānavisesabhāvadassanatthaṃ vibhāgena vuttā. Na evaṃ pāṇātipātapariyāyassa vadhassa puna gahaṇe payojanaṃ atthi, tattha sayaṃkāro, idha paraṃkāroti ca na sakkā vattuṃ ‘‘kāyavacippayogasamuṭṭhāpikā cetanā chappayogā’’ti (dī. ni. ṭī. 1.10) vacanato, tasmā yathāvutto evamettha attho yutto. Aṭṭhakathāyaṃ pana ‘‘vadhoti māraṇa’’nti vuttaṃ. Tampi pothanameva sandhāyāti ca sakkā viññātuṃ māraṇasaddassa vihiṃsanepi dissanato.</paragraph>
<paragraph line="63">Cīvarapiṇḍapātānaṃ yathākkamaṃ kāyakucchipariharaṇamattajotanāyaṃ avisesato aṭṭhannaṃ parikkhārānaṃ tappayojanatā sambhavatīti dassento <bold>‘‘te sabbepī’’</bold>tiādimāha. <bold>Etepī</bold>ti navaparikkhārikādayopi appicchā ca santuṭṭhā ca. Na hi tattakena mahicchatā asantuṭṭhitā hotīti.</paragraph>
<paragraph line="64">Catūsu disāsu sukhaṃ viharati, tato eva sukhavihāraṭṭhānabhūtā catasso disā assa santīti <bold>cātuddiso</bold>. Tattha cāyaṃ satte vā saṅkhāre vā bhayena nappaṭihaññatīti <bold>appaṭigho</bold>. Dvādasavidhassa santosassa vasena santussanato <bold>santussamāno. Itarītarenā</bold>ti uccāvacena parissayānaṃ bāhirānaṃ sīhabyagghādīnaṃ, abbhantarānañca kāmacchandādīnaṃ kāyacittūpaddavānaṃ abhibhavanato <bold>parissayānaṃ sahitā</bold>. Bandhanabhāvakarabhayābhāvena <bold>acchambhi. Eko</bold> asahāyo. Tato eva khaggamigasiṅgasadisatāya <bold>khaggavisāṇakappo</bold> careyyāti attho.</paragraph>
<paragraph line="65">Chinnapakkho, asañjātapakkho vā sakuṇo gantuṃ na sakkotīti pakkhi-saddena visesetvā sakuṇo pāḷiyaṃ vuttoti āha <bold>‘‘pakkhayutto sakuṇo’’</bold>ti. Yassa sannidhikāraparibhogo kiñci ṭhapetabbaṃ sāpekkhāṭhapanañca natthi, tādiso ayaṃ bhikkhūti dassento <bold>‘‘ayamettha</bold><pageBreak edition="V" number="2.0343" /><bold>saṅkhepattho’’</bold>tiādimāha. Ariyanti apenti tato dosā, tehi vā ārakāti <bold>ariyo</bold>ti āha <bold>‘‘ariyenāti niddosenā’’</bold>ti. <bold>Ajjhatta</bold>nti attani. <bold>Niddosasukha</bold>nti nirāmisasukhaṃ kilesavajjarahitattā.</paragraph>
<paragraph line="66">Yathāvutte sīlasaṃvare patiṭṭhitasseva indriyasaṃvaro icchitabbo tadadhiṭṭhānato tassa ca paripālakabhāvatoti vuttaṃ <bold>‘‘so iminā ariyena <pageBreak edition="M" number="2.0376" /> sīlakkhandhena samannāgato bhikkhū’’</bold>ti. <bold>Sesapadesū</bold>ti ‘‘na nimittaggāhī hotī’’tiādipadesu. Ayaṃ panettha saṅkhepattho – <bold>na nimittaggāhī</bold>ti itthipurisanimittaṃ vā subhanimittādikaṃ vā kilesavatthubhūtaṃ nimittaṃ na gaṇhāti, diṭṭhamatteyeva saṇṭhāti. <bold>Nānubyañjanaggāhī</bold>ti kilesānaṃ anu anu byañjanato pākaṭabhāvakaraṇato anubyañjanantiladdhavohāraṃ hatthapādasitahasitakathitavilokitādibhedaṃ ākāraṃ na gaṇhāti. Yaṃ tattha bhūtaṃ, tadeva gaṇhāti. <bold>Yatvādhikaraṇamena</bold>ntiādimhi yaṃkāraṇā yassa cakkhundriyāsaṃvarassa hetu etaṃ puggalaṃ satikavāṭena cakkhundriyaṃ asaṃvutaṃ apihitacakkhudvāraṃ hutvā viharantaṃ ete abhijjhādayo dhammā anvassaveyyuṃ anuppabandheyyuṃ. <bold>Tassa saṃvarāya paṭipajjatī</bold>ti tassa cakkhundriyassa satikavāṭena pidahanatthāya paṭipajjati. Evaṃ paṭipajjantoyeva ca <bold>‘‘rakkhati cakkhundriyaṃ, cakkhundriye saṃvaraṃ āpajjatī’’</bold>ti vuccati. <bold>Sotena saddaṃ sutvā</bold>tiādīsupi eseva nayo. Evamidaṃ saṅkhepato rūpādīsu kilesānubandhanimittādiggāhaparivajjanalakkhaṇaṃ indriyasaṃvaraṃ sīlaṃ veditabbaṃ. Ayamettha saṅkhepo, vitthāro pana <bold>visuddhimaggasaṃvaṇṇanāsu</bold> (visuddhi. mahāṭī. 1.13) vuttanayeneva veditabbo. <bold>Kilesehi anavasittasukha</bold>ntiādīsu rūpādīsu nimittādiggāhaparivajjanalakkhaṇattā indriyasaṃvarassa kilesehi anavasittasukhatā avikiṇṇasukhatā cassa vuttā.</paragraph>
<paragraph line="67">Abhikkamanaṃ <bold>abhikkanto,</bold> purato gamanaṃ. Paṭikkamanaṃ <bold>paṭikkanto,</bold> paccāgamanaṃ. Tadubhayampi catūsu iriyāpathesu labbhati. Gamane tāva purato kāyaṃ abhiharanto abhikkamati nāma, paṭinivattento paṭikkamati nāma. Ṭhānepi ṭhitakova kāyaṃ purato oṇamanto abhikkamati nāma, pacchato apanāmento paṭikkamati nāma. Nisajjāyapi nisinnakova āsanassa purimaaṅgābhimukho saṃsaranto abhikkamati nāma, pacchimaṃ aṅgappadesaṃ paccāsaṃsaranto paṭikkamati nāma. Nipajjāyapi eseva nayo.</paragraph>
<paragraph line="68"><bold>Sātthakasampajañña</bold>ntiādīsu samantato pakārehi, pakaṭṭhaṃ vā savisesaṃ jānātīti sampajāno, sampajānassa bhāvo sampajaññaṃ, tathāpavattaṃ ñāṇaṃ. Dhammato vaḍḍhisaṅkhātena saha atthena <pageBreak edition="V" number="2.0344" /> vattatīti sātthakaṃ, abhikkantādisātthakassa sampajaññaṃ <bold>sātthakasampajaññaṃ</bold>. Sappāyassa attano upakārāvahassa sampajaññaṃ <bold>sappāyasampajaññaṃ</bold>. Abhikkamādīsu <pageBreak edition="M" number="2.0377" /> bhikkhācāragocare, aññatthāpi pavattesu avijahitakammaṭṭhānasaṅkhāte gocare sampajaññaṃ <bold>gocarasampajaññaṃ</bold>. Abhikkamādīsu asammuyhanameva sampajaññaṃ <bold>asammohasampajaññaṃ</bold>. Tattha (dī. ni. aṭṭha. 1.214; ma. ni. aṭṭha. 1.109) abhikkamanacitte uppanne cittavaseneva agantvā ‘‘kinnu me ettha gatena attho atthi natthī’’ti atthānatthaṃ pariggahetvā atthapariggahaṇaṃ <bold>sātthakasampajaññaṃ</bold>. Tattha ca <bold>attho</bold>ti cetiyadassanabodhidassanasaṅghadassanatheradassanaasubhadassanādivasena dhammato vaḍḍhi. Cetiyaṃ vā bodhiṃ vā disvāpi hi buddhārammaṇaṃ, saṅghadassanena saṅghārammaṇaṃ pītiṃ uppādetvā tadeva khayavayato sammasanto arahattaṃ pāpuṇāti. There disvā tesaṃ ovāde patiṭṭhāya asubhaṃ disvā tattha paṭhamajjhānaṃ uppādetvā tadeva khayavayato sammasanto arahattaṃ pāpuṇāti, tasmā etesaṃ dassanaṃ ‘‘sātthaka’’nti vuttaṃ. Keci pana ‘‘āmisatopi vaḍḍhi atthoyeva taṃ nissāya brahmacariyānuggahāya paṭipannattā’’ti vadanti.</paragraph>
<paragraph line="69">Tasmiṃ pana gamane sappāyāsappāyaṃ pariggahetvā sappāyapariggaṇhanaṃ <bold>sappāyasampajaññaṃ</bold>. Seyyathidaṃ – cetiyadassanaṃ tāva sātthaṃ. Sace pana cetiyassa mahāpūjāya dasadvādasayojanantare parisā sannipatanti, attano vibhavānurūpaṃ itthiyopi purisāpi alaṅkatapaṭiyattā cittakammarūpakāni viya sañcaranti. Tatra cassa iṭṭhe ārammaṇe lobho, aniṭṭhe paṭigho, asamapekkhane moho uppajjati, kāyasaṃsaggāpattiṃ vā āpajjati, jīvitabrahmacariyānaṃ vā antarāyo hoti. Evaṃ taṃ ṭhānaṃ asappāyaṃ hoti, vuttappakāraantarāyābhāve sappāyaṃ. Bodhidassanepi eseva nayo. Saṅghadassanampi sātthaṃ. Sace pana antogāme mahāmaṇḍapaṃ kāretvā sabbarattiṃ dhammassavanaṃ karontesu manussesu vuttappakāreneva janasannipāto ceva antarāyo ca hoti. Evaṃ taṃ ṭhānaṃ asappāyaṃ, antarāyābhāve sappāyaṃ. Mahāparisāparivārānaṃ therānaṃ dassanepi eseva nayo. Asubhadassanampi sātthaṃ maggaphalādhigamahetubhāvato. Dantakaṭṭhatthāya sāmaṇeraṃ gahetvā gatadaharabhikkhuno vatthupettha kathetabbaṃ. Evaṃ sātthampi panetaṃ purisassa mātugāmāsubhaṃ asappāyaṃ, mātugāmassa ca purisāsubhaṃ. Sabhāgameva sappāyanti evaṃ sappāyapariggaṇhanaṃ sappāyasampajaññaṃ nāma.</paragraph>
<paragraph line="70">Evaṃ <pageBreak edition="M" number="2.0378" /> pariggahitasātthakasappāyassa pana aṭṭhatiṃsāya kammaṭṭhānesu attano cittaruciyaṃ kammaṭṭhānasaṅkhātaṃ gocaraṃ uggahetvā bhikkhācāragocare taṃ gahetvāva gamanaṃ <bold>gocarasampajaññaṃ</bold> nāma.</paragraph>
<paragraph line="71">Abhikkamādīsu <pageBreak edition="V" number="2.0345" /> pana asammuyhanaṃ <bold>asammohasampajaññaṃ</bold>. Taṃ evaṃ veditabbaṃ – idha bhikkhu abhikkamanto vā paṭikkamanto vā yathā andhaputhujjanā abhikkamādīsu ‘‘attā abhikkamati, attanā abhikkamo nibbattito’’ti vā, ‘‘ahaṃ abhikkamāmi, mayā abhikkamo nibbattito’’ti vā sammuyhanti, tathā asammuyhanto ‘‘abhikkamāmī’’ti citte uppajjamāne teneva cittena saddhiṃ cittasamuṭṭhānā vāyodhātu viññattiṃ janayamānā uppajjati, iti cittakiriyavāyodhātuvipphāravasena ayaṃ kāyasammato aṭṭhisaṅghāṭo abhikkamati, tassevaṃ abhikkamato ekekapaduddharaṇe pathavīdhātu, āpodhātūti dve dhātuyo omattā honti mandā, itarā dve adhimattā honti balavatiyo. Tathā atiharaṇavītiharaṇesu. Vossajjane tejodhātu, vāyodhātūti dve dhātuyo omattā honti mandā, itarā dve adhimattā balavatiyo. Tathā sannikkhepanasannirumbhanesu. Tattha uddharaṇe pavattā rūpārūpadhammā atiharaṇaṃ na pāpuṇanti, tathā atiharaṇe pavattā vītiharaṇaṃ, vītiharaṇe pavattā vossajjanaṃ, vossajjane pavattā sannikkhepanaṃ, sannikkhepane pavattā sannirumbhanaṃ na pāpuṇanti. Tattha tattheva pabbapabbaṃ sannisandhi odhiodhi hutvā tattakapāle pakkhittatilaṃ viya paṭapaṭāyantā bhijjanti. Tattha ko eko abhikkamati, kassa vā ekassa abhikkamanaṃ? Paramatthato hi dhātūnaṃyeva gamanaṃ, dhātūnaṃ ṭhānaṃ, dhātūnaṃ nisajjanaṃ, dhātūnaṃ sayanaṃ. Tasmiṃ tasmiñhi koṭṭhāse saddhiṃ rūpena –</paragraph>
<gatha1 line="72">‘‘Aññaṃ uppajjate cittaṃ, aññaṃ cittaṃ nirujjhati;</gatha1>
<gathalast line="73">Avīcimanusambandho, nadīsotova vattatī’’ti. (dī. ni. aṭṭha. 1.214; ma. ni. aṭṭha. 1.109; saṃ. ni. aṭṭha. 3.5.368);</gathalast>
<paragraph line="74">Evaṃ abhikkamādīsu asammuyhanaṃ asammohasampajaññaṃ nāmāti. <bold>Paccayasampatti</bold>nti paccayapāripūriṃ. <bold>Ime cattāro</bold>ti sīlasaṃvaro, santoso, indriyasaṃvaro, satisampajaññanti ime cattāro araññavāsassa sambhārā <pageBreak edition="M" number="2.0379" />. <bold>Vattabbataṃ āpajjatī</bold>ti ‘‘asukassa bhikkhuno araññe tiracchānagatānaṃ viya vanacarakānaṃ viya ca nivāsamattameva, na araññavāsānucchavikā kāci sammāpaṭipattī’’ti apavādavasena vattabbataṃ, āraññakehi vā tiracchānagatehi vanacarakavisabhāgajanehi vippaṭipattivasena vatthabbataṃ āpajjati. <bold>Bheravasaddaṃ sāventi,</bold> tāvatā apalāyantānaṃ <bold>hatthehi sīsaṃ…pe… karonti</bold>. Kāḷakasadisattā <bold>kāḷakaṃ,</bold> vītikkamasaṅkhātaṃ thullavajjaṃ. Tilakasadisattā <bold>tilakaṃ,</bold> micchāvitakkasaṅkhātaṃ aṇumattavajjaṃ. <bold>Ta</bold>nti pītiṃ. Vibhūtabhāvena upaṭṭhānato <bold>khayato sammasanto</bold>.</paragraph>
<paragraph line="75"><bold>Vivitta</bold>nti <pageBreak edition="V" number="2.0346" /> janavivittaṃ. Tenāha <bold>‘‘suñña’’</bold>nti. Taṃ pana janasaddanigghosābhāvena veditabbaṃ saddakaṇṭakattā jhānassāti āha <bold>‘‘appasaddaṃ appanigghosanti attho’’</bold>ti. <bold>Etadevā</bold>ti nissaddataṃyeva. <bold>Vihāro</bold> pākāraparicchinno sakalo āvāso. <bold>Aḍḍhayogo</bold> dīghapāsādo, ‘‘garuḷasaṇṭhānapāsādo’’tipi vadanti. <bold>Pāsādo</bold> caturassapāsādo. <bold>Hammiyaṃ</bold> muṇḍacchadanapāsādo. <bold>Aṭṭo</bold> paṭirājūnaṃ paṭibāhanayoggo catuppañcabhūmako patissayaviseso. <bold>Māḷo</bold> ekakūṭasaṅgahito anekakoṇavanto patissayaviseso. Aparo nayo – <bold>vihāro</bold> nāma dīghamukhapāsādo. <bold>Aḍḍhayogo</bold> ekapassacchadanakasenāsanaṃ. Tassa kira ekapasse bhitti uccatarā hoti, itarapasse nīcā. Etena taṃ ekapassacchadanakaṃ hoti. <bold>Pāsādo</bold> nāma āyatacaturassapāsādo. <bold>Hammiyaṃ</bold> muṇḍacchadanaṃ candikaṅgaṇayuttaṃ. <bold>Guhā</bold> nāma kevalā pabbataguhā. <bold>Leṇaṃ</bold> dvārabaddhaṃ pabbhāraṃ. <bold>Maṇḍapo</bold>ti sākhāmaṇḍapo. Āvasathabhūtaṃ senāsanaṃ viharitabbaṭṭhena <bold>vihārasenāsanaṃ</bold>. Masārakādi mañcapīṭhaṃ tattha attharitabbabhisi upadhānañca mañcapīṭhasambandhato <bold>mañcapīṭhasenāsanaṃ</bold>. Cimilikādi bhūmiyaṃ santharitabbatāya <bold>santhatasenāsanaṃ</bold>. Abhisaṅkhatābhāvato kevalaṃ sayanassa nisajjāya ca okāsabhūtaṃ rukkhamūlādi paṭikkamitabbaṭṭhānaṃ <bold>okāsasenāsanaṃ. Senāsanaggahaṇena gahitamevā</bold>ti ‘‘vivittaṃ senāsana’’nti iminā senāsanaggahaṇena gahitameva sāmaññajotanābhāvato.</paragraph>
<paragraph line="76">Yadi evaṃ kasmā ‘‘arañña’’nti vuttanti āha <bold>‘‘imassa panā’’</bold>tiādi. <bold>Bhikkhunīnaṃ vasena āgata</bold>nti idaṃ vinaye tathā āgataṃ sandhāya vuttaṃ <pageBreak edition="M" number="2.0380" />, <bold>abhidhammepi</bold> (vibha. 529) pana ‘‘araññanti nikkhamitvā bahi indakhilā sabbametaṃ arañña’’nti āgatameva. Tattha hi yaṃ na gāmappadesantogadhaṃ, taṃ araññanti nippariyāyavasena tathā vuttaṃ. <bold>Dhutaṅganiddese</bold> (visuddhi. 1.31) yaṃ vuttaṃ, taṃ yuttaṃ, tasmā tattha vuttanayena gahetabbanti adhippāyo. <bold>Rukkhamūla</bold>nti rukkhasamīpaṃ. Vuttañhetaṃ ‘‘yāvatā majjhanhike kāle samantā chāyā pharati, nivāte paṇṇāni patanti, ettāvatā rukkhamūla’’nti. <bold>Sela</bold>-saddo avisesato pabbatapariyāyoti katvā vuttaṃ <bold>‘‘pabbatanti sela’’</bold>nti, na silāmayameva. Paṃsumayādiko hi tividhopi pabbato evāti. <bold>Vivara</bold>nti dvinnaṃ pabbatānaṃ mitho āsannatare ṭhitānaṃ ovarakādisadisaṃ vivaraṃ. <bold>Ekasmiṃyeva vā</bold> pabbate. <bold>Umaṅgasadisa</bold>nti suduṅgāsadisaṃ. <bold>Manussānaṃ anupacāraṭṭhāna</bold>nti pakatisañcāravasena manussehi na sañcaritabbaṭṭhānaṃ. <bold>Ādi</bold>-saddena <bold>‘‘vanapattha</bold>nti vanasaṇḍānametaṃ senāsanānaṃ adhivacanaṃ. <bold>Vanapattha</bold>nti bhiṃsanakānametaṃ. <bold>Vanapattha</bold>nti salomahaṃsānametaṃ. <bold>Vanapattha</bold>nti pariyantānametaṃ. <bold>Vanapattha</bold>nti na manussūpacārānametaṃ senāsanānaṃ adhivacana’’nti (vibha. 531) imaṃ pāḷippadesaṃ saṅgaṇhāti. <bold>Acchanna</bold>nti kenaci chadanena antamaso rukkhasākhāyapi na chāditaṃ. <bold>Nikkaḍḍhitvā</bold>ti nīharitvā. <bold>Pabbhāraleṇasadise</bold>ti pabbhārasadise, leṇasadise vā.</paragraph>
<paragraph line="77">Piṇḍapātapariyesanaṃ <pageBreak edition="V" number="2.0347" /><bold>piṇḍapāto</bold> uttarapadalopenāti āha <bold>‘‘piṇḍapātapariyesanato paṭikkanto’’</bold>ti. <bold>Pallaṅka</bold>nti ettha <bold>pari</bold>-saddo samantatoti etasmiṃ atthe, tasmā vāmoruṃ dakkhiṇoruñca samaṃ ṭhapetvā ubho pāde aññamaññaṃ sambandhe katvā nisajjā pallaṅkanti āha <bold>‘‘samantato ūrubaddhāsana’’</bold>nti. Ūrūnaṃ bandhanavasena nisajjā pallaṅkaṃ. <bold>Ābhujitvā</bold>ti ca yathā pallaṅkavasena nisajjā hoti, evaṃ ubho pāde ābhujite samiñjite katvā. Taṃ pana ubhinnaṃ pādānaṃ tathāsambandhatākaraṇanti āha <bold>‘‘bandhitvā’’</bold>ti. Heṭṭhimakāyassa anujukaṃ ṭhapanaṃ nisajjāvacaneneva bodhitanti <bold>ujuṃ kāya</bold>nti ettha <bold>kāya</bold>-saddo uparimakāyavisayoti āha <bold>‘‘uparimasarīraṃ ujukaṃ ṭhapetvā’’</bold>ti. Taṃ pana ujukaṃ ṭhapanaṃ sarūpato payojanato ca dassetuṃ <bold>‘‘aṭṭhārasā’’</bold>tiādi vuttaṃ. <bold>Na paṇamantī</bold>ti na oṇamanti. <bold>Na paripatatī</bold>ti na vigacchati vīthiṃ na laṅgheti, tato <pageBreak edition="M" number="2.0381" /> eva pubbenāparaṃ visesasampattiyā kammaṭṭhānaṃ vuddhiṃ phātiṃ gacchati. <bold>Parimukha</bold>nti ettha <bold>pari</bold>-saddo abhi-saddena samānatthoti āha <bold>‘‘kammaṭṭhānābhimukha’’</bold>nti, bahiddhā puthuttārammaṇato nivāretvā kammaṭṭhānaṃyeva purakkhatvāti attho. Samīpattho vā <bold>pari</bold>-saddoti dassento <bold>‘‘mukhasamīpe vā katvā’’</bold>ti āha. Ettha ca yathā ‘‘vivittaṃ senāsanaṃ bhajatī’’tiādinā bhāvanānurūpaṃ senāsanaṃ dassitaṃ, evaṃ <bold>nisīdatī</bold>ti iminā alīnānuddhaccapakkhiyo santo iriyāpatho dassito. ‘‘Pallaṅkaṃ ābhujitvā’’ti iminā nisajjāya daḷhabhāvo. ‘‘Parimukhaṃ satiṃ upaṭṭhapetvā’’ti iminā ārammaṇapariggahūpāyo.</paragraph>
<paragraph line="78"><bold>Parīti pariggahaṭṭho</bold> ‘‘pariṇāyikā’’tiādīsu (dha. sa. 16, 20) viya. <bold>Mukhanti niyyānaṭṭho</bold> ‘‘suññatavimokkhamukha’’ntiādīsu viya. Paṭipakkhato niggamanaṭṭho hi niyyānaṭṭho, tasmā <bold>pariggahitaniyyānaṃ sati</bold>nti sabbathā gahitāsammosaṃ pariccattasammosaṃ satiṃ katvā, paramasatinepakkaṃ upaṭṭhapetvāti attho.</paragraph>
<paragraph line="79">Abhijjhāyati gijjhati abhikaṅkhati etāyāti <bold>abhijjhā,</bold> lobho. <bold>Lujjanaṭṭhenā</bold>ti bhijjanaṭṭhena, khaṇe khaṇe bhijjanaṭṭhenāti attho. <bold>Vikkhambhanavasenā</bold>ti ettha vikkhambhanaṃ anuppādanaṃ appavattanaṃ paṭipakkhena suppahīnattā. <bold>Pahīnattā</bold>ti ca pahīnasadisataṃ sandhāya vuttaṃ jhānassa anadhigatattā. Tathāpi nayidaṃ cakkhuviññāṇaṃ viya sabhāvato vigatābhijjhaṃ, atha kho bhāvanāvasena. Tenāha <bold>‘‘na cakkhuviññāṇasadisenā’’</bold>ti. <bold>Eseva nayo</bold>ti yathā cakkhuviññāṇaṃ sabhāvena vigatābhijjhaṃ abyāpannañca na bhāvanāya vikkhambhitattā, na evamidaṃ. Idaṃ pana cittaṃ bhāvanāya parisodhitattā abyāpannaṃ vigatathinamiddhaṃ anuddhataṃ nibbicikicchañcāti attho. <bold>Purimapakati</bold>nti parisuddhapaṇḍarasabhāvaṃ. ‘‘Yā tasmiṃ samaye cittassa <pageBreak edition="V" number="2.0348" /> akalyatā’’tiādinā (dha. sa. 1162; vibha. 546) thinassa, ‘‘yā tasmiṃ samaye kāyassa akalyatā’’tiādinā (dha. sa. 1163; vibha. 546) ca middhassa abhidhamme niddiṭṭhattā vuttaṃ <bold>‘‘thinaṃ cittagelaññaṃ, middhaṃ cetasikagelañña’’</bold>nti. Satipi hi aññamaññaṃ avippayoge cittakāyalahutādīnaṃ viya cittacetasikānaṃ yathākkamaṃ taṃtaṃvisesassa yā tesaṃ akalyatādīnaṃ visesapaccayatā, ayametesaṃ sabhāvoti daṭṭhabbaṃ. <bold>Ālokasaññī</bold>ti ettha atisayattavisiṭṭhaatthiatthāvabodhakoyamīkāroti dassento āha <bold>‘‘rattimpi…pe… samannāgato’’</bold>ti. <bold>Idaṃ ubhaya</bold>nti satisampajaññamāha.</paragraph>
<paragraph line="80"><bold>Atikkamitvā</bold>ti <pageBreak edition="M" number="2.0382" /> vikkhambhanavasena pajahitvā. Kathamidaṃ kathamidanti pavattiyā kathaṃkathā, vicikicchā, sā etassa atthīti kathaṃkathī, na kathaṃkathīti <bold>akathaṃkathī,</bold> nibbicikiccho. <bold>Lakkhaṇādibhedato</bold>ti ettha <bold>ādi</bold>-saddena paccayaparihānappahāyakādīnampi saṅgaho daṭṭhabbo. Tepi hi pabhedato daṭṭhabbāti. <bold>Ucchinditvā pātentī</bold>ti ettha ucchindanaṃ pātanañca tāsaṃ paññānaṃ anuppannānaṃ uppajjituṃ appadānameva. Iti mahaggatānuttarapaññānaṃ ekaccāya ca parittapaññāya anuppattihetubhūtā nīvaraṇadhammā itarāya ca samatthataṃ vihanantiyevāti <bold>‘‘paññāya dubbalīkaraṇā’’</bold>ti vuttā. <bold>Appento</bold>ti nigamento.</paragraph>
<centered line="81">Attantapasuttavaṇṇanā niṭṭhitā.</centered>
<subhead line="82">9-10. Taṇhāsuttādivaṇṇanā</subhead>
<paragraph line="83" number="199-200"> Navame tayo bhave ajjhottharitvā ṭhitaṃ ‘‘ajjhattikassa upādāya aṭṭhārasa taṇhāvicaritānī’’tiādinā vuttaṃ taṃ taṃ attano koṭṭhāsabhūtaṃ jālametissā atthīti <bold>jālinī</bold>. Tenāha <bold>‘‘tayo vā bhave’’</bold>tiādi. <bold>Tattha tatthā</bold>ti tasmiṃ tasmiṃ bhave, ārammaṇe vā. <bold>Apicā</bold>tiādinā niddesanayena visattikāpadassa atthaṃ dassento niddesapāḷiyā ekadesaṃ dasseti <bold>‘‘visamūlā’’</bold>tiādinā. Ayañhettha <bold>niddesapāḷi</bold> (mahāni. 3; cūḷani. mettagūmāṇavapucchāniddeso 22, khaggavisāṇasuttaniddeso 124) –</paragraph>
<indent line="84">‘‘Visattikāti kenaṭṭhena visattikā? Visatāti visattikā, visaṭāti visattikā, visālāti visattikā, visakkatīti visattikā, visaṃharatīti visattikā, visaṃvādikāti visattikā, visamūlāti visattikā, visaphalāti visattikā <pageBreak edition="V" number="2.0349" />. Visaparibhogāti visattikā. Visālā vā pana sā taṇhā rūpe sadde gandhe rase phoṭṭhabbe kule gaṇe āvāse lābhe yase pasaṃsāya sukhe cīvarapiṇḍapātasenāsanagilānapaccayabhesajjaparikkhāre kāmadhātuyā rūpadhātuyā arūpadhātuyā kāmabhave rūpabhave arūpabhave saññibhave asaññibhave nevasaññināsaññibhave <pageBreak edition="M" number="2.0383" /> ekavokārabhave catuvokārabhave pañcavokārabhave atīte anāgate paccuppanne diṭṭhasutamutaviññātabbesu visaṭā vitthatāti visattikā’’ti.</indent>
<paragraph line="85">Tattha (mahāni. aṭṭha. 3; saṃ. ni. ṭī. 1.1.1 oghataraṇasuttavaṇṇanā) <bold>visatā</bold>ti vitthatā rūpādīsu tebhūmakadhammabyāpanavasena. <bold>Visaṭā</bold>ti purimavacanameva ta-kārassa ṭa-kāraṃ katvā vuttaṃ. <bold>Visālā</bold>ti vipulā. <bold>Visakkatī</bold>ti parisahati. Ratto hi rāgavatthunā parena tāḷiyamānopi sahati, vipphandanaṃ vā ‘‘visakkana’’nti vadanti. <bold>Visaṃharatī</bold>ti tathā tathā kāmesu ānisaṃsaṃ dassentī vividhehi ākārehi nekkhammābhimukhappavattito cittaṃ saṃharati saṃkhipati. Visaṃ vā dukkhaṃ, taṃ harati upanetīti attho. Aniccādiṃ niccādito gaṇhantī <bold>visaṃvādikā</bold> hoti. Dukkhanibbattakassa kammassa hetubhāvato <bold>visamūlā,</bold> visaṃ vā dukkhadukkhādibhūtā vedanā mūlaṃ etissāti <bold>visamūlā</bold>. Dukkhasamudayattā visaṃ phalaṃ etissāti <bold>visaphalā</bold>. Taṇhāya rūpādikassa dukkhassa paribhogo hoti, na amatassāti sā <bold>visaparibhogā</bold> vuttā. Sabbattha niruttivasena padasiddhi veditabbā. Yo panettha padhāno attho, taṃ dassetuṃ puna <bold>‘‘visaṭā vā panā’’</bold>tiādi vuttaṃ.</paragraph>
<paragraph line="86">Tantaṃ vuccati (dī. ni. ṭī. 2.95 apasādanāvaṇṇanā; saṃ. ni. ṭī. 2.2.60) vatthavinanatthaṃ tantavāyehi daṇḍake āsañcitvā pasāritasuttavaṭṭi ‘‘tanīyatī’’ti katvā, taṃ pana suttaṃ santānākulatāya nidassanabhāvena ākulameva gahitanti āha <bold>‘‘tantaṃ viya ākulajāto’’</bold>ti. Saṅkhepato vuttamatthaṃ vitthārato dassetuṃ <bold>‘‘yathā nāmā’’</bold>tiādi vuttaṃ. <bold>Samānetu</bold>nti pubbenāparaṃ samaṃ katvā ānetuṃ, avisamaṃ ujuṃ kātunti attho. Tantameva vā ākulaṃ tantākulaṃ, tantākulaṃ viya jāto bhūtoti <bold>tantākulakajāto</bold>. Vinanato gulāti itthiliṅgavasena laddhanāmassa tantavāyassa guṇṭhikaṃ nāma ākulabhāvena aggato vā mūlato vā duviññeyyameva khalibaddhatantasuttanti āha <bold>‘‘gulāguṇṭhikaṃ vuccati pesakārakañjiyasutta’’</bold>nti.</paragraph>
<paragraph line="87"><bold>Sakuṇikā</bold>ti paṭapadasakuṇikā. Sā hi rukkhasākhāsu olambanakuṭavā hoti. Tañhi <pageBreak edition="M" number="2.0384" /><pageBreak edition="V" number="2.0350" /> sā kuṭavaṃ tato tato tiṇahīrādike ānetvā tathā vinati, yathā te pesakārakañjiyasuttaṃ viya aggena vā aggaṃ, mūlena vā mūlaṃ samānetuṃ vivecetuṃ vā na sakkā. Tenāha <bold>‘‘yathā’’</bold>tiādi. <bold>Tadubhayampi</bold> ‘‘gulāguṇṭhika’’nti vuttaṃ kañjiyasuttaṃ kulāvakañca. <bold>Purimanayenevā</bold>ti ‘‘evameva sattā’’tiādinā vuttanayeneva. Kāmaṃ muñjapabbajatiṇāni yathājātānipi dīghabhāvena patitvā araññaṭṭhāne aññamaññaṃ vinandhitvā ākulabyākulāni hutvā tiṭṭhanti, tāni pana na tathā dubbiveciyāni yathā rajjubhūtānīti dassetuṃ <bold>‘‘yathā tānī’’</bold>tiādi vuttaṃ. Sesamettha heṭṭhā vuttanayameva.</paragraph>
<paragraph line="88"><bold>Apāyā</bold>ti avaḍḍhikā, sukhena, sukhahetunā vā virahitāti attho. <bold>Dukkhassa gatibhāvato</bold>ti āpāyikassa dukkhassa pavattiṭṭhānabhāvato. <bold>Sukhasamussayato</bold>ti abbhudayato. <bold>Vinipatitattā</bold>ti virūpaṃ nipātattā, yathā tenattabhāvena sukhasamussayo na hoti, evaṃ nipatitattā. <bold>Itaro</bold>ti saṃsāro. Nanu ‘‘apāya’’ntiādinā vuttopi saṃsāro evāti? Saccametaṃ, nirayādīnaṃ pana adhimattadukkhabhāvadassanatthaṃ apāyādiggahaṇaṃ. Gobalībaddañāyenāyamattho veditabbo.</paragraph>
<paragraph line="89"><bold>Khandhānañca paṭipāṭī</bold>ti pañcannaṃ khandhānaṃ hetuphalabhāvena aparāparappavatti. <bold>Abbocchinnaṃ vattamānā</bold>ti avicchedena vattamānā. <bold>Taṃ sabbampī</bold>ti taṃ ‘‘apāya’’ntiādinā vuttaṃ sabbaṃ apāyadukkhañca vaṭṭadukkhañca. <bold>Mahāsamudde vātakkhittā nāvā viyā</bold>ti idaṃ paribbhamanaṭṭhānassa mahantadassanatthañceva paribbhamanassa anavaṭṭhitatādassanatthañca upamā. <bold>Yante yuttagoṇo viyā</bold>ti idaṃ pana avasībhāvadassanatthañceva duppamokkhabhāvadassanatthañcāti veditabbaṃ.</paragraph>
<paragraph line="90"><bold>‘‘Samūhaggāho</bold>ti taṇhāmānadiṭṭhīnaṃ sādhāraṇaggāho’’ti vadanti, ‘‘itthaṃ evaṃ aññathā’’ti pana visesaṃ akatvā gahaṇaṃ samūhaggāhoti daṭṭhabbo. <bold>Visesaṃ akatvā</bold>ti ca anupanidhānaṃ samato asamato ca upanidhānanti imaṃ vibhāgaṃ akatvāti attho. <bold>Ittha</bold>nti hi anupanidhānaṃ kathitaṃ. <bold>Evaṃ aññathā</bold>ti pana samato asamato ca upanidhānaṃ. <bold>Aññaṃ ākāra</bold>nti parasantānagataṃ ākāraṃ.</paragraph>
<paragraph line="91"><bold>Atthī</bold>ti <pageBreak edition="M" number="2.0385" /> sadā saṃvijjatīti attho. <bold>Sīdatī</bold>ti nassati. <bold>Saṃsayaparivitakkavasenā</bold>ti ‘‘kiṃ nu kho ahaṃ siyaṃ, na siya’’nti evaṃ parivitakkavasena. <bold>Patthanākappanavasenā</bold>ti ‘‘api nāma sādhu panāhaṃ siya’’nti evaṃ patthanāya kappanavasena. <bold>Suddhasīsā</bold>ti taṇhāmānadiṭṭhīnaṃ <pageBreak edition="V" number="2.0351" /> sādhāraṇā sīsā. ‘‘Itthaṃ evaṃ aññathā’’ti vuttassa visesassa anissitattā <bold>‘‘suddhasīsā’’</bold>ti vuttā. Tattha diṭṭhisīsehi diṭṭhiyā gahitāya tadavinābhāvinī taṇhā dassitā, catūhi sīsehi dvādasahi ca sīsamūlakehi mānadiṭṭhīhi ayameva taṇhā dassitāti āha <bold>‘‘evamete…pe… taṇhāvicaritadhammā veditabbā’’</bold>ti. Nanu ca mānadiṭṭhiggāhopi idhādhippeto, yato ‘‘taṇhāmānadiṭṭhivasena samūhaggāho’’ti aṭṭhakathāyaṃ vuttaṃ, tasmā kathaṃ taṇhāvicaritānīti idaṃ vacanaṃ? Vuccate – diṭṭhimānesupi taṇhāvicaritānīti vacanaṃ aññamaññaṃ vippayogīnaṃ diṭṭhimānānaṃ taṇhāya avippayogānaṃ taṃmūlakattā tappadhānatāya katanti veditabbaṃ. Dasamaṃ uttānameva.</paragraph>
<centered line="92">Taṇhāsuttādivaṇṇanā niṭṭhitā.</centered>
<centered line="93">Mahāvaggavaṇṇanā niṭṭhitā.</centered>
<centered line="94">Catutthapaṇṇāsakaṃ niṭṭhitaṃ.</centered>
<title line="95">5. Pañcamapaṇṇāsakaṃ</title>
</body>
</document>