<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402t.tik51.xml</normativeSource>
    <archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/(18) 3. sancetaniyavaggo.xml</archivePath>
    <baseFileName>(18) 3. sancetaniyavaggo</baseFileName>
    <titlePath>(18) 3. Sañcetaniyavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">(18) 3. Sañcetaniyavaggo</chapter>
    <subhead line="2">1. Cetanāsuttavaṇṇanā</subhead>
    <paragraph line="3" number="171"> Tatiyassa paṭhame <bold>kāyasañcetanāhetū</bold>ti kāyakammanimittaṃ, kāyikassa kammassa kaṭattā upacitattāti attho. Esa nayo sesasañcetanādvayepi. Uddhaccasahagatacetanā pavattivipākaṃ detiyevāti <bold>‘‘vīsatividhā’’</bold>ti vuttaṃ. <bold>Tathā vacīsañcetanā manosañcetanā</bold>ti ettha kāmāvacarakusalākusalavasena vīsati cetanā labbhanti. Idaṃ tathā-saddena upasaṃharati. <bold>Apicettha nava mahaggatacetanāpi labbhantī</bold>ti iminā navahi rūpārūpakusalacetanāhi saddhiṃ manodvāre ekūnatiṃsāti tīsu dvāresu ekūnasattati cetanā hontīti dasseti. <bold>Avijjāpaccayāvā</bold>ti idaṃ tāpi cetanā avijjāpaccayāva hontīti dassanatthaṃ vuttaṃ. Yathāvuttā hi ekūnasattati <pageBreak edition="Vipassana Research Institut" number="2.0316" /> cetanā kusalāpi avijjāpaccayā honti, pageva itarā appahīnāvijjasseva uppajjanato pahīnāvijjassa anuppajjanato.</paragraph>
    <paragraph line="4">Yasmā yaṃ taṃ yathāvuttaṃ cetanābhedaṃ kāyasaṅkhārañceva vacīsaṅkhārañca manosaṅkhārañca parehi anussāhito sāmampi asaṅkhārikacittena karoti, parehi kāriyamāno sasaṅkhārikacittenapi karoti, ‘‘idaṃ nāma kammaṃ karontopi tassa evarūpo nāma vipāko bhavissatī’’ti evaṃ kammaṃ vipākañca jānantopi karoti, mātāpitūsu cetiyavandanādīni karontesu anukaronto dārako viya kevalaṃ kammaññeva vijjānanto ‘‘imassa pana kammassa ayaṃ vipāko’’ti vipākaṃ ajānantopi karoti <pageBreak edition="Myanmar" number="2.0346" />, tasmā taṃ dassetuṃ <bold>‘‘sāmaṃ vā ta’’</bold>ntiādi vuttaṃ. <bold>Parehi anāṇatto</bold>ti saraseneva vattamāno. <bold>Jānanto</bold>ti anussavādivasena jānanto.</paragraph>
    <paragraph line="5">Nanu ca khīṇāsavo cetiyaṃ vandati, dhammaṃ bhaṇati, kammaṭṭhānaṃ manasi karoti, kathamassa kāyakammādayo na hontīti? Avipākattā. Khīṇāsavena hi katakammaṃ neva kusalaṃ hoti nākusalaṃ, avipākaṃ hutvā kiriyāmatte tiṭṭhati. Tenassa te kāyādayo na honti. Tenevāha <bold>‘‘khīṇāsavassa kāyena karaṇakammaṃ paññāyatī’’</bold>tiādi. <bold>Ta</bold>nti kusalākusalaṃ.</paragraph>
    <paragraph line="6">Khiḍḍāya padussantīti khiḍḍāpadosino, khiḍḍāpadosino eva <bold>khiḍḍāpadosikā</bold>. Khiḍḍāpadoso vā etesaṃ atthīti <bold>khiḍḍāpadosikā</bold>. Te kira puññavisesādhigatena mahantena attano sirivibhavena nakkhattaṃ kīḷantā tāya sampattiyā mahantatāya ‘‘āhāraṃ paribhuñjimhā na paribhuñjimhā’’tipi na jānanti. Atha ekāhārātikkamato paṭṭhāya nirantaraṃ khādantāpi pivantāpi cavantiyeva na tiṭṭhanti. Kasmā? Kammajatejassa balavatāya karajakāyassa mandatāya. Manussānañhi kammajatejo mando, karajakāyo balavā. Tesaṃ tejassa mandatāya kāyassa balavatāya sattāhampi atikkamitvā uṇhodakaacchayāguādīhi sakkā karajakāyaṃ upatthambhetuṃ. Devānaṃ pana tejo balavā hoti uḷārapuññanibbattattā uḷāragarusiniddhasudhāhārajīraṇato ca. Karajaṃ mandaṃ mudusukhumālabhāvato. Te ekaṃ āhāravelaṃ akkamitvāva saṇṭhāpetuṃ na sakkonti. Yathā nāma gimhānaṃ majjhanhike tattapāsāṇe ṭhapitaṃ padumaṃ vā uppalaṃ vā sāyanhasamaye ghaṭasatenapi siñciyamānaṃ pākatikaṃ na hoti vinassatiyeva, evameva pacchā nirantaraṃ khādantāpi pivantāpi cavantiyeva na tiṭṭhanti. Katame pana te devāti? ‘‘Ime nāmā’’ti aṭṭhakathāya vicāraṇā natthi, ‘‘āhārūpacchedena ātape khittamālā viyā’’ti vuttattā ye keci kabaḷīkārāhārūpajīvino devā evaṃ karonti, te evaṃ cavantīti <pageBreak edition="Vipassana Research Institut" number="2.0317" /> veditabbā. <bold>Abhayagirivāsino</bold> panāhu ‘‘nimmānaratiparanimmitavasavattino te devā, khiḍḍāya padussanamatteneva hete khiḍḍāpadosikāti vuttā’’ti. Ko panettha devānaṃ āhāro, kā āhāravelāti? ‘‘Sabbesampi kāmāvacaradevānaṃ sudhā āhāro, sā heṭṭhimehi heṭṭhimehi <pageBreak edition="Myanmar" number="2.0347" /> uparimānaṃ uparimānaṃ paṇītatamā hoti. Taṃ yathāsakaṃ divasavaseneva divase divase bhuñjanti. Keci pana badarappamāṇaṃ sudhāhāraṃ paribhuñjanti. So jivhāyaṃ ṭhapitamattoyeva yāva kesagganakhaggā kāyaṃ pharati, tesaṃyeva divasavasena sattadivasaṃ yāpanasamatthova hotī’’ti vadanti.</paragraph>
    <paragraph line="7">Issāpakatattā paduṭṭhena manasā padussantīti <bold>manopadosikā</bold>. Usūyavasena vā manaso padoso manopadoso, so etesaṃ atthi vināsahetubhūtoti <bold>manopadosikā. Akkuddho rakkhatī</bold>ti kuddhassa so kodho itarasmiṃ akkujjhante anupādāno ekavārameva uppattiyā anāsevano cāvetuṃ na sakkoti, udakantaṃ patvā aggi viya nibbāyati, tasmā akkuddho taṃ cavanato rakkhati. Ubhosu pana kuddhesu bhiyyo bhiyyo aññamaññamhi parivaḍḍhanavasena tikhiṇasamudācāro nissayadahanaraso kodho uppajjamāno hadayavatthuṃ nidahanto accantasukhumālaṃ karajakāyaṃ vināseti, tato sakalopi attabhāvo antaradhāyati. Tenāha <bold>‘‘ubhosu panā’’</bold>tiādi. Tathā cāha bhagavā ‘‘aññamaññamhi paduṭṭhacittā kilantakāya…pe… cavantī’’ti (dī. ni. 1.47).</paragraph>
    <paragraph line="8"><bold>Katame tena devā daṭṭhabbā</bold>ti ettha <bold>tenā</bold>ti paccatte karaṇavacananti āha <bold>‘‘katame nāma te devā daṭṭhabbā’’</bold>ti. Karaṇattheyeva vā etaṃ karaṇavacananti dassento āha <bold>‘‘tena vā attabhāvenā’’</bold>ti. Sesamettha uttānameva.</paragraph>
    <centered line="9">Cetanāsuttavaṇṇanā niṭṭhitā.</centered>
    <subhead line="10">2. Vibhattisuttavaṇṇanā</subhead>
    <paragraph line="11" number="172"> Dutiye atthappabhedassa sallakkhaṇavibhāvanavavatthānakaraṇasamatthaṃ atthe pabhedagataṃ ñāṇaṃ <bold>atthapaṭisambhidā. Attho</bold>ti cettha saṅkhepato hetuphalaṃ. Tañhi hetuvasena araṇīyaṃ gantabbaṃ pattabbaṃ, tasmā ‘‘attho’’ti vuccati. Pabhedato pana yaṃ kiñci paccayasamuppannaṃ, nibbānaṃ, bhāsitattho, vipāko, kiriyāti ime pañca dhammā ‘‘attho’’ti veditabbā <pageBreak edition="Myanmar" number="2.0348" />, taṃ atthaṃ paccavekkhantassa <pageBreak edition="Vipassana Research Institut" number="2.0318" /> tasmiṃ atthe pabhedagataṃ ñāṇaṃ <bold>atthapaṭisambhidā</bold>. Tenāha <bold>‘‘pañcasu atthesu pabhedagataṃ ñāṇa’’</bold>nti. <bold>Ācikkhāmī</bold>tiādīsu ādito kathento <bold>ācikkhati</bold> nāma, uddisatīti attho. Tameva uddesaṃ pariyosāpento <bold>deseti</bold>. Yathāuddiṭṭhamatthaṃ uddisanavasena pakārehi ñāpento <bold>ñāpeti</bold>. Pakārehi eva tamatthaṃ patiṭṭhāpento <bold>paṭṭhapeti</bold>. Yathāuddiṭṭhaṃ paṭiniddisanavasena <bold>vivarati</bold>. Vivaṭaṃ <bold>vibhajati</bold>. Vibhattaatthaṃ hetūdāharaṇadassanehi pākaṭaṃ karonto <bold>uttāniṃ karoti</bold>.</paragraph>
    <paragraph line="12"><bold>Tisso paṭisambhidā</bold>ti dhammaniruttipaṭibhānapaṭisambhidā. Tattha <bold>dhammapaṭisambhidā</bold> nāma dhammappabhedassa sallakkhaṇavibhāvanavavatthānakaraṇasamatthaṃ ñāṇaṃ. <bold>Dhammo</bold>ti ca saṅkhepato paccayo. So hi yasmā taṃ taṃ vidahati pavatteti ceva pāpeti ca, tasmā ‘‘dhammo’’ti vuccati. Pabhedato pana yo koci phalanibbattako hetu, ariyamaggo, bhāsitaṃ, kusalaṃ, akusalanti ime pañca dhammā ‘‘dhammo’’ti veditabbā, taṃ dhammaṃ paccavekkhantassa tasmiṃ dhamme pabhedagataṃ ñāṇaṃ <bold>dhammapaṭisambhidā</bold>. Niruttippabhedassa sallakkhaṇavibhāvanavavatthānakaraṇasamatthaṃ niruttābhilāpe pabhedagataṃ ñāṇaṃ <bold>niruttipaṭisambhidā</bold>ti. Idaṃ vuttaṃ hoti – atthe ca dhamme ca yā sabhāvanirutti, taṃ sabhāvaniruttiṃ saddaṃ ārammaṇaṃ katvā paccavekkhantassa tasmiṃ sabhāvaniruttābhilāpe pabhedagataṃ ñāṇaṃ niruttipaṭisambhidāti.</paragraph>
    <paragraph line="13">Evamayaṃ niruttipaṭisambhidā saddārammaṇā nāma jātā, na paññattiārammaṇā. Kasmā? Yasmā saddaṃ sutvā ‘‘ayaṃ sabhāvaniruttī’’ti jānanti. Paṭisambhidāppatto hi ‘‘phasso’’ti vutte ‘‘ayaṃ sabhāvaniruttī’’ti jānāti, ‘‘phassā’’ti vā ‘‘phassa’’nti vā vutte pana ‘‘ayaṃ asabhāvaniruttī’’ti jānāti. Vedanādīsupi eseva nayo. Aññaṃ panesa nāmākhyātaupasaggabyañjanasaddaṃ jānāti na jānātīti? Yadaggena saddaṃ jānitvā ‘‘ayaṃ sabhāvanirutti, ayaṃ asabhāvaniruttī’’ti jānāti, tadaggena tampi jānissatīti. Taṃ pana ‘‘nayidaṃ paṭisambhidākicca’’nti paṭikkhipitvā idaṃ vatthu kathitaṃ –</paragraph>
    <paragraph line="14"><bold>Tissadattatthero</bold> kira bodhimaṇḍe suvaṇṇasalākaṃ gahetvā ‘‘aṭṭhārasasu bhāsāsu katarabhāsāya kathemī’’ti pavāresi. Taṃ pana tena attano uggahe ṭhatvā pavāritaṃ, na paṭisambhidāya ṭhitena. So hi mahāpaññatāya <pageBreak edition="Myanmar" number="2.0349" /> taṃ taṃ bhāsaṃ kathāpetvā uggahetvā evaṃ pavāresi. ‘‘Bhāsaṃ nāma sattā uggaṇhantī’’ti vatvā panettha idaṃ kathitaṃ. Mātāpitaro hi daharakāle kumārake mañce vā pīṭhe vā nipajjāpetvā taṃ taṃ kathayamānā tāni tāni kiccāni karonti. Dārakā tesaṃ taṃ taṃ bhāsaṃ vavatthāpenti ‘‘iminā idaṃ vutta’’nti. Gacchante <pageBreak edition="Vipassana Research Institut" number="2.0319" /> gacchante kāle sabbampi bhāsaṃ jānanti. Mātā damiḷī, pitā andhako. Tesaṃ jāto dārako sace mātukathaṃ paṭhamaṃ suṇāti, damiḷabhāsaṃ bhāsissati. Sace pitukathaṃ paṭhamaṃ suṇāti, andhakabhāsaṃ bhāsissati. Ubhinnampi pana kathaṃ assuṇanto māgadhabhāsaṃ bhāsissati. Yopi agāmake mahāaraññe nibbatto, tattha añño kathento nāma natthi. Sopi attano dhammatāya vacanaṃ samuṭṭhāpento, māgadhabhāsameva bhāsissati. Niraye, tiracchānayoniyaṃ, pettivisaye, manussaloke, devaloketi sabbattha māgadhabhāsāva ussannā, sesā oṭṭakirātaandhakayonakadamiḷabhāsādikā aṭṭhārasa bhāsā parivattanti, kālantarena aññathā honti ca nassanti ca.</paragraph>
    <paragraph line="15">Ayamevekā yathābhuccabrahmavohāraariyavohārasaṅkhātā māgadhabhāsā na parivattati. Sā hi katthaci kadāci parivattantīpi na sabbattha sabbadā sabbathāva parivattati, kappavināsepi tiṭṭhatiyeva. Sammāsambuddhopi hi tepiṭakaṃ buddhavacanaṃ tantiṃ āropento māgadhabhāsāya eva āropesi. Kasmā? Evañhi āharituṃ sukhaṃ hoti. Māgadhabhāsāya hi tantiṃ āruḷhassa buddhavacanassa paṭisambhidāppattānaṃ sotapathāgamanameva papañco. Tena saṅghaṭitamatteneva nayasatena nayasahassena attho upaṭṭhāti. Aññāya bhāsāya tantiṃ āruḷhakaṃ sodhetvā uggahetabbaṃ hoti, bahumpi uggahetvā pana puthujjanassa paṭisambhidāppatti nāma natthi, ariyasāvako nopaṭisambhidāppatto nāma natthi.</paragraph>
    <paragraph line="16">Paṭibhānappabhedassa sallakkhaṇavibhāvanavavatthānakaraṇasamatthaṃ paṭibhāne pabhedagataṃ ñāṇaṃ <bold>paṭibhānapaṭisambhidā</bold>. Atthadhammādivisayesu hi tīsu ñāṇesu ‘‘imāni ñāṇāni idamatthajotakānī’’ti (vibha. 725-731) evaṃ pavattañāṇassetaṃ <pageBreak edition="Myanmar" number="2.0350" /> adhivacanaṃ. Imā pana catasso paṭisambhidā dvīsu ṭhānesu pabhedaṃ gacchanti, pañcahi kāraṇehi visadā hontīti veditabbā. Katamesu dvīsu? Sekkhabhūmiyañca asekkhabhūmiyañca, tattha sāriputtattherassa mahāmoggallānattherassa mahākassapattherassa mahākaccāyanattherassa mahākoṭṭhikattherassāti asītiyāpi mahātherānaṃ paṭisambhidā asekkhabhūmiyaṃ pabhedagatā. Ānandattherassa, cittassa gahapatino, dhammikassa upāsakassa, upālissa gahapatino, khujjuttarāya upāsikāyāti evamādīnaṃ paṭisambhidā sekkhabhūmiyaṃ pabhedagatāti imāsu dvīsu bhūmīsu pabhedaṃ gacchanti. Pabhedo nāma maggehi adhigatānaṃ paṭisambhidānaṃ pabhedagamanaṃ.</paragraph>
    <paragraph line="17">Katamehi pañcahi kāraṇehi paṭisambhidā visadā hontīti? Adhigamena, pariyattiyā, savanena <pageBreak edition="Vipassana Research Institut" number="2.0320" />, paripucchāya, pubbayogena. Tattha <bold>adhigamo</bold> nāma arahattaṃ. Tañhi pattassa paṭisambhidā visadā honti. <bold>Savanaṃ</bold> nāma dhammassavanaṃ. Sakkaccaṃ suṇantassa hi paṭisambhidā visadā honti. <bold>Paripucchā</bold> nāma aṭṭhakathā. Uggahitapāḷiyā atthaṃ kathentassa hi paṭisambhidā visadā honti. <bold>Pubbayogo</bold> nāma pubbayogāvacaratā haraṇapaccāharaṇanayena parihaṭakammaṭṭhānatā. Pubbayogāvacarassa hi paṭisambhidā visadā honti.</paragraph>
    <paragraph line="18">Etesu pana pariyatti, savanaṃ, paripucchāti imāni tīṇi pabhedasseva balavakāraṇāni, pubbayogo adhigamassa balavapaccayo. Pabhedassa hoti na hotīti? Hoti, na pana yathā adhigamassa balavapaccayo hoti, tathā pabhedassa. Pariyattisavanaparipucchā hi pubbe hontu vā mā vā, pubbayogena pana pubbe ceva etarahi ca saṅkhārasammasanaṃ vinā paṭisambhidādhigamo nāma natthi. Ime pana dvepi ekato hutvā paṭisambhidā upatthambhetvā visadā hontīti.</paragraph>
    <centered line="19">Vibhattisuttavaṇṇanā niṭṭhitā.</centered>
    <subhead line="20">3-4. Mahākoṭṭhikasuttādivaṇṇanā</subhead>
    <paragraph line="21" number="173-4"> Tatiye <pageBreak edition="Myanmar" number="2.0351" /><bold>phassāyatanāna</bold>nti ettha ākaraṭṭho āyatanasaddoti āha <bold>‘‘phassākarāna’’</bold>ntiādi. ‘‘Suvaṇṇāyatanaṃ, rajatāyatana’’ntiādīsu ākaropi ‘‘āyatana’’nti vutto, sañjātisamosaraṇādivasenapi āyatanaṭṭho labbhatiyeva. <bold>Mā</bold>-iti paṭisedhe nipāto. Svāyaṃ channaṃ phassāyatanānaṃ asesaṃ virāganirodhā atthaññaṃ vacanaṃ kiñcīti sandhāyāhāti āha <bold>‘‘mā bhaṇīti attho’’</bold>ti. <bold>Pañcaphassāyatanāni niruddhānī</bold>ti cakkhādīnañca tattha abhāvaṃ sandhāya vadati. <bold>Chaṭṭhassā</bold>ti manāyatanassa. Catutthe natthi vattabbaṃ.</paragraph>
    <centered line="22">Mahākoṭṭhikasuttādivaṇṇanā niṭṭhitā.</centered>
    <subhead line="23">5-6. Upavāṇasuttādivaṇṇanā</subhead>
    <paragraph line="24" number="175-6"> Pañcame <bold>vijjāyā</bold>ti dibbacakkhupubbenivāsānussatiāsavakkhayañāṇasaṅkhātāya tividhāya vijjāya, aṭṭhavidhāya vā. Aṭṭhavidhāpi hi vijjā vipassanāñāṇena manomayiddhiyā ca saha abhiññā pariggahetvā vuttā. <bold>Pannarasadhammabhedena caraṇena samannāgato</bold>ti sīlasaṃvaro, indriyesu <pageBreak edition="Vipassana Research Institut" number="2.0321" /> guttadvāratā, bhojane mattaññutā, jāgariyānuyogo, saddhā, hirī, ottappaṃ, bāhusaccaṃ, vīriyaṃ, sati, paññā, cattāri rūpāvacarajjhānānīti evaṃ pannarasabhedena caraṇadhammena samannāgato. Imeyeva hi pannarasa dhammā yasmā etehi carati ariyasāvako gacchati amataṃ disaṃ, tasmā <bold>‘‘caraṇa’’</bold>nti vuttā. Chaṭṭhe natthi vattabbaṃ.</paragraph>
    <centered line="25">Upavāṇasuttādivaṇṇanā niṭṭhitā.</centered>
    <subhead line="26">7. Rāhulasuttavaṇṇanā</subhead>
    <paragraph line="27" number="177"> Sattame <bold>pathavīdhāturevesā</bold>ti duvidhāpesā thaddhaṭṭhena, kakkhaḷaṭṭhena, pharusaṭṭhena ekalakkhaṇā pathavīdhātu evāti ajjhattikaṃ bāhirāya saddhiṃ yojetvā dasseti. Kasmā? Bāhirāya pathavīdhātuyā acetanābhāvo pākaṭo, na ajjhattikāya, tasmā bāhirāya saddhiṃ <pageBreak edition="Myanmar" number="2.0352" /> ekasadisā acetanāyevāti gaṇhantassa sukhapariggāhā hoti, yathā kiṃ? Dantena goṇena saddhiṃ yojito adanto katipāhameva visukāyati vipphandati, atha na cirasseva damathaṃ upeti, evaṃ ajjhattikaṃ bāhirāya saddhiṃ ekasadisāti gaṇhantassa katipāhameva acetanabhāvena upaṭṭhāti, atha na cirenevassā acetanabhāvo pākaṭo hoti dhātumattatāya dassanato. <bold>Netaṃ mama…pe… daṭṭhabba</bold>nti taṃ ubhayampi ‘‘na etaṃ mama, na esohamasmi, na eso me attā’’ti evaṃ yathābhūtaṃ sammappaññāya daṭṭhabbaṃ. <bold>Yathābhūta</bold>nti yathāsabhāvaṃ. Tañhi aniccādisabhāvaṃ, tasmā aniccaṃ dukkhamanattāti evaṃ daṭṭhabbanti attho. Yasmā ‘‘netaṃ mama, nesohamasmi, na meso attā’’ti passanto neva katthaci attānaṃ passati, na taṃ parassa kiñcanabhāve upanetabbaṃ passati, na parassa attānaṃ attano kiñcanabhāve upanetabbaṃ passati, tasmā vuttaṃ <bold>‘‘catukoṭikasuññatā nāma kathitā’’</bold>ti.</paragraph>
    <centered line="28">Rāhulasuttavaṇṇanā niṭṭhitā.</centered>
    <subhead line="29">8. Jambālīsuttavaṇṇanā</subhead>
    <paragraph line="30" number="178"> Aṭṭhame <bold>santa</bold>nti aṅgasantatāya ceva ārammaṇasantatāya ca kamanīyaṃ manoharaṃ. <bold>Cetovimutti</bold>nti rūpārūpāvacaraṃ cittavimuttiṃ. Tenevāha <bold>‘‘aṭṭhannaṃ samāpattīnaṃ aññataraṃ samāpatti’’</bold>nti. <bold>Lepamakkhitenā</bold>ti lākhāmakkhitena. <bold>Pāripanthike asodhetvā</bold>ti kāmacchandādipāripanthike <pageBreak edition="Vipassana Research Institut" number="2.0322" /> asodhetvā. Yo hi kāmādīnavapaccavekkhaṇādīhi kāmacchandaṃ na suṭṭhu vikkhambhetvā kāyappassaddhivasena duṭṭhullaṃ suppaṭippassaddhaṃ akatvā ārambhadhātumanasikārādivasena thinamiddhaṃ na suṭṭhu paṭivinodetvā samathanimittamanasikārādivasena uddhaccakukkuccaṃ na samūhataṃ katvā aññepi samādhiparipanthe dhamme na suṭṭhu sodhetvā jhānaṃ samāpajjati. So asodhitaṃ āsayaṃ paviṭṭhabhamaro viya asuddhaṃ uyyānaṃ paviṭṭharājā viya ca khippameva nikkhamati. Yo pana samādhiparipanthe dhamme suṭṭhu visodhetvā jhānaṃ samāpajjati, so suvisodhitaṃ āsayaṃ paviṭṭhabhamaro viya suparisuddhaṃ uyyānaṃ paviṭṭharājā viya ca sakalampi divasabhāgaṃ antosamāpattiyaṃyeva hoti.</paragraph>
    <paragraph line="31"><bold>Āyamukhānī</bold>ti <pageBreak edition="Myanmar" number="2.0353" /> naditaḷākakandarapadarādito āgamanamaggā. Te ca kandarāyevāti āha <bold>‘‘catasso pavisanakandarā’’</bold>ti. <bold>Apāyamukhānī</bold>ti apagamanamaggā. Apenti apagacchanti etehīti hi apāyā, te eva mukhānīti <bold>apāyamukhāni</bold>. Tāni ca udakanikkhamanacchiddānīti āha <bold>‘‘apavāhanacchiddānī’’</bold>ti, apāyasaṅkhātāni udakanikkhamanacchiddānīti attho. Sesaṃ suviññeyyameva.</paragraph>
    <centered line="32">Jambālīsuttavaṇṇanā niṭṭhitā.</centered>
    <subhead line="33">9. Nibbānasuttavaṇṇanā</subhead>
    <paragraph line="34" number="179"> Navame <bold>abhidhamme vuttanayenā</bold>ti –</paragraph>
    <indent line="35">‘‘Katamā hānabhāginī paññā? Paṭhamassa jhānassa lābhiṃ kāmasahagatā saññāmanasikārā samudācaranti hānabhāginī paññā, tadanudhammatā sati santiṭṭhati ṭhitibhāginī paññā. Avitakkasahagatā saññāmanasikārā samudācaranti visesabhāginī paññā. Nibbidāsahagatā saññāmanasikārā samudācaranti virāgūpasañhitā nibbedhabhāginī paññā’’ti (vibha. 799) –</indent>
    <unindented line="36">Ādinā <bold>vibhaṅge</bold> vuttanayena evamattho veditabbo.</unindented>
    <paragraph line="37">Tattha <bold>paṭhamassa jhānassa lābhi</bold>nti yvāyaṃ appaguṇassa paṭhamassa jhānassa lābhī, taṃ. <bold>Kāmasahagatā</bold><pageBreak edition="Vipassana Research Institut" number="2.0323" /><bold>saññāmanasikārā samudācarantī</bold>ti tato vuṭṭhitaṃ ārammaṇavasena kāmasahagatā hutvā saññāmanasikārā samudācaranti tudanti codenti. Tassa kāmānupakkhandānaṃ saññāmanasikārānaṃ vasena sā paṭhamajjhānapaññā hāyati parihāyati, tasmā ‘‘hānabhāginī paññā’’ti vuttā. <bold>Tadanudhammatā</bold>ti tadanurūpasabhāvā. <bold>Sati santiṭṭhatī</bold>ti idaṃ micchāsatiṃ sandhāya vuttaṃ, na sammāsatiṃ. Yassa hi paṭhamajjhānānurūpasabhāvā paṭhamajjhānaṃ santato paṇītato disvā assādayamānā abhinandamānā nikanti uppajjati, tassa nikantivasena paṭhamajjhānapaññā neva hāyati na vaḍḍhati, ṭhitikoṭṭhāsikā hoti. Tena vuttaṃ <bold>‘‘ṭhitibhāginī paññā’’</bold>ti. <bold>Avitakkasahagatā</bold>ti avitakkaṃ dutiyajjhānaṃ <pageBreak edition="Myanmar" number="2.0354" /> santato paṇītato manasikaroto ārammaṇavasena avitakkasahagatā saññāmanasikārā. <bold>Samudācarantī</bold>ti paguṇato paṭhamajjhānato vuṭṭhitaṃ dutiyajjhānādhigamatthāya tudanti codenti, tassa upari dutiyajjhānānupakkhandānaṃ saññāmanasikārānaṃ vasena sā paṭhamajjhānapaññā visesabhūtassa dutiyajjhānassa uppattipadaṭṭhānatāya <bold>‘‘visesabhāginī’’</bold>ti vuttā.</paragraph>
    <paragraph line="38"><bold>Nibbidāsahagatā</bold>ti taṃyeva paṭhamajjhānalābhiṃ jhānato vuṭṭhitaṃ nibbidāsaṅkhātena vipassanāñāṇena sahagatā. Vipassanāñāṇañhi jhānaṅgabhede vattante nibbindati ukkaṇṭhati, tasmā ‘‘nibbidā’’ti vuccati. <bold>Samudācarantī</bold>ti nibbānasacchikiriyatthāya tudanti codenti. <bold>Virāgūpasañhitā</bold>ti virāgasaṅkhātena nibbānena upasaṃhitā. Vipassanāñāṇañhi sakkā iminā maggena virāgaṃ nibbānaṃ sacchikātunti pavattito ‘‘virāgūpasaṃhita’’nti vuccati. Taṃsampayuttasaññāmanasikārāpi virāgūpasaṃhitā eva nāma. Tassa tesaṃ saññāmanasikārānaṃ vasena sā paṭhamajjhānapaññā ariyamaggappaṭivedhassa padaṭṭhānatāya <bold>‘‘nibbedhabhāginī’’</bold>ti vuttāti.</paragraph>
    <centered line="39">Nibbānasuttavaṇṇanā niṭṭhitā.</centered>
    <subhead line="40">10. Mahāpadesasuttavaṇṇanā</subhead>
    <paragraph line="41" number="180"> Dasame <bold>mahāokāse</bold>ti mahante okāse mahantāni dhammassa patiṭṭhāpanaṭṭhānāni. Yesu patiṭṭhāpito dhammo nicchīyati asandehato. Kāni pana tāni? Āgamanavisiṭṭhāni suttotaraṇādīni. Dutiyavikappe apadisīyantīti apadesā, mahantā apadesā etesanti <bold>mahāpadesā</bold>. ‘‘Sammukhā metaṃ, āvuso, bhagavato suta’’ntiādinā kenaci ābhatassa dhammoti vinicchayane kāraṇaṃ. Kiṃ pana tanti? Tassa yathābhatassa suttotaraṇādi eva. Yadi evaṃ kathaṃ <pageBreak edition="Vipassana Research Institut" number="2.0324" /> cattāroti? Yasmā dhammassa dve sampadāyo satthā sāvako ca. Tesu sāvakā saṅghagaṇapuggalavasena tividhā. Evamimamhā mayāyaṃ dhammo paṭiggahitoti apadisitabbānaṃ bhedena cattāro. Tenāha <pageBreak edition="Myanmar" number="2.0355" /><bold>‘‘sammukhā metaṃ, āvuso, bhagavato suta’’</bold>ntiādi. Tathā ca vuttaṃ <bold>nettiyaṃ</bold> (netti. 4.18) ‘‘cattāro mahāpadesā buddhāpadeso, saṅghāpadeso, gaṇāpadeso, puggalāpadeso. Ime cattāro mahāpadesā’’ti. Buddho apadeso etassāti <bold>buddhāpadeso</bold>. Esa nayo sesesupi. Tenāha <bold>‘‘buddhādayo…pe… mahākāraṇānī’’</bold>ti.</paragraph>
    <paragraph line="42"><bold>Neva abhinanditabba</bold>nti na sampaṭicchitabbaṃ, ganthassa sampaṭicchanaṃ nāma savananti āha <bold>‘‘na sotabba’’</bold>nti. <bold>Padabyañjanānī</bold>ti padāni ca byañjanāni ca, atthapadāni byañjanapadāni cāti attho. Pajjati attho etehīti <bold>padāni,</bold> akkharādīni byañjanapadāni. Pajjitabbato <bold>padāni,</bold> saṅkāsanādīni atthapadāni. ‘‘Aṭṭhakathāyaṃ padasaṅkhātāni byañjanānīti byañjanapadāneva vuttānī’’ti keci. Atthaṃ byañjentīti <bold>byañjanāni,</bold> byañjanapadāni. Tehi byañjitabbato <bold>byañjanāni,</bold> atthapadānīti ubhayasaṅgahato. <bold>Imasmiṃ ṭhāne</bold>ti tenābhatasuttassa imasmiṃ padese. <bold>Pāḷi vuttā</bold>ti kevalo pāḷidhammo vutto. <bold>Attho vutto</bold>ti pāḷiyā attho vutto niddiṭṭho. <bold>Anusandhi kathito</bold>ti yathāraddhadesanāya uparidesanāya ca anusandhānaṃ kathitaṃ, sambandho kathito. <bold>Pubbāparaṃ kathita</bold>nti pubbena paraṃ avirujjhanañceva visesaṭṭhānañca kathitaṃ pakāsitaṃ. Evaṃ pāḷidhammādīni sammadeva sallakkhetvā gahaṇaṃ sādhukaṃ uggahaṇanti āha <bold>‘‘suṭṭhu gahetvā’’</bold>ti. <bold>Sutte otāretabbānī</bold>ti ñāṇena sutte ogāhetvā tāretabbāni. Taṃ pana ogāhetvā taraṇaṃ tattha otaraṇaṃ anuppavesanaṃ hotīti vuttaṃ <bold>‘‘otaritabbānī’’</bold>ti. Saṃsandetvā dassanaṃ sandassananti āha <bold>‘‘vinaye saṃsandetabbānī’’</bold>ti.</paragraph>
    <paragraph line="43">‘‘Kiṃ pana taṃ suttaṃ, ko vā vinayo’’ti vicāraṇāyaṃ ācariyānaṃ matibhedamukhena tamatthaṃ dassetuṃ <bold>‘‘ettha cā’’</bold>tiādi vuttaṃ. <bold>Vinayo</bold>ti vibhaṅgapāṭhamāha. So hi mātikāsaññitassa suttassa atthe sūcanato ‘‘sutta’’nti vattabbataṃ arahati. Vividhanayattā visiṭṭhanayattā ca <bold>vinayo,</bold> khandhakapāṭho. <bold>Eva</bold>nti evaṃ suttavinayesu pariggayhamānesu vinayapiṭakampi na pariyādiyati parivārapāḷiyā asaṅgahitattā. Suttantābhidhammapiṭakāni vā <bold>suttaṃ</bold> atthasūcanādiatthasambhavato. <bold>Evampī</bold>ti suttantābhidhammapiṭakāni suttaṃ, vinayapiṭakaṃ vinayoti evaṃ suttavinayavibhāge vuccamānepi. <bold>Na tāva pariyādiyantī</bold>ti na tāva anavasesato pariggayhanti <pageBreak edition="Myanmar" number="2.0356" />. Kasmāti ceti āha <bold>‘‘asuttanāmakañhī’’</bold>tiādi. Yasmā suttanti imaṃ nāmaṃ anāropetvā saṅgītaṃ jātakādibuddhavacanaṃ atthi, tasmā vuttanayena tīṇi piṭakāni <pageBreak edition="Vipassana Research Institut" number="2.0325" /> na pariyādiyantīti. Suttanipātaudānaitivuttakāni dīghanikāyādayo viya suttanti nāmaṃ āropetvā asaṅgītānīti adhippāyenettha jātakādīhi saddhiṃ tānipi gahitāni. Buddhavaṃsacariyāpiṭakānaṃ panettha aggahaṇe kāraṇaṃ maggitabbaṃ, kiṃ vā etena magganena. Sabbopāyaṃ vaṇṇanānayo theravādadassanamukhena paṭikkhitto evāti.</paragraph>
    <paragraph line="44"><bold>Kiṃ atthī</bold>ti asuttanāmakaṃ buddhavacanaṃ natthiyevāti dasseti. <bold>Taṃ sabbaṃ paṭikkhipitvā</bold>ti ‘‘suttanti vinayo’’tiādinā vuttasaṃvaṇṇanāyaṃ ‘‘nāyamattho idhādhippeto’’ti paṭisedhetvā. Vineti etena kileseti vinayo, kilesavinayanūpāyo, so eva kāraṇanti āha <bold>‘‘vinayo pana kāraṇa’’</bold>nti.</paragraph>
    <paragraph line="45"><bold>Dhamme</bold>ti pariyattidhamme. <bold>Sarāgāyā</bold>ti sarāgabhāvāya kāmarāgabhavarāgaparibrūhanāya. <bold>Saṃyogāyā</bold>ti bhavasaṃyojanāya. <bold>Saupādānāyā</bold>ti caturūpādānūpasaṃhitatāya. <bold>Mahicchatāyā</bold>ti mahicchabhāvāya. <bold>Asantuṭṭhiyā</bold>ti asantuṭṭhabhāvāya. <bold>Kosajjāyā</bold>ti kusītabhāvāya. <bold>Saṅgaṇikāyā</bold>ti kilesasaṅgaṇikavihārāya. <bold>Ācayāyā</bold>ti tividhavaṭṭācayāya. <bold>Virāgāyā</bold>ti sakalavaṭṭato virajjanatthāya. <bold>Visaṃyogāyā</bold>ti kāmarāgādīhi visaṃyujjanatthāya. <bold>Anupādānāyā</bold>ti sabbassapi kammabhavassa aggahaṇāya. <bold>Appicchatāyā</bold>ti paccayappicchatādivasena sabbaso icchāya apagamāya. <bold>Santuṭṭhiyā</bold>ti dvādasavidhasantuṭṭhabhāvāya. <bold>Vīriyārambhāyā</bold>ti kāyikassa ceva cetasikassa ca vīriyassa paggaṇhanatthāya. <bold>Vivekāyā</bold>ti pavivittabhāvāya kāmavivekāditadaṅgavivekādivivekasiddhiyā. <bold>Apacayāyā</bold>ti sabbassapi vaṭṭassa apacayanāya, nibbānāyāti attho. Evaṃ yo pariyattidhammo uggahaṇadhāraṇaparipucchāmanasikāravasena yoniso paṭipajjantassa sarāgādibhāvaparivajjanassa kāraṇaṃ hutvā virāgādibhāvāya saṃvattati, ekaṃsato <bold>eso dhammo, eso vinayo</bold> sammadeva apāyādīsu apatanavasena dhāraṇato kilesānaṃ vinayanato ca. Satthu sammāsambuddhassa ovādānurūpappavattibhāvato <bold>etaṃ satthusāsana</bold>nti ca jāneyyāsīti attho.</paragraph>
    <paragraph line="46">Catusaccatthasūcanaṃ <pageBreak edition="Myanmar" number="2.0357" /> suttanti āha <bold>‘‘sutteti tepiṭake buddhavacane’’</bold>ti. Tepiṭakañhi buddhavacanaṃ saccavinimuttaṃ natthi. Rāgādivinayakāraṇaṃ yathā tena suttapadena pakāsitanti āha <bold>‘‘vinayeti etasmiṃ rāgādivinayakāraṇe’’</bold>ti. Sutte otaraṇañcettha tepiṭakabuddhavacanapariyāpannatāvaseneva veditabbaṃ, na aññathāti āha <bold>‘‘suttappaṭipāṭiyā katthaci anāgantvā’’</bold>ti. <bold>Challiṃ uṭṭhapetvā</bold>ti arogassa mahato rukkhassa tiṭṭhato upakkamena challikāya sakalikāya papaṭikāya vā uṭṭhāpanaṃ viya arogassa sāsanadhammassa tiṭṭhato byañjanamattena tappariyāpannaṃ <pageBreak edition="Vipassana Research Institut" number="2.0326" /> viya hutvā challisadisaṃ pubbāparaviruddhatādidosaṃ uṭṭhapetvā paridīpetvā. Tādisāni pana ekaṃsato guḷhavessantarādipariyāpannāni hontīti āha <bold>‘‘guḷhavessantara…pe… paññāyantīti attho’’</bold>ti. <bold>Rāgādivinaye</bold>ti rāgādivinayanatthena atadākāratāya <bold>apaññāyamānāni chaḍḍetabbāni</bold> cajitabbāni na gahetabbāni. <bold>Sabbatthā</bold>ti sabbavāresu.</paragraph>
    <centered line="47">Mahāpadesasuttavaṇṇanā niṭṭhitā.</centered>
    <centered line="48">Sañcetaniyavaggavaṇṇanā niṭṭhitā.</centered>
  </content>
</document>