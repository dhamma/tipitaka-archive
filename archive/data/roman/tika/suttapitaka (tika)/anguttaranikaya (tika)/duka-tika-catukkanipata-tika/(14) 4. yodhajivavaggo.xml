<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0402t.tik31.xml</normativeSource>
    <source>roman/tika/suttapitaka (tika)/anguttaranikaya (tika)/duka-tika-catukkanipata-tika/(14) 4. yodhajivavaggo.xml</source>
    <script>roman</script>
    <directory>/tika/suttapitaka (tika)/anguttaranikaya (tika)/duka-tika-catukkanipata-tika</directory>
    <basename>(14) 4. yodhajivavaggo</basename>
    <titlePath>(14) 4. Yodhājīvavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">(14) 4. Yodhājīvavaggo</chapter>
    <subhead line="2">1. Yodhājīvasuttavaṇṇanā</subhead>
    <paragraph line="3" number="134"> Catutthassa paṭhame yujjhanaṃ yodho, so ājīvo etassāti <bold>yodhājīvo</bold>. Yuddhamupajīvatīti vā etasmiṃ atthe <bold>yodhājīvo</bold>ti niruttinayena padasiddhi veditabbā. Tenāha <bold>‘‘yuddhaṃ upajīvatīti yodhājīvo’’</bold>ti. <bold>Saha…pe… passatī</bold>ti pubbabhāge vipassanāpaññāya sammasanavasena, maggakkhaṇe abhisamayavasena attapaccakkhena ñāṇena passati.</paragraph>
    <centered line="4">Yodhājīvasuttavaṇṇanā niṭṭhitā.</centered>
    <subhead line="5">2. Parisāsuttavaṇṇanā</subhead>
    <paragraph line="6" number="135"> Dutiye <bold>appaṭipucchitvā vinītā</bold>ti ‘‘taṃ kiṃ maññatha, bhikkhave, rūpaṃ niccaṃ vā aniccaṃ vā’’tiādinā appaṭipucchitvā kevalaṃ dhammadesanāvaseneva vinītaparisā. <bold>Dubbinītaparisā</bold>ti dukkhena vinītaparisā. <bold>Pucchitvā vinītā</bold>ti ‘‘taṃ kiṃ maññatha, bhikkhave’’tiādinā pucchitvā anumatiggahaṇavasena vinītā. <bold>Suvinītaparisā</bold>ti sukhena vinītaparisā. Anumatiggahaṇavasena vinayanañhi na dukkaraṃ hoti.</paragraph>
    <centered line="7">Parisāsuttavaṇṇanā niṭṭhitā.</centered>
    <subhead line="8">4. Uppādāsuttavaṇṇanā</subhead>
    <paragraph line="9" number="137"> Catutthe <pageBreak edition="Myanmar" number="2.0217" /><pageBreak edition="Vipassana Research Institut" number="2.0197" /><bold>uppādā vā tathāgatāna</bold>nti tathāgatānaṃ uppādepi veneyyapuggalānaṃ maggaphaluppatti viya saṅkhārānaṃ aniccādisabhāvo na tathāgatuppādāyatto, atha kho tathāgatānaṃ uppādepi anuppādepi hotimevāti vuttaṃ hoti. <bold>Ṭhitāva sā dhātū</bold>ti ṭhito eva so aniccasabhāvo byabhicārābhāvato na kadāci saṅkhārā aniccā na hoti. Kāmaṃ asaṅkhatā viya dhātu na nicco so sabhāvo, tathāpi sabbakālikoyevāti adhippāyo.</paragraph>
    <paragraph line="10">Aparo nayo – <bold>ṭhitāva sā dhātū</bold>ti ‘‘sabbe saṅkhārā aniccā’’ti esā dhātu esa sabhāvo tathāgatānaṃ uppādato pubbe uddhañca appaṭivijjhiyamāno na tathāgatehi uppādito, atha kho sabbakālaṃ sabbe saṅkhārā aniccā, ṭhitāva sā dhātu, kevalaṃ pana sayambhuñāṇena abhisambujjhanato ‘‘ayaṃ dhammo tathāgatena abhisambuddho’’ti pavedanato ca tathāgato dhammassāmīti vuccati apubbassa tassa uppādanato. Tena vuttaṃ <bold>‘‘ṭhitāva sā dhātū’’</bold>ti.</paragraph>
    <paragraph line="11"><bold>Abhisambujjhatī</bold>ti ñāṇena abhisambujjhati. <bold>Abhisametī</bold>ti ñāṇena abhisamāgacchati. <bold>Ācikkhatī</bold>ti katheti. <bold>Desetī</bold>ti dasseti. <bold>Paññāpetī</bold>ti jānāpeti. <bold>Paṭṭhapetī</bold>ti ñāṇamukhe ṭhapeti. <bold>Vivaratī</bold>ti vivaritvā dasseti. <bold>Vibhajatī</bold>ti vibhāgato dasseti. <bold>Uttānīkarotī</bold>ti pākaṭaṃ karoti.</paragraph>
    <paragraph line="12">Atha vā <bold>abhisambujjhatī</bold>ti paccakkhakaraṇena abhimukhaṃ bujjhati, yāthāvato paṭivijjhati. Tato eva <bold>abhisameti</bold> abhimukhaṃ samāgacchati. Ādito kathento <bold>ācikkhati,</bold> uddisatīti attho. Tameva uddesaṃ pariyosāpento <bold>deseti</bold>. Yathāuddiṭṭhamatthaṃ nidassanavasena pakārehi ñāpento <bold>paññāpeti</bold>. Pakārehi etamatthaṃ patiṭṭhapento <bold>paṭṭhapeti</bold>. Yathāuddiṭṭhaṃ paṭinidassanavasena <bold>vivarati vibhajati</bold>. Vivaṭaṃ vibhattañca atthaṃ hetūdāharaṇadassanehi pākaṭaṃ karonto <bold>uttānīkaroti</bold>.</paragraph>
    <centered line="13">Uppādāsuttavaṇṇanā niṭṭhitā.</centered>
    <subhead line="14">5-10. Kesakambalasuttādivaṇṇanā</subhead>
    <paragraph line="15" number="138-143"> Pañcame <pageBreak edition="Myanmar" number="2.0218" /><pageBreak edition="Vipassana Research Institut" number="2.0198" /><bold>tantāvutānaṃ vatthāna</bold>nti idaṃ ‘‘yāni kānicī’’ti iminā samānādhikaraṇanti āha <bold>‘‘paccatte sāmivacana’’</bold>nti. <bold>Vāyitāna</bold>nti vītānaṃ. <bold>Lāmako</bold>ti nihīno, <bold>makkhali moghapuriso</bold>ti ettha <bold>makkhalī</bold>ti tassa nāmaṃ. Taṃ kira sakaddamāya bhūmiyā telaghaṭaṃ gahetvā gacchantaṃ, ‘‘tāta, mā khalī’’ti sāmiko āha. So pamādena khalitvā patitvā sāmikassa bhayena palāyituṃ āraddho. Sāmiko upadhāvitvā naṃ dussakaṇṇe aggahesi, sāṭakaṃ chaḍḍetvā acelako hutvā palāyi. So paṇṇena vā tiṇena vā paṭicchādetumpi ajānanto jātarūpeneva ekaṃ gāmaṃ pāvisi. Manussā taṃ disvā ‘‘ayaṃ samaṇo arahā appiccho, natthi iminā sadiso’’ti pūvabhattādīni gahetvā upasaṅkamanti. So ‘‘mayhaṃ sāṭakaṃ anivatthabhāvena idaṃ uppanna’’nti tato paṭṭhāya sāṭakaṃ labhitvāpi na nivāsesi, tadeva ca pabbajjaṃ aggahesi. Tassa santike aññepi aññepīti pañcasatā manussā pabbajiṃsu. Taṃ sandhāyāha ‘‘makkhali moghapuriso’’ti. Chaṭṭhādīni uttānatthāni eva.</paragraph>
    <centered line="16">Kesakambalasuttādivaṇṇanā niṭṭhitā.</centered>
    <subhead line="17">11-13. Paṭhamamoranivāpasuttādivaṇṇanā</subhead>
    <paragraph line="18" number="144-146"> Ekādasame akuppadhammatāya khayavayasaṅkhātaṃ antaṃ atītāti accantā, evaṃ aparihāyanasabhāvattā accantā niṭṭhā assāti <bold>accantaniṭṭho</bold>. Tenāha <bold>‘‘antaṃ atikkantaniṭṭho’’</bold>tiādi. Na hi paṭividdhassa lokuttaradhammassa dassanaṃ kuppanaṃ nāma atthi. <bold>Dhuvaniṭṭho</bold>ti satataniṭṭho. Accantameva catūhi yogehi khemo etassa atthīti <bold>accantayogakkhemī,</bold> niccayogakkhemīti attho. Maggabrahmacariyassa vusitattā tassa avihāyanasabhāvattā accantaṃ brahmacārīti <bold>accantabrahmacārī,</bold> niccabrahmacārīti attho. <bold>Pariyosāna</bold>nti brahmacariyapariyosānaṃ vaṭṭadukkhapariyosānañca <pageBreak edition="Myanmar" number="2.0219" />. Accantaṃ pariyosānamassāti <bold>accantapariyosāno</bold>. Dvādasamaterasamāni uttānatthāneva.</paragraph>
    <centered line="19">Paṭhamamoranivāpasuttādivaṇṇanā niṭṭhitā.</centered>
    <centered line="20">Yodhājīvavaggavaṇṇanā niṭṭhitā.</centered>
    <paragraph line="21" number="147-156"> Maṅgalavaggo <pageBreak edition="Vipassana Research Institut" number="2.0199" /> uttānatthoyeva.</paragraph>
    <centered line="22">Tatiyapaṇṇāsakaṃ niṭṭhitaṃ.</centered>
  </content>
</document>