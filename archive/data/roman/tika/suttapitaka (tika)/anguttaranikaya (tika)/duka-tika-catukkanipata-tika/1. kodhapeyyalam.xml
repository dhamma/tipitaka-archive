<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402t.tik15.xml</normativeSource>
    <archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/1. kodhapeyyalam.xml</archivePath>
    <baseFileName>1. kodhapeyyalam</baseFileName>
    <titlePath>1. Kodhapeyyālaṃ - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">1. Kodhapeyyālaṃ</chapter>
    <paragraph line="2" number="181"> Ito paresu kodhavaggādīsu <bold>upanandhanalakkhaṇo</bold>ti kujjhanavasena ‘‘akkocchi maṃ avadhi <pageBreak edition="Vipassana Research Institut" number="2.0060" /> ma’’ntiādinā (dha. pa. 3, 4) cittapariyonandhanalakkhaṇo. Pubbakālikaṃ kodhaṃ upanayhati bandhati, kujjhanākāraṃ pabandhati ghaṭeti. Āghātavatthunā cittaṃ bandhantī viya hotīti aparakālo kodho upanāho. Suṭṭhu kataṃ kāraṇaṃ upakāro sukatakāraṇaṃ, tassa pubbakāritālakkhaṇassa guṇassa makkhanaṃ udakapuñchaniyā viya sarīrānugatassa udakassa puñchanaṃ vināsanaṃ lakkhaṇametassāti <bold>sukatakaraṇamakkhanalakkhaṇo</bold>. Tathā hi so paresaṃ guṇānaṃ makkhanaṭṭhena makkhoti vuccati. Bahussutepi puggale ajjhotthariṃsu, ‘‘īdisassa ca bahussutassa aniyatā gahitā, tava ca mama ca ko viseso’’tiādinā nayena uppajjamāno yugaggāhī palāsoti āha <bold>‘‘yugaggāhalakkhaṇo palāso’’</bold>ti. Tattha yugaggāho nāma samadhuraggāho, asamampi attanā samaṃ katvā gaṇhanaṃ. Palāsatīti <bold>palāso,</bold> paresaṃ guṇe ḍaṃsitvā dantehi viya chinditvā attano guṇehi same karotīti attho.</paragraph>
    <paragraph line="3"><bold>Usūyanalakkhaṇā</bold>ti paresaṃ sakkārādīni khiyyanalakkhaṇā. Maccherassa bhāvo <bold>macchariyaṃ</bold>. Tañca āvāsamacchariyādivasena pañcavidhanti āha <bold>‘‘pañcamaccherabhāvo macchariya’’</bold>nti. <bold>Maccharāyanalakkhaṇa</bold>nti attano sampattiyā <pageBreak edition="Myanmar" number="2.0066" /> parehi sādhāraṇabhāve asahanalakkhaṇaṃ. <bold>Katappaṭicchādanalakkhaṇā</bold>ti katapāpappaṭicchādanalakkhaṇā. Kerāṭikabhāvena uppajjamānaṃ sāṭheyyanti āha <bold>‘‘kerāṭikalakkhaṇaṃ sāṭheyya’’</bold>nti. Aññathā attano pavedanapuggalo kerāṭiko nekatikavāṇijoti vadanti. Kerāṭiko hi puggalo ānandamaccho viya hoti.</paragraph>
    <paragraph line="4" number="187"><bold>Yathābhataṃ nikkhitto evaṃ niraye</bold>ti yathā ābhataṃ kañci āharitvā ṭhapito, evaṃ attano kammunā nikkhitto niraye ṭhapitoyevāti attho.</paragraph>
  </content>
</document>