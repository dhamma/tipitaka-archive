<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0402t.tik44.xml</normativeSource>
    <source>roman/tika/suttapitaka (tika)/anguttaranikaya (tika)/duka-tika-catukkanipata-tika/(11) 1. valahakavaggo.xml</source>
    <script>roman</script>
    <directory>/tika/suttapitaka (tika)/anguttaranikaya (tika)/duka-tika-catukkanipata-tika</directory>
    <basename>(11) 1. valahakavaggo</basename>
    <titlePath>(11) 1. Valāhakavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">(11) 1. Valāhakavaggo</chapter>
    <subhead line="2">1-2. Valāhakasuttadvayavaṇṇanā</subhead>
    <paragraph line="3" number="101-2"> Tatiyapaṇṇāsakassa <pageBreak edition="Vipassana Research Institut" number="2.0293" /><pageBreak edition="Myanmar" number="2.0322" /> paṭhame <bold>gajjitā</bold>ti thanitā. Tattha gajjitvā novassanabhāvo nāma pāpako. Manussā hi yadā devo gajjati, tadā ‘‘suvuṭṭhitā bhavissatī’’ti bījāni nīharitvā vapanti. Atha deve avassante khette bījāni khetteyeva nassanti, gehe bījāni geheyeva nassantīti dubbhikkhaṃ hoti. Nogajjitvā vassanabhāvopi pāpako. Manussā hi imasmiṃ kāle ‘‘dubbuṭṭhikā bhavissatī’’ti ninnaṭṭhānesuyeva vappaṃ karonti. Atha devo vassitvā sabbabījāni mahāsamuddaṃ pāpeti, dubbhikkhameva hoti. Gajjitvā vassanabhāvo pana bhaddako. Tadā hi subhikkhaṃ hoti. Nogajjitvā novassanabhāvo ekantapāpakova. <bold>Bhāsitā hoti no kattā</bold>ti ‘‘idāni ganthadhuraṃ pūressāmi, vāsadhuraṃ pūressāmī’’ti kathetiyeva, na uddesaṃ gaṇhāti, na kammaṭṭhānaṃ bhāveti.</paragraph>
    <paragraph line="4"><bold>Kattā hoti no bhāsitā</bold>ti ‘‘ganthadhuraṃ pūressāmi, vāsadhuraṃ vā’’ti na bhāsati, sampatte pana kāle samattaṃ sampādeti. Iminā nayena itarepi veditabbā. Atha vā sabbaṃ panetaṃ paccayadāyakeheva kathitaṃ. Eko hi ‘‘asukadivase nāma dānaṃ dassāmī’’ti saṅghaṃ nimanteti, sampatte kāle no karoti. Ayaṃ puggalo puññena parihāyati, bhikkhusaṅgho pana lābhena parihāyati. Aparo saṅghaṃ animantetvā sakkāraṃ katvā ‘‘bhikkhū ānessāmī’’ti na labhi, sabbe aññattha nimantitā honti. Ayampi puññena parihāyati, saṅghopi lābhena parihāyati. Aparo paṭhamaṃ saṅghaṃ nimantetvā pacchā sakkāraṃ katvā dānaṃ deti, ayaṃ kiccakārī hoti. Aparo neva saṅghaṃ nimanteti, na dānaṃ deti, ayaṃ pāpapuggaloti veditabbo. Dutiyaṃ uttānameva.</paragraph>
    <centered line="5">Valāhakasuttadvayavaṇṇanā niṭṭhitā.</centered>
    <subhead line="6">3. Kumbhasuttavaṇṇanā</subhead>
    <paragraph line="7" number="103"> Tatiye <pageBreak edition="Myanmar" number="2.0323" /><pageBreak edition="Vipassana Research Institut" number="2.0294" /><bold>rittako</bold>ti anto ritto. <bold>Pihitamukho</bold>ti pidahitvā ṭhapito. <bold>Apārutamukho</bold>ti vivaritvā ṭhapito, upamitapuggalesu panettha antoguṇasāravirahito ca <bold>tuccho,</bold> bāhirasobhanatāya <bold>pihito</bold> puggaloti veditabbo. Sesesupi eseva nayo.</paragraph>
    <centered line="8">Kumbhasuttavaṇṇanā niṭṭhitā.</centered>
    <subhead line="9">4. Udakarahadasuttavaṇṇanā</subhead>
    <paragraph line="10" number="104"> Catutthe udakarahado jaṇṇukamattepi udake sati paṇṇarasasambhinnavaṇṇattā vā bahalattā vā udakassa apaññāyamānatalo <bold>uttāno gambhīrobhāso</bold> nāma hotīti āha <bold>‘‘purāṇapaṇṇarasa…pe… gambhīrobhāso nāmā’’</bold>ti. Tiporisacatuporise pana udake sati acchattā udakassa paññāyamānatalo <bold>gambhīro uttānobhāso</bold> nāma hotīti āha <bold>‘‘acchavippasannamaṇivaṇṇaudako uttānobhāso nāmā’’</bold>ti. Ubhayakāraṇasambhavato pana itare dve veditabbā. Puggalepi kilesussadabhāvato guṇagambhīratāya ca abhāvato guṇagambhīrānaṃ sadisehi abhikkamanādīhi yutto <bold>uttāno gambhīrobhāso</bold> nāma. Iminā nayena sesā veditabbā.</paragraph>
    <centered line="11">Udakarahadasuttavaṇṇanā niṭṭhitā.</centered>
    <subhead line="12">5-6. Ambasuttādivaṇṇanā</subhead>
    <paragraph line="13" number="105-6"> Pañcame <bold>āmakaṃ hutvā</bold>ti anto āmaṃ hutvā. <bold>Pakkaṃ āmavaṇṇī</bold>ti anto pakkaṃ bahi āmasadisaṃ. Tattha yathā ambe apakkabhāvo āmatā hoti, evaṃ puggalepi puthujjanatā. Yathā ca tattha pakkasadisatā pakkavaṇṇitā, evaṃ puggalepi ariyānaṃ abhikkamanādisadisatā pakkavaṇṇitāti iminā nayena sesā veditabbā. Chaṭṭhaṃ uttānameva.</paragraph>
    <centered line="14">Ambasuttādivaṇṇanā niṭṭhitā.</centered>
    <subhead line="15">7. Mūsikasuttavaṇṇanā</subhead>
    <paragraph line="16" number="107"> Sattame <pageBreak edition="Myanmar" number="2.0324" /><pageBreak edition="Vipassana Research Institut" number="2.0295" /><bold>āvāṭaṃ khanatī</bold>ti attano āsayaṃ bilakūpaṃ khanati. <bold>Na ca tattha vasatī</bold>ti tattha avasitvā kismiñcideva ṭhāne vasati, evaṃ biḷārādiamittavasaṃ gacchati. <bold>Vasitā no gādhaṃ kattā</bold>ti sayaṃ na khanati, parena kate bile vasati, evaṃ jīvitaṃ rakkhati. Tatiyā dvepi karontī jīvitaṃ rakkhati. Catutthī dvepi akarontī amittavasaṃ gacchati. Imāya pana upamāya upamitesu puggalesu paṭhamo yathā sā mūsikā gādhaṃ khanati, evaṃ navaṅgaṃ satthusāsanaṃ uggaṇhāti. Yathā pana sā tattha na vasati, kismiñcideva ṭhāne vasantī amittavasaṃ gacchati, tathā ayampi pariyattivasena ñāṇaṃ pesetvā catusaccadhammaṃ na paṭivijjhati, lokāmisaṭṭhānesu vicaranto maccumārakilesamāradevaputtamārasaṅkhātānaṃ vasaṃ gacchati. Dutiyo yathā mūsikā gādhaṃ na khanati, evaṃ navaṅgaṃ satthusāsanaṃ na uggaṇhāti. Yathā pana parena khanite bile vasantī jīvitaṃ rakkhati, evaṃ parassa kathaṃ sutvā catusaccadhammaṃ paṭivijjhitvā tiṇṇaṃ mārānaṃ vasaṃ atikkamati. Iminā nayena tatiyacatutthesupi opammasaṃsandanaṃ veditabbaṃ.</paragraph>
    <centered line="17">Mūsikasuttavaṇṇanā niṭṭhitā.</centered>
    <subhead line="18">8. Balībaddasuttavaṇṇanā</subhead>
    <paragraph line="19" number="108"> Aṭṭhame balībaddo tāva yo attano gogaṇaṃ ghaṭṭeti ubbejeti, paragoṇe pana sūrato sukhasīlo hoti, ayaṃ <bold>sagavacaṇḍo no paragavacaṇḍo</bold> nāma. Puggalopi attano parisaṃ ghaṭṭento vijjhanto pharuse samudācaranto, paraparisāya pana soraccaṃ nivātavuttitaṃ āpajjanto <bold>sagavacaṇḍo</bold> nāmāti iminā nayena sesāpi veditabbā.</paragraph>
    <centered line="20">Balībaddasuttavaṇṇanā niṭṭhitā.</centered>
    <subhead line="21">9. Rukkhasuttavaṇṇanā</subhead>
    <paragraph line="22" number="109"><bold>Navame</bold> rukkho tāva <bold>pheggu sāraparivāro</bold>ti vanajeṭṭhakarukkho sayaṃ pheggu hoti, parivārarukkhā <pageBreak edition="Vipassana Research Institut" number="2.0296" /> panassa sārā honti. Iminā nayena <pageBreak edition="Myanmar" number="2.0325" /> sesā veditabbā. Puggalesu pana sīlasāravirahitato pheggutā, sīlācārasamannāgamena ca sāratā veditabbā.</paragraph>
    <centered line="23">Rukkhasuttavaṇṇanā niṭṭhitā.</centered>
    <subhead line="24">10. Āsīvisasuttavaṇṇanā</subhead>
    <paragraph line="25" number="110"> Dasame yassa visaṃ pajjalitatiṇukkāya aggi viya sīghaṃ abhiruhitvā akkhīni gahetvā khandhaṃ gahetvā sīsaṃ gahetvā ṭhitanti vattabbataṃ āpajjati maṇisappādīnaṃ visaṃ viya, mantaṃ pana parivattetvā kaṇṇavātaṃ datvā daṇḍakena pahaṭamatte otaritvā daṭṭhaṭṭhāneyeva tiṭṭhati, ayaṃ <bold>āgataviso na ghoraviso</bold> nāma. Yassa pana visaṃ saṇikaṃ abhiruhati, āruḷhāruḷhaṭṭhāne pana āsittaudakaṃ viya hoti udakasappādīnaṃ viya, dvādasavassaccayenapi kaṇṇaviddhakhandhapiṭṭhikādīsu paññāyati, mantaparivattanādīsu ca kariyamānesu sīghaṃ na otarati, ayaṃ <bold>ghoraviso na āgataviso</bold> nāma. Yassa pana visaṃ sīghaṃ abhiruhati, na sīghaṃ otarati aneḷakasappādīnaṃ visaṃ viya, ayaṃ <bold>āgataviso ca ghoraviso ca. Aneḷakasappo</bold> nāma mahāāsīviso. Yassa visaṃ mandaṃ hoti, ohāriyamānampi sukheneva otarati nīlasappadhamanisappādīnaṃ visaṃ viya, ayaṃ <bold>neva āgataviso na ghoraviso. Nīlasappo</bold> nāma sākhavaṇṇo rukkhaggādīsu vicaraṇasappo.</paragraph>
    <centered line="26">Āsīvisasuttavaṇṇanā niṭṭhitā.</centered>
    <centered line="27">Valāhakavaggavaṇṇanā niṭṭhitā.</centered>
  </content>
</document>