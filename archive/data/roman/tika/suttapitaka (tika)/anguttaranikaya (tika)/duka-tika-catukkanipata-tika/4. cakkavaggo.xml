<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402t.tik37.xml</normativeSource>
<archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/4. cakkavaggo.xml</archivePath>
<titlePath>4. Cakkavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">4. Cakkavaggo</chapter>
<subhead line="2">1. Cakkasuttavaṇṇanā</subhead>
<paragraph line="3" number="31"> Catutthassa <pageBreak edition="M" number="2.0280" /> paṭhame <bold>cattāri cakkānī</bold>ti ettha cakkaṃ nāma dārucakkaṃ, ratanacakkaṃ, dhammacakkaṃ, iriyāpathacakkaṃ, sampatticakkanti pañcavidhaṃ. Tattha ‘‘yaṃ panidaṃ, samma, rathakāracakkaṃ chahi māsehi niṭṭhitaṃ chārattūnehī’’ti (a. ni. 3.15) idaṃ dārucakkaṃ. ‘‘Pitarā pavattitaṃ cakkaṃ anuvattetī’’ti (saṃ. ni. 1.215) idaṃ ratanacakkaṃ. ‘‘Mayā pavattitaṃ cakka’’nti (su. ni. 562; bu. vaṃ. 27.17; jā. 1.1.104; 1.5.100, 103) idaṃ dhammacakkaṃ. ‘‘Catucakkaṃ navadvāra’’nti (saṃ. ni. 1.29, 109) idaṃ iriyāpathacakkaṃ. ‘‘Cattārimāni, bhikkhave, cakkāni yehi samannāgatānaṃ devamanussānaṃ catucakkaṃ pavattatī’’ti (a. ni. 4.31) idaṃ sampatticakkaṃ. Idhāpi etadeva adhippetanti āha <bold>‘‘cattāri sampatticakkāni vattantī’’</bold>ti. <bold>Anucchavike dese</bold>ti puññakiriyāya sammāpaṭipattiyā anurūpadese. <bold>Sevanaṃ</bold> kālena kālaṃ upasaṅkamanaṃ. <bold>Bhajanaṃ</bold> bhattivasena payirupāsanaṃ. <bold>Attano sammā ṭhapana</bold>nti attano cittasantānassa yoniso ṭhapanaṃ. Saddhādīsu nivesananti āha <bold>‘‘sace’’</bold>tiādi. <bold>Idameva cettha pamāṇa</bold>nti idameva pubbekatapuññatāsaṅkhātaṃ sampatticakkaṃ eva etesu sampatticakkesu pamāṇabhūtaṃ itaresaṃ kāraṇabhāvato <pageBreak edition="V" number="2.0255" />. Tenāha <bold>‘‘yena hī’’</bold>tiādi. <bold>So eva ca</bold> katapuñño <bold>puggalo attānaṃ sammā ṭhapeti</bold> akatapuññassa tadabhāvato.</paragraph>
<centered line="4">Cakkasuttavaṇṇanā niṭṭhitā.</centered>
<subhead line="5">2. Saṅgahasuttavaṇṇanā</subhead>
<paragraph line="6" number="32"> Dutiye <bold>tassa dānameva dātabba</bold>nti pabbajitassa pabbajitaparikkhāraṃ pattacīvarādi, gihino gihiparikkhāraṃ vatthāvudhayānasayanādi dātabbaṃ. <bold>Sabba</bold>nti sabbaṃ upakāraṃ. <bold>Makkhetvā nāseti</bold> makkhibhāve ṭhatvā. <bold>Telena viya makkhetī</bold>ti satadhotatelena makkheti viya. <bold>Atthavaḍḍhanakathā</bold>ti hitāvahakathā. Kathāgahaṇañcettha nidassanamattaṃ, paresaṃ hitāvaho kāyappayogopi <pageBreak edition="M" number="2.0281" /><bold>atthacariyā</bold>. Aṭṭhakathāyaṃ pana vacippayogavaseneva atthacariyā vuttā. <bold>Samānattatā</bold>ti sadisabhāvo, samānaṭṭhāne ṭhapanaṃ, taṃ panassa samānaṭṭhapanaṃ attasadisatākaraṇamukhena ekasambhogatā. Attano sukhuppattiyaṃ tassa ca dukkhuppattiyaṃ tena dukkhena attanā ekasambhogatāti āha <bold>‘‘samānasukhadukkhabhāvo’’</bold>ti. Sā ca samānasukhadukkhatā ekato nisajjādinā pākaṭā hotīti dassento <bold>‘‘ekāsane’’</bold>tiādimāha.</paragraph>
<paragraph line="7">Tattha jātiyā hīno bhogena adhiko dussaṅgaho hoti. Na hi sakkā tena saddhiṃ ekaparibhogo kātuṃ jātiyā hīnattā. Tassa tathā akariyamāne ca so kujjhati bhogena adhikattā, tasmā so dussaṅgaho. Bhogena hīno jātiyā adhikopi dussaṅgaho hoti. So hi ‘‘ahaṃ jātimā’’ti bhogasampannena saddhi ekaparibhogaṃ icchati, tasmiṃ akariyamāne kujjhati. Ubhohipi hīno susaṅgaho hoti. Na hi so itarena saddhiṃ ekaparibhogaṃ icchati jātiyā hīnabhāvato, na akariyamāno kujjhati bhogena hīnabhāvato. Ubhohi sadisopi susaṅgahoyeva. Sadisabhāveneva itarena saha ekaparibhogassa paccāsīsāya, akaraṇe ca tassa kujjhanassa abhāvato. Bhikkhu dussīlo dussaṅgaho hoti. Na hi sakkā tena saddhiṃ ekaparibhogaṃ kātuṃ, akariyamāne ca kujjhati. Sīlavā pana susaṅgaho hoti. Sīlavā hi adīyamānepi kismiñci āmise akariyamānepi saṅgahe na kujjhati, aññaṃ attanā saddhiṃ paribhogaṃ akarontampi na pāpakena cittena passati pesalabhāvato. Tato eva paribhogopi anena saddhiṃ sukaro hoti, tasmā gihi ce, ubhohi sadiso. Pabbajito ce, sīlavā puggalo <pageBreak edition="V" number="2.0256" />. Evaṃ samānattatāya saṅgahetabbo. Tenevāha <bold>‘‘so sace gahaṭṭhassa jātiyā pabbajitassa sīlena sadiso hoti, tassāyaṃ samānattatā kātabbā’’</bold>ti. Sesaṃ suviññeyyameva.</paragraph>
<centered line="8">Saṅgahasuttavaṇṇanā niṭṭhitā.</centered>
<subhead line="9">3. Sīhasuttavaṇṇanā</subhead>
<paragraph line="10" number="33"> Tatiye <pageBreak edition="M" number="2.0282" /><bold>sīho</bold>ti parissayasahanato paṭipakkhahananato ca ‘‘sīho’’ti laddhanāmo migādhipati. <bold>Cattāro</bold>ti samānepi sīhajātibhāve vaṇṇavisesādisiddhena visesena cattāro sīhā. Te idāni nāmato vaṇṇato āhārato dassetvā idhādhippetasīhaṃ nānappakārato vibhāvetuṃ <bold>‘‘tiṇasīho’’</bold>tiādi āraddhaṃ. Tiṇabhakkho sīho <bold>tiṇasīho</bold> purimapade uttarapadalopena yathā ‘‘sākapatthivo’’ti (pāṇini 2.1.60). Kāḷavaṇṇatāya <bold>kāḷasīho</bold>. Tathā <bold>paṇḍusīho</bold>. Tenāha <bold>‘‘kāḷagāvisadiso, paṇḍupalāsavaṇṇagāvisadiso’’</bold>ti ca. Rattakambalassa viya kesaro kesarakalomo etassa atthīti <bold>kesarī</bold>. Lākhāparikammakatehi viya pādapariyantehīti ca yojanā.</paragraph>
<paragraph line="11">Kammānubhāvasiddhaadhipaccamahesakkhatāhi <bold>sabbamigagaṇassa rājā. Suvaṇṇaguhato vā</bold>tiādi ‘‘sīhassa vihāro kiriyā evaṃ hotī’’ti katvā vuttaṃ.</paragraph>
<paragraph line="12"><bold>Samaṃ patiṭṭhāpetvā</bold>ti sabbabhāgehi samameva bhūmiyaṃ patiṭṭhāpetvā. <bold>Ākaḍḍhitvā</bold>ti purato ākaḍḍhitvā. <bold>Abhiharitvā</bold>ti abhimukhaṃ haritvā. <bold>Saṅghāta</bold>nti vināsaṃ. Vīsatiyaṭṭhikaṃ ṭhānaṃ <bold>usabhaṃ</bold>.</paragraph>
<paragraph line="13"><bold>Samasīho</bold>ti samajātiko samappabhāvo ca sīho. <bold>Samānosmī</bold>ti desanāmattaṃ, samappabhāvatāya eva <bold>na bhāyati. Sakkāyadiṭṭhibalavatāyā</bold>ti ‘‘ke aññe amhehi uttaritarā, atha kho mayameva mahābalā’’ti evaṃ balātimānanimittāya ahaṃkārahetubhūtāya sakkāyadiṭṭhiyā balavabhāvena. <bold>Sakkāyadiṭṭhiyā pahīnattā</bold>ti nirahaṃkārattā attasinehassa suṭṭhu samugghātattā <bold>na bhāyati</bold>.</paragraph>
<paragraph line="14"><bold>Tathā</bold><pageBreak edition="V" number="2.0257" /><bold>tathā</bold>ti sīhasadisatādinā tena tena pakārena attānaṃ kathesīti vatvā tamatthaṃ vivaritvā dassetuṃ <bold>‘‘sīhoti kho’’</bold>tiādi vuttaṃ.</paragraph>
<paragraph line="15">Katamahābhinīhārassa lokanāthassa bodhiyā niyatabhāvappattiyā ekantabhāvī buddhabhāvoti katvā ‘‘tīsu pāsādesu nivāsakālo <pageBreak edition="M" number="2.0283" />, magadharañño paṭiññādānakālo, pāyāsassa paribhuttakālo’’tiādinā abhisambodhito purimāvatthāpi sīhasadisā katvā dassitā. Bhāvini bhūtūpacāropi hi lokavohāro. Vijjābhāvasāmaññato dvivijjaṃ itaravijjampi ekajjhaṃ gahetvā paṭiccasamuppādasammasanato taṃ puretarasiddhaṃ viya katvā āha <bold>‘‘tisso vijjā sodhetvā’’</bold>ti. Anulomapaṭilomato pavattañāṇassa vasena <bold>‘‘yamakañāṇamanthanenā’’</bold>ti vuttaṃ.</paragraph>
<paragraph line="16"><bold>Tattha viharantassā</bold>ti ajapālanigrodhamūle viharantassa. <bold>Ekādasame divase</bold>ti sattasattāhato paraṃ ekādasame divase. <bold>Acalapallaṅke</bold>ti isipatane dhammacakkappavattanatthaṃ nisinnapallaṅke. Tampi hi kenaci appaṭivattiyaṃ dhammacakkappavattanatthaṃ nisajjāti katvā vajirāsanaṃ viya acalapallaṅkaṃ vuccati. <bold>Imasmiñca pana pade</bold>ti ‘‘dveme, bhikkhave, antā’’tiādinayappavatte ca imasmiṃ saddhammakoṭṭhāse. <bold>Dhammaghoso…pe… dasasahassilokadhātuṃ paṭicchādesi</bold> ‘‘sabbattha ṭhitā suṇantū’’ti adhiṭṭhānena. <bold>Soḷasahākārehī</bold>ti dukkhapariññā, samudayappahānaṃ, nirodhasacchikiriyā, maggabhāvanāti ekekasmiṃ magge cattāri cattāri katvā soḷasahi ākārehi.</paragraph>
<paragraph line="17">Paṭhamena nayena abhisambodhito purimatarāvatthāpi avassaṃbhāvitāya gahetvā sīhasadisataṃ dassetvā idāni abhisambuddhāvatthāsu eva sīhasadisataṃ dassetuṃ <bold>‘‘aparo nayo’’</bold>tiādi āraddhaṃ. <bold>Aṭṭhahi kāraṇehī</bold>ti ‘‘tathā āgatoti tathāgato, tathā gatoti tathāgato, tathalakkhaṇaṃ āgatoti tathāgato, tathadhamme yāthāvato abhisambuddhoti tathāgato, tathadassitāya tathāgato, tathavāditāya tathāgato, tathākāritāya tathāgato, abhibhavanaṭṭhena tathāgato’’ti (dī. ni. aṭṭha. 1.7; ma. ni. aṭṭha. 1.12; saṃ. ni. aṭṭha. 2.3.78; a. ni. aṭṭha. 1.1.170; udā. aṭṭha. 18; itivu. aṭṭha. 38; theragā. aṭṭha. 1.3; bu. vaṃ. aṭṭha. 1.2 nidānakathā; mahāni. aṭṭha. 14; paṭi. ma. 1.37) evaṃ vuttehi aṭṭhahi tathāgatasādhakehi kāraṇehi. Yadipi bhagavā bodhipallaṅke nisinnamatteva abhisambuddho na jāto, tathāpi tāya nisajjāya nisinnova panujja sabbaṃ parissayaṃ abhisambuddho jāto. Tathā hi taṃ <pageBreak edition="V" number="2.0258" /> ‘‘aparājitapallaṅka’’nti vuccati, tasmā <bold>‘‘yāva bodhipallaṅkā vā’’</bold>ti vatvā tena aparitussanto <bold>‘‘yāva arahattamaggañāṇā vā’’</bold>ti āha.</paragraph>
<paragraph line="18"><bold>Iti</bold><pageBreak edition="M" number="2.0284" /><bold>sakkāyo</bold>ti ettha <bold>iti</bold>saddo nidassanattho. Tena sakkāyo sarūpato parimāṇato paricchedato ca dassitoti āha <bold>‘‘ayaṃ sakkāyo’’</bold>tiādi. ‘‘Ayaṃ sakkāyo’’ti iminā pañcupādānakkhandhā sarūpato dassitā. <bold>‘‘Ettako sakkāyo’’</bold>ti iminā te parimāṇato dassitā. Tassa ca parimāṇassa ekantikabhāvaṃ dassentena <bold>‘‘na ito bhiyyo sakkāyo atthī’’</bold>ti vuttaṃ. <bold>Sabhāvato</bold>ti salakkhaṇato. <bold>Sarasato</bold>ti sakiccato. <bold>Pariyantato</bold>ti parimāṇapariyantato. <bold>Paricchedato</bold>ti yattake ṭhāne tassa pavattitassa paricchindanato. <bold>Parivaṭumato</bold>ti pariyosānappavattito. <bold>Sabbepi pañcupādānakkhandhā dassitā honti</bold> yathāvuttena vibhāgena. <bold>Ayaṃ sakkāyassa samudayo nāmā</bold>ti ayaṃ āhārādisakkāyassa samudayo nāma. Tenāha <bold>‘‘ettāvatā’’</bold>tiādi. <bold>Atthaṅgamo</bold>ti nirodho. ‘‘Āhārasamudayā āhāranirodhā’’ti ca asādhāraṇameva taṃ gahetvā sesesu <bold>ādi</bold>-saddena saṅgaṇhāti.</paragraph>
<paragraph line="19"><bold>Paṇṇāsalakkhaṇapaṭimaṇḍita</bold>nti paṇṇāsaudayavayalakkhaṇavibhūsitaṃ samudayatthaṅgamaggahaṇato. <bold>Khīṇāsavattā</bold>ti anavasesaṃ sāvasesañca āsavānaṃ parikkhīṇattā. Anāgāmīnampi hi bhayaṃ cittutrāsañca na hotīti. <bold>Ñāṇasaṃvego</bold> bhayatupaṭṭhānapaññā. <bold>Itarāsaṃ pana devatāna</bold>nti akhīṇāsavadeve sandhāya vadati. <bold>Bhoti dhammālapanamatta</bold>nti sabhāvakathanamattaṃ.</paragraph>
<paragraph line="20"><bold>Cakka</bold>nti satthu āṇācakkaṃ. Taṃ pana dhammato āgatanti <bold>dhammacakkaṃ</bold>. Tattha ariyasāvakānaṃ paṭivedhadhammato āgatanti <bold>dhammacakkaṃ</bold>. Itaresaṃ desanādhammato āgatanti <bold>dhammacakkaṃ</bold>. Duvidhepi ñāṇaṃ padhānanti ñāṇasīsena vuttaṃ <bold>‘‘paṭivedhañāṇampi desanāñāṇampī’’</bold>ti. Idāni taṃ ñāṇaṃ sarūpato dassetuṃ <bold>‘‘paṭivedhañāṇaṃ nāmā’’</bold>tiādi vuttaṃ. Yasmā tassa ñāṇassa paṭividdhattā bhagavā tāni saṭṭhi nayasahassāni veneyyānaṃ dassetuṃ samattho ahosi, tasmā tāni saṭṭhi nayasahassāni tena ñāṇena saddhiṃyeva siddhānīti katvā dassento <bold>‘‘saṭṭhiyā ca nayasahassehi paṭivijjhī’’</bold>ti āha. <bold>Tiparivaṭṭa</bold>nti ‘‘idaṃ dukkha’’nti ca ‘‘pariññeyya’’nti ca ‘‘pariññāta’’nti ca evaṃ tiparivaṭṭaṃ, taṃyeva <bold>dvādasākāraṃ</bold>. <bold>Ta</bold>nti desanāñāṇaṃ. <bold>Esa</bold> bhagavā. <bold>Appaṭipuggalo</bold>ti paṭinidhibhūtapuggalarahito. <bold>Ekasadisassā</bold>ti nibbikārassa.</paragraph>
<centered line="21">Sīhasuttavaṇṇanā niṭṭhitā.</centered>
<subhead line="22">4. Aggapasādasuttavaṇṇanā</subhead>
<paragraph line="23" number="34"> Catutthe <pageBreak edition="M" number="2.0285" /><pageBreak edition="V" number="2.0259" /><bold>aggesu pasādā</bold>ti seṭṭhesu pasādā. <bold>Aggā vā pasādā</bold>ti seṭṭhabhūtā pasādā. Seṭṭhavacano hettha <bold>agga</bold>saddo. Purimasmiṃ atthavikappe aggasaddena buddhādiratanattayaṃ vuccati. Tesu bhagavā tāva asadisaṭṭhena, guṇavisiṭṭhaṭṭhena, asamasamaṭṭhena ca aggo. So hi mahābhinīhāraṃ dasannaṃ pāramīnaṃ pavicayañca ādiṃ katvā bodhisambhāraguṇehi ceva buddhaguṇehi ca payojanehi ca sesajanehi asadisoti asadisaṭṭhenapi aggo. Ye cassa te guṇā mahākaruṇādayo, tehi sesasattānaṃ guṇehi visiṭṭhaṭṭhenapi sabbasattuttamatāya aggo. Ye pana purimakā sammāsambuddhā sabbasattehi asamā, tehi saddhiṃ ayameva rūpakāyaguṇehi ceva dhammakāyaguṇehi ca samoti asamasamaṭṭhenapi aggo. Tathā dullabhapātubhāvato acchariyamanussabhāvato bahujanahitasukhāvahato adutiyaasahāyādibhāvato ca bhagavā loke aggoti vuccati. Yathāha –</paragraph>
<indent line="24">‘‘Ekapuggalassa, bhikkhave, pātubhāvo dullabho lokasmiṃ. Katamassa ekapuggalassa? Tathāgatassa arahato sammāsammuddhassa. Ekapuggalo, bhikkhave, loke uppajjamāno uppajjati acchariyamanusso. Ekapuggalo, bhikkhave, loke uppajjamāno uppajjati bahujana…pe… sammāsambuddho. Ekapuggalo, bhikkhave, loke uppajjamāno uppajjati adutiyo asahāyo appaṭimo appaṭibhāgo appaṭipuggalo asamo asamasamo dvipadānaṃ aggo. Katamo ekapuggalo? Tathāgato arahaṃ sammāsambuddho’’ti (a. ni. 1.171-173).</indent>
<paragraph line="25">Dhammasaṅghā aññadhammasaṅghehi asadisaṭṭhena visiṭṭhaguṇatāya dullabhapātubhāvādinā ca aggā. Tathā hi tesaṃ svākkhātatādisuppaṭipannatādiguṇavisesehi aññe dhammasaṅghasadisā appataraṃ nihīnā vā natthi, kuto seṭṭhā. Sayameva tehi visiṭṭhaguṇatāya seṭṭhā. Tathā dullabhuppādaacchariyabhāvabahujanahitasukhāvahaadutiyāsahāyādisabhāvā ca te. Yadaggena hi bhagavā dullabhapātubhāvo, tadaggena <pageBreak edition="M" number="2.0286" /> dhammasaṅghāpīti. <bold>Acchariyā</bold>dīsupi eseva nayo. Evaṃ aggesu seṭṭhesu uttamesu pavaresu guṇavisiṭṭhesu pasādāti <bold>aggappasadā</bold>.</paragraph>
<paragraph line="26">Dutiyasmiṃ panatthe yathāvuttesu aggesu buddhādīsu uppattiyā aggabhūtā pasādā <bold>aggappasādā</bold>. Ye pana ariyamaggena āgatā aveccappasādā, te ekanteneva aggabhūtā pasādāti <bold>aggappasādā</bold>. Yathāha – ‘‘idha, bhikkhave, ariyasāvako buddhe aveccappasādena samannāgato <pageBreak edition="V" number="2.0260" /> hotī’’tiādi (saṃ. ni. 5.1037-1038). Aggavipākattāpi cete <bold>aggappasādā</bold>. Vuttampi cetaṃ – ‘‘agge kho pana pasannānaṃ aggo vipāko’’ti (a. ni. 4.34; itivu. 90).</paragraph>
<paragraph line="27"><bold>Apadā vā</bold>tiādīsu <bold>vā</bold>-saddo samuccayattho, na vikappattho. Yathā ‘‘anuppanno vā kāmāsavo uppajjati, uppanno vā kāmāsavo pavaḍḍhatī’’ti (ma. ni. 1.17) ettha anuppanno ca uppanno cāti attho. Yathā ca ‘‘bhūtānaṃ vā sattānaṃ ṭhitiyā sambhavesīnaṃ vā anuggahāyā’’ti ettha bhūtānañca sambhavesīnañcāti attho. Yathā ca ‘‘aggito vā udakato vā mithubhedato vā’’ti (dī. ni. 2.152) ettha aggito ca udakato ca mithubhedato cāti attho, evaṃ ‘‘apadā vā…pe… aggamakkhāyatī’’ti (a. ni. 4.34; itivu. 90) etthāpi apadā ca dvipadā cāti sampiṇḍanavasena attho daṭṭhabbo. Tena vuttaṃ ‘‘vā-saddo samuccayattho, na vikappattho’’ti.</paragraph>
<paragraph line="28"><bold>Rūpino</bold>ti rūpavanto. Na rūpinoti <bold>arūpino. Saññino</bold>ti saññavanto. Na saññinoti <bold>asaññino</bold>. ‘‘Apadā vā’’tiādisabbapadehi kāmabhavo, rūpabhavo, arūpabhavo, ekavokārabhavo, catuvokārabhavo, pañcavokārabhavo, saññibhavo, asaññibhavo, nevasaññināsaññibhavoti navavidhepi bhave sattepi anavasesato pariyādiyitvā dasseti. Ettha hi rūpiggahaṇena kāmabhavo, rūpabhavo, pañcavokārabhavo, ekavokārabhavo ca dassito, arūpiggahaṇena arūpabhavo, catuvokārabhavo ca dassito, saññibhavādayo pana sarūpeneva dassitā. Apadādiggahaṇena kāmabhavapañcavokārabhavasaññibhavānaṃ ekadesova dassito.</paragraph>
<paragraph line="29">Kasmā <pageBreak edition="M" number="2.0287" /> panettha yathā adutiyasutte ‘‘dvipadānaṃ aggo’’ti dvipadā eva gahitā, evaṃ dvipadaggahaṇameva akatvā apadādiggahaṇaṃ katanti? Vuccate – adutiyasutte tāva seṭṭhataravasena dvipadaggahaṇameva kataṃ. Imasmiñhi loke seṭṭho nāma uppajjamāno apadacatuppadabahupadesu na uppajjati, dvipadesuyeva uppajjati. Kataresu dvipadesu? Manussesu ceva devesu ca. Manussesu uppajjamāno sakalalokaṃ vase vattetuṃ samattho buddho hutvā uppajjati, devesu uppajjamāno dasasahassilokadhātuṃ vase vattanako mahābrahmā hutvā uppajjati, so tassa kappiyakārako vā ārāmiko vā sampajjati. Iti tatopi seṭṭhataravasenesa dvipadānaṃ aggoti tattha vuttaṃ. Idha pana anavasesapariyādānavasena evaṃ vuttaṃ ‘‘yāvatā, bhikkhave, sattā apadā vā…pe… nevasaññināsaññino vā, tathāgato tesaṃ aggamakkhāyatī’’ti <pageBreak edition="V" number="2.0261" />. Niddhāraṇe cetaṃ sāmivacanaṃ. <bold>Ma</bold>-kāro padasandhikaro, aggo akkhāyatīti padavibhāgo. Tenevāha <bold>‘‘guṇehi aggo’’</bold>tiādi.</paragraph>
<paragraph line="30"><bold>Aggo vipāko hotī</bold>ti agge sammāsambuddhe pasannānaṃ yo pasādo aggo seṭṭho uttamakoṭibhūto vā, tasmā tassa vipākopi aggo seṭṭho uttamakoṭibhūto uḷāratamo paṇītatamo hoti. So pana pasādo duvidho lokiyalokuttarabhedato. Tesu lokiyassa tāva –</paragraph>
<gatha1 line="31">‘‘Ye keci buddhaṃ saraṇaṃ gatāse,</gatha1>
<gatha2 line="32">Na te gamissanti apāyabhūmiṃ;</gatha2>
<gatha3 line="33">Pahāya mānusaṃ dehaṃ,</gatha3>
<gathalast line="34">Devakāyaṃ paripūressanti. (dī. ni. 2.332; itivu. aṭṭha. 90; saṃ. ni. 1.37);</gathalast>
<gatha1 line="35">‘‘Buddhoti kittayantassa, kāye bhavati yā pīti;</gatha1>
<gathalast line="36">Varameva hi sā pīti, kasiṇenapi jambudīpassa. (dī. ni. aṭṭha. 1.6; itivu. aṭṭha. 90);</gathalast>
<gatha1 line="37">‘‘Sataṃ hatthī sataṃ assā, sataṃ assatarīrathā;</gatha1>
<gatha2 line="38">Sataṃ kaññāsahassāni, āmukkamaṇikuṇḍalā;</gatha2>
<gathalast line="39">Ekassa padavītihārassa, kalaṃ nāgghanti soḷasiṃ’’. (cūḷava. 305);</gathalast>
<indent line="40">‘‘Sādhu <pageBreak edition="M" number="2.0288" /> kho, devānaminda, buddhaṃ saraṇagamanaṃ hoti, buddhaṃ saraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhiggaṇhanti dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī’’ti (saṃ. ni. 4.341) –</indent>
<unindented line="41">Evamādīnaṃ suttapadānaṃ vasena pasādaphalavisesayogo veditabbo, tasmā so apāyadukkhavinivattanena saddhiṃ sampattibhavesu sukhavisesadāyakova daṭṭhabbo.</unindented>
<paragraph line="42">Lokuttaro <pageBreak edition="V" number="2.0262" /> pana sāmaññaphalavipākadāyako vaṭṭadukkhavinivattako. Sabbopi cāyaṃ pasādo paramparāya vaṭṭadukkhaṃ vinivattetiyeva. Vuttañhetaṃ –</paragraph>
<indent line="43">‘‘Yasmiṃ samaye, bhikkhave, ariyasāvako attano saddhaṃ anussarati, nevassa tasmiṃ samaye rāgapariyuṭṭhitaṃ cittaṃ hoti, na dosapariyuṭṭhitaṃ…pe… na mohapariyuṭṭhitaṃ cittaṃ hoti, ujugatamevassa tasmiṃ samaye cittaṃ hoti, ujugatacittassa pāmojjaṃ jāyati, pamuditassa pīti jāyati…pe… nāparaṃ itthattāyāti pajānātī’’ti.</indent>
<paragraph line="44"><bold>Dhammā</bold>ti sabhāvadhammā. <bold>Saṅkhatā</bold>ti samecca sambhūya paccayehi katāti saṅkhatā, sapaccayā dhammā. Hetūhi paccayehi ca na kehici katā saṅkhatāti <bold>asaṅkhatā,</bold> apaccayo nibbānaṃ. Saṅkhatānaṃ pariyositabhāvena ‘‘asaṅkhatā’’ti puthuvacanaṃ. <bold>Virāgo tesaṃ aggamakkhāyatī</bold>ti tesaṃ saṅkhatāsaṅkhatadhammānaṃ yo virāgasaṅkhāto asaṅkhatadhammo, so sabhāveneva saṇhasukhumabhāvato santatarapaṇītatarabhāvato gambhīrādibhāvato madanimmadanādibhāvato aggaṃ seṭṭhaṃ uttamaṃ pavaranti vuccati. <bold>Yadida</bold>nti nipāto, yo ayanti attho. <bold>Madanimmadano</bold>tiādīni sabbāni nibbānavevacanāni. Tenevāha <bold>‘‘virāgotiādīni nibbānasseva nāmānī’’</bold>ti. <bold>Rāgamadādayo</bold>ti <bold>ādi</bold>-saddena mānamadapurisamadādike saṅgaṇhāti <pageBreak edition="M" number="2.0289" />. <bold>Sabbā pipāsā</bold>ti kāmapipāsādikā sabbā pipāsā. <bold>Sabbe ālayā samugghātaṃ gacchantī</bold>ti kāmālayādikā sabbepi ālayā samugghātaṃ yanti. <bold>Vaṭṭānī</bold>ti kammavaṭṭavipākavaṭṭāni. <bold>Taṇhā</bold>ti aṭṭhasatappabhedā sabbāpi taṇhā.</paragraph>
<paragraph line="45"><bold>Aggo vipāko hotī</bold>ti etthāpi –</paragraph>
<gathalast line="46">‘‘Ye keci dhammaṃ saraṇaṃ gatāse…pe…’’. (dī. ni. 2.332; saṃ ni. 1.37);</gathalast>
<gathalast line="47">‘‘Dhammoti kittayantassa, kāye bhavati yā pīti…pe…’’. (dī. ni. aṭṭha. 1.6; itivu. aṭṭha. 90);</gathalast>
<indent line="48">‘‘Sādhu kho, devānaminda, dhammaṃ saraṇagamanaṃ hoti, dhammaṃ saraṇagamanahetu kho, devānaminda, evamidhekacce…pe… dibbehi phoṭṭhabbehī’’ti (saṃ. ni. 4.341) –</indent>
<unindented line="49">Evamādīnaṃ <pageBreak edition="V" number="2.0263" /> suttapadānaṃ vasena dhamme pasādassa phalavisesayogo veditabbo.</unindented>
<paragraph line="50"><bold>Saṅghā vā gaṇā vā</bold>ti janasamūhasaṅkhātā yāvatā loke saṅghā vā gaṇā vā. <bold>Tathāgatasāvakasaṅgho</bold>ti aṭṭhaariyapuggalasamūhasaṅkhāto diṭṭhisīlasāmaññena saṃhato tathāgatassa sāvakasaṅgho. <bold>Aggamakkhāyatī</bold>ti attano sīlasamādhipaññāvimuttiādiguṇavisesena tesaṃ saṅghānaṃ aggo seṭṭho uttamo pavaroti vuccati. <bold>Yadida</bold>nti yāni imāni. <bold>Cattāri purisayugāni</bold> yugaḷavasena, paṭhamamaggaṭṭho paṭhamaphalaṭṭhoti idamekaṃ yugaḷaṃ, yāva catutthamaggaṭṭho catutthaphalaṭṭhoti idamekaṃ yugaḷanti evaṃ cattāri purisayugāni. <bold>Aṭṭha purisapuggalā</bold>ti purisapuggalavasena eko paṭhamamaggaṭṭho, eko paṭhamaphalaṭṭhoti iminā nayena aṭṭha purisapuggalā. Ettha ca purisoti vā puggaloti vā ekatthāni etāni padāni, veneyyavasena panevaṃ vuttaṃ. <bold>Esa bhagavato sāvakasaṅgho</bold>ti yānimāni yugaḷavasena cattāri yugāni pāṭiyekkato aṭṭha purisapuggalā, esa bhagavato sāvakasaṅgho. <bold>Āhuneyyo</bold>tiādīni vuttatthāneva. Idhāpi –</paragraph>
<gathalast line="51">‘‘Ye keci saṅghaṃ saraṇaṃ gatāse…pe…’’. (dī. ni. 2.332; saṃ. ni. 1.37);</gathalast>
<gathalast line="52">‘‘Saṅghoti kittayantassa, kāye bhavati yā pīti…pe…’’. (dī. ni. aṭṭha. 1.6; itivu. aṭṭha. 90);</gathalast>
<indent line="53">‘‘Sādhu <pageBreak edition="M" number="2.0290" /> kho, devānaminda, saṅghaṃ saraṇagamanaṃ hoti, saṅghaṃ saraṇagamanahetu kho, devānaminda…pe… dibbehi phoṭṭhabbehī’’ti (saṃ. ni. 4.341) –</indent>
<unindented line="54">Ādīnaṃ suttapadānaṃ vasena saṅghe pasādassa phalavisesayogo tassa aggavipākatā ca veditabbā. Tathā anuttariyapaṭilābho sattamabhavādito paṭṭhāya vaṭṭadukkhasamucchedo anuttarasukhādhigamoti evamādiuḷāraphalanipphādanavasena aggavipākatā veditabbā.</unindented>
<paragraph line="55">Gāthāsu <bold>aggato</bold>ti agge ratanattaye, aggabhāvato vā pasannānaṃ. <bold>Aggaṃ dhamma</bold>nti aggasabhāvaṃ buddhasubodhiṃ dhammasudhammataṃ saṅghasuppaṭipattiṃ, ratanattayassa anaññasādhāraṇaṃ uttamasabhāvaṃ, dasabalādisvākkhātatādisuppaṭipannatādiguṇasabhāvaṃ vā. <bold>Vijānata</bold>nti vijānantānaṃ. Evaṃ sādhāraṇato aggappasādavatthuṃ dassetvā idāni asādhāraṇato taṃ vibhāgena dassetuṃ <pageBreak edition="V" number="2.0264" /><bold>‘‘agge buddhe’’</bold>tiādi vuttaṃ. Tattha <bold>pasannāna</bold>nti aveccappasādena ca itarappasādena ca pasannānaṃ adhimuttānaṃ. <bold>Virāgūpasame</bold>ti virāge upasame ca, sabbassa rāgassa sabbesaṃ kilesānaṃ accantavirāgahetubhūte accantaupasamahetubhūte cāti attho. <bold>Sukhe</bold>ti vaṭṭadukkhakkhayabhāvena saṅkhārūpasamasukhabhāvena sukhe.</paragraph>
<paragraph line="56"><bold>Aggasmiṃ dānaṃ dadata</bold>nti agge ratanattaye dānaṃ dadantānaṃ deyyadhammaṃ pariccajantānaṃ. Tattha dharamānaṃ bhagavantaṃ catūhi paccayehi upaṭṭhahantā pūjentā sakkarontā, parinibbutaṃ bhagavantaṃ uddissa dhātucetiyādike upaṭṭhahantā pūjentā sakkarontā buddhe dānaṃ dadanti nāma. ‘‘Dhammaṃ pūjessāmā’’ti dhammadhare puggale catūhi paccayehi upaṭṭhahantā pūjentā sakkarontā dhammañca ciraṭṭhitikaṃ karontā dhamme dānaṃ dadanti nāma. Tathā ariyasaṅghaṃ catūhi paccayehi upaṭṭhahantā pūjentā sakkarontā taṃ uddissa itarasmimpi tathā paṭipajjantā saṅghe dānaṃ dadanti nāma. <bold>Aggaṃ puññaṃ pavaḍḍhatī</bold>ti evaṃ ratanattaye pasannena cetasā uḷāraṃ pariccāgaṃ uḷārañca pūjāsakkāraṃ pavattentānaṃ divase divase aggaṃ uḷāraṃ kusalaṃ upacīyati. Idāni tassa puññassa aggavipākatāya aggabhāvaṃ dassetuṃ <bold>‘‘aggaṃ āyū’’</bold>tiādi vuttaṃ. Tattha <bold>āyū</bold>ti dibbaṃ vā mānusaṃ vā aggaṃ uḷāraṃ paramaṃ āyu <bold>pavaḍḍhati</bold> uparūpari <pageBreak edition="M" number="2.0291" /> brūhati. <bold>Vaṇṇo</bold>ti rūpasampadā. <bold>Yaso</bold>ti parivārasampadā. <bold>Kittī</bold>ti thutighoso. <bold>Sukha</bold>nti kāyikaṃ cetasikañca sukhaṃ. <bold>Bala</bold>nti kāyabalañceva ñāṇabalañca.</paragraph>
<paragraph line="57"><bold>Aggassa</bold> ratanattayassa dānaṃ <bold>dātā</bold>. Atha vā <bold>aggassa</bold> deyyadhammassa dānaṃ uḷāraṃ katvā tattha puññaṃ pavattetā. <bold>Aggadhammasamāhito</bold>ti aggena pasādadhammena dānādidhammena ca saṃhito samannāgato acalappasādayutto, tassa vā vipākabhūtehi bahujanassa piyamanāpatādidhammehi yutto. <bold>Aggappatto pamodatī</bold>ti yattha yattha sattanikāye uppanno, tattha tattha aggabhāvaṃ seṭṭhabhāvaṃ adhigato, aggabhāvaṃ vā lokuttaramaggaphalaṃ adhigato pamodati abhiramati paritussatīti.</paragraph>
<centered line="58">Aggapasādasuttavaṇṇanā niṭṭhitā.</centered>
<subhead line="59">5. Vassakārasuttavaṇṇanā</subhead>
<paragraph line="60" number="35"> Pañcame <pageBreak edition="V" number="2.0265" /><bold>ariye ñāye</bold>ti saṃkilesato ārakattā ariye niddose parisuddhe niyyānikadhammabhāvato ñāye kāraṇeti attho. Ñāyati nicchayena kamati nibbānaṃ, taṃ vā ñāyati paṭivijjhīyati etenātī ñāyo, ariyamaggo. So eva ca sampāpakahetubhāvato kāraṇanti vuccati. Idha pana saha vipassanāya ariyamaggo adhippetoti āha <bold>‘‘sahavipassanake magge’’</bold>ti. Gāthāsu <bold>‘‘ñāyaṃ dhamma’’</bold>nti etthāpi eseva nayo.</paragraph>
<centered line="61">Vassakārasuttavaṇṇanā niṭṭhitā.</centered>
<subhead line="62">6. Doṇasuttavaṇṇanā</subhead>
<paragraph line="63" number="36"> Chaṭṭhe <bold>ukkāhi dhāriyamānāhī</bold>ti dīpikāhi dhāriyamānāhi, daṇḍadīpikāsu jāletvā dhāriyamānāsu māpitattāti vuttaṃ hoti. Tañhi nagaraṃ ‘‘maṅgaladivase sukhaṇe sunakkhattaṃ mā atikkamī’’ti rattimpi ukkāsu dhāriyamānāsu māpitaṃ. Ukkāsu ṭhāti <bold>ukkaṭṭhā,</bold> ukkāsu vijjotayantīsu <pageBreak edition="M" number="2.0292" /> ṭhitā patiṭṭhitāti mūlavibhūjādipakkhepena (pāṇini 3.2.5) saddasiddhi veditabbā. Niruttinayena vā ukkāsu ṭhitāsu ṭhitā āsīti <bold>ukkaṭṭhā</bold>. Apare pana bhaṇanti ‘‘bhūmibhāgasampattiyā manussasampattiyā upakaraṇasampattiyā ca sā nagarī ukkaṭṭhaguṇayogato <bold>ukkaṭṭhā</bold>ti nāmaṃ labhatī’’ti. <bold>Setabya</bold>nti tassa nagarassa nāmaṃ. Taṃ pana kassapadasabalassa jātanagaranti āha <bold>‘‘atīte kassapasammāsambuddhassa jātanagara’’</bold>nti.</paragraph>
<paragraph line="64"><bold>Vijjantarikāyā</bold>ti vijjuniccharaṇakkhaṇe. <bold>Antarato</bold>ti hadaye. <bold>Antarā</bold>ti ārambhanibbattīnaṃ vemajjhe. <bold>Antarikāyā</bold>ti antarāḷe. Ettha ca ‘‘tadantaraṃ ko jāneyya (a. ni. 6.44; 10.75), etesaṃ antarā kappā gaṇanato asaṅkhyeyyā (bu. vaṃ. 28.3), antarantarā kathaṃ opapātetī’’ti (ma. ni. 2.426) ca ādīsu viya kāraṇavemajjhesu vattamānā antarāsaddā eva udāharitabbā siyuṃ, na pana cittakkhaṇavivaresu vattamānā antaraantarikasaddā. Antarāsaddassa hi ayamatthuddhāroti.</paragraph>
<paragraph line="65">Ayaṃ panettha adhippāyo siyā – yesu antarāsaddo vattati, tesu antarasaddopi vattatīti samānatthattā antarāsaddatthe vattamāno antarasaddo udāhaṭo. Antarāsaddo eva vā ‘‘yassantarato’’ti <pageBreak edition="V" number="2.0266" /> ettha gāthāsukhatthaṃ rassaṃ katvā vuttoti daṭṭhabbaṃ. Antarāsaddo eva pana ikasaddena padaṃ vaḍḍhetvā ‘‘antarikā’’ti vuttoti evamettha udāharaṇodāharitabbānaṃ virodhābhāvo daṭṭhabbo. <bold>Ayojiyamāne upayogavacanaṃ na pāpuṇāti</bold> sāmivacanassa pasaṅge antarāsaddayogena upayogavacanassa icchitattā. Tenevāha <bold>‘‘antarāsaddena pana yuttattā upayogavacanaṃ kata’’</bold>nti.</paragraph>
<paragraph line="66"><bold>Sakalajambudīpe uppannaṃ mahākalahaṃ vūpasametvā</bold>ti parinibbute bhagavati dhātūnaṃ atthāya kusināranagaraṃ parivāretvā ṭhitehi sesarājūhi ‘‘amhākaṃ dhātuyo vā dentu yuddhaṃ vā’’tiādinā kosinārakehi mallehi saddhiṃ kataṃ vivādaṃ vūpasametvā. So kira brāhmaṇo tesaṃ vivādaṃ sutvā ‘‘ete rājāno bhagavato parinibbutaṭṭhāne vivādaṃ karonti, na kho panetaṃ patirūpaṃ, alaṃ iminā kalahena, vūpasamessāmi na’’nti gantvā unnate padese ṭhatvā dvebhāṇavāraparimāṇaṃ doṇagajjitaṃ nāma <pageBreak edition="M" number="2.0293" /> avoca. Tattha paṭhamabhāṇavāre tāva ekapadampi te na jāniṃsu. Dutiyabhāṇavārapariyosāne ca ‘‘ācariyassa viya bho saddo, ācariyassa viya bho saddo’’ti sabbe niravā ahesuṃ. Jambudīpatale kira kulaghare jāto yebhuyyena tassa na-antevāsiko nāma natthi, atha kho so attano vacanaṃ sutvā nirave tuṇhībhūte viditvā puna –</paragraph>
<gatha1 line="67">‘‘Suṇantu bhonto mama ekavācaṃ,</gatha1>
<gatha2 line="68">Amhāka buddho ahu khantivādo;</gatha2>
<gatha3 line="69">Na hi sādhuyaṃ uttamapuggalassa,</gatha3>
<gathalast line="70">Sarīrabhāge siyā sampahāro.</gathalast>
<gatha1 line="71">‘‘Sabbeva bhonto sahitā samaggā,</gatha1>
<gatha2 line="72">Sammodamānā karomaṭṭhabhāge;</gatha2>
<gatha3 line="73">Vitthārikā hontu disāsu thūpā,</gatha3>
<gathalast line="74">Bahū janā cakkhumato pasannā’’ti. (dī. ni. 2.237) –</gathalast>
<unindented line="75">Imaṃ gāthādvayaṃ vatvā taṃ kalahaṃ vūpasametvā dhātuyo aṭṭhadhā bhājetvā adāsi, taṃ sandhāyetaṃ vuttaṃ <bold>‘‘sakalajambudīpe uppannaṃ mahākalahaṃ vūpasametvā dhātuyo bhājessatī’’</bold>ti. <bold>Lakkhaṇacakkānī</bold>ti dvīsu pādatalesu dve lakkhaṇacakkāni.</unindented>
<paragraph line="76"><bold>Āsavenā</bold>ti <pageBreak edition="V" number="2.0267" /> kammakilesakāraṇena āsavena. Ettha hi tebhūmakañca kammaṃ, avasesā ca akusalā dhammā ‘‘āsavā’’ti vuttā. <bold>Devūpapattī</bold>ti devesu uppatti nibbatti. Ettha ca yakkhagandhabbatāya vinimuttā sabbe devā devaggahaṇena gahitā. <bold>Gandhabbo vā vihaṅgamo</bold> ākāsacārī. <bold>Aha</bold>nti vibhattivipariṇāmena yojetabbaṃ.</paragraph>
<centered line="77">Doṇasuttavaṇṇanā niṭṭhitā.</centered>
<subhead line="78">7. Aparihāniyasuttavaṇṇanā</subhead>
<paragraph line="79" number="37"> Sattame <bold>nibbānasantikeyeva caratī</bold>ti kilesanibbānassa anupādāparinibbānassa ca santikeyeva carati ‘‘na cirasseva adhigamissatī’’ti katvā <pageBreak edition="M" number="2.0294" />. Gāthāya <bold>appamādarato</bold>ti samathavipassanāya appamajjane rato abhirato, appamādeneva rattindivaṃ vītināmentoti attho. <bold>Pamādaṃ bhayato passanto</bold>ti nirayūpapattiādibhayahetuto pamādaṃ bhayato passanto. <bold>Abhabbo parihānāyā</bold>ti so evarūpo samathavipassanādhammehi maggaphalehi vā parihānāya abhabbo. Samathavipassanāto hi sampattato na parihāyati, itarāni ca appattāni pāpuṇātīti.</paragraph>
<centered line="80">Aparihāniyasuttavaṇṇanā niṭṭhitā.</centered>
<subhead line="81">8. Patilīnasuttavaṇṇanā</subhead>
<paragraph line="82" number="38"> Aṭṭhame <bold>antavā loko</bold>ti ekapassena vaḍḍhitaṃ kasiṇanimittaṃ ‘‘loko’’ti gāhena vā takkena vā uppannadiṭṭhi. Lābhī hi jhānacakkhunā passitvā gaṇhāti, itaro takkamattena. <bold>Anantavā</bold>ti samantato vaḍḍhitaṃ appamāṇaṃ kasiṇanimittaṃ ‘‘loko’’ti gāhena vā takkena vā uppannadiṭṭhi. <bold>Taṃ jīvaṃ taṃ sarīra</bold>nti jīvo sarīrañca ekameva vatthūti uppannadiṭṭhi. <bold>Vissaṭṭhānī</bold>ti sakapariccajanavasena nissaṭṭhāni. <bold>Vantānī</bold>ti idaṃ puna anādiyanabhāvadassanavasena vuttaṃ. Cattampi hi keci gaṇhanti, nayidamevanti dassanatthaṃ <bold>‘‘vantānī’’</bold>ti vuttaṃ. Na hi yaṃ yena vantaṃ, na so taṃ puna ādīyati. Vantampi kiñci sasantatilaggaṃ siyā, nayidamevanti dassanatthaṃ <bold>‘‘muttānī’’</bold>ti vuttaṃ. Tenevāha <bold>‘‘chinnabandhanāni katānī’’</bold>ti, santatito vinimocanavasena chinnabandhanāni katānīti attho. Muttampi kiñci muttabandhanaṃ viya phalaṃ kuhiñci tiṭṭhati, na evamidanti dassanatthaṃ <bold>‘‘pahīnānī’’</bold>ti vuttaṃ. Yathā kiñci dunnissaṭṭhaṃ puna <pageBreak edition="V" number="2.0268" /> ādāya sammadeva nissaṭṭhaṃ ‘‘paṭinissaṭṭha’’nti vuccati, evaṃ vipassanāya nissaṭṭhāni ādinnasadisāni maggena pahīnāni paṭinissaṭṭhāni nāma hontīti dassanatthaṃ <bold>‘‘paṭinissaṭṭhānī’’</bold>ti vuttaṃ. Tenevāha <bold>‘‘yathā na puna cittaṃ ārohanti, evaṃ paṭinissajjitānī’’</bold>ti.</paragraph>
<paragraph line="83"><bold>Kāmesanā</bold>ti kāmānaṃ esanā, kāmasaṅkhātā vā esanā kāmesanā. Vuttañhetaṃ ‘‘tattha katamā kāmesanā? Yo kāmesu kāmacchando kāmarāgo kāmanandī kāmapipāsā kāmamucchā kāmajjhosānaṃ, ayaṃ <pageBreak edition="M" number="2.0295" /> vuccati kāmesanā’’ti, tasmā kāmarāgo ‘‘kāmesanā’’ti veditabbo. Tenevāha <bold>‘‘kāmesanā…pe… anāgāmimaggena pahīnā’’</bold>ti. Bhavānaṃ esanā <bold>bhavesanā</bold>. Vuttampi cetaṃ ‘‘tattha katamā bhavesanā? Yo bhavesu bhavacchando…pe… bhavajjhosānaṃ, ayaṃ vuccati bhavesanā’’ti, tasmā bhavesanarāgo rūpārūpabhavapatthanāti veditabbo. Tenevāha <bold>‘‘bhavesanā pana arahattamaggena pahīyatī’’</bold>ti.</paragraph>
<paragraph line="84">Brahmacariyassa esanā <bold>brahmacariyesanā</bold>. Sā ca maggabrahmacariyassa, diṭṭhigatikasammatabrahmacariyassa ca gavesanavasena dvippakārāti āha <bold>‘‘brahmacariyaṃ esissāmī’’</bold>tiādi. Diṭṭhigatikasammatassa brahmacariyassa esanāpi hi brahmacariyesanāti vuccati. Vuttampi cetaṃ –</paragraph>
<indent line="85">‘‘Tattha katamā brahmacariyesanā? Sassato lokoti vā, asassato lokoti vā, antavā lokoti vā, anantavā lokoti vā, taṃ jīvaṃ taṃ sarīranti vā, aññaṃ jīvaṃ aññaṃ sarīranti vā, hoti tathāgato paraṃ maraṇāti vā, na hoti tathāgato paraṃ maraṇāti vā, hoti ca na ca hoti tathāgato paraṃ maraṇāti vā, neva hoti na na hoti tathāgato paraṃ maraṇāti vā, yā evarūpā diṭṭhi diṭṭhigataṃ diṭṭhigahanaṃ diṭṭhikantāraṃ diṭṭhivisūkāyikaṃ diṭṭhivipphanditaṃ diṭṭhisaṃyojanaṃ gāho patiṭṭhāho abhiniveso parāmāso kummaggo micchāpatho micchattaṃ titthāyatanaṃ vipariyesaggāho, ayaṃ vuccati brahmacariyesanā’’ti (vibha. 919).</indent>
<unindented line="86">Tasmā diṭṭhigatikasammatassa brahmacariyassa esanā diṭṭhabrahmacariyesanāti veditabbā. Tenevāha <bold>‘‘diṭṭhibrahmacariyesanā pana sotāpattimaggeneva paṭippassambhatī’’</bold>ti. Ettāvatā ca rāgadiṭṭhiyo esanāti <pageBreak edition="V" number="2.0269" /> dassitaṃ hoti. Na kevalañca rāgadiṭṭhiyo eva esanā, tadekaṭṭhaṃ kammampi. Vuttampi cetaṃ –</unindented>
<indent line="87">‘‘Tattha katamā kāmesanā? Kāmarāgo tadekaṭṭhaṃ akusalaṃ kāyakammaṃ vacīkammaṃ manokammaṃ, ayaṃ vuccati kāmesanā. Tattha katamā bhavesanā? Bhavarāgo tadekaṭṭhaṃ akusalaṃ <pageBreak edition="M" number="2.0296" /> kāyakammaṃ vacīkammaṃ manokammaṃ, ayaṃ vuccati bhavesanā. Tattha katamā brahmacariyesanā? Antaggāhikā diṭṭhi tadekaṭṭhaṃ akusalaṃ kāyakammaṃ vacīkammaṃ manokammaṃ, ayaṃ vuccati brahmacariyesanā’’ti (vibha. 919).</indent>
<paragraph line="88"><bold>Navavidhamāno</bold>ti ‘‘seyyassa seyyohamasmī’’tiādinā (saṃ. ni. 4.108; dha. sa. 1121; vibha. 866; mahāni. 21) āgato navavidhamāno.</paragraph>
<paragraph line="89">‘‘Kāmesanā’’tiādigāthāya pana <bold>brahmacariyesanā sahā</bold>ti brahmacariyesanāya saddhiṃ. Vibhattilopena hi ayaṃ niddeso. Karaṇatthe vā etaṃ paccattavacanaṃ. Idaṃ vuttaṃ hoti ‘‘brahmacariyesanāya saddhiṃ kāmesanā bhavesanāti tisso esanā’’ti. Tāsu brahmacariyesanaṃ sarūpato dassetuṃ <bold>‘‘itisaccaparāmāso, diṭṭhiṭṭhānā samussayā’’</bold>ti vuttaṃ. Tassattho – iti evaṃ saccanti parāmāso <bold>itisaccaparāmāso</bold>. Idameva saccaṃ moghamaññanti diṭṭhiyā pavattiākāraṃ dasseti. Diṭṭhiyo eva sabbānatthahetubhāvato <bold>diṭṭhiṭṭhānā</bold>. Vuttañhetaṃ – ‘‘micchādiṭṭhiparamāhaṃ, bhikkhave, vajjaṃ vadāmī’’ti (a. ni. 1.310). Tā eva ca uparūpari vuddhiyā mānalobhādikilesasamussayanena vaṭṭadukkhasamussayanena ca <bold>samussayā,</bold> ‘‘idameva saccaṃ moghamañña’’nti micchābhinivisamānā sabbānatthahetukā kilesadukkhūpacayato hetubhūtā ca diṭṭhiyo brahmacariyesanāti vuttaṃ hoti. Etena pavattiākārato nibbattito ca brahmacariyesanā dassitāti veditabbā.</paragraph>
<paragraph line="90"><bold>Sabbarāgavirattassā</bold>ti sabbehi kāmabhavarāgehi virattassa. Tato eva taṇhākkhayasaṅkhāte nibbāne vimuttattā <bold>taṇhākkhayavimuttino</bold> arahato. <bold>Esanā paṭinissaṭṭhā</bold>ti kāmesanā, bhavesanā sabbaso nissaṭṭhā pahīnā. <bold>Diṭṭhiṭṭhānā samūhatā</bold>ti brahmacariyesanāsaṅkhātā diṭṭhiṭṭhānā ca paṭhamamaggeneva samugghātitā. Evampi imissā gāthāya atthavaṇṇanā veditabbā. Sesaṃ suviññeyyameva.</paragraph>
<centered line="91">Patilīnasuttavaṇṇanā niṭṭhitā.</centered>
<subhead line="92">9. Ujjayasuttavaṇṇanā</subhead>
<paragraph line="93" number="39"> Navame <pageBreak edition="M" number="2.0297" /><pageBreak edition="V" number="2.0270" /><bold>anukulayañña</bold>nti anukulaṃ kulānukkamaṃ upādāya dātabbadānaṃ. Tenāha <bold>‘‘amhākaṃ…pe… kulānukulavasena yajitabba’’</bold>nti. Vaṃsaparamparāya pacchā duggatapurisehi padātabbadānaṃ. Evarūpaṃ kulaṃ sīlavante uddissa nibaddhadānaṃ, tasmiṃ kule daliddānipi na upacchindanti. Tatridaṃ vatthu – anāthapiṇḍikassa ghare pañca salākabhattasatāni dīyiṃsu. Dantamayasalākānaṃ pañcasatāni ahesuṃ. Atha taṃ kulaṃ anukkamena dāliddiyena abhibhūtaṃ. Ekā tasmiṃ kule dārikā ekasalākato uddhaṃ dātuṃ nāsakkhi. Sāpi pacchā sātavāhanaṃ raṭṭhaṃ gantvā khalaṃ sodhetvā laddhadhaññena taṃ salākaṃ adāsi. Eko thero rañño ārocesi. Rājā taṃ ānetvā aggamahesiṭṭhāne ṭhapesi. Sā tato paṭṭhāya puna pañcapi salākasatāni pavattesi.</paragraph>
<paragraph line="94"><bold>Assamedha</bold>ntiādīsu porāṇakarājakāle kira sassamedhaṃ, purisamedhaṃ, sammāpāsaṃ, vācāpeyyanti cattāri saṅgahavatthūni ahesuṃ, yehi rājāno lokaṃ saṅgaṇhiṃsu. Tattha nipphannasassato dasamabhāgaggahaṇaṃ <bold>sassamedhaṃ</bold> nāma, sassasampādane medhāvitāti attho. Mahāyodhānaṃ chamāsikabhattavetanānuppadānaṃ <bold>purisamedhaṃ</bold> nāma, purisasaṅgaṇhane medhāvitāti attho. Daliddamanussānaṃ hatthe lekhaṃ gahetvā tīṇi vassāni vinā vaḍḍhiyā sahassadvisahassamattadhanānuppadānaṃ <bold>sammāpāsaṃ</bold> nāma. Tañhi sammā manusse pāseti hadaye bandhitvā viya ṭhapeti, tasmā sammāpāsanti vuccati. ‘‘Tāta, mātulā’’tiādinā pana saṇhavācābhaṇanaṃ <bold>vācāpeyyaṃ</bold> nāma, peyyavajjaṃ piyavacanatāti attho. Evaṃ catūhi vatthūhi saṅgahitaṃ raṭṭhaṃ iddhañceva hoti phītañca pahūtaannapānaṃ khemaṃ nirabbudaṃ, manussā mudā modanā ure putte naccentā apārutagharadvārā viharanti. Idaṃ gharadvāresu aggaḷānaṃ abhāvato <bold>niraggaḷa</bold>nti vuccati. Ayaṃ porāṇikā paveṇī. Aparabhāge pana okkākarājakāle brāhmaṇā imāni cattāri saṅgahavatthūni imañca raṭṭhasampattiṃ parivattentā ummūlaṃ katvā assamedhaṃ purisamedhantiādike pañca yaññe nāma akaṃsu. Vuttañhetaṃ bhagavatā <bold>brāhmaṇadhammiyasutte</bold> –</paragraph>
<gatha1 line="95">‘‘Tesaṃ <pageBreak edition="M" number="2.0298" /> āsi vipallāso, disvāna aṇuto aṇuṃ…pe…;</gatha1>
<gathalast line="96">Te tattha mante ganthetvā, okkākaṃ tadupāgamu’’nti. (su. ni. 301-304);</gathalast>
<paragraph line="97">Idāni <pageBreak edition="V" number="2.0271" /> tehi parivattetvā ṭhapitamatthaṃ dassento <bold>‘‘assamedha’’</bold>ntiādimāha. Tattha <bold>medhantī</bold>ti vadhenti. <bold>Dvīhi pariyaññehī</bold>ti mahāyaññassa pubbabhāge pacchā ca pavattetabbehi dvīhi parivārayaññehi. <bold>Sattanavutipañcapasusataghātabhiṃsanassā</bold>ti sattanavutādhikānaṃ pañcannaṃ pasusatānaṃ māraṇena bheravassa pāpabhīrukānaṃ bhayāvahassa. Tathā hi vadanti –</paragraph>
<gatha1 line="98">‘‘Chasatāni niyujjanti, pasūnaṃ majjhime hani;</gatha1>
<gathalast line="99">Assamedhassa yaññassa, ūnāni pasūhi tīhī’’ti. (saṃ. ni. ṭī. 1.1.120);</gathalast>
<paragraph line="100"><bold>Samma</bold>nti yugacchidde pakkhipitabbadaṇḍakaṃ. <bold>Pāsantī</bold>ti khipanti. <bold>Saṃhārimehī</bold>ti sakaṭehi vahitabbehi. Pubbe kira eko rājā sammāpāsaṃ yajanto sarassatinaditīre pathaviyā vivare dinne nimuggoyeva ahosi, andhabālabrāhmaṇā gatānugatigatā ‘‘ayaṃ tassa saggagamanamaggo’’ti saññāya tattha sammāpāsayaññaṃ paṭṭhapenti. Tena vuttaṃ <bold>‘‘nimuggokāsato pabhutī’’</bold>ti. Ayūpo appakadivaso yāgo, sayūpo bahudivasaṃ neyyo <bold>satrayāgo</bold>ti. Mantapadābhisaṅkhatānaṃ sappimadhūnaṃ <bold>vāja</bold>miti samaññā. Hiraññasuvaṇṇagomahiṃsādi <bold>sattarasakadakkhiṇassa</bold>. Sāragabbhakoṭṭhāgārādīsu natthi ettha aggaḷanti <bold>niraggaḷo</bold>. Tattha kira yaññe attano sāpateyyaṃ anavasesato anigūhitvā niyyātīyati.</paragraph>
<paragraph line="101"><bold>Mahārambhā</bold>ti bahupasughātakammā. Aṭṭhakathāyaṃ pana ‘‘vividhā yattha haññare’’ti vakkhamānattā ‘‘mahākiccā mahākaraṇīyā’’ti paṭhamo atthavikappo vutto. Dutiyo pana atthavikappo ‘‘mahārambhāti papañcavasena ajeḷakā’’tiādi vuttanti adhippāyena <bold>‘‘apicā’’</bold>tiādinā āraddho. <bold>Nirārambhā</bold>ti etthāpi vuttanayena attho veditabbo. Nanu ca pāṇātipātādiakusalakammassa appamattakampi phalaṃ nupalabbhati, tasmā tassa nipphalabhāvaṃ avatvā ‘‘na te honti mahapphalā’’ti kasmā vuttanti āha <bold>‘‘niravasesatthe’’</bold>tiādi. Anugataṃ kulanti <bold>anukulaṃ,</bold> kulānugatanti attho. Ye niccabhattādiṃ pubbapurisehi paṭṭhapitaṃ aparāparaṃ anupacchindantā manussā <pageBreak edition="M" number="2.0299" /> dadanti, te anukulaṃ yajanti nāma. Tenevāha <bold>‘‘ye aññe anukulaṃ yajantī’’</bold>tiādi.</paragraph>
<centered line="102">Ujjayasuttavaṇṇanā niṭṭhitā.</centered>
<subhead line="103">10. Udāyisuttavaṇṇanā</subhead>
<paragraph line="104" number="40"> Dasame <pageBreak edition="V" number="2.0272" /><bold>pāṇasamārambharahita</bold>nti pāṇaghātarahitaṃ. <bold>Abyābajjhaṃ sukhaṃ lokaṃ, paṇḍito upapajjatī</bold>ti kāmacchandādibyāpādavirahitattā abyābajjhaṃ niddukkhaṃ. Parapīḷābhāve pana vattabbaṃ natthi. Jhānasamāpattivasena sukhabahulattā sukhaṃ ekantasukhaṃ brahmalokaṃ jhānapuññena, itarapuññena pana tadaññasampattibhavasaṅkhātaṃ sukhaṃ lokaṃ paṇḍito sappañño upeti. Sesaṃ uttānameva.</paragraph>
<centered line="105">Udāyisuttavaṇṇanā niṭṭhitā.</centered>
<centered line="106">Cakkavaggavaṇṇanā niṭṭhitā.</centered>
</body>
</document>