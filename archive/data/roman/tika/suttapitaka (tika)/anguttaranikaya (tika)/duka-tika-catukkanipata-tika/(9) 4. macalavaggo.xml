<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402t.tik42.xml</normativeSource>
    <archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/(9) 4. macalavaggo.xml</archivePath>
    <baseFileName>(9) 4. macalavaggo</baseFileName>
    <titlePath>(9) 4. Macalavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">(9) 4. Macalavaggo</chapter>
    <subhead line="2">1-6. Pāṇātipātasuttādivaṇṇanā</subhead>
    <paragraph line="3" number="81-86"> Catutthassa <pageBreak edition="Vipassana Research Institut" number="2.0288" /> paṭhamādīni uttānatthāneva. Pañcame (saṃ. ni. ṭī. 1.1.132) ‘‘nīce kule paccājāto’’tiādikena appakāsabhāvena tamatīti tamo, tena tamena yuttoti <bold>tamo</bold> puggalo vuccati. Tathā hi taṃyogato puggalassa tabbohāro yathā ‘‘maccherayogato maccharo’’ti, tasmā <bold>tamo</bold>ti appakāsabhāvena tamo tamabhūto andhakāraṃ viya jāto, andhakārattaṃ vā pattoti attho. Vuttalakkhaṇaṃ tamameva paramparato ayanaṃ gati niṭṭhā etassāti <bold>tamaparāyaṇo</bold>. Ubhayenapi tamaggahaṇena khandhatamo kathito, na andhakāratamo. <bold>Khandhatamo</bold>ti ca sampattirahitā khandhapavattiyeva daṭṭhabbā. ‘‘Ucce kule paccājāto’’tiādikena pakāsabhāvena jotetīti joti, tena jotināyuttotiādi sabbaṃ vuttanayena veditabbaṃ. <bold>Itare dve</bold>ti jotitamaparāyaṇo, jotijotiparāyaṇoti itare dve puggale.</paragraph>
    <paragraph line="4">Veṇuvettādivilīvehi peḷabhājanādikārakā <bold>vilīvakārakā</bold>. Migamacchādīnaṃ nisādanato <bold>nesādā,</bold> māgavikamacchabandhādayo. Rathesu cammena <pageBreak edition="Myanmar" number="2.0317" /> nahaṇakaraṇato <bold>rathakārā,</bold> cammakārā. Puiti karīsassa nāmaṃ, taṃ kusenti apanentīti <bold>pukkusā,</bold> pupphachaḍḍakā. <bold>Dubbaṇṇo</bold>ti virūpo. <bold>Okoṭimako</bold>ti ārohābhāvena heṭṭhimako, rassakāyoti attho. Tenāha <bold>‘‘lakuṇḍako’’</bold>ti. Laku viya ghaṭikā viya ḍeti pavattatīti <bold>lakuṇḍako,</bold> rasso. Kaṇati nimīlatīti <bold>kāṇo</bold>. Taṃ panassa nimīlanaṃ ekena akkhinā dvīhipi vāti āha <bold>‘‘ekacchikāṇo vā ubhayacchikāṇo vā’’</bold>ti. Kuṇanaṃ kuṇo, hatthavekallaṃ, so etassa atthīti <bold>kuṇī. Khañjo</bold> vuccati pādavikalo. Heṭṭhimakāyasaṅkhāto sarīrassa pakkho padeso hato assāti <bold>pakkhahato</bold>. Tenāha <bold>‘‘pīṭhasappī’’</bold>ti. Padīpe padīpane etabbaṃ netabbanti <bold>padīpeyyaṃ,</bold> telakapālādiupakaraṇaṃ. <bold>Vutta</bold>nti aṭṭhakathāyaṃ vuttaṃ.</paragraph>
    <paragraph line="5"><bold>Āgamanavipattī</bold>ti āgamanaṭṭhānavasena vipatti ‘‘āgamo etthā’’ti katvā. <bold>Pubbuppannapaccayavipattī</bold>ti paṭhamuppannapaccayavasena viparāvatti. Caṇḍālādisabhāvā hissa mātāpitaro paṭhamuppannapaccayo. <bold>Pavattapaccayavipattī</bold>ti pavatte sukhapaccayavipatti. Tādise nihīnakule uppannopi koci vibhavasampanno siyā, ayaṃ pana duggato durūpo. <bold>Ājīvupāyavipattī</bold>ti <pageBreak edition="Vipassana Research Institut" number="2.0289" /> ājīvanupāyavasena vipatti. Sukhena hi jīvikaṃ pavattetuṃ upāyabhūtā hatthisippādayo imassa natthi, pupphachaḍḍanasilākoṭṭanādikammaṃ pana katvā jīvikaṃ pavatteti. Tenāha <bold>‘‘kasiravuttike’’</bold>ti. <bold>Attabhāvavipattī</bold>ti upadhivipatti. <bold>Dukkhakāraṇasamāyogo</bold>ti kāyikacetasikadukkhuppattiyā paccayasamodhānaṃ. <bold>Sukhakāraṇavipattī</bold>ti sukhapaccayaparihāni. <bold>Upabhogavipattī</bold>ti upabhogasukhassa vināso anupaladdhi. Joti ceva jotiparāyaṇabhāvo ca <bold>sukkapakkho</bold>. Chaṭṭhaṃ uttānameva.</paragraph>
    <centered line="6">Pāṇātipātasuttādivaṇṇanā niṭṭhitā.</centered>
    <subhead line="7">7. Puttasuttavaṇṇanā</subhead>
    <paragraph line="8" number="87"> Sattame <bold>ma-kāro padasandhikaro</bold> ‘‘aññamañña’’ntiādīsu viya. <bold>Niccalasamaṇo</bold>ti thirasamaṇo. Abhisiñcitabboti <bold>abhiseko</bold>ti kammasādhano <pageBreak edition="Myanmar" number="2.0318" /> abhisekasaddo. Tenāha <bold>‘‘abhisekaṃ kātuṃ yutto’’</bold>ti.</paragraph>
    <paragraph line="9"><bold>Bākulatthero viyā</bold>ti thero hi mahāyasassī, tassa puttadhītaro nattupanattakā sukhumasāṭakehi cīvarāni kāretvā rajāpetvā samugge pakkhipitvā pahiṇanti. Therassa nahānakāle nahānakoṭṭhake ṭhapenti. Thero tāni nivāseti ceva pārupati ca. Tenevetaṃ vuttaṃ.</paragraph>
    <paragraph line="10"><bold>Khadiravanamagge sīvalitthero viyā</bold>ti satthari kira taṃ maggaṃ paṭipanne devatā ‘‘amhākaṃ ayyassa sīvalittherassa sakkāraṃ karissāmā’’ti cintetvā ekekayojane vihāraṃ kāretvā ekayojanato uddhaṃ gantuṃ adatvā pātova uṭṭhāya dibbāni yāguādīni gahetvā ‘‘amhākaṃ ayyo sīvalitthero kahaṃ nisinno’’ti vicaranti. Thero attano abhihaṭaṃ buddhappamukhassa bhikkhusaṅghassa dāpesi. Evaṃ satthā saparivāro tiṃsayojanikaṃ kantāraṃ sīvalittherassa puññaphalaṃ anubhavamānova agamāsi. Tenevetaṃ vuttaṃ.</paragraph>
    <paragraph line="11"><bold>Aṭṭhakanāgarasutte ānandatthero viyā</bold>ti aṭṭhakanāgarako kira gahapati therassa dhammadesanāya pasīditvā pañcasatagghanakaṃ vihāraṃ kāretvā adāsi. Taṃ sandhāyetaṃ vuttaṃ.</paragraph>
    <paragraph line="12"><bold>Pilindavacchatthero viyā</bold>ti therassa kira iddhānubhāvena pasannā manussā sappiādīni bahūni <pageBreak edition="Vipassana Research Institut" number="2.0290" /> bhesajjāni abhihariṃsu. Pakatiyāpi ca āyasmā pilindavaccho lābhī hoti pañcannaṃ bhesajjānaṃ, laddhaṃ laddhaṃ parisāya vissajjeti. Tenetaṃ vuttaṃ <bold>‘‘gilānapaccayaṃ pilindavacchatthero viyā’’</bold>ti.</paragraph>
    <paragraph line="13"><bold>Tiṇṇampi sannipātena nibbattānī</bold>ti pittādīnaṃ tiṇṇampi visamānaṃ sannipātena jātāni. Atisītādibhāvena utūnaṃ pariṇāmoti āha <bold>‘‘atisītaatiuṇhaututo jātānī’’</bold>ti. Purimaututo visadiso utu utupariṇāmo, tato jātāni <bold>utupariṇāmajāni,</bold> visabhāgaututo jātānīti attho. Jaṅgaladesavāsīnañhi anūpadese vasantānaṃ visabhāgova utu uppajjati, anūpadesavāsīnañca jaṅgaladeseti. Evaṃ malayasamuddatīrādivasenapi utuvisabhāgatā uppajjatiyeva. Tato jātāni utupariṇāmajāni nāma.</paragraph>
    <paragraph line="14">Attano <pageBreak edition="Myanmar" number="2.0319" /> pakaticariyānaṃ visamaṃ kāyassa pariharaṇavasena <bold>visamaparihārajāni</bold>. Tāni pana accāsanaatiṭṭhānādinā veditabbānīti āha <bold>‘‘accāsanaatiṭṭhānādikā’’</bold>ti. <bold>Ādi</bold>-saddena mahābhāravahaṇasudhākoṭṭanaadesakālacaraṇādīni saṅgaṇhāti. Parassa upakkamato nibbattāni <bold>opakkamikāni,</bold> ayaṃ coroti vā pāradārikoti vā gahetvā jaṇṇukakapparamuggarādīhi nippothanaupakkamaṃ paccayaṃ katvā uppannānīti attho. Tenāha <bold>‘‘vadhabandhanādiupakkamena nibbattānī’’</bold>ti. <bold>Kevala</bold>nti bāhiraṃ paccayaṃ anapekkhitvā kevalaṃ, tena vināti attho. Tenāha <bold>‘‘pubbekatakammavipākavaseneva jātānī’’</bold>ti.</paragraph>
    <centered line="15">Puttasuttavaṇṇanā niṭṭhitā.</centered>
    <subhead line="16">8-10. Saṃyojanasuttādivaṇṇanā</subhead>
    <paragraph line="17" number="88-90"> Aṭṭhame sotāpanno catūhi vātehi indakhīlo viya parappavādehi akampiyo acalasaddhāya samannāgatattā sāsane laddhappatiṭṭho <bold>samaṇamacalo</bold> nāmāti āha <bold>‘‘sāsane laddhappatiṭṭhattā’’</bold>tiādi. <bold>Thaddhabhāvakarānaṃ kilesānaṃ sabbaso samucchinnattā</bold>ti cittassa thaddhabhāvakarānaṃ uddhambhāgiyakilesānaṃ sabbaso abhāvā <bold>samaṇasukhumālo</bold> nāma sukhumālabhāvappattito. Navamadasamāni suviññeyyāneva.</paragraph>
    <centered line="18">Saṃyojanasuttādivaṇṇanā niṭṭhitā.</centered>
    <centered line="19">Macalavaggavaṇṇanā niṭṭhitā.</centered>
  </content>
</document>