<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402t.tik24.xml</normativeSource>
    <archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/(7) 2. mahavaggo.xml</archivePath>
    <baseFileName>(7) 2. mahavaggo</baseFileName>
    <titlePath>(7) 2. Mahāvaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">(7) 2. Mahāvaggo</chapter>
    <subhead line="2">1. Titthāyatanasuttavaṇṇanā</subhead>
    <paragraph line="3" number="62"> Dutiyassa paṭhame <bold>titthaṃ nāma dvāsaṭṭhi diṭṭhiyo</bold> tabbinimuttassa kassaci diṭṭhivipphanditassa abhāvato. Ettha hi sattā taranti uppilavanti ummujjanimujjaṃ karonti, tasmā <bold>‘‘tittha’’</bold>nti vuccati. Pāragamanasaṅkhātañhi taraṇaṃ diṭṭhigatikānaṃ natthi, tattheva aparāparaṃ nimujjanummujjanavasena pilavanameva tesaṃ taraṇaṃ nāma. <bold>Uppādakā</bold>ti pūraṇakassapādayo. Titthe jātā <bold>titthiyā,</bold> yathāvuttaṃ vā diṭṭhigatasaṅkhātaṃ titthaṃ etesaṃ atthīti titthikā, titthikā eva <bold>titthiyā. Manorame</bold>ti sāduphalabharitatāya abhayadisatāya ca manorame. <bold>Imesuyeva tīsu ṭhānesū</bold>ti yathāvuttesu titthāyatanesu.</paragraph>
    <paragraph line="4"><bold>Yo yathā jānāti, tassa tathā vuccatī</bold>ti iminā puggalajjhāsayavasena tathā vuttanti dasseti. <bold>Puggala</bold>-saddo ca tissannampi pakatīnaṃ sādhāraṇo, tasmā purisaggahaṇena tato visesanaṃ yathā ‘‘aṭṭha purisapuggalā’’ti. <bold>Paṭisaṃviditaṃ karotī</bold>ti kevalaṃ jānanavasena viditaṃ karoti. <bold>Anubhavati vā</bold>ti vipākalakkhaṇappattaṃ anubhavati. <bold>Pubbekatahetū</bold>ti antogadhāvadhāraṇaṃ padanti āha <bold>‘‘pubbekatakammapaccayenevā’’</bold>ti. <bold>Iminā</bold>ti ‘‘sabbaṃ taṃ pubbekatahetū’’ti iminā vacanena. <bold>Kammavedana</bold>nti kusalākusalakammasahajaṃ vedanaṃ. <bold>Kiriyavedana</bold>nti ‘‘neva kusalākusalā na ca kammavipākā’’ti evaṃ vuttaṃ kiriyacittasahajaṃ vedanaṃ. Na kevalañca te kammakiriyavedanā eva paṭikkhipanti, atha kho sāsane loke ca pākaṭe vātābādhādiroge ca paṭikkhipanti evāti dassetuṃ <bold>‘‘ye vā ime’’</bold>tiādimāha. Tattha <bold>pittasamuṭṭhānā</bold>ti pittavikārādhikasambhūtā <pageBreak edition="Vipassana Research Institut" number="2.0131" />. Anantaradvayepi eseva nayo. <bold>Sannipātikā</bold>ti pittādīnaṃ tiṇṇampi <pageBreak edition="Myanmar" number="2.0143" /> vikārānaṃ sannipātato jātā. <bold>Utupariṇāmajā</bold>ti sītādiutuno vipariṇāmato visamaparivuttito jātā. <bold>Visamaparihārajā</bold>ti asappāyāhārayogapaṭisevanavasena kāyassa visamaṃ pariharaṇato jātā. <bold>Opakkamikā</bold>ti upakkamato nibbattā. <bold>Kammavipākajā</bold>ti kammassa vipākabhūtakkhandhato jātā. Virodhipaccayasamuṭṭhānā dhātūnaṃ vikārāvatthā, tappaccayā vā dukkhā vedanā ābādhanaṭṭhena <bold>ābādho,</bold> so eva rujjanaṭṭhena <bold>rogo</bold>. Tattha ‘‘yo yāpyalakkhaṇo, so rogo, itaro ābādho’’ti vadanti. Sabbesañca nesaṃ taṃtaṃdhātūnaṃ visamaṃ āsannakāraṇaṃ, na tathā itarāni. Tatthāpi ca pakopāvatthā dhātuyo āsannakāraṇaṃ, na tathā parapaccayāvatthāti daṭṭhabbaṃ. <bold>Aṭṭhamaṃyeva</bold> kammavipākajaṃ ābādhaṃ <bold>sampaṭicchanti</bold> ‘‘sabbaṃ taṃ pubbekatahetū’’ti vipallāsaggāhena. <bold>‘‘Pubbe’’</bold>ti purātanasseva kammassa gahitattā upapajjavedanīyampi te paṭikkhipantīti vuttaṃ <bold>‘‘dve paṭibāhitvā’’</bold>ti. <bold>Sampaṭicchantī</bold>ti anujānanti.</paragraph>
    <paragraph line="5"><bold>Attanā katamūlakenā</bold>ti sāhatthikakammahetu. <bold>Āṇattimūlakenā</bold>ti parassa āṇāpanavasena katakammahetu. <bold>Imā</bold>ti tisso vedanā. <bold>Sabbe paṭibāhantī</bold>ti sabbe roge paṭisedhenti sabbesampi tesaṃ ekena issareneva nimmitattā tabbhāvībhāvāsambhavato. Esa nayo sesesupi. <bold>Sabbaṃ paṭibāhantī</bold>ti hetupaccayapaṭisedhanato sabbaṃ nisedhenti.</paragraph>
    <paragraph line="6"><bold>Mātikaṃ nikkhipitvā</bold>ti tiṇṇampi vedānaṃ asārabhāvadassanatthaṃ uddesaṃ katvā. <bold>Ta</bold>nti taṃ mātikaṃ. <bold>Vibhajitvā dassetu</bold>nti dosadassanavaseneva vibhāgato dassetuṃ. <bold>Laddhipatiṭṭhāpanattha</bold>nti attano laddhiyā paṭijānāpanatthaṃ. <bold>Laddhito laddhiṃ saṅkamantī</bold>ti mūlaladdhito aññaladdhiṃ upagacchanti paṭijānanti. <bold>Pubbekatahetuyeva paṭisaṃvedetī</bold>ti kammavedanampi vipākavedanaṃ katvā vadanti. Diṭṭhigatikā hi byāmūḷhacittā kammantaravipākantarādīni āloḷenti, asaṅkarato saññāpetuṃ na sakkonti. Yathā ca akusalakamme, evaṃ kusalakammepīti dassetuṃ <bold>‘‘evaṃ pāṇātipātā’’</bold>tiādi vuttaṃ. Tattha <bold>eva</bold>nti yathā pubbekatahetu eva pāṇātipātino nāma honti, na idāni sayaṃkatakāraṇā, evaṃ pāṇātipātā viramaṇampi pubbekatahetu evāti vicāriyamāno pubbekatavādo akiriyavādo <bold>eva</bold> sampajjati.</paragraph>
    <paragraph line="7"><bold>Kattukamyatāchando</bold><pageBreak edition="Myanmar" number="2.0144" /> na taṇhāchando. <bold>Kattukamyatā</bold>ti kātumicchā. <bold>Paccattapurisakāro</bold>ti tena tena purisena kattabbakiccaṃ na hoti pubbekatahetu eva sijjhanato. <bold>Ubhayampi taṃ esa na labbhatī</bold>ti kattabbakaraṇaṃ sucaritapūraṇaṃ, akattabbaakaraṇaṃ duccaritaviratīti idaṃ ubhayampi esa <pageBreak edition="Vipassana Research Institut" number="2.0132" /> na labhati. <bold>Samaṇāpi hi pubbekatakāraṇāyeva hontī</bold>ti pubbekatakāraṇāyeva samaṇāpi honti, na idāni saṃvarasamādānādinā. <bold>Assamaṇāpi pubbekatakāraṇāyevā</bold>ti pubbekatakāraṇāyeva assamaṇāpi honti, na saṃvarabhedena.</paragraph>
    <paragraph line="8">Yathā pubbekatavāde chandavāyāmānaṃ asambhavato paccattapurisakārānaṃ abhāvo, evaṃ issaranimmānavādepi issareneva sabbassa nimmitabhāvānujānanatoti vuttaṃ <bold>‘‘pubbekatavāde vuttanayeneva veditabbo’’</bold>ti. Esa nayo ahetukavādepīti āha <bold>‘‘tathā ahetukavādepī’’</bold>ti.</paragraph>
    <paragraph line="9"><bold>Imesa</bold>ntiādinā imesaṃ titthāyatanānaṃ tucchāsāratāya thusakoṭṭanena kuṇḍakamattassapi alābho viya paramatthalesassapi abhāvo, tathā khajjopanakobhāsato tejaso phuliṅgamattassapi abhāvo viya andhaveṇikassapi maggassa appaṭilābho viya saddamattaṃ nissāya micchābhāgena vipallatthatāya <bold>daddarajātake</bold> (jā. 1.2.43-43) sasakasadisatā ca vibhāvitā hoti. <bold>Sārabhāva</bold>nti sīlasārādisampattiyā sārasabbhāvaṃ. <bold>Niyyānikabhāva</bold>nti ekanteneva vaṭṭato niyyānāvahabhāvaṃ. <bold>Aniggahito</bold>ti na niggahetabbo. Tenāha <bold>‘‘niggahetuṃ asakkuṇeyyo’’</bold>ti. <bold>Asaṃkiliṭṭho</bold>ti saṃkilesavirahito. Tenāha <bold>‘‘nikkileso’’</bold>tiādi. <bold>Anupavajjo</bold>ti dhammato na upavaditabbo. <bold>Appaṭikuṭṭho</bold> nāma appaṭisedhanaṃ vā siyā anakkosanaṃ vāti tadubhayaṃ dassento <bold>‘‘appaṭibāhito anupakkuṭṭho’’</bold>ti āha.</paragraph>
    <paragraph line="10"><bold>Tassa dhammassā</bold>ti ‘‘ayaṃ kho pana, bhikkhave’’tiādinā uddhaṭassa dhammassa. <bold>Pañhaṃ pucchitvā</bold>ti kathetukamyatāvasena pañhaṃ pucchitvā. <bold>Yathāpaṭipāṭiyā</bold>ti mātikāya yathānikkhittappaṭipāṭiyā. <bold>Dhātuyo</bold>ti sabhāvadhāraṇaṭṭhena dhātuyo. Tā pana yasmā taṇhādiṭṭhikappanāparikappitaattasubhasukhasassatādipakatiādidhuvādijīvādikāyādikā viya <pageBreak edition="Myanmar" number="2.0145" /> na icchāsabhāvā diṭṭhiādirahitehi vimuccamānaudumbarapupphādilokavohāravatthūni viya ca vācāvatthumattā, atha kho saccaparamatthabhūtāti āha <bold>‘‘sabhāvā’’</bold>ti, saccasabhāvāti attho. Attano sabhāvaṃ dhārentīti hi dhātuyo. <bold>Nijjīvanissattabhāvappakāsako</bold>ti bāhiraparikappitajīvābhāvappakāsako lokiyamahājanasaṃkappitasattābhāvappakāsako ca. <bold>Ākaraṭṭhenā</bold>ti uppajjanaṭṭhānabhāvena. Uppattiṭṭhānampi hi ākaro āyatananti vuccati yathā ‘‘kambojo assānaṃ āyatana’’nti. <bold>Manopavicārā</bold>ti taṃ taṃ ārammaṇaṃ upecca manaso vividhacaraṇākāro. Kehi katthāti āha <bold>‘‘vitakkavicārapādehī’’</bold>tiādi. <bold>Aṭṭhārasasu ṭhānesū</bold>ti cha somanassaṭṭhāniyāni <pageBreak edition="Vipassana Research Institut" number="2.0133" />, cha domanassaṭṭhāniyāni, cha upekkhāṭṭhāniyānīti evaṃ aṭṭhārasasu ṭhānesu.</paragraph>
    <paragraph line="11"><bold>Patiṭṭhādhātū</bold>ti sesabhūtattayassa ceva sabbūpādārūpānañca patiṭṭhāsabhāvā dhātu. Iminā nayena <bold>ābandhanadhātū</bold>tiādīsupi attho veditabbo. Apica kakkhaḷabhāvasiddho sahajātadhammānaṃ ādhārabhāvo <bold>patiṭṭhā</bold>bhāvo. Dravabhāvasiddhaṃ sampiṇḍanaṃ <bold>ābandhanaṃ</bold>. Uṇhabhāvasiddhaṃ mudutāpakkatāvahaṃ <bold>paripācanaṃ</bold>. Thaddhabhāvāvahaṃ uddhumātanaṃ <bold>vitthambhanaṃ</bold>. Rūpavivitto rūpapariyanto ākāsoti yesaṃ so paricchedo, tehi so asamphuṭṭhovāti vuttaṃ <bold>‘‘ākāsadhātūti asamphuṭṭhadhātū’’</bold>ti. Sañjānanavidhurā ārammaṇūpaladdhi <bold>vijānanadhātu. Vitthāratopi kathetuṃ vaṭṭati</bold> saṅkhepantogadhattā vitthārassa. <bold>Saṅkhepato kathetuṃ na vaṭṭati</bold> kathetabbassa atthassa anavasesapariyādānābhāvato. Tenāha <bold>‘‘vitthāratova vaṭṭatī’’</bold>ti. <bold>Ubhayathā</bold>ti saṅkhepato vitthārato ca.</paragraph>
    <paragraph line="12">Anipphannāpi ākāsadhātu bhūtāni upādāya gahetabbatāmattena <bold>‘‘upādārūpa’’</bold>nteva vuccati. <bold>Diṭṭhānevāti sallakkhetabbāni</bold> upādārūpabhāvasāmaññato. <bold>Tena sahajātā vedanā vedanākkhandho</bold> samudāye pavattavohārassa avayavepi dissanato yathā ‘‘vatthekadese daḍḍhe vatthaṃ daḍḍha’’nti. <bold>‘‘Phasso ca cetanā ca saṅkhārakkhandho’’</bold>ti vuttaṃ mahābhūmakattā tesaṃ tappadhānattā ca saṅkhārakkhandhassa. <bold>Arūpakkhandhā nāmaṃ</bold> ārammaṇābhimukhaṃ namanato nāmādhīnaggahaṇato ca. <bold>Rūpakkhandho rūpaṃ</bold> paribyattaṃ ruppanaṭṭhena. <bold>Paccaya</bold>nti nissayabhūtaṃ paccayaṃ. Vibhāgena <bold>dvācattālīsa. Ekāsīti</bold><pageBreak edition="Myanmar" number="2.0146" /><bold>cittāni</bold> ‘‘sammasanacāroya’’nti katvā. <bold>Anukkamena paṭipajjamāno</bold>ti evaṃ kaṅkhāvitaraṇavisuddhiyaṃ ṭhito uparimena tissannaṃ visuddhīnaṃ sampādanavasena visuddhibhāvanaṃ ussukkāpento.</paragraph>
    <paragraph line="13"><bold>Phassāyatana</bold>nti phassassa uppattiṭṭhānaṃ. <bold>Suvaṇṇādīna</bold>nti suvaṇṇamaṇivajirādīnaṃ. Ākiṇṇaṃ viya hutvā uppajjanti etthāti <bold>ākaro</bold>. Yathā cakkhu vipākaphassassa visesapaccayo, na tathā itaresanti katvā vuttaṃ <bold>‘‘dve cakkhuviññāṇānī’’</bold>tiādi. Esa nayo sesavāresupi. Dvattiṃsāya vipākaphassesu dvipañcaviññāṇasahagataphasse ṭhapetvā sesā <bold>dvāvīsati vipākaphassā</bold> veditabbā. <bold>Diṭṭhameva hoti</bold> tena samānayogakkhamattā. <bold>‘‘Saṅkhepato tāvā’’</bold>ti saṅkhepakathaṃ ārabhitvāpi vitthārakathāpettha vuttanayattā suviññeyyāvāti vuttaṃ <bold>‘‘heṭṭhā…pe… veditabba’’</bold>nti.</paragraph>
    <paragraph line="14">Somanassassa <pageBreak edition="Vipassana Research Institut" number="2.0134" /> uppattiṭṭhānabhūtaṃ <bold>somanassaṭṭhāniyaṃ</bold>. Tenāha <bold>‘‘somanassassa kāraṇabhūta’’</bold>nti. <bold>Upavicaratī</bold>ti upecca pavattati. Sabhāvato saṅkappato ca somanassādiuppattihetukā somanassaṭṭhāniyāditāti āha <bold>‘‘iṭṭhaṃ vā hotū’’</bold>tiādi. <bold>Catutthaṃ diṭṭhameva hoti</bold> tadavinābhāvato.</paragraph>
    <paragraph line="15"><bold>Ariyasaccānī</bold>ti purimapade uttarapadalopenāyaṃ niddesoti āha <bold>‘‘ariyabhāvakarānī’’</bold>tiādi. <bold>Visuddhimagge</bold> (visuddhi. 2.531) <bold>pakāsitaṃ,</bold> tasmā na idha pakāsetabbanti adhippāyo. <bold>Sukhāvabodhanattha</bold>nti desiyamānāya vaṭṭakathāya sukhena avabodhanatthaṃ. Tenāha <bold>‘‘yassa hī’’</bold>tiādi. <bold>Dvādasapada</bold>nti avijjādīhi padehi dvādasapadaṃ. <bold>Paccayavaṭṭa</bold>nti paccayappabandhaṃ. <bold>Kathetukāmo hoti</bold> paccayākāramukhena saccāni dassetukāmatāya. <bold>Gabbhāvakkantivaṭṭa</bold>nti gabbhokkantimukhena vipākavaṭṭaṃ dasseti ‘‘gabbhassāvakkanti hotī’’tiādinā. Tasmā panettha gabbhāvakkantivaseneva vaṭṭaṃ dassitanti āha <bold>‘‘gabbhāvakkantivaṭṭasmiṃ hī’’</bold>tiādi. <bold>Gabbhāvakkantivaṭṭasmi</bold>nti mātukucchimhi nibbattanavasena pavattadhammappabandhe. <bold>Dassite</bold>ti desanāvasena dassite. Purimā dve yoniyo itarāhi oḷārikatāya <pageBreak edition="Myanmar" number="2.0147" /> paribyattatarāti vuttaṃ <bold>‘‘gabbhāvakkanti…pe… avabodhetumpī’’</bold>ti.</paragraph>
    <paragraph line="16"><bold>Paccayamatta</bold>nti channaṃ dhātūnaṃ sādhāraṇaṃ paccayabhāvamattaṃ, na tehi bhāgaso nipphādiyamānaṃ paccayavisesaṃ ‘‘kuto panetaṃ channaṃ dhātūna’’nti avibhāgena vuttattā. Tenāha <bold>‘‘idaṃ vuttaṃ hotī’’</bold>tiādi. <bold>Na mātu na pitu</bold> tāsaṃ dhātūnaṃ imassa sattassa bāhirabhāvato. <bold>Gabbhassā</bold>ti ettha gabbhati attabhāvabhāvena vattatīti gabbho, kalalādiavattho dhammappabandho. Tannissitattā pana sattasantāno gabbhoti vutto yathā mañcanissitā ‘‘mañcā ukkuṭṭhiṃ karontī’’ti. Tannissayabhāvato mātukucchi gabbhoti vuccati ‘‘gabbhe vasati māṇavo’’tiādīsu (jā. 1.15.363). Gabbho viyāti vā gabbho. Yathā hi nivāsaṭṭhānatāya sattānaṃ ovarako ‘‘gabbho’’ti vuccati, evaṃ gabbhaseyyakānaṃ sattānaṃ yāva abhijāti nivāsaṭṭhānatāya mātukucchi ‘‘gabbho’’ti vuccati. Idha pana paṭhamaṃ vuttaattheneva gabbhoti veditabbo. Tenāha <bold>‘‘gabbho ca nāmā’’</bold>tiādi.</paragraph>
    <paragraph line="17">Niratiatthena nirayo ca so yathāvuttena atthena gabbho cāti <bold>nirayagabbho</bold>. Esa nayo sesapadesupi. Ayaṃ pana viseso – devamanujādayo viya uddhaṃ dīghā ahutvā tiriyaṃ añcitā dīghāti tiracchānā. Te eva khandhakoṭṭhāsabhāvena yoni ca so vuttanayena gabbho cāti <pageBreak edition="Vipassana Research Institut" number="2.0135" /><bold>tiracchānayonigabbho</bold>. Pakaṭṭhato sukhato apetaṃ apagamo petabhāvo, taṃ pattānaṃ visayoti <bold>pettivisayo,</bold> petayoni. Manassa ussannatāya sūrabhāvādiguṇehi upacitamānasatāya ukkaṭṭhaguṇacittatāya <bold>manussā</bold>. Dibbanti kāmaguṇādīhi kīḷanti laḷanti jotantīti <bold>devā. Gabbha</bold>saddo vuttanayo eva. <bold>Nānappakāro</bold>ti yathāvuttena tadanantarabhedena ca nānappakārako. <bold>Manussagabbho adhippeto</bold> supākaṭatāya paccakkhabhāvato. <bold>Okkanti</bold> mātukucchiṃ okkamitvā viya uppatitvāti katvā. Nibbattanaṃ <bold>nibbatti. Pātubhāvo</bold> uppattippakāsako ca.</paragraph>
    <paragraph line="18">Sannipāto nāma avekallajātihīnavekalleti dassetuṃ <bold>‘‘idha mātāpitaro’’</bold>tiādi vuttaṃ. <bold>Idhā</bold>ti imasmiṃ sattaloke. <bold>Sannipatitā</bold>ti <pageBreak edition="Myanmar" number="2.0148" /> samodhānabhāvato sannipatitā samāgatā saṃsiliṭṭhā. <bold>Utunī</bold>ti utumatī sañjātapupphā. Idañca utusamayaṃ sandhāya vuttaṃ, na lokasamaññākarajassa lagganadivasamattaṃ. Mātugāmassa hi yasmiṃ gabbhāsahasaññite okāse dārako nibbattati, tattha mahatī lohitapīḷakā saṇṭhahitvā aggahitapubbā eva bhijjitvā paggharati, vatthu suddhaṃ hoti paggharitalohitattā anāmayattā ca. Visuddhe vatthumhi mātāpitūsu ekavāraṃ sannipatitesu yāva satta divasāni khettameva hoti. Suddhaṃ vatthu nahānato parampi katipayāni divasāni gabbhasaṇṭhahanatāya khettameva hoti parittassa lohitalesassa vijjamānattā. Tasmiṃ samaye hatthaggāhaveṇiggāhādinā aṅgaparāmasanenapi dārako nibbattatiyeva. Itthisantānepi hi sattapi dhātū labbhanteva. Tathā hi <bold>pārikāya nābhiparāmasanena</bold> sāmassa bodhisattassa, <bold>diṭṭhamaṅgalikāya nābhiparāmasanena</bold> (jā. aṭṭha. 4.15.mātaṅgajātakavaṇṇanā; ma. ni. aṭṭha. 2.65) maṇḍabyassa nibbatti ahosi. Gandhanato uppannagatiyā nimittūpaṭṭhānena sūcanato dīpanato gandhoti laddhanāmena bhavagāmikammunā abbati pavattatīti <bold>gandhabbo,</bold> tattha uppajjamānakasatto. <bold>Paccupaṭṭhito hotī</bold>ti na mātāpitūnaṃ sannipātaṃ olokayamāno samīpe ṭhito paccupaṭṭhito nāma hoti, kammayantayantito pana eko satto tasmiṃ okāse nibbattanako hotīti ayamettha adhippāyo. Tadā hi tatrūpagasatto tatrūpapattiāvahantakammasaṅkhātena pellakayantena tathatthāya pellito upanīto viya hoti.</paragraph>
    <paragraph line="19"><bold>Viññāṇapaccayā nāmarūpa</bold>nti ettha viññāṇassa paccayabhāvena gahitattā <bold>‘‘tayo arūpino khandhā’’</bold>ti vuttaṃ. Idha pana viññāṇaṃ paccayabhāvena aggahetvā gabbhokkantiyā eva paccayabhāvena gahitattā <bold>‘‘viññāṇakkhandhampi pakkhipitvā’’</bold>ti vuttaṃ. Idha pana manussagabbhassa okkantiyā adhippetattā <bold>‘‘gabbhaseyyakānaṃ paṭisandhikkhaṇe’’</bold>ti vuttaṃ.</paragraph>
    <paragraph line="20">Taṇhāya <pageBreak edition="Vipassana Research Institut" number="2.0136" /> samudayasaccabhāvena gahitattā <bold>‘‘ṭhapetvā taṇha’’</bold>nti vuttaṃ. <bold>Tasseva pabhāvikā</bold>ti tasseva yathāvuttassa dukkhasaccassa uppādikā. <bold>Dukkhanirodho</bold>ti <pageBreak edition="Myanmar" number="2.0149" /> ettha dukkhaggahaṇena taṇhāpi gahitāti āha <bold>‘‘tesaṃ dvinnampi…pe… dukkhanirodho’’</bold>ti. Avisesena hi tebhūmakavaṭṭaṃ idha dukkhanti adhippetaṃ. Atha vā dukkhassa anuppattinirodho tabbhāvikāya taṇhāya anuppattinirodhena vinā na hotīti vuttaṃ <bold>‘‘tesaṃ dvinnampi…pe… dukkhanirodho’’</bold>ti. <bold>Anuppattinirodho</bold>ti ca anuppattinirodhanimittaṃ nibbānaṃ dasseti.</paragraph>
    <paragraph line="21"><bold>‘‘Tattha vuttanayeneva veditabba’’</bold>nti vatvā ubhayattha pāḷiyā pavattiākārabhedaṃ dassetuṃ <bold>‘‘ayaṃ pana viseso’’</bold>ti āha. <bold>Tatthā</bold>ti visaddhimagge. <bold>Idhā</bold>ti imasmiṃ sutte. <bold>Avijjāya tvevā</bold>ti avijjāya tu eva. <bold>Asesavirāganirodhā</bold>ti ettha accantameva saṅkhāre virajjati etenāti virāgo, maggo, tasmā virāgasaṅkhātena maggena asesanirodhā asesetvā nirodhā samucchindanāti evamettha attho daṭṭhabbo.</paragraph>
    <paragraph line="22"><bold>Sakalassā</bold>ti anavasesassa. <bold>Kevalassā</bold>ti vā suddhassa, paraparikappitasattajīvādivirahitassāti attho. <bold>Khīṇākāropi vuccati</bold> ‘‘nirujjhanaṃ nirodho’’ti iminā atthena. <bold>Arahattampi nirodhoti vuccati</bold> nirodhante uppannattā. <bold>Nibbānampi nirodhoti vuccati</bold> avijjādīnaṃ nirodhassa nimittabhāvato avijjādayo nirujjhanti etthāti nirodhoti katvā. <bold>Khīṇākāradassanavasenā</bold>ti avijjādīnaṃ anuppattinirodhena nirujjhanākāradassanavasena. <bold>Nibbānameva sandhāya,</bold> na pana arahattanti adhippāyo. Sabhāvadhammānaṃ niggaho nāma yathāvuttadhammaparicchedato ūnādhikabhāvappakāsanena attasabhāvavibhāvaneneva hotīti āha <bold>‘‘niggaṇhanto hī’’</bold>tiādi.</paragraph>
    <centered line="23">Titthāyatanasuttavaṇṇanā niṭṭhitā.</centered>
    <subhead line="24">2. Bhayasuttavaṇṇanā</subhead>
    <paragraph line="25" number="63"> Dutiye <bold>parittātuṃ samatthabhāvenā</bold>ti uppannabhayato rakkhituṃ samatthabhāvena. Natthi ettha mātāputtaṃ aññamaññaṃ tāyituṃ samatthanti amātāputtāni, tāniyeva <bold>amātāputtikāni</bold>. Tenāha <bold>‘‘natthi etthā’’</bold>tiādi. <bold>Ya</bold>nti bhummatthe upayogavacananti āha <bold>‘‘yasmiṃ samaye’’</bold>ti. <bold>Mātāpi puttaṃ passituṃ na labhati,</bold> parittātuṃ na samatthanti adhippāyo <pageBreak edition="Myanmar" number="2.0150" />. <bold>Puttopi mātara</bold>nti etthāpi eseva nayo. Cittutrāsoyeva bhayaṃ <bold>cittutrāsabhayaṃ</bold>. Iminā ottappabhayādiṃ nivatteti. Aṭaviggahaṇena aṭavivāsino <pageBreak edition="Vipassana Research Institut" number="2.0137" /> vuttā ‘‘sabbo gāmo āgato’’tiādīsu viyāti āha <bold>‘‘aṭavīti cettha aṭavivāsino corā veditabbā’’</bold>ti. <bold>Ete</bold>ti aṭavivāsino corā. <bold>Etaṃ vutta</bold>nti ‘‘aṭavisaṅkopo’’ti idaṃ vuttaṃ. Ṭhānagamanādiiriyāpathacakkasamaṅgino iriyāpathacakkasamāruḷhā nāma hontīti āha <bold>‘‘iriyāpathacakkampi vaṭṭatī’’</bold>ti. Iriyāpathoyeva pavattanaṭṭhena cakkanti <bold>iriyāpathacakkaṃ</bold>.</paragraph>
    <paragraph line="26"><bold>Pariyāyantī</bold>ti parito tena tena disābhāgena gacchanti. Tenāha <bold>‘‘ito cito ca gacchantī’’</bold>ti. Mātupemena gantuṃ avisahitvā attano santikaṃ <bold>āgacchantaṃ</bold>. Attasinehassa balavabhāvato mātarampi anapekkhitvā ‘‘attānaṃyeva rakkhissāmī’’ti <bold>gacchantaṃ. Ekasmiṃ ṭhāne nilīna</bold>nti vuttanayeneva gantvā ekasmiṃ kheme padese nisinnaṃ. <bold>Kulle vā</bold>tiādīsu kūlaṃ paratīraṃ vahati pāpetīhi <bold>kullo,</bold> taraṇatthāya veḷunaḷādīhi kalāpaṃ katvā baddho. Pattharitvā baddho pana <bold>uḷumpo,</bold> cāṭiādi <bold>mattikābhājanaṃ. Vuyhamāna</bold>nti udakoghena adhosotaṃ nīyamānaṃ.</paragraph>
    <paragraph line="27">Yathāvuttāni tīṇi bhayāni samātāputtikāniyeva assutavato puthujjanassa vasena amātāputtikāni dassitānīti āha <bold>‘‘evaṃ pariyāyato amātāputtikāni bhayāni dassetvā’’</bold>ti.</paragraph>
    <centered line="28">Bhayasuttavaṇṇanā niṭṭhitā.</centered>
    <subhead line="29">3. Venāgapurasuttavaṇṇanā</subhead>
    <paragraph line="30" number="64"> Tatiye <bold>evaṃnāmake janapade</bold>ti yattha nāmaggahaṇena kosalasaddassa ruḷhīsaddataṃ dasseti. Tathā hi kosalā nāma jānapadino rājakumārā, tesaṃ nivāso ekopi janapado ruḷhīsaddena ‘‘kosalā’’ti vuccati. Akkharacintakā hi īdisesu ṭhānesu yutte viya saliṅgavacanāni (pāṇini 1.2.51) icchanti. Ayamettha ruḷhī yathā aññatthāpi ‘‘kurūsu viharati, aṅgesu viharatī’’ti ca. Tabbisesane pana janapadasadde jātisadde ekavacanameva <pageBreak edition="Myanmar" number="2.0151" /> yathā ‘‘kosalesu janapade’’ti. <bold>Cārika</bold>nti caraṇaṃ. Caraṇaṃ vā cāro, so eva <bold>cārikā</bold>. Tayidaṃ maggagamanaṃ idhādhippetaṃ, na cuṇṇikagamanamattanti āha <bold>‘‘addhānagamanaṃ gacchanto’’</bold>ti. Taṃ vibhāgena dassetuṃ <bold>‘‘cārikā ca nāmesā’’</bold>tiādi vuttaṃ. Tattha <bold>dūrepī</bold>ti dūrepi nātidūrepi. <bold>Sahasā gamana</bold>nti sīghagamanaṃ. <bold>Mahākassapapaccuggamanādīsū</bold>ti <bold>ādi</bold>-saddena āḷavakādīnaṃ atthāya gamanaṃ saṅgaṇhāti. Bhagavā hi mahākassapattheraṃ paccuggacchanto muhuttena tigāvutamaggamagamāsi. Āḷavakassatthāya <pageBreak edition="Vipassana Research Institut" number="2.0138" /> tiṃsayojanaṃ, tathā aṅgulimālassa, pukkusātissa pana pañcacattālīsayojanaṃ, mahākappinassa vīsayojanasataṃ, dhaniyassatthāya satta yojanasatāni, dhammasenāpatino saddhivihārikassa vanavāsissa tissasāmaṇerassa tigāvutādhikaṃ vīsayojanasataṃ agamāsi. <bold>Imaṃ sandhāyā</bold>ti imaṃ aturitacārikaṃ sandhāya.</paragraph>
    <paragraph line="31"><bold>Upalabhiṃsū</bold>ti ettha savanavasena upalabhiṃsūti imamatthaṃ dassento <bold>‘‘sotadvāra…pe… jāniṃsū’’</bold>ti āha. Sabbampi vākyaṃ avadhāraṇaphalattā antogadhāvadhāraṇanti āha <bold>‘‘padapūraṇamatte vā nipāto’’</bold>ti. <bold>Avadhāraṇatthenā</bold>ti pana iminā iṭṭhatthatovadhāraṇatthaṃ kho-saddaggahaṇanti dasseti. <bold>Assosī</bold>ti padaṃ kho-sadde gahite tena phullitamaṇḍitavibhūsitaṃ viya hontaṃ pūritaṃ nāma hoti, tena ca purimapacchimapadāni saṃsiliṭṭhāni nāma honti, na tasmiṃ aggahiteti āha <bold>‘‘padapūraṇena byañjanasiliṭṭhatāmattamevā’’</bold>ti. <bold>Matta</bold>saddo visesanivattiattho. Tenassa anatthantaradīpanatā dassitā hoti, <bold>eva</bold>saddena pana byañjanasiliṭṭhatāya ekantikatā.</paragraph>
    <paragraph line="32"><bold>Samitapāpattā</bold>ti accantaṃ anavasesato savāsanaṃ samitapāpattā. Evañhi bāhirakavītarāgasekkhāsekkhapāpasamanato bhagavato pāpasamanaṃ visesitaṃ hoti. Tenassa yathābhūtaguṇādhigatametaṃ nāmaṃ yadidaṃ samaṇoti dīpeti. Anekatthattā nipātānaṃ idha anussavattho adhippetoti āha <bold>‘‘khalūti anussavatthe nipāto’’</bold>ti. <bold>Ālapanamatta</bold>nti piyālāpavacanamattaṃ. Piyasamudāhārā hete ‘‘bho’’ti vā ‘‘āvuso’’ti vā ‘‘devānaṃ piyā’’ti vā. <bold>Gottavasenā</bold>ti ettha gaṃ tāyatīti gottaṃ. Gotamoti hi pavattamānaṃ vacanaṃ buddhiñca tāyati ekaṃsikavisayatāya rakkhatīti gottaṃ. Yathā hi buddhi ārammaṇabhūtena atthena <pageBreak edition="Myanmar" number="2.0152" /> vinā na vattati, tathā abhidhānaṃ abhidheyyabhūtena, tasmā so gottasaṅkhāto attho tāni tāyati rakkhatīti vuccati. Ko pana soti? Aññakulaparamparāsādhāraṇaṃ tassa kulassa ādipurisasamudāgataṃ taṃkulapariyāpannasādhāraṇaṃ sāmaññarūpanti daṭṭhabbaṃ. Ettha ca <bold>samaṇo</bold>ti iminā parikkhakajanehi bhagavato bahumatabhāvo dassito samitapāpatākittanato. <bold>Gotamo</bold>ti iminā lokiyajanehi uccākulasambhūtatā dīpitā tena uditoditavipulakhattiyakulavibhāvanato. Sabbakhattiyānañhi ādibhūtamahāsammatamahārājato paṭṭhāya asambhinnaṃ uḷāratamaṃ sakyarājakulaṃ.</paragraph>
    <paragraph line="33"><bold>Kenaci pārijuññenā</bold>ti ñātipārijuññabhogapārijuññādinā kenacipi pārijuññena parihāniyā <bold>anabhibhūto</bold> anajjhotthaṭo. Tathā hi tassa kulassa na kiñci pārijuññaṃ lokanāthassa abhijātiyaṃ, atha kho vaḍḍhiyeva. Abhinikkhamane ca tatopi samiddhatamabhāvo loke <pageBreak edition="Vipassana Research Institut" number="2.0139" /> pākaṭo paññātoti. <bold>Sakyakulā pabbajito</bold>ti idaṃ vacanaṃ bhagavato saddhāpabbajitabhāvadīpanaṃ vuttaṃ mahantaṃ ñātiparivaṭṭaṃ mahantañca bhogakkhandhaṃ pahāya pabbajitabhāvasiddhito.</paragraph>
    <paragraph line="34"><bold>Itthambhūtākhyānatthe</bold>ti itthaṃ evaṃpakāro bhūto jātoti evaṃ kathanatthe. <bold>Upayogavacana</bold>nti ‘‘abbhuggato’’ti ettha abhi-saddo itthambhūtākhyānatthajotako, tena yogato ‘‘taṃ kho pana bhavanta’’nti idaṃ sāmiatthe upayogavacanaṃ. Tenāha <bold>‘‘tassa kho pana bhoto gotamassāti attho’’</bold>ti. <bold>Kalyāṇaguṇasamannāgato</bold>ti kalyāṇehi guṇehi yutto, tannissito tabbisayatāyāti adhippāyo. <bold>Seṭṭho</bold>ti etthāpi eseva nayo. Kittetabbato kitti, sā eva saddanīyato saddoti āha <bold>‘‘kittisaddoti kittiyevā’’</bold>ti. Abhitthavanavasena pavatto saddo <bold>thutighoso. Sadevakaṃ lokaṃ ajjhottharitvā uggato</bold>ti anaññasādhāraṇe guṇe ārabbha pavattattā sadevakaṃ lokaṃ ajjhottharitvā abhibhavitvā uggato.</paragraph>
    <paragraph line="35"><bold>So bhagavā</bold>ti yo so samatiṃsa pāramiyo pūretvā sabbakilese bhañjitvā anuttaraṃ sammāsambodhiṃ abhisambuddho devānaṃ atidevo <pageBreak edition="Myanmar" number="2.0153" /> sakkānaṃ atisakko brahmānaṃ atibrahmā lokanātho bhāgyavantatādīhi kāraṇehi sadevake loke ‘‘bhagavā’’ti patthaṭakittisaddo, so bhagavā. ‘‘Bhagavā’’ti ca idaṃ satthu nāmakittanaṃ. Tenāha āyasmā dhammasenāpati ‘‘bhagavāti netaṃ nāmaṃ mātarā kata’’ntiādi (mahāni. 84). Parato pana <bold>bhagavā</bold>ti guṇakittanaṃ. Yathā kammaṭṭhānikena ‘‘araha’’ntiādīsu navasu ṭhānesu paccekaṃ <bold>iti</bold>-saddaṃ yojetvā buddhaguṇā anussariyanti, evaṃ buddhaguṇasaṃkittanenapīti dassento <bold>‘‘itipi arahaṃ itipi sammāsambuddho…pe… itipi bhagavā’’</bold>ti āha. ‘‘Itipetaṃ bhūtaṃ itipetaṃ taccha’’ntiādīsu (dī. ni. 1.6) viya idha <bold>iti</bold>saddo āsannapaccakkhakaraṇattho, <bold>pi</bold>-saddo sampiṇḍanattho, tena ca tesaṃ guṇānaṃ bahubhāvo dīpito, tāni ca saṃkittentena viññunā cittassa sammukhībhūtāneva katvā saṃkittetabbānīti dassento <bold>‘‘iminā ca iminā ca kāraṇenāti vuttaṃ hotī’’</bold>ti āha. Evaṃ nirūpetvā kittento yo kitteti, tassa bhagavati ativiya abhippasādo hoti.</paragraph>
    <paragraph line="36"><bold>Ārakattā</bold>ti suvidūrattā. <bold>Arīna</bold>nti kilesārīnaṃ. <bold>Arāna</bold>nti saṃsāracakkassa arānaṃ. <bold>Hatattā</bold>ti viddhaṃsitattā. <bold>Paccayādīna</bold>nti cīvarādipaccayānañceva pūjāvisesānañca. <bold>Tato</bold>ti visuddhimaggato (visuddhi. 1.125-127). Yathā ca visuddhimaggato, evaṃ taṃsaṃvaṇṇanātopi nesaṃ vitthāro gahetabbo.</paragraph>
    <paragraph line="37"><bold>Imaṃ</bold><pageBreak edition="Vipassana Research Institut" number="2.0140" /><bold>loka</bold>nti nayidaṃ mahājanassa sammukhamattaṃ sandhāya vuttaṃ, atha kho anavasesaṃ pariyādāyāti dassetuṃ <bold>‘‘sadevaka’’</bold>ntiādi vuttaṃ. Tenāha <bold>‘‘idāni vattabbaṃ nidassetī’’</bold>ti. <bold>Pajātattā</bold>ti yathāsakaṃ kammakilesehi nibbattattā. <bold>Pañcakāmāvacaradevaggahaṇaṃ</bold> pārisesanayena itaresaṃ padantarena gahitattā. <bold>Sadevaka</bold>nti ca avayavena viggaho samudāyo samāsattho. <bold>Chaṭṭhakāmāvacaradevaggahaṇaṃ</bold> paccāsattinayena. Tattha hi so jāto tannivāsī ca. <bold>Sabrahmakavacanena brahmakāyikādibrahmaggahaṇa</bold>nti etthāpi eseva nayo. <bold>Paccatthikasamaṇabrāhmaṇaggahaṇa</bold>nti nidassanamattametaṃ apaccatthikānaṃ samitabāhitapāpānañca samaṇabrāhmaṇānaṃ samaṇabrāhmaṇavacanena gahitattā. Kāmaṃ ‘‘sadevaka’’ntiādivisesanānaṃ vasena sattavisayo lokasaddoti viññāyati tulyayogavisayattā <pageBreak edition="Myanmar" number="2.0154" /> tesaṃ, ‘‘salomako sapakkhako’’tiādīsu pana atulyayogepi ayaṃ samāso labbhatīti byabhicāradassanato pajāgahaṇanti āha <bold>‘‘pajāvacanena sattalokaggahaṇa’’</bold>nti.</paragraph>
    <paragraph line="38">Arūpino sattā attano āneñjavihārena viharantā dibbantīti devāti imaṃ nibbacanaṃ labhantīti āha <bold>‘‘sadevakaggahaṇena arūpāvacaraloko gahito’’</bold>ti. Tenāha ‘‘ākāsānañcāyatanūpagānaṃ devānaṃ sahabyata’’nti (a. ni. 3.117). <bold>Samārakaggahaṇena chakāmāvacaradevaloko gahito</bold> tassa savisesaṃ mārassa vase vattanato. <bold>Sabrahmakaggahaṇena rūpībrahmaloko gahito</bold> arūpībrahmalokassa gahitattā. <bold>Catuparisavasenā</bold>ti khattiyādicatuparisavasena. Itarā pana catasso parisā samārakādiggahaṇena gahitā evāti. <bold>Avasesasattaloko</bold> nāgagaruḷādibhedo. <bold>Tīhākārehī</bold>ti devamārabrahmasahitatāsaṅkhātehi tīhi pakārehi. <bold>Tīsu padesū</bold>ti ‘‘sadevaka’’ntiādīsu tīsu padesu. <bold>Tena tenākārenā</bold>ti sadevakattādinā tena tena pakārena. <bold>Tedhātukameva pariyādinna</bold>nti porāṇā āhūti yojanā.</paragraph>
    <paragraph line="39"><bold>Abhiññā</bold>ti yakāralopenāyaṃ niddeso, abhijānitvāti ayamettha atthoti āha <bold>‘‘abhiññāya adhikena ñāṇena ñatvā’’</bold>ti. <bold>Anumānādipaṭikkhepo</bold>ti anumānaatthāpattiādippaṭikkhepo ekappamāṇattā. Sabbattha appaṭihatañāṇacāratāya hi sabbapaccakkhā buddhā bhagavanto.</paragraph>
    <paragraph line="40"><bold>Anuttaraṃ vivekasukha</bold>nti phalasamāpattisukhaṃ. Tena vimissāpi kadāci bhagavato dhammadesanā hotīti <bold>‘‘hitvāpī’’</bold>ti <bold>pi</bold>-saddaggahaṇaṃ. Bhagavā hi dhammaṃ desento yasmiṃ khaṇe parisā sādhukāraṃ vā deti, yathāsutaṃ vā dhammaṃ paccavekkhati, taṃ khaṇaṃ pubbabhāgena paricchinditvā phalasamāpattiṃ samāpajjati, yathāparicchedañca samāpattito vuṭṭhāya ṭhitaṭṭhānato paṭṭhāya <pageBreak edition="Vipassana Research Institut" number="2.0141" /> dhammaṃ deseti. <bold>Appaṃ vā bahuṃ vā desento</bold>ti ugghaṭitaññussa vasena appaṃ vā, vipañcitaññussa neyyassa vā vasena bahuṃ vā desento. Dhammassa kalyāṇatā ca niyyānikatā ca sabbaso anavajjabhāvenevāti āha <bold>‘‘anavajjameva katvā’’</bold>ti.</paragraph>
    <paragraph line="41">Desakāyattena <pageBreak edition="Myanmar" number="2.0155" /> āṇādividhinā atisajjanaṃ pabodhanaṃ desanāti sā pariyattidhammavasena veditabbāti āha <bold>‘‘desanāya tāva cātuppadikagāthāyapī’’</bold>tiādi. Nidānanigamānipi satthu desanāya anuvidhānato tadantogadhāni evāti āha <bold>‘‘nidānaṃ ādi, idamavocāti pariyosāna’’</bold>nti.</paragraph>
    <paragraph line="42">Sāsitabbapuggalagatena yathāparādhādisāsitabbabhāvena anusāsanaṃ tadaṅgavinayādivasena vinayanaṃ sāsananti taṃ paṭipattidhammavasena veditabbanti āha <bold>‘‘sīlasamādhivipassanā’’</bold>tiādi. <bold>Kusalāna</bold>nti anavajjadhammānaṃ sīlasamathavipassanānaṃ sīladiṭṭhīnañca ādibhāvo taṃmūlikattā uttarimanussadhammānaṃ. Ariyamaggassa antadvayavigamena majjhimāpaṭipadābhāvo viya sammāpaṭipattiyā ārabbha nibbattīnaṃ vemajjhatāpi majjhabhāvoti vuttaṃ <bold>‘‘atthi, bhikkhave…pe… majjhimaṃ nāmā’’</bold>ti. <bold>Phalaṃ pariyosānaṃ nāma</bold> saupādisesatāvasena. <bold>Nibbānaṃ pariyosānaṃ nāma</bold> anupādisesatāvasena. Idāni tesaṃ dvinnampi sāsanassa pariyosānataṃ āgamena dassetuṃ <bold>‘‘tasmātiha tva’’</bold>ntiādi vuttaṃ. ‘‘Sātthaṃ sabyañjana’’ntiādivacanato dhammadesanāya ādimajjhapariyosānaṃ adhippetanti āha <bold>‘‘idha…pe… adhippeta’’</bold>nti. Tasmiṃ tasmiṃ atthe kathāvadhisaddappabandho gāthāvasena suttavasena ca vavatthito pariyattidhammo, so idha desanāti vutto, tassa pana attho visesato sīlādi evāti āha <bold>‘‘bhagavā hi dhammaṃ desento…pe… dassetī’’</bold>ti. Tattha <bold>sīlaṃ dassetvā</bold>ti sīlaggahaṇena sasambhāraṃ sīlaṃ gahitaṃ, tathā maggaggahaṇena sasambhāro maggoti tadubhayavasena anavasesato pariyattiatthaṃ pariyādāya tiṭṭhati. <bold>Tenā</bold>ti sīlādidassanena. Atthavasena hi idha desanāya ādikalyāṇādibhāvo adhippeto. <bold>Kathikasaṇṭhitī</bold>ti kathikassa saṇṭhānaṃ kathanavasena samavaṭṭhānaṃ.</paragraph>
    <paragraph line="43"><bold>Na so sātthaṃ deseti</bold> niyyānatthavirahato tassā desanāya. <bold>Ekabyañjanādiyuttā vā</bold>ti sithilādibhedesu byañjanesu ekappakāreneva dvippakāreneva vā byañjanena yuttā damiḷabhāsā viya. Vivaṭakaraṇatāya oṭṭhe aphusāpetvā uccāretabbato <bold>sabbaniroṭṭhabyañjanā vā</bold> kirātabhāsā viya. Sabbasseva vissajjanīyayuttatāya <bold>sabbavissaṭṭhabyañjanā</bold><pageBreak edition="Myanmar" number="2.0156" /><bold>vā</bold> yavanabhāsā viya. Sabbasseva sānusāratāya <pageBreak edition="Vipassana Research Institut" number="2.0142" /><bold>sabbaniggahitabyañjanā vā</bold> pārasikādimilakkhabhāsā viya. Sabbāpesā byañjanekadesavaseneva pavattiyā aparipuṇṇabyañjanāti katvā <bold>‘‘abyañjanā’’</bold>ti vuttā.</paragraph>
    <paragraph line="44">Ṭhānakaraṇāni sithilāni katvā uccāretabbaṃ akkharaṃ pañcasu vaggesu paṭhamatatiyanti evamādi <bold>sithilaṃ</bold>. Tāni asithilāni katvā uccāretabbaṃ akkharaṃ vaggesu dutiyacatutthanti evamādi <bold>dhanitaṃ</bold>. Dvimattakālaṃ <bold>dīghaṃ</bold>. Ekamattakālaṃ <bold>rassaṃ</bold>. Tadeva lahukaṃ <bold>lahukameva</bold>. Saṃyogaparaṃ dīghañca <bold>garukaṃ</bold>. Ṭhānakaraṇāni niggahetvā uccāretabbaṃ <bold>niggahitaṃ</bold>. Parena sambandhaṃ katvā uccāretabbaṃ <bold>sambandhaṃ</bold>. Tathā na sambandhaṃ <bold>vavatthitaṃ</bold>. Ṭhānakaraṇāni vissaṭṭhāni katvā uccāretabbaṃ <bold>vimuttaṃ. Dasadhā byañjanabuddhiyā pabhedo</bold>ti evaṃ sithilādivasena byañjanabuddhiyā akkharuppādakacittassa dasappakārena pabhedo. Sabbāni hi akkharāni cittasamuṭṭhānāni yathādhippetatthabyañjanato byañjanāni ca.</paragraph>
    <paragraph line="45"><bold>Amakkhetvā</bold>ti amilecchetvā, avināsetvā, ahāpetvāti attho. Bhagavā yamatthaṃ ñāpetuṃ ekagāthaṃ ekavākyampi deseti, tamatthaṃ tāya desanāya parimaṇḍalapadabyañjanāya eva desetīti āha <bold>‘‘paripuṇṇabyañjanameva katvā dhammaṃ desetī’’</bold>ti. Idha <bold>kevala</bold>saddo anavasesavācako, na avomissatādivācakoti āha <bold>‘‘sakalādhivacana’’</bold>nti. <bold>Paripuṇṇa</bold>nti sabbaso puṇṇaṃ. Taṃ pana kiñci ūnaṃ vā adhikaṃ vā na hotīti <bold>‘‘anūnādhikavacana’’</bold>nti vuttaṃ. Tattha yadatthaṃ desitaṃ, tassa sādhakattā anūnatā veditabbā, tabbidhurassa pana asādhakattā anadhikatā. <bold>Sakala</bold>nti sabbabhāgavantaṃ. <bold>Paripuṇṇamevā</bold>ti sabbaso paripuṇṇameva. Tenāha <bold>‘‘ekadesanāpi aparipuṇṇā natthī’’</bold>ti. <bold>Aparisuddhā desanā nāma hoti</bold> taṇhāsaṃkilesattā. Lokāmisaṃ cīvarādayo paccayā, tattha agadhitacittatāya <bold>lokāmisanirapekkho. Hitapharaṇenā</bold>ti hitūpasaṃharaṇena. <bold>Mettābhāvanāya muduhadayo</bold>ti mettābhāvanāya karuṇāya vā muduhadayo. <bold>Ullumpanasabhāvasaṇṭhitenā</bold>ti sakalasaṃkilesato vaṭṭadukkhato ca uddharaṇākārāvaṭṭhitena cittena, karuṇādhippāyenāti attho. <bold>Tasmā</bold>ti yasmā <pageBreak edition="Myanmar" number="2.0157" /> sikkhattayasaṅgahaṃ sakalaṃ sāsanaṃ idha brahmacariyanti adhippetaṃ, tasmā. <bold>Brahmacariya</bold>nti iminā samānādhikaraṇāni sabbapadāni yojetvā atthaṃ dassento <bold>‘‘so dhammaṃ deseti…pe… pakāsetīti evamettha attho daṭṭhabbo’’</bold>ti āha.</paragraph>
    <paragraph line="46"><bold>Sundara</bold>nti bhaddakaṃ. Bhaddakatā ca passantassa hitasukhāvahabhāvena veditabbāti āha <bold>‘‘atthāvahaṃ sukhāvaha’’</bold>nti. Tattha <bold>atthāvaha</bold>nti diṭṭhadhammikasamparāyikaparamatthasaṃhitahitāvahaṃ. <bold>Sukhāvaha</bold>nti yathāvuttatividhasukhāvahaṃ. <bold>Tathānurūpāna</bold>nti tādisānaṃ. Yādisehi pana guṇehi bhagavā <pageBreak edition="Vipassana Research Institut" number="2.0143" /> samannāgato, tehi catuppamāṇikassa lokassa sabbathāpi accantappasādanīyo tesaṃ yathābhūtasabhāvattāti dassento <bold>‘‘yathārūpo’’</bold>tiādimāha. Tattha <bold>yathābhūta…pe… arahata</bold>nti iminā dhammappamāṇalūkhappamāṇānaṃ sattānaṃ bhagavato pasādāvahatā dassitā, itarena itaresaṃ. <bold>Dassanamattampi sādhu hotī</bold>ti ettha kosiyavatthu kathetabbaṃ. <bold>Ubhatopakkhikā</bold>ti micchādiṭṭhisammādiṭṭhivasena ubhayapakkhikā. <bold>Kerāṭikā</bold>ti saṭhā.</paragraph>
    <paragraph line="47">Anekatthattā nipātānaṃ <bold>yāvañcida</bold>nti nipātasamudāyo adhimattappamāṇaparicchedaṃ dīpetīti āha <bold>‘‘adhimattappamāṇaparicchedavacanameta’’</bold>nti. <bold>Adhimattavippasannānī</bold>ti adhikappamāṇena vippasannāni. <bold>Vippasannānī</bold>ti ca pakatiākāraṃ atikkamitvā vippasannānīti attho. Nanu ca cakkhādīnaṃ indriyānaṃ manoviññeyyattā kathaṃ tena tesaṃ vippasannatā viññāyatīti āha <bold>‘‘tassa hī’’</bold>tiādi. <bold>Tassā</bold>ti brāhmaṇassa. <bold>Tesa</bold>nti cakkhādīnaṃ pañcannaṃ indriyānaṃ. Evampi manindriyena patiṭṭhitokāsassa adiṭṭhattā kathaṃ manindriyassa vippasannatā tena viññāyatīti āha <bold>‘‘yasmā panā’’</bold>tiādi. Nayaggāhapaññā hesā tassa brāhmaṇassa. <bold>Mane vippasanneyeva hoti</bold> pasannacittasamuṭṭhitarūpasampadāhi eva cakkhādīnaṃ patiṭṭhitokāsassa pasannatāsambhavato.</paragraph>
    <paragraph line="48">Jambonadasuvaṇṇaṃ rattavaṇṇameva hotīti āha <bold>‘‘surattavaṇṇassā’’</bold>ti. <bold>Jambonadasuvaṇṇassa ghaṭikā</bold>ti jambonadasuvaṇṇapiṇḍaṃ. Iminā <bold>nekkha</bold>nti nekkhappamāṇajambonadasuvaṇṇena kataṃ akatabhaṇḍaṃ vuttanti dasseti. <bold>Nekkha</bold>nti vā atirekapañcasuvaṇṇena katapilandhanaṃ katabhaṇḍaṃ vuttaṃ. Tañhi ghaṭṭanamajjanakkhamaṃ hotīti. <bold>Suvaṇṇa</bold>nti ca pañcadharaṇassa <pageBreak edition="Myanmar" number="2.0158" /> samaññā, tasmā pañcavīsatidharaṇahiraññavicitaṃ ābharaṇaṃ idha nekkhanti adhippetaṃ. <bold>Jambonada</bold>nti mahājambusākhāya pavattanadiyaṃ nibbattaṃ. Taṃ kira ratanaṃ rattaṃ. Suvaṇṇākāre mahājambuphalarase vā pathaviyaṃ paviṭṭhe suvaṇṇaṅkurā uṭṭhahanti, tena suvaṇṇena katapilandhanantipi attho. <bold>Suparikammakata</bold>nti suṭṭhu kataparikammaṃ. <bold>Sampahaṭṭha</bold>nti sammā pahaṭṭhaṃ ghaṭṭanādivasena sukataparikammaṃ. Tenāha <bold>‘‘suvaṇṇakāra…pe… suparimajjitanti attho’’</bold>ti.</paragraph>
    <paragraph line="49"><bold>Vāḷarūpānī</bold>ti āharimāni vāḷarūpāni. ‘‘Akappiyarūpākulo akappiyamañco pallaṅkoti sārasamāse. <bold>Ratanacitra</bold>nti bhitticchedādivasena ratanacitraṃ. Rukkhatūlalatātūlapoṭakitūlānaṃ vasena <bold>tiṇṇaṃ tūlānaṃ</bold>. Uddalomiyaṃ <bold>kecī</bold>ti sārasamāsācariyā uttaravihārino ca. Tathā ekantalomiyaṃ. <bold>Koseyyakaṭṭissamaya</bold>nti koseyyakasaṭamayaṃ. <bold>Ajinacammehī</bold>ti <pageBreak edition="Vipassana Research Institut" number="2.0144" /> ajinamigacammehi. Tāni kira cammāni sukhumatarāni. Tasmā dupaṭṭatipaṭṭāni katvā sibbanti. Tena vuttaṃ <bold>‘‘ajinappaveṇī’’</bold>tiādi.</paragraph>
    <paragraph line="50"><bold>Nikāmalābhī</bold>ti yathicchitalābhī. Tenāha <bold>‘‘icchiticchitalābhī’’</bold>ti. <bold>Vipulalābhī</bold>ti uḷāralābhī. Kasiranti hi parittaṃ vuccati, tappaṭikkhepena <bold>akasiraṃ</bold> uḷāraṃ. Tenāha <bold>‘‘mahantalābhī’’</bold>tiādi.</paragraph>
    <paragraph line="51"><bold>Laddhā ca na kappantī</bold>ti sāmaññena paṭisiddhattā sabbathā na kappatīti kassaci āsaṅkā siyā, tannivattanatthaṃ <bold>‘‘kiñci kiñci kappatī’’</bold>tiādimāha. Tattha <bold>suddhakoseyya</bold>nti ratanaparisibbanarahitaṃ. Ettha ca ‘‘suddhakoseyyaṃ pana vaṭṭatī’’ti <bold>vinaye</bold> (mahāva. aṭṭha. 254) vuttattā idhāpi ettakameva vuttaṃ. <bold>Dīghanikāyaṭṭhakathāyaṃ</bold> (dī. ni. aṭṭha. 1.15) <bold>pana</bold> ‘‘ṭhapetvā tūlikaṃ sabbāneva gonakādīni ratanaparisibbitāni na vaṭṭantī’’ti vuttaṃ. Tattha ‘‘ṭhapetvā tūlika’’nti etena ratanasibbanarahitāpī tūlikā na vaṭṭatīti dīpeti. <bold>Vacanato</bold>ti etena <bold>vinaye</bold> (cūḷava. 297) vuttabhāvaṃ dasseti. <bold>Ekena vidhānenā</bold>ti yathāvuttameva vidhānaṃ sandhāya vadati. Yadi evaṃ kasmā bhagavatā ‘‘laddhā ca na kappantī’’ti sāmaññena paṭisedho katoti āha <bold>‘‘akappiyaṃ pana upādāyā’’</bold>tiādi.</paragraph>
    <paragraph line="52"><bold>Pallaṅka</bold>nti ettha <bold>pari</bold>-saddo samantatoti etasmiṃ atthe vattati, tasmā vāmūruṃ dakkhiṇūruñca samaṃ ṭhapetvā ubho pāde aññamaññasambandhe katvā <pageBreak edition="Myanmar" number="2.0159" /> nisajjā pallaṅkanti āha <bold>‘‘samantato ūrubaddhāsana’’</bold>nti. Ūrūnaṃ bandhanavasena nisajjā. <bold>Pallaṅkaṃ ābhujitvā</bold>ti ca yathā pallaṅkavasena nisajjā hoti, evaṃ ubho pāde ābhuje samiñjite katvāti attho. Taṃ pana ubhinnaṃ pādānaṃ tathā sambandhatākaraṇanti āha <bold>‘‘bandhitvā’’</bold>ti. <bold>Ujuṃ kāyaṃ paṇidhāyā</bold>ti uparimaṃ sarīraṃ ujukaṃ ṭhapetvā aṭṭhārasa piṭṭhikaṇṭake koṭiyā koṭiṃ paṭipādetvā. Evañhi nisinnassa cammamaṃsanhārūni na paṇamanti. Athassa yā tesaṃ paṇamanapaccayā khaṇe khaṇe vedanā uppajjeyyuṃ, tā na uppajjanti. Tāsu anuppajjamānāsu cittaṃ ekaggaṃ hoti, kammaṭṭhānaṃ na paripatati, vuddhiṃ phātiṃ gacchati. Tenāha <bold>‘‘aṭṭhārasa piṭṭhikaṇṭake’’</bold>tiādi. <bold>Ujuṃ kāyaṃ ṭhapetvā</bold>ti uparimaṃ kāyaṃ ujukaṃ ṭhapetvā, ayameva vā pāṭho. Heṭṭhimakāyassa hi anujukaṭṭhapanaṃ nisajjāvacaneneva bodhitanti. <bold>Ujuṃ kāya</bold>nti ettha <bold>kāya</bold>-saddo uparimakāyavisayo.</paragraph>
    <paragraph line="53"><bold>Parimukha</bold>nti <pageBreak edition="Vipassana Research Institut" number="2.0145" /> ettha <bold>pari</bold>-saddo abhisaddena samānatthoti āha <bold>‘‘kammaṭṭhānābhimukha’’</bold>nti, bahiddhā puthuttārammaṇato nivāretvā kammaṭṭhānaṃyeva purakkhatvāti attho. Ettha yathā ‘‘vanantaññeva pavisāmī’’tiādinā bhāvanānurūpaṃ senāsanaṃ dassitaṃ, evaṃ ‘‘nisīdāmī’’ti iminā alīnānuddhaccapakkhiyo santo iriyāpatho dassito, ‘‘pallaṅkaṃ ābhujitvā’’ti iminā nisajjāya daḷhabhāvo, ‘‘parimukhaṃ satiṃ upaṭṭhapetvā’’ti iminā ārammaṇapariggahūpāyo. <bold>Pariggahitaniyyāna</bold>nti sabbathā gahitāsammosaṃ pariccattasammosaṃ satiṃ katvā, paramasatinepakkaṃ upaṭṭhapetvāti attho. <bold>Parīti pariggahaṭṭho</bold> ‘‘pariṇāyikā’’tiādīsu (dha. sa. 16.20) viya. <bold>Mukhanti niyyānaṭṭho</bold> ‘‘suññatavimokkha’’ntiādīsu (paṭi. ma. 1.209-210) viya. Paṭipakkhato niggamanaṭṭho hi niyyānaṭṭho.</paragraph>
    <paragraph line="54">Cattāri rūpāvacarajjhānāni dibbabhāvāvahattā dibbavihārā nāma hontīti tadāsannappavattacaṅkamopi tadupacārato dibbo nāma hotīti āha <bold>‘‘cattāri hi rūpajjhānānī’’</bold>tiādi. <bold>Samāpajjitvā caṅkamantassā</bold>ti idañca caṅkamantassa antarantarā samāpattiṃ samāpajjitvā uṭṭhāyuṭṭhāya caṅkamanaṃ sandhāya vuttaṃ. Na hi samāpattiṃ samāpajjitvā avuṭṭhitena sakkā caṅkamituṃ. <bold>Samāpattito vuṭṭhāya caṅkamantassapi caṅkamoti</bold> idaṃ pana samāpattito vuṭṭhahitvā antarantarā samāpajjitvā caṅkamantassa vasena vuttaṃ. <bold>Dvīsu</bold><bold>vihāresū</bold>ti <pageBreak edition="Myanmar" number="2.0160" /> brahmavihāre, ariyavihāre ca. Mettājhānādayo hitūpasaṃhārādivasena pavattiyā brahmabhūtā seṭṭhabhūtā vihārāti <bold>brahmavihārā</bold>. Anaññasādhāraṇattā pana ariyānaṃ vihārāti <bold>ariyavihārā,</bold> catassopi phalasamāpattiyo. Idha pana arahattaphalasamāpattiyeva āgatā.</paragraph>
    <paragraph line="55"><bold>Paccavekkhaṇāya phalasamāpatti kathitā</bold> samāpattiṃ samāpajjitvā vuṭṭhitassa paccavekkhaṇāsambhavato. <bold>Caṅkamādayo</bold>ti phalasamāpattiṃ samāpannassapi samāpattito vuṭṭhitassapi caṅkamaṭṭhānanisajjādayo. <bold>Ariyacaṅkamādayo honti</bold> na pana paccavekkhantassāti adhippāyo.</paragraph>
    <centered line="56">Venāgapurasuttavaṇṇanā niṭṭhitā.</centered>
    <subhead line="57">4. Sarabhasuttavaṇṇanā</subhead>
    <paragraph line="58" number="65"> Catutthe gijjhā ettha santīti gijjhaṃ, kūṭaṃ. Taṃ etassāti gijjhakūṭo. Gijjho viyāti vā gijjhaṃ, kūṭaṃ. Taṃ etassāti gijjhakūṭo, pabbato. Tasmiṃ <bold>gijjhakūṭe</bold>. Tenāha <bold>‘‘gijjhā</bold><pageBreak edition="Vipassana Research Institut" number="2.0146" /><bold>vā’’</bold>tiādi. <bold>Acirapakkanto</bold>ti ettha na desantarapakkamanaṃ adhippetaṃ, atha kho sāsanapakkamananti dassento <bold>‘‘imasmiṃ sāsane pabbajitvā’’</bold>tiādimāha, teneva hi ‘‘imassā dhammavinayā’’ti vuttaṃ. Labbhatīti lābho, catunnaṃ paccayānametaṃ adhivacanaṃ. Sakkaccaṃ kātabbo dātabboti sakkāro. Paccayā eva hi paṇītapaṇītā sundarasundarā abhisaṅkharitvā katā sakkārāti vuccanti. Sakkāroti vā sundarakāro, parehi attano gāravakiriyā pupphādīhi vā pūjā. Lābho ca sakkāro ca lābhasakkārā, te naṭṭhā pahīnā etesanti <bold>naṭṭhalābhasakkārā</bold>.</paragraph>
    <paragraph line="59"><bold>Mahālābhasakkāro uppajjī</bold>ti tadā kira bhagavato mahālābhasakkāro uppajji yathā taṃ cattāro asaṅkheyye pūritadānapāramisañcayassa. Sabbadisāsu hi yamakamahāmegho vuṭṭhahitvā mahogho viya sabbapāramiyo ‘‘ekasmiṃ attabhāve vipākaṃ dassāmā’’ti sampiṇḍitā viya lābhasakkāramahoghaṃ nibbattayiṃsu. Tato tato annapānayānavatthamālāgandhavilepanādihatthā khattiyabrāhmaṇādayo āgantvā ‘‘kahaṃ buddho <pageBreak edition="Myanmar" number="2.0161" />, kahaṃ bhagavā, kahaṃ devadevo narāsabho purisasīho’’ti bhagavantaṃ pariyesanti, sakaṭasatehipi paccaye āharitvā okāsaṃ alabhamānā samantā gāvutappamāṇampi sakaṭadhurena sakaṭadhuraṃ āhacca tiṭṭhanti ceva anubandhanti ca andhakavindabrāhmaṇo viya. Yathā ca bhagavato, evaṃ bhikkhusaṅghassapi. Vuttampi cetaṃ –</paragraph>
    <indent line="60">‘‘Tena kho pana samayena bhagavā sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ, bhikkhusaṅghopi sakkato hoti…pe… parikkhārāna’’nti (udā. 38).</indent>
    <paragraph line="61">Tathā –</paragraph>
    <indent line="62">‘‘Yāvatā kho pana, cunda, etarahi saṅgho vā gaṇo vā loke uppanno, nāhaṃ, cunda, aññaṃ ekaṃ saṅghampi samanupassāmi evaṃlābhaggayasaggappattaṃ yatharivāyaṃ, cunda, bhikkhusaṅgho’’ti (dī. ni. 3.176).</indent>
    <paragraph line="63">Svāyaṃ bhagavato ca saṅghassa ca uppanno lābhasakkāro ekato hutvā dvinnaṃ mahānadīnaṃ udakaṃ viya appameyyo ahosi, bhagavato pana bhikkhusaṅghassa ca uppanno lābhasakkāro dhammassapi <pageBreak edition="Vipassana Research Institut" number="2.0147" /> uppannoyeva. Dhammadharānañhi kato sakkāro dhammassa kato nāma hoti. Tena vuttaṃ <bold>‘‘tiṇṇaṃ ratanānaṃ mahālābhasakkāro uppajjī’’</bold>ti.</paragraph>
    <paragraph line="64">Vuttamatthaṃ pāḷiyā nidassento <bold>‘‘yathāhā’’</bold>tiādimāha. Tattha <bold>sakkato</bold>ti sakkārappatto. Yassa hi cattāro paccaye sakkatvā suabhisaṅkhate paṇītapaṇīte upaneti, so sakkato. <bold>Garukato</bold>ti garubhāvahetūnaṃ uttamaguṇānaṃ matthakappattiyā anaññasādhāraṇena garukārena sabbadevamanussehi pāsāṇacchattaṃ viya garukato. Yasmiñhi garubhāvaṃ paccupaṭṭhapetvā paccaye denti, so garukato. <bold>Mānito</bold>ti sammāpaṭipattiyā mānito manena piyāyito. Tāya hi viññūnaṃ manāpatā. <bold>Pūjito</bold>ti mānanādipūjāya ceva catupaccayapūjāya ca pūjito. Yassa hi sabbametaṃ pūjanañca karonti, so pūjito. <bold>Apacito</bold>ti nīcavuttikaraṇena apacito. Satthārañhi disvā manussā hatthikkhandhādīhi otaranti, maggaṃ denti, aṃsakūṭato sāṭakaṃ apanenti. Āsanato <pageBreak edition="Myanmar" number="2.0162" /> vuṭṭhahanti, vandantīti evaṃ so tehi apacito nāma hoti.</paragraph>
    <paragraph line="65"><bold>Avaṇṇaṃ pattharitvā</bold>ti avaṇṇaṃ tattha tattha saṃkittanavasena pattharitvā. <bold>Āvaṭṭanimāya</bold>nti āvaṭṭetvā gahaṇamāyaṃ. Āvaṭṭeti purimākārato nivatteti attano vase vatteti etāyāti āvaṭṭanī, māyā, taṃ āvaṭṭanimāyaṃ <bold>osāretvā</bold> parijappetvāti attho. <bold>Koṭito paṭṭhāyā</bold>ti antimakoṭito paṭṭhāya. Thaddhakāyena pharusavācāya tiṇṇaṃ ratanānaṃ avaṇṇakathanaṃ anatthāvahattā visasiñcanasadisā hotīti āha <bold>‘‘visaṃ siñcitvā’’</bold>ti. <bold>Aññāto</bold>ti āñāto. Tenāha <bold>‘‘ñāto’’</bold>tiādi.</paragraph>
    <paragraph line="66"><bold>Kāyaṅga</bold>nti kāyameva aṅgaṃ, kāyassa vā aṅgaṃ, sīsādi. <bold>Vācaṅga</bold>nti ‘‘hotu, sādhū’’ti evamādivācāya avayavaṃ. <bold>Ekakenā</bold>ti asahāyena. <bold>Imassa panatthassā</bold>ti ‘‘cariyaṃ caraṇakāle’’tiādinā vuttassa. <bold>Yato yato garu dhura</bold>nti yasmiṃ yasmiṃ ṭhāne dhuraṃ garu bhārikaṃ hoti, aññe balibaddā ukkhipituṃ na sakkonti. <bold>Yato gambhīravattanī</bold>ti vattanti etthāti vattanī, dummaggassetaṃ nāmaṃ, yasmiṃ ṭhāne udakacikkhallamahantatāya vā visamacchinnataṭabhāvena vā maggo gambhīro hotīti attho. <bold>Tadāssu kaṇhaṃ yuñjentī</bold>ti <bold>assū</bold>ti nipātamattaṃ, tadā kaṇhaṃ yuñjentīti attho. Yadā dhurañca garu hoti maggo ca gambhīro, tadā aññe balibadde apanetvā kaṇhameva yuñjentīti vuttaṃ hoti. <bold>Svāssu taṃ vahate dhura</bold>nti etthapi <bold>assū</bold>ti nipātamattameva, so taṃ dhuraṃ vahatīti attho.</paragraph>
    <paragraph line="67"><bold>Gehavetana</bold>nti <pageBreak edition="Vipassana Research Institut" number="2.0148" /> gehe nivuṭṭhabhāvahetu dātabbaṃ. <bold>Kāḷako nāma nāmenā</bold>ti añjanavaṇṇo kiresa, tenassa ‘‘kāḷako’’ti nāmaṃ akaṃsu. <bold>Kāḷakaṃ upasaṅkamitvā āhā</bold>ti kāḷako kira ekadivasaṃ cintesi ‘‘mayhaṃ mātā duggatā maṃ puttaṭṭhāne ṭhapetvā dukkhena poseti, yaṃnūnāhaṃ bhatiṃ katvā imaṃ duggatabhāvato moceyya’’nti. So tato paṭṭhāya bhatiṃ upadhārento vicarati. Atha tasmiṃ divase gāmagorūpehi saddhiṃ tattha samīpe carati. Satthavāhaputtopi gosuttavittako, so ‘‘atthi nu kho etesaṃ gunnaṃ antare sakaṭāni uttāretuṃ samattho<pageBreak edition="Myanmar" number="2.0163" /> usabhājānīyo’’ti upadhārayamāno bodhisattaṃ disvā ‘‘ayaṃ ājānīyo sakkhissati mayhaṃ sakaṭāni uttāretu’’nti aññāsi. Tena taṃ upasaṅkamitvā evamāha. <bold>So aññesaṃ…pe… gehameva agamāsī</bold>ti tadā kira gāmadārakā ‘‘kiṃ nāmetaṃ kāḷakassa gale’’ti tassa santikaṃ āgacchanti. So te anubandhitvā dūratova palāpento mātu santikaṃ gato. Taṃ sandhāyetaṃ vuttaṃ.</paragraph>
    <paragraph line="68"><bold>Sāyanhasamaya</bold>nti sāyanhakāle. Bhummatthe etaṃ upayogavacanaṃ. Na hettha accantasaṃyogo sambhavati. <bold>Paṭisallānā vuṭṭhito</bold>ti ettha tehi tehi saddhivihārikaantevāsikaupāsakaupāsikādisattehi ceva rūpārammaṇādisaṅkhārehi ca paṭinivattetvā apasakkitvā nilīyanaṃ vivecanaṃ kāyacittehi tato vivittatāya paṭisallānaṃ kāyaviveko, cittaviveko ca. Yo tato duvidhavivekato vuṭṭhito bhavaṅgappattiyā sabrahmacārīhi samāgamena ca apeto. So paṭisallānā vuṭṭhito nāma hoti. Ayaṃ pana yasmā paṭisallānānaṃ uttamato phalasamāpattito vuṭṭhāsi, tasmā <bold>‘‘phalasamāpattito’’</bold>ti vuttaṃ. <bold>Kāyasakkhino bhavissāmā</bold>ti nāmakāyena desanāsampaṭicchanavasena sakkhibhūtā bhavissāma. Nanu ca ‘‘paññatte āsane nisīdī’’ti idaṃ kasmā vuttaṃ. Titthiyā hi bhagavato paṭipakkhā, te kasmā tassa āsanaṃ paññāpentīti āha <bold>‘‘tathāgato hī’’</bold>tiādi.</paragraph>
    <paragraph line="69"><bold>Viggāhikakatha</bold>nti viggāhasaṃvattanikaṃ sārambhakathaṃ. <bold>Āyāceyyāsī</bold>ti vacībhedaṃ katvā yāceyyāsi. <bold>Pattheyyāsī</bold>ti manasā āsīseyyāsi. <bold>Piheyyāsī</bold>ti tasseva vevacanaṃ. <bold>Nittejataṃ āpanno</bold>ti tejahāniyā nittejabhāvaṃ āpanno, nittejabhūtoti attho. Tato eva bhikkhuādayopi sammukhā oloketuṃ asamatthatāya <bold>pattakkhandho,</bold> patitakkhandhoti attho. Tenāha <bold>‘‘onatagīvo’’</bold>ti. <bold>Dassitadhammesū</bold>ti vuttadhammesu. Vacanamattameva hi tesaṃ, na pana dassanaṃ tādisasseva dhammassa abhāvato. Bhagavato eva vā ‘‘ime dhammā anabhisambuddhā’’ti parassa vacanavasena <bold>dassitadhammesu. Paṭicarissatī</bold>ti paṭicchādanavase carissati pavattissati, paṭicchādanattho <pageBreak edition="Vipassana Research Institut" number="2.0149" /> eva vā <bold>carati</bold>-saddo anekatthattā dhātūnanti āha <bold>‘‘paṭicchādessatī’’</bold>ti. <bold>Aññena</bold><pageBreak edition="Myanmar" number="2.0164" /><bold>vā añña</bold>nti pana paṭicchādanākāradassananti āha <bold>‘‘aññena vā vacanenā’’</bold>tiādi.</paragraph>
    <paragraph line="70">Tattha <bold>aññaṃ vacana</bold>nti yaṃ samanuyuñjantena bhagavatā parassa dosavibhāvanaṃ vacanaṃ vuttaṃ, taṃ tato aññeneva vacanena paṭicchādeti. ‘‘Āpattiṃ āpannosī’’ti codakena vuttavacanaṃ viya ‘‘ko āpanno, kiṃ āpanno, kismiṃ āpanno, kaṃ bhaṇatha, kiṃ bhaṇathā’’tiādivacanena aññaṃ āgantukakathaṃ āharanto ‘‘tvaṃ itthannāmaṃ āpattiṃ āpannosī’’ti puṭṭho ‘‘pāṭaliputtaṃ gatomhī’’ti vatvā puna ‘‘na tava pāṭaliputtagamanaṃ pucchāma, āpattiṃ pucchāmā’’ti vutte tato rājagahaṃ gatomhi. Rājagahaṃ vā yāhi brāhmaṇagehaṃ vā, āpattiṃ āpannosīti. ‘‘Tattha me sūkaramaṃsaṃ laddha’’ntiādīni vadanto viya samanuyuñjakena vuttavacanato aññaṃ āgantukakathaṃ āharanto apanāmessati, vikkhepaṃ gamayissati. Appatītā honti tena atuṭṭhā asomanassikāti <bold>apaccayo,</bold> domanassetaṃ adhivacanaṃ. Neva attano, na paresaṃ hitaṃ abhirādhayatīti <bold>anabhiraddhi,</bold> domanassameva. Tenevāha <bold>‘‘apaccayena domanassaṃ vutta’’</bold>nti.</paragraph>
    <paragraph line="71"><bold>Yassa kho pana te atthāya dhammo desito</bold>ti ettha <bold>dhamma</bold>-saddena catusaccadhammo vuttoti āha <bold>‘‘yassa maggassa vā phalassa vā atthāyā’’</bold>ti. Catusaccadhammo hi maggaphalādhigamatthāya desīyati. <bold>Na niggacchatī</bold>ti na pavatteti. <bold>Na</bold>nti naṃ dhammaṃ. Idāni ‘‘yassa kho pana te atthāya dhammo desito’’ti ettha dhamma-saddena paṭipattidhammo dassito, na pana catusaccadhammoti adhippāyena atthavikappaṃ dassento <bold>‘‘atha vā’’</bold>tiādimāha. <bold>Pañca dhammā</bold>ti gambhīrañāṇacariyabhūtānaṃ khandhādīnaṃ uggahasavanadhāraṇaparicayayonisomanasikāre sandhāyāha. <bold>Takkarassa sammā dukkhakkhayāyā</bold>ti ettha <bold>sammā</bold>saddo ubhayatthāpi yojetabbo ‘‘sammā takkarassa sammā dukkhakkhayāyā’’ti. Yo hi sammā dhammaṃ paṭipajjati, tasseva sammā dukkhakkhayo hotīti. Yo pana vuttanayena takkaro, tassa niyyānaṃ atthato dhammasseva niyyānanti tappaṭikkhepena <bold>‘‘so dhammo…pe… na niyyāti na niggacchatī’’</bold>ti āha.</paragraph>
    <paragraph line="72">Yadi tiracchānasīhassa nādo sabbatiracchānaekaccamanussāmanussanādato seṭṭhattā seṭṭhanādo, kimaṅgaṃ pana tathāgatasīhassa nādoti <pageBreak edition="Myanmar" number="2.0165" /> āha <bold>‘‘sīhanādanti seṭṭhanāda’’</bold>nti. Yadi vā tiracchānasīhanādassa seṭṭhanādatā nibbhayatāya appaṭisattutāya icchitā, tathāgatasīhanādasseva ayamattho sātisayoti āha <bold>‘‘abhītanādaṃ appaṭināda’’</bold>nti. ‘‘Aṭṭhānametaṃ anavakāso’’tiādinā (ma. ni. 3.129; a. ni. 1.268-271) hi yo attho vutto, tassa bhūtatāya <pageBreak edition="Vipassana Research Institut" number="2.0150" /> ayaṃ nādo <bold>seṭṭhanādo</bold> nāma hoti uttamanādo. Bhūtattho hi uttamatthoti. Imamatthaṃ pana vadantassa bhagavato aññato bhayaṃ vā āsaṅkā vā natthīti <bold>abhītanādo</bold> nāma hoti. Abhūtañhi vadato kutoci bhayaṃ vā āsaṅkā vā siyā, evaṃ pana vadantaṃ bhagavantaṃ koci uṭṭhahitvā paṭibāhituṃ samattho nāma natthīti ayaṃ nādo <bold>appaṭinādo</bold> nāma hoti.</paragraph>
    <paragraph line="73">Samantato niggaṇhanavasena todanaṃ vijjhanaṃ <bold>sannitodakaṃ,</bold> sammā vā nitudanti pīḷenti etenāti <bold>sannitodakaṃ</bold>. <bold>Vācāyā</bold>ti ca paccatte karaṇavacanaṃ. Tenāha <bold>‘‘vacanapatodenā’’</bold>ti. <bold>Sañjambharimakaṃsū</bold>ti samantato sambharitaṃ akaṃsu, sabbe paribbājakā vācātodanehi tudiṃsūti attho. Tenāha <bold>‘‘sambharitaṃ…pe… vijjhiṃsū’’</bold>ti. <bold>Siṅgālakaṃyevā</bold>ti siṅgālameva, ‘‘segālakaṃyevā’’tipi pāṭho. <bold>Tassevā</bold>ti siṅgālaravasseva. Atha vā <bold>bheraṇḍakaṃyevā</bold>ti bhedaṇḍasakuṇisadisaṃyevāti attho. Bhedaṇḍaṃ nāma eko pakkhī dvimukho, tassa kira saddo ativiya virūpo amanāpo. Tenāha <bold>‘‘apica bhinnassaraṃ amanāpasaddaṃ nadatī’’</bold>ti. Sesamettha uttānameva.</paragraph>
    <centered line="74">Sarabhasuttavaṇṇanā niṭṭhitā.</centered>
    <subhead line="75">5. Kesamuttisuttavaṇṇanā</subhead>
    <paragraph line="76" number="66"> Pañcame kesamuttaṃ nivāso etesanti <bold>kesamuttiyā</bold>ti āha <bold>‘‘kesamuttanigamavāsino’’</bold>ti. <bold>Aṭṭhavidhapānakānī</bold>ti ambapānādiaṭṭhavidhāni pānāni.</paragraph>
    <paragraph line="77">‘‘Mā anussavenā’’tiādīsu pana eko daharakālato paṭṭhāya evaṃ anussavo atthi, evaṃ cirakālakatāya anussutiyā labbhamānaṃ kathamidaṃ <pageBreak edition="Myanmar" number="2.0166" /> aññathā siyā, tasmā bhūtametanti anussavena gaṇhāti, tathā gahaṇaṃ paṭikkhipanto <bold>‘‘mā anussavenā’’</bold>ti āha. Anu anu savanaṃ <bold>anussavo</bold>. Aparo ‘‘amhākaṃ pitupitāmahādivuddhānaṃ upadesaparamparāya idamābhataṃ, evaṃ paramparābhatakathaṃ nāma na aññathā siyā, tasmā bhūtameta’’nti gaṇhāti, taṃ paṭikkhipanto <bold>‘‘mā paramparāyā’’</bold>ti āha. Eko kenaci kismiñci vuttamatte ‘‘evaṃ kira eta’’nti gaṇhāti, taṃ nisedhento <bold>‘‘mā itikirāyā’’</bold>ti āha. Piṭakaṃ gantho sampadīyati etassāti piṭakasampadānaṃ, ganthassa uggaṇhanako. Tena piṭakauggaṇhanakabhāvena ekacco tādisaṃ ganthaṃ paguṇaṃ katvā tena taṃ samentaṃ sameti, tasmā ‘‘bhūtameta’’nti gaṇhāti, taṃ sandhāyesa paṭikkhepo <bold>‘‘mā piṭakasampadānenā’’</bold>ti, attano uggahaganthasampattiyā mā gaṇhitthāti vuttaṃ hoti. <bold>Sameta</bold>nti saṃgataṃ.</paragraph>
    <paragraph line="78">Koci <pageBreak edition="Vipassana Research Institut" number="2.0151" /> kañci vitakkento ‘‘evameva tena bhavitabba’’nti kevalaṃ attano saṅkappavasena ‘‘bhūtamida’’nti gaṇhāti, taṃ sandhāyetaṃ vuttaṃ <bold>‘‘mā takkahetū’’</bold>ti. Añño ‘‘imāya yuttiyā bhūtamida’’nti kevalaṃ anumānato nayaggāhena gaṇhāti, taṃ paṭikkhipanto <bold>‘‘mā nayahetū’’</bold>ti āha. Kassaci ‘‘evametaṃ siyā’’ti parikappentassa ekaṃ kāraṇaṃ upaṭṭhāti, so ‘‘attheta’’nti attano parikappitākārena gaṇhāti, taṃ paṭisedhento <bold>‘‘mā ākāraparivitakkenā’’</bold>ti āha. Aparassa cintayato yathāparikappitaṃ kañci atthaṃ ‘‘evametaṃ na aññathā’’ti abhinivisantassa ekā diṭṭhi uppajjati. Yā yassa taṃ kāraṇaṃ nijjhāyantassa paccakkhaṃ viya nirūpetvā cintentassa khamati. So ‘‘attheta’’nti diṭṭhinijjhānakkhantiyā gaṇhāti, taṃ sandhāyāha <bold>‘‘mā diṭṭhinijjhānakkhantiyā’’</bold>ti.</paragraph>
    <paragraph line="79"><bold>Akusalaverassā</bold>ti pāṇātipātādipañcavidhaṃ veraṃ sandhāya vadati. Kodho nāma cetaso dukkhanti āha <bold>‘‘kodhacittassa abhāvenā’’</bold>ti. <bold>Kilesassā</bold>ti cittaṃ vibādhentassa upatāpentassa uddhaccakukkuccādikilesassa. Sesamettha uttānameva.</paragraph>
    <centered line="80">Kesamuttisuttavaṇṇanā niṭṭhitā.</centered>
    <subhead line="81">6. Sāḷhasuttavaṇṇanā</subhead>
    <paragraph line="82" number="67"> Chaṭṭhe <pageBreak edition="Myanmar" number="2.0167" /> pāto asitabbabhojanaṃ pātarāsaṃ, bhuttaṃ pātarāsaṃ etesanti <bold>bhuttapātarāsā</bold>. <bold>Dāsā</bold> nāma antojātā vā dhanakkītā vā karamarānītā vā sayaṃ vā dāsabyaṃ upagatā. Bhattavetanabhatā <bold>kammakārā</bold> nāma.</paragraph>
    <paragraph line="83"><bold>Nicchāto</bold>ti ettha chātaṃ vuccati taṇhā jighacchāhetutāya, sā assa natthīti nicchāto. Tenāha <bold>‘‘nittaṇho’’</bold>ti. <bold>Abbhantare santāpakarānaṃ kilesāna</bold>nti attano santāne darathapariḷāhajananena santāpanakilesānaṃ. Antotāpanakilesānaṃ abhāvā sīto sītalo bhūto jātoti <bold>sītibhūto</bold>. Tenāha <bold>‘‘sītalībhūto’’</bold>ti. Maggaphalanibbānasukhāni vā paṭisaṃvedetīti <bold>sukhappaṭisaṃvedī</bold>. Sesaṃ suviññeyyameva.</paragraph>
    <centered line="84">Sāḷhasuttavaṇṇanā niṭṭhitā.</centered>
    <subhead line="85">7. Kathāvatthusuttavaṇṇanā</subhead>
    <paragraph line="86" number="68"> Sattame <pageBreak edition="Vipassana Research Institut" number="2.0152" /><bold>kathāvatthūnī</bold>ti kathāya pavattiṭṭhānāni. Yasmā tehi vinā kathā na pavattati, tasmā <bold>‘‘kathākāraṇānī’’</bold>ti vuttaṃ. Atati satati satataṃ gacchati pavattatīti <bold>addhā,</bold> kāloti āha <bold>‘‘atītamaddhānaṃ nāma kālopi vattatī’’</bold>ti. Dhammappavattimattatāya hi paramatthato avijjamānopi kālo tasseva dhammassa pavattiavatthāvisesaṃ upādāya teneva vohārena atītotiādinā voharīyati, atītādibhedo ca nāmāyaṃ nippariyāyato dhammānaṃyeva hoti, na kālassāti āha <bold>‘‘khandhāpi vattantī’’</bold>ti. Yathāvuttamatthaṃ itaresu dvīsu atidisati <bold>‘‘anāgatapaccuppannesupi eseva nayo’’</bold>ti. <bold>Atītamaddhāna</bold>ntiādīsu ca dve pariyāyā suttantapariyāyo, abhidhammapariyāyo ca. Suttantapariyāyena paṭisandhito pubbe atīto addhā nāma, cutito pacchā anāgato addhā nāma, saha cutipaṭisandhīti tadantaraṃ paccuppanno addhā nāma. Abhidhammapariyāyena tīsu khaṇesu uppādato pubbe atīto addhā nāma, uppādato uddhaṃ anāgato addhā <pageBreak edition="Myanmar" number="2.0168" /> nāma, khaṇattayaṃ paccuppanno addhā nāma. Tatthāyaṃ suttantadesanāti suttantapariyāyeneva atītādivisayaṃ kathaṃ dassento <bold>‘‘atīte kassapo nāmā’’</bold>tiādimāha.</paragraph>
    <paragraph line="87">Ekaṃseneva byākātabbo vissajjetabboti <bold>ekaṃsabyākaraṇīyo</bold>. ‘‘Cakkhu anicca’’nti pañhe uttarapadāvadhāraṇaṃ sandhāya <bold>‘‘ekaṃseneva byākātabba’’</bold>nti vuttaṃ niccatāya lesassapi tattha abhāvato, purimapadāvadhāraṇe pana vibhajjabyākaraṇīyatāya. Tenāha <bold>‘‘aniccaṃ nāma cakkhūti puṭṭhena panā’’</bold>tiādi. Cakkhusote visesatthasāmaññatthānaṃ asādhāraṇabhāvato dvinnaṃ tesaṃ sadisacodanā paṭicchannamukheneva byākaraṇīyā paṭikkhepavasena anuññātavasena ca vissajjitabbatoti āha <bold>‘‘yathā cakkhu, tathā sotaṃ…pe… ayaṃ paṭipucchābyākaraṇīyo pañho’’</bold>ti. <bold>Taṃ jīvaṃ taṃ sarīra</bold>nti jīvasarīrānaṃ anaññatāpañhe yassa yena anaññatā coditā, so eva paramatthato nupalabbhatīti ca jhānattayassa metteyyatākittanasadisoti abyākātabbatāya <bold>ṭhapanīyo</bold> vutto. Evarūpo hi pañho tidhā avissajjanīyattā byākaraṇaṃ akatvā ṭhapetabbo.</paragraph>
    <paragraph line="88">Tiṭṭhati ettha phalaṃ tadāyattavuttitāyāti <bold>ṭhānaṃ,</bold> kāraṇanti āha <bold>‘‘kāraṇākāraṇe’’</bold>ti. <bold>Yuttena kāraṇenā</bold>ti anurūpena kāraṇena. <bold>Pahotī</bold>ti niggaṇhituṃ samattho hoti. <bold>Sassatavādibhāvameva dīpetī</bold>ti attanā gahite ucchedavāde dosaṃ disvā attanopi sassatavādibhāvameva <pageBreak edition="Vipassana Research Institut" number="2.0153" /> dīpeti. <bold>Puggalavādimhī</bold>ti iminā vacchakuttiyavādiṃ dasseti. Pañhaṃ pucchantehi paṭipajjitabbā paṭipadā pañhapucchanakānaṃ vattaṃ.</paragraph>
    <paragraph line="89"><bold>Paṭicaratī</bold>ti paṭicchādanavasena carati pavattati. Paṭicchādanattho eva vā caratisaddo anekatthattā dhātūnanti āha <bold>‘‘paṭicchādetī’’</bold>ti. <bold>Aññenañña</bold>nti pana paṭicchādanākāradassananti āha <bold>‘‘aññena vacanenā’’</bold>tiādi. Tattha <bold>aññena vacanenā</bold>ti yaṃ codakena cuditakassa dosavibhāvanaṃ vacanaṃ vuttaṃ, taṃ tato aññena vacanena paṭicchādeti. Yo hi ‘‘āpattiṃ āpannosī’’ti vutte ‘‘ko āpanno, kiṃ āpanno, kismiṃ āpanno, kaṃ bhaṇatha, kiṃ bhaṇathā’’ti vadati. ‘‘Evarūpaṃ kiñci tayā diṭṭha’’nti vutte ‘‘na suṇāmī’’ti sotaṃ vā upaneti, ayaṃ aññenaññaṃ paṭicarati nāma. ‘‘Ko āpanno’’tiādinā hi codanaṃ avissajjetvāva vikkhepāpajjanaṃ aññenaññaṃ <pageBreak edition="Myanmar" number="2.0169" /> paṭicaraṇaṃ, bahiddhā kathāpanāmanaṃ vissajjetvāti ayametesaṃ viseso. Tenevāha <bold>‘‘āgantukakathaṃ otārento’’</bold>tiādi. Tattha <bold>apanāmetī</bold>ti vikkhepeti. <bold>Tatrā</bold>ti tasmiṃ bahiddhākathāya apanāmane.</paragraph>
    <paragraph line="90">Upanisīdati phalaṃ etthāti kāraṇaṃ upanisā, upecca nissayatīti vā upanisā, saha upanisāyāti <bold>saupaniso</bold>ti āha <bold>‘‘saupanissayo sapaccayo’’</bold>ti.</paragraph>
    <paragraph line="91"><bold>Ohitasoto</bold>ti anaññavihitattā dhammassavanāya apanāmitasoto. Tato eva tadatthaṃ <bold>ṭhapitasoto</bold>. <bold>Kusaladhamma</bold>nti ariyamaggo adhippetoti āha <bold>‘‘ariyamagga’’</bold>nti.</paragraph>
    <centered line="92">Kathāvatthusuttavaṇṇanā niṭṭhitā.</centered>
    <subhead line="93">8. Aññatitthiyasuttavaṇṇanā</subhead>
    <paragraph line="94" number="69"> Aṭṭhame bhagavā mūlaṃ kāraṇaṃ etesaṃ yāthāvato adhigamāyāti <bold>bhagavaṃmūlakā</bold>. Tenāha ‘‘bhagavantañhi nissāya mayaṃ ime dhamme ājānāma paṭivijjhāmā’’ti. <bold>Amhākaṃ dhammā</bold>ti tehi attanā adhigantabbatāya vuttaṃ. Sevitabbāsevitabbānañhi yāthāvato adhigamaññāṇāni adhigacchanakasambandhīni, tāni ca sammāsambuddhamūlakāni anaññavisayattā. Tenāha <bold>‘‘pubbe kassapasammāsambuddhenā’’</bold>tiādi. <bold>Ime dhammā</bold>ti ime ñāṇadhammā. <bold>Ājānāmā</bold>ti abhimukhaṃ paccakkhato jānāma. <bold>Paṭivijjhāmā</bold>ti tasseva vevacanaṃ, adhigacchāmāti attho. Bhagavā netā etesanti <pageBreak edition="Vipassana Research Institut" number="2.0154" /><bold>bhagavaṃnettikā. Netā</bold>ti sevitabbadhamme veneyyasantānaṃ pāpetā. <bold>Vinetā</bold>ti asevitabbadhamme veneyyasantānato apanetā. Tadaṅgavinayādivasena vā <bold>vinetā</bold>. Atha vā yathā alamariyañāṇadassanaviseso hoti, evaṃ visesato <bold>netā. Anunetā</bold>ti ‘‘ime dhammā sevitabbā, ime na sevitabbā’’ti ubhayasampāpanāpanayanatthaṃ paññāpetā. Tenāha <bold>‘‘yathāsabhāvato’’</bold>tiādi.</paragraph>
    <paragraph line="95">Paṭisaranti <pageBreak edition="Myanmar" number="2.0170" /> etthāti paṭisaraṇaṃ, bhagavā paṭisaraṇaṃ etesanti <bold>bhagavaṃpaṭisaraṇā</bold>. Āpāthaṃ upagacchantā hi bhagavā paṭisaraṇaṃ samosaraṇaṭṭhānaṃ. Tenāha <bold>‘‘catubhūmakadhammā’’</bold>tiādi. Paṭisarati sabhāvasampaṭivedhavasena paccekaṃ upagacchatīti vā paṭisaraṇaṃ, bhagavā paṭisaraṇaṃ etesanti <bold>bhagavaṃpaṭisaraṇā</bold>. Paṭisarati paṭivijjhatīti vā paṭisaraṇaṃ, tasmā paṭivijjhanavasena bhagavā paṭisaraṇaṃ etesanti <bold>bhagavaṃpaṭisaraṇā</bold>. Tenāha <bold>‘‘apicā’’</bold>tiādi. <bold>Paṭivedhavasenā</bold>ti paṭivijjhitabbatāvasena. Asatipi mukhe atthato evaṃ vadanto viya hotīti āha <bold>‘‘phasso āgacchati ahaṃ bhagavā kinnāmo’’</bold>ti. Phasso ñāṇassa āpāthaṃ āgacchantoyeva hi attano ‘‘ahaṃ kinnāmo’’ti nāmaṃ pucchanto viya, bhagavā cassa nāmaṃ karonto viya hoti.</paragraph>
    <paragraph line="96"><bold>Paṭibhātū</bold>ti ettha paṭisaddāpekkhāya ‘‘bhagavanta’’nti upayogavacanaṃ, attho pana sāmivacanavaseneva veditabboti dassento āha <bold>‘‘bhagavato’’</bold>ti. <bold>Paṭibhātū</bold>ti ca bhāgo hotu. Bhagavato hi esa bhāgo, yadidaṃ dhammassa desanā, amhākaṃ pana bhāgo savananti adhippāyo. Evañhi saddalakkhaṇena sameti. Keci pana <bold>paṭibhātū</bold>ti padassa dissatūti atthaṃ vadanti, ñāṇena dissatu, desīyatūti vā attho. <bold>Upaṭṭhātū</bold>ti ñāṇassa paccupatiṭṭhatu. Pāḷiyaṃ <bold>ko adhippayāso</bold>ti ettha ko adhikappayogoti attho.</paragraph>
    <paragraph line="97"><bold>Lokavajjavasenā</bold>ti lokiyajanehi pakatiyā garahitabbavajjavasena. <bold>Vipākavajjavasenā</bold>ti vipākassa apāyasaṃvattanikavajjavasena. <bold>Katha</bold>ntiādinā ubhayavajjavasenapi appasāvajjatāya visayaṃ dasseti. Sesamettha suviññeyyameva.</paragraph>
    <centered line="98">Aññatitthiyasuttavaṇṇanā niṭṭhitā.</centered>
    <subhead line="99">9. Akusalamūlasuttavaṇṇanā</subhead>
    <paragraph line="100" number="70"> Navame lubbhatīti <bold>lobho</bold>. Dussatīti <bold>doso</bold>. Muyhatīti <bold>moho</bold>. Lobhādīni panetāni <pageBreak edition="Vipassana Research Institut" number="2.0155" /> asahajātānaṃ pāṇātipātādīnaṃ kesañci akusalānaṃ upanissayapaccayaṭṭhena, sahajātānaṃ adinnādānādīnaṃ kesañci <pageBreak edition="Myanmar" number="2.0171" /> sampayuttā hutvā uppādakaṭṭhena, sayañca akusalānīti sāvajjadukkhavipākaṭṭhenāti āha <bold>‘‘akusalānaṃ mūlāni, akusalāni ca tāni mūlānī’’</bold>ti. Vuttampi cetaṃ ‘‘ratto kho, āvuso, rāgena abhibhūto pariyādinnacitto pāṇampi hanatī’’tiādi. <bold>Yadapī</bold>ti liṅgavipallāsena vuttanti āha <bold>‘‘yopi, bhikkhave, lobho’’</bold>ti. <bold>Tadapī</bold>ti etthāpi eseva nayoti āha <bold>‘‘sopi akusalamūla’’</bold>nti. Vināpi liṅgavipallāsena atthayojanaṃ dassento <bold>‘‘akusalamūlaṃ vā’’</bold>tiādimāha. <bold>Sabbatthā</bold>ti ‘‘yadapi, bhikkhave, doso, tadapi akusalamūla’’ntiādīsu. <bold>Abhisaṅkharotī</bold>ti ettha <bold>āyūhatī</bold>ti atthaṃ vatvā tañca āyūhanaṃ paccayasamavāyasiddhito sampiṇḍanaṃ rāsikaraṇaṃ viya hotīti āha <bold>‘‘sampiṇḍeti rāsiṃ karotī’’</bold>ti.</paragraph>
    <paragraph line="101">Pāḷiyaṃ ‘‘vadhenā’’tiādīsu <bold>vadhenā</bold>ti māraṇena vā pothanena vā. <bold>Vadha</bold>saddo hi hiṃsanattho viheṭhanattho ca hoti. <bold>Bandhanenā</bold>ti addubandhanādinā. <bold>Jāniyā</bold>ti dhanajāniyā, ‘‘sataṃ gaṇhatha, sahassaṃ gaṇhathā’’ti evaṃ pavattitadaṇḍenāti attho. <bold>Garahāyā</bold>ti pañcasikhamuṇḍakakaraṇaṃ, gomayasiñcanaṃ, gīvāya kuraṇḍakabandhananti evamādīni katvā garahapāpanena. Tattha <bold>pañcasikhamuṇḍakakaraṇaṃ</bold> nāma kākapakkhakaraṇaṃ. <bold>Gomayasiñcanaṃ</bold> sīsena kaṇodakāvasecanaṃ. <bold>Kuraṇḍakabandhanaṃ</bold> gaddulabandhanaṃ.</paragraph>
    <paragraph line="102"><bold>Kālasmiṃ na vadatī</bold>ti yuttakāle na vadati, vattabbakālassa pubbe vā pacchā vā ayuttakāle vattā hoti. <bold>Abhūtavādī</bold>ti yaṃ natthi, tassa vattā. Tenāha <bold>‘‘bhūtaṃ na vadatī’’</bold>ti. <bold>Atthaṃ na vadatī</bold>ti kāraṇaṃ na vadati, akāraṇanissitaṃ nipphalaṃ vattā hoti. <bold>Dhammaṃ na vadatī</bold>ti sabhāvaṃ na vadati, asabhāvaṃ vattā ayathāvādīti attho. <bold>Vinayaṃ na vadatī</bold>ti saṃvaravinayaṃ na vadati, na saṃvaravinayappaṭisaṃyuttassa vattā hoti, attano suṇantassa ca na saṃvaravinayāvahassa vattāti attho.</paragraph>
    <paragraph line="103"><bold>Ataccha</bold>nti abhūtatthaṃ. Tenāha <bold>‘‘itaraṃ tasseva vevacana’’</bold>nti. Atha vā <bold>abhūta</bold>nti asantaṃ avijjamānaṃ. <bold>Ataccha</bold>nti atathākāraṃ.</paragraph>
    <paragraph line="104">Puññakammato eti uppajjatīti ayo, vaḍḍhi. Tappaṭikkhepena <bold>anayo,</bold> avaḍḍhīti āha <bold>‘‘anayaṃ āpajjatīti avaḍḍhiṃ āpajjatī’’</bold>ti. <bold>Māluvāsipāṭikā</bold> nāma dīghasaṇṭhānaṃ māluvāpakkaṃ <pageBreak edition="Vipassana Research Institut" number="2.0156" />, māluvāphalapoṭṭhalikāti attho <pageBreak edition="Myanmar" number="2.0172" />. <bold>Phalitāyā</bold>ti ātapena sussitvā bhinnāya. <bold>Vaṭarukkhādīnaṃ mūle</bold>ti vaṭarukkhādīnaṃ samīpe. <bold>Sakabhāvena saṇṭhātuṃ na sakkontī</bold>ti kasmā na sakkonti? Bhavanavināsabhayā. Rukkhamūle patitamāluvābījato hi latā uppajjitvā rukkhaṃ abhiruhati. Sā mahāpattā ceva bahupattā ca mahākolirapattasaṇṭhānehi tato ca mahantatarehi sākhāviṭapantarehi pattehi samannāgatā. Atha naṃ rukkhaṃ mūlato paṭṭhāya vinandhamānā sabbaviṭapāni sañchādetvā mahantaṃ bhāraṃ janetvā tiṭṭhati, sā vāte vāyante deve vā vassante oghanaheṭṭhāgatā olambanahetubhūtaṃ ghanabhāvaṃ janetvā tassa rukkhassa sabbasākhaṃ bhijjati, bhūmiyaṃ nipāteti. Tato tasmiṃ rukkhe patiṭṭhitavimānaṃ bhijjati vinassati. Iti tā devatāyo bhavanavināsabhayā sakabhāvena saṇṭhātuṃ na sakkonti. Ettha ca yaṃ sākhaṭṭhakavimānaṃ hoti, taṃ sākhāsu bhijjamānāsu tattha tattheva bhijjitvā sabbasākhāsu bhinnāsu sabbaṃ bhijjati, rukkhaṭṭhakavimānaṃ pana yāva rukkhassa mūlamattampi tiṭṭhati, tāva na nassatīti veditabbaṃ. <bold>Tattha tattha palujjitvā</bold>ti tattha tattha bhijjitvā. Sesamettha suviññeyyameva.</paragraph>
    <centered line="105">Akusalamūlasuttavaṇṇanā niṭṭhitā.</centered>
    <subhead line="106">10. Uposathasuttavaṇṇanā</subhead>
    <paragraph line="107" number="71"> Dasame <bold>tadahū</bold>ti ettha tasmiṃ ahanīti atthoti āha <bold>‘‘tasmiṃ ahu uposathe’’</bold>ti. Upavasanti etthāti <bold>uposatho,</bold> uposathadivaso. <bold>Upavasantī</bold>ti ca sīlena vā anasanena vā khīrasāyanādividhinā vā upetā hutvā vasantīti attho. Uposathadivase hi sāsanikā sīlena, bāhirakā sabbaso āhārassa abhuñjanena khīrasāyanamadhusāyanādividhinā vā upetā hutvā viharanti. So panesa uposathadivaso aṭṭhamicātuddasipannarasibhedena tividho, tasmā sesadvayanivāraṇatthaṃ <bold>‘‘pannarasikauposathadivase’’</bold>ti vuttaṃ. <bold>Vavassaggatthe</bold>ti vacasāyatthe. <bold>Diva</bold>saddo divāsaddo viya divasapariyāyo, tassa visesanabhāvena vuccamāno divāsaddo savisesena dīpetīti āha <bold>‘‘divasassa divā</bold><pageBreak edition="Myanmar" number="2.0173" />, <bold>majjhanhike kāleti attho’’</bold>ti. <bold>Paṭicchāpetvā</bold>ti sampaṭicchanaṃ kāretvā. <bold>Vipākaphalenā</bold>ti sadisaphalena. <bold>Na mahapphalo</bold> hoti manoduccaritadussīlyena upakkiliṭṭhabhāvato. <bold>Vipākānisaṃsenā</bold>ti udrayaphalena. <bold>Vipākobhāsenā</bold>ti paṭipakkhavigamajanitena sabhāvasaṅkhātena vipākobhāsena. <bold>Na mahāobhāso</bold> aparisuddhabhāvato. <bold>Vipākavipphārassā</bold>ti vipākavepullassa.</paragraph>
    <paragraph line="108"><bold>Nāhaṃ</bold><pageBreak edition="Vipassana Research Institut" number="2.0157" /><bold>kvacanī</bold>tiādivacanassa micchābhinivesavasena pavattattā ‘‘idaṃ tassa musāvādasmiṃ vadāmī’’ti pāḷiyaṃ vuttaṃ, catukoṭikasuññatādassanavasena pavattaṃ pana ariyadassanamevāti na tattha musāvādo. Vuttañhetaṃ –</paragraph>
    <indent line="109">‘‘Puna caparaṃ, bhikkhave, ariyasāvako iti paṭisañcikkhati ‘nāhaṃ kvacani, kassaci kiñcanatasmiṃ, na ca mama kvacani, kismiñci kiñcanatatthī’’’tiādi (ma. ni. 3.70).</indent>
    <paragraph line="110">Ettha hi catukoṭikasuññatā kathitā. Kathaṃ? Ariyo (visuddhi. 2.760; ma. ni. aṭṭha. 3.70) hi <bold>nāhaṃ kvacanī</bold>ti kvaci attānaṃ na passati, <bold>kassaci kiñcanatasmi</bold>nti attano attānaṃ kassaci parassa kiñcanabhāve upanetabbaṃ na passati, bhātiṭṭhāne bhātaraṃ, sahāyaṭṭhāne sahāyaṃ, parikkhāraṭṭhāne parikkhāraṃ maññitvā upanetabbaṃ na passatīti attho. <bold>Na ca mama kvacanī</bold>ti ettha <bold>mama</bold>-saddaṃ tāva ṭhapetvā kvacani parassa ca attānaṃ kvaci na passatīti ayamattho. Idāni mama-saddaṃ āharitvā <bold>‘‘mama kismiñci kiñcanatatthī’’</bold>ti so parassa attānaṃ ‘‘mama kismiñci kiñcanabhāvena atthī’’ti na passati, attano bhātikaṭṭhāne bhātaraṃ, sahāyaṭṭhāne sahāyaṃ, parikkhāraṭṭhāne parikkhāranti kismiñci ṭhāne parassa attānaṃ iminā kiñcanabhāvena upanetabbaṃ na passatīti attho. Evamayaṃ yasmā neva katthaci attānaṃ passati, na taṃ parassa kiñcanabhāve upanetabbaṃ passati. Na katthaci parassa attānaṃ passati, na parassa attānaṃ attano kiñcanabhāve upanetabbaṃ passati, tasmā ayaṃ suññatā catukoṭikāti veditabbā.</paragraph>
    <paragraph line="111">Yasmā pana micchādiṭṭhikānaṃ yāthāvadassanassa asambhavato yathāvuttacatukoṭikasuññatādassanaṃ na sambhavati, tasmā ‘‘natthi mātā, natthi pitā’’tiādivacanaṃ <pageBreak edition="Myanmar" number="2.0174" /> (dī. ni. 1.171) viya micchāgāhavasena ‘‘nāhaṃ kvacanī’’tiādi vuttanti yutto cettha musāvādasambhavo. <bold>Katthacī</bold>ti ṭhāne, kāle vā. Atha ‘‘nipphalo’’ti kasmā vuttaṃ. ‘‘Na mahapphalo’’ti saddena hi mahapphalābhāvova jotito, na pana sabbathā phalābhāvoti āha <bold>‘‘byañjanameva hi ettha sāvasesa’’</bold>ntiādi. <bold>Sesapadesupī</bold>ti ‘‘na mahānisaṃso’’tiādīsupi.</paragraph>
    <paragraph line="112"><bold>Aṭṭhahi kāraṇehī</bold>ti –</paragraph>
    <indent line="113">‘‘Atha <pageBreak edition="Vipassana Research Institut" number="2.0158" /> kho, bhante, sakko devānamindo devānaṃ tāvatiṃsānaṃ bhagavato aṭṭha yathābhucce vaṇṇe payirudāhāsi – ‘taṃ kiṃ maññanti, bhonto devā tāvatiṃsā, yāvañca so bhagavā bahujanahitāya paṭipanno bahujanasukhāya lokānukampāya atthāya hitāya sukhāya devamanussānaṃ, evaṃ bahujanahitāya paṭipannaṃ bahujanasukhāya lokānukampāya atthāya hitāya sukhāya devamanussānaṃ imināpaṅgena samannāgataṃ satthāraṃ neva atītaṃse samanupassāmi, na panetarahi aññatra tena bhagavatā’’ti –</indent>
    <unindented line="114">Ādinā <bold>mahāgovindasutte</bold> (dī. ni. 2.296) vitthāritehi bahujanahitāya paṭipannādīhi buddhānubhāvadīpakehi aṭṭhahi kāraṇehi. Atha ‘‘navahi kāraṇehī’’ti avatvā ‘‘aṭṭhahi kāraṇehī’’ti kasmā vuttanti āha <bold>‘‘ettha hi…pe… sabbe lokiyalokuttarā buddhaguṇā saṅgahitā’’</bold>ti. Idaṃ vuttaṃ hoti – imasmiṃ sutte ‘‘itipi so bhagavā’’ti iminā vacanena avisesato sabbepi lokiyalokuttarā buddhaguṇā dīpitā, tasmā tena dīpitaguṇe sandhāya ‘‘aṭṭhahi kāraṇehī’’ti vuttanti. <bold>Arahantiādīhi pāṭiyekkaguṇāva niddiṭṭhā</bold>ti arahantiādīhi ekekehi padehi ekeke guṇāva niddiṭṭhāti attho.</unindented>
    <paragraph line="115"><bold>Sahatantika</bold>nti pāḷidhammasahitaṃ. <bold>Purimanayeneva yojanā kātabbā</bold>ti ‘‘kiliṭṭhasmiñhi kāye pasādhanaṃ pasādhetvā nakkhattaṃ kīḷamānā na sobhantī’’tiādinā nayena yojanā kātabbāti attho.</paragraph>
    <paragraph line="116">Saṅghassa <pageBreak edition="Myanmar" number="2.0175" /> anussaraṇaṃ nāma tassa guṇānussaraṇamevāti āha <bold>‘‘aṭṭhannaṃ ariyapuggalānaṃ guṇe anussaratī’’</bold>ti. <bold>Dve tayo vāre gāhāpitaṃ usuma</bold>nti dve tayo vāre uddhanaṃ āropetvā sedanavasena gāhāpitaṃ usumaṃ. <bold>Purimanayeneva yojanā kātabbā</bold>ti ‘‘kiliṭṭhasmiñhi vatthe pasādhanaṃ pasādhetvā nakkhattaṃ kīḷamānā na sobhantī’’tiādinā nayena yojanā kātabbā.</paragraph>
    <paragraph line="117"><bold>Pahīnakālato paṭṭhāya…pe… viratāvā</bold>ti etena pahānahetukā idhādhippetā viratīti dasseti. Kammakkhayakarañāṇena hi pāṇātipātadussīlyassa pahīnattā arahanto accantameva tato paṭiviratāti vuccati samucchedavasena pahānaviratīnaṃ adhippetattā. Kiñcāpi pahānaviramaṇānaṃ purimapacchimakālatā natthi, maggadhammānaṃ pana sammādiṭṭhiādīnaṃ sammāvācādīnañca paccayapaccayuppannabhāve apekkhite sahajātānampi paccayapaccayuppannabhāvena gahaṇaṃ purimapacchimabhāveneva hotīti, gahaṇappavattiākāravasena paccayabhūtesu sammādiṭṭhiādīsu <pageBreak edition="Vipassana Research Institut" number="2.0159" /> pahāyakadhammesu pahānakiriyāya purimakālavohāro, paccayuppannāsu ca viratīsu viramaṇakiriyāya aparakālavohāro ca hotīti pahānaṃ vā samucchedavasena, virati paṭippassaddhivasena yojetabbā.</paragraph>
    <paragraph line="118">Atha vā pāṇo atipātīyati etenāti <bold>pāṇātipāto,</bold> pāṇaghātahetubhūto dhammasamūho. Ko pana so? Ahirikānottappadosamohavihiṃsādayo kilesā. Te hi arahanto ariyamaggena pahāya samugghātetvā pāṇātipātadussīlyato accantameva paṭiviratāti vuccanti, kilesesu pahīnesu kilesanimittassa kammassa anuppajjanato. <bold>Adinnādānaṃ pahāyā</bold>tiādīsupi eseva nayo. <bold>Viratāvā</bold>ti avadhāraṇena tassā viratiyā kālādivasena apariyantataṃ dasseti. Yathā hi aññe samādinnaviratikāpi anavaṭṭhitacittatāya lābhajīvitādihetu samādānaṃ bhindanti, na evaṃ arahanto, arahanto pana sabbaso pahīnapāṇātipātattā accantaviratā evāti.</paragraph>
    <paragraph line="119">Daṇḍanasaṅkhātassa paraviheṭhanassa ca parivajjanabhāvadīpanatthaṃ daṇḍasatthānaṃ nikkhepavacananti āha <bold>‘‘parūpaghātatthāyā’’</bold>tiādi. <bold>Lajjī</bold>ti ettha vuttalajjāya <pageBreak edition="Myanmar" number="2.0176" /> ottappampi vuttamevāti daṭṭhabbaṃ. Na hi pāpajigucchanapāputtāsarahitaṃ, pāpabhayaṃ vā alajjanaṃ atthīti. Dhammagarutāya vā arahantānaṃ dhammassa ca attā dhīnattā attādhipatibhūtā lajjāva vuttā, na pana lokādhipati ottappaṃ. <bold>‘‘Dayaṃ mettacittataṃ āpannā’’</bold>ti kasmā vuttaṃ, nanu dayā-saddo ‘‘adayāpanno’’tiādīsu karuṇāya pavattatīti? Saccametaṃ, ayaṃ pana dayā-saddo anurakkhaṇatthaṃ antonītaṃ katvā pavattamāno mettāya karuṇāya ca pavattatīti idha mettāya pavattamāno vutto. Mijjati siniyhatīti mettā, mettā etassa atthīti mettaṃ, mettaṃ cittaṃ etassāti mettacitto, tassa bhāvo <bold>mettacittatā,</bold> mettāicceva attho.</paragraph>
    <paragraph line="120"><bold>Sabbapāṇabhūtahitānukampī</bold>ti etena tassā viratiyā pavattavasena apariyantataṃ dasseti. <bold>Pāṇabhūte</bold>ti pāṇajāte. <bold>Anukampakā</bold>ti karuṇāyanakā, yasmā pana mettā karuṇāya visesapaccayo hoti, tasmā vuttaṃ <bold>‘‘tāya eva dayāpannatāyā’’</bold>ti. Evaṃ yehi dhammehi pāṇātipātā virati sampajjati, tehi lajjāmettākaruṇādhammehi samaṅgibhāvo dassito.</paragraph>
    <paragraph line="121"><bold>Parapariggahitassa ādāna</bold>nti parasantakassa ādānaṃ. Theno vuccati coro, tassa bhāvo <bold>theyyaṃ,</bold> kāmañcettha ‘‘lajjī dayāpanno’’ti na vuttaṃ, adhikāravasena pana atthato vuttamevāti daṭṭhabbaṃ. Yathā hi lajjādayo pāṇātipātappahānassa visesapaccayā, evaṃ adinnādānappahānassapīti <pageBreak edition="Vipassana Research Institut" number="2.0160" />, tasmā sāpi pāḷi ānetvā vattabbā. Esa nayo ito paresupi. Atha vā <bold>sucibhūtenā</bold>ti etena hirottappādīhi samannāgamo, ahirikādīnañca pahānaṃ vuttamevāti ‘‘lajjī’’tiādi na vuttanti daṭṭhabbaṃ.</paragraph>
    <paragraph line="122"><bold>Aseṭṭhacariya</bold>nti aseṭṭhānaṃ hīnānaṃ, aseṭṭhaṃ vā lāmakaṃ cariyaṃ, nihīnavuttiṃ methunanti attho. <bold>Brahmaṃ seṭṭhaṃ ācāra</bold>nti methunaviratimāha. <bold>Ārācārī methunā</bold>ti etena – ‘‘idhekacco na heva kho mātugāmena saddhiṃ dvayaṃdvayasamāpattiṃ samāpajjati, apica kho mātugāmassa ucchādanaparimaddananhāpanasambāhanaṃ sādiyati, so taṃ assādeti, taṃ nikāmeti, tena ca vittiṃ āpajjatī’’tiādinā (a. ni. 7.50) vuttā sattavidhamethunasaṃyogāpi paṭivirati dassitāti daṭṭhabbaṃ.</paragraph>
    <paragraph line="123">‘‘Saccato <pageBreak edition="Myanmar" number="2.0177" /> thetato’’tiādīsu (ma. ni. 1.19) viya <bold>theta</bold>-saddo thirapariyāyo, thirabhāvo ca saccavāditāya ṭhitakathattā kathāvasena veditabboti āha <bold>‘‘ṭhitakathāti attho’’</bold>ti. <bold>Na ṭhitakatho</bold>ti yathā haliddirāgādayo anavaṭṭhitasabhāvatāya na ṭhitā, evaṃ na ṭhitā kathā yassa so na ṭhitakathoti haliddirāgādayo yathā kathāya upamā honti, evaṃ yojetabbaṃ. Esa nayo <bold>‘‘pāsāṇalekhā viyā’’</bold>tiādīsupi. Saddhā ayati pavattati etthāti saddhāyā, saddhāyā <bold>eva saddhāyikā</bold> yathā venayikā. Saddhāya vā ayitabbā <bold>saddhāyikā,</bold> saddheyyāti attho. <bold>Vattabbataṃ āpajjati</bold> visaṃvādanatoti adhippāyo.</paragraph>
    <paragraph line="124">Ekaṃ bhattaṃ ekabhattaṃ, taṃ etesamatthīti <bold>ekabhattikā,</bold> ekasmiṃ divase ekavārameva bhuñjanakā. Tayidaṃ rattibhojanenapi siyāti āha <bold>‘‘rattūparatā’’</bold>ti. Evampi sāyanhabhojanenapi siyuṃ ekabhattikāti tadāsaṅkānivattanatthaṃ <bold>‘‘viratā vikālabhojanā’’</bold>ti vuttaṃ. Aruṇuggamanato paṭṭhāya yāva majjhanhikā ayaṃ buddhānaṃ ariyānaṃ āciṇṇasamāciṇṇo bhojanassa kālo nāma, tadañño vikālo. Aṭṭhakathāyaṃ pana dutiyapadena rattibhojanassa paṭikkhittattā aparaṇho ‘‘vikālo’’ti vutto.</paragraph>
    <paragraph line="125">Saṅkhepato ‘‘sabbapāpassa akaraṇa’’ntiādinayappavattaṃ (dī. ni. 2.90; dha. pa. 183) bhagavato sāsanaṃ sacchandarāgappavattito naccādīnaṃ dassanaṃ na anulometīti āha <bold>‘‘sāsanassa ananulomattā’’</bold>ti. Attanā payojiyamānaṃ parehi payojāpīyamānañca naccaṃ naccabhāvasāmaññato pāḷiyaṃ ekeneva naccasaddena gahitaṃ, tathā gītavāditasaddā cāti āha <bold>‘‘naccananaccāpanādivasenā’’</bold>ti <pageBreak edition="Vipassana Research Institut" number="2.0161" />. <bold>Ādi</bold>-saddena gāyanagāyāpanavādanavādāpanāni saṅgaṇhāti. Dassanena cettha savanampi saṅgahitaṃ virūpekasesanayena. Ālocanasabhāvatāya vā pañcannaṃ viññāṇānaṃ savanakiriyāyapi dassanasaṅkhepasabbhāvato <bold>dassanā</bold>icceva vuttaṃ. Avisūkabhūtassa gītassa savanaṃ kadāci vaṭṭatīti āha <bold>‘‘visūkabhūtaṃ dassana’’</bold>nti. Tathā hi vuttaṃ paramatthajotikāya <bold>khuddakapāṭhaṭṭhakathāya</bold> ‘‘dhammūpasaṃhitaṃ gītaṃ vaṭṭati, gītūpasaṃhito dhammo na vaṭṭatī’’ti.</paragraph>
    <paragraph line="126"><bold>Yaṃ</bold><pageBreak edition="Myanmar" number="2.0178" /><bold>kiñcī</bold>ti ganthitaṃ vā aganthitaṃ vā yaṃ kiñci <bold>pupphaṃ. Gandhajāta</bold>nti gandhajātiyaṃ. Tassāpi ‘‘yaṃ kiñcī’’ti vacanato dhūpitassapi adhūpitassapi yassa kassaci vilepanādi na vaṭṭatīti dasseti. <bold>Uccā</bold>ti uccasaddena samānatthaṃ ekaṃ saddantaraṃ. Seti etthāti <bold>sayanaṃ</bold>. Uccāsayanaṃ mahāsayanañca samaṇasārupparahitaṃ adhippetanti āha <bold>‘‘pamāṇātikkantaṃ akappiyattharaṇa’’</bold>nti, āsandādiāsanañcettha sayanena saṅgahitanti daṭṭhabbaṃ. Yasmā pana ādhāre paṭikkhitte tadādhārakiriyā paṭikkhittāva hoti, tasmā ‘‘uccāsayanamahāsayanā’’icceva vuttaṃ. Atthato pana tadupabhogabhūtanisajjānipajjanehi virati dassitāti daṭṭhabbā. Atha vā ‘‘uccāsayanāsanamahāsayanāsanā’’ti, etasmiṃ atthe ekasesanayena ayaṃ niddeso kato yathā ‘‘nāmarūpapaccayā saḷāyatana’’nti. (Ma. ni. 3.126; saṃ. ni. 2.1) āsanakiriyāpubbakattā vā sayanakiriyāya sayanaggahaṇeneva āsanampi saṅgahitanti veditabbaṃ.</paragraph>
    <paragraph line="127"><bold>‘‘Kīvā’’</bold>ti ayaṃ nipāto. ‘‘Kittaka’’nti imassa atthaṃ bodhetīti āha <bold>‘‘kīvamahapphaloti kittakaṃ mahapphalo’’</bold>ti. <bold>Sesapadesū</bold>ti ‘‘kīvamahānisaṃso’’tiādīsu. <bold>Ratta</bold>-saddo ratanapariyāyoti āha <bold>‘‘pahūtarattaratanānanti pahūtena rattasaṅkhātena ratanena samannāgatāna’’</bold>nti. Pāḷiyaṃ pana ‘‘pahūtasattaratanāna’’ntipi pāṭho dissati. <bold>Bheritalasadisaṃ katvā</bold>ti bheritalaṃ viya samaṃ katvā. <bold>Tato ekaṃ bhāgaṃ na agghatī</bold>ti yathāvuttaṃ cakkavattirajjaṃ tato soḷasabhāgato ekaṃ bhāgaṃ na agghati. <bold>Tato bahutaraṃ hotī</bold>ti cakkavattirajjasirito bahutaraṃ hoti.</paragraph>
    <paragraph line="128"><bold>Cātumahārājīkāna</bold>ntiādīsu <bold>cātumahārājikā</bold> nāma sinerupabbatassa vemajjhe honti, tesu bahū pabbataṭṭhāpi ākāsaṭṭhāpi, tesaṃ paramparā cakkavāḷapabbataṃ pattā, khiḍḍāpadosikā, manopadosikā, sītavalāhakā, uṇhavalāhakā, candimā, devaputto, sūriyo, devaputtoti ete sabbe <pageBreak edition="Vipassana Research Institut" number="2.0162" /> cātumahārājikadevalokaṭṭhakā eva. Tettiṃsa janā tattha uppannāti <bold>tāvatiṃsā</bold>. Apica <bold>tāvatiṃsā</bold>ti tesaṃ devānaṃ nāmamevāti vuttaṃ. Tepi atthi pabbataṭṭhakā, atthi ākāsaṭṭhakā, tesaṃ paramparā cakkavāḷapabbataṃ pattā, tathā yāmādīnaṃ. Ekadevalokepi <pageBreak edition="Myanmar" number="2.0179" /> hi devānaṃ paramparā cakkavāḷapabbataṃ appattā nāma natthi. Tattha dibbasukhaṃ yātā payātā sampattāti <bold>yāmā</bold>. Tuṭṭhā pahaṭṭhāti <bold>tusitā</bold>. Pakatipaṭiyattārammaṇato atirekena ramitukāmakāle yathārucite bhoge nimminitvā nimminitvā ramantīti <bold>nimmānarati</bold>. Cittācāraṃ ñatvā parehi nimmitesu bhogesu vasaṃ vattentīti <bold>paranimmitavasavattī</bold>.</paragraph>
    <paragraph line="129">Tattha cātumahārājikānaṃ devānaṃ manussagaṇanāya navutivassasatasahassāni āyuppamāṇaṃ. Tāvatiṃsānaṃ devānaṃ tisso ca vassakoṭiyo saṭṭhi ca vassasatasahassāni. Yāmānaṃ devānaṃ cuddasa ca vassakoṭiyo cattāri ca vassasatasahassāni. Tusitānaṃ devānaṃ sattapaññāsa ca vassakoṭiyo saṭṭhi ca vassasatasahassāni. Nimmānaratīnaṃ devānaṃ dve ca vassakoṭisatāni tisso ca vassakoṭiyo cattāri ca vassasatasahassāni. Paranimmitavasavattīnaṃ devānaṃ nava ca vassakoṭisatāni ekavīsa koṭiyo ca saṭṭhi ca vassasatasahassāni.</paragraph>
    <paragraph line="130"><bold>Muṭṭhihatthapādake</bold>ti pādatalato yāva aṭaniyā heṭṭhimanto, tāva muṭṭhiratanappamāṇapādake. Tañca kho majjhimassa purisassa hatthena, yassidāni vaḍḍhakīhatthoti samaññā. Sīlasamādānato paṭṭhāya aññaṃ kiñci akatvā dhammassavanena vā kammaṭṭhānamanasikārena vā vītināmetabbanti āha <bold>‘‘taṃ pana upavasantena…pe… vicāretabba’’</bold>nti.</paragraph>
    <paragraph line="131"><bold>Vācaṃ bhinditvā uposathaṅgāni samādātabbānī</bold>ti ‘‘imañca rattiṃ imañca divasa’’nti kālaparicchedaṃ katvā ‘‘uposathaṅgavasena aṭṭha sikkhāpadāni samādiyāmī’’ti ekato katvā puna paccekaṃ ‘‘pāṇātipātā veramaṇisikkhāpadaṃ samādiyāmi…pe… uccāsayanamahāsayanā veramaṇisikkhāpadaṃ samādiyāmī’’ti evaṃ vacībhedaṃ katvā yathāpāḷi samādātabbāni. Pāḷiṃ ajānantena pana attano bhāsāya paccekaṃ vā ‘‘buddhapaññattaṃ uposathaṃ adhiṭṭhāmī’’ti ekato adhiṭṭhānavasena vā samādātabbāni, aññaṃ alabhantena adhiṭṭhātabbāni. Upāsakasīlañhi attanā samādiyantenapi samādinnaṃ parasantike samādiyantenapi, ekajjhaṃ samādinnampi samādinnameva hoti paccekaṃ samādinnampi. Taṃ pana ekajjhaṃ samādiyato ekāyeva virati ekā cetanā hoti. Sā pana sabbaviraticetanānaṃ kiccakārīti tenapi sabbasikkhāpadāni samādinnāneva. Paccekaṃ samādiyato pana nānāviraticetanāyo yathāsakaṃ kiccavasena uppajjanti <pageBreak edition="Vipassana Research Institut" number="2.0163" />, sabbasamādāne pana <pageBreak edition="Myanmar" number="2.0180" /> vacībhedo kātabboyeva. <bold>Parūparodhapaṭisaṃyuttā</bold> paravihiṃsāsaṃyuttā.</paragraph>
    <paragraph line="132">Nanu ca ‘‘maṇi’’nti vutte veḷuriyampi saṅgahitameva, kimatthaṃ pana veḷuriyanti āha <bold>‘‘veḷuriyanti…pe… dassetī’’</bold>ti. ‘‘Maṇi’’nti vatvāva ‘‘veḷuriya’’nti iminā jātimaṇibhāvaṃ dassetīti yojetabbaṃ. <bold>Ekavassikaveḷuvaṇṇa</bold>nti jātito ekavassātikkantaveḷuvaṇṇaṃ. <bold>Laddhaka</bold>nti sundaraṃ. <bold>Candappabhā tāragaṇāva sabbe</bold>ti yathā candappabhāya kalaṃ sabbe tārāgaṇā nānubhavantīti ayamettha atthoti āha <bold>‘‘candappabhāti sāmiatthe paccatta’’</bold>nti.</paragraph>
    <centered line="133">Uposathasuttavaṇṇanā niṭṭhitā.</centered>
    <centered line="134">Mahāvaggavaṇṇanā niṭṭhitā.</centered>
  </content>
</document>