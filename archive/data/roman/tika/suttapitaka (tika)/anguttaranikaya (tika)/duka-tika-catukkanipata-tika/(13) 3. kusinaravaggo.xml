<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402t.tik30.xml</normativeSource>
<archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/(13) 3. kusinaravaggo.xml</archivePath>
<titlePath>(13) 3. Kusināravaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">(13) 3. Kusināravaggo</chapter>
<subhead line="2">1-2. Kusinārasuttādivaṇṇanā</subhead>
<paragraph line="3" number="124-125"> Tatiyassa <pageBreak edition="M" number="2.0209" /> paṭhame <bold>taṇhāgedhena gathito</bold>ti taṇhābandhanena baddho. <bold>Taṇhāmucchanāyā</bold>ti taṇhāya vasena mucchāpattiyā. <bold>Mucchito</bold>ti mucchaṃ mohaṃ pamādaṃ āpanno. <bold>Ajjhopanno</bold>ti adhiopanno. Taṇhāya adhibhavitvā ajjhotthaṭo gilitvā pariniṭṭhapetvā viya ṭhito. Tenāha <bold>‘‘ajjhopannoti taṇhāya gilitvā pariniṭṭhapetvā pavatto’’</bold>ti. <bold>Anādīnavadassāvī</bold>ti gathitādibhāvena paribhoge ādīnavamattampi na passati. <bold>Nissaraṇapañño</bold>ti ayamattho āhāraparibhogeti tattha payojanaparicchedikā ‘‘yāvadeva imassa kāyassa ṭhitiyā’’tiādinā (ma. ni. 1.23; 2.24; 3.75; saṃ. ni. 4.120; a. ni. 6.58; 8.9) pavattā <pageBreak edition="V" number="2.0190" /> āhārapaṭibaddhachandarāganissaraṇabhūtā paññā assa atthīti nissaraṇapañño. Sesamettha uttānameva. Dutiye natthi vattabbaṃ.</paragraph>
<centered line="4">Kusinārasuttādivaṇṇanā niṭṭhitā.</centered>
<subhead line="5">3. Gotamakacetiyasuttavaṇṇanā</subhead>
<paragraph line="6" number="126"> Tatiye <bold>sambahulā</bold>ti pañcasatamattā. Pañcasatā kira brāhmaṇā tiṇṇaṃ vedānaṃ pāragū aparabhāge bhagavato dhammadesanaṃ sutvā kāmesu ādīnavaṃ nekkhamme ca ānisaṃsaṃ passamānā bhagavato santike pabbajitvā na cirasseva sabbaṃ buddhavacanaṃ uggaṇhitvā pariyattiṃ nissāya mānaṃ uppādesuṃ – ‘‘yaṃ yaṃ bhagavā katheti, taṃ taṃ mayaṃ khippameva jānāma. Bhagavā hi itthiliṅgādīni tīṇi liṅgāni, nāmādīni cattāri padāni, paṭhamādayo satta vibhattiyo muñcitvā na kiñci katheti, evaṃ kathite ca amhākaṃ gaṇṭhipadaṃ nāma natthī’’ti, te bhagavati agāravā hutvā tato paṭṭhāya bhagavato upaṭṭhānampi dhammassavanampi abhiṇhaṃ na gacchanti. Te sandhāya vuttaṃ <bold>‘‘sambahulā kira brāhmaṇapabbajitā…pe… dhammassavanaṃ na gacchantī’’</bold>ti. <bold>Mukhapaṭiññaṃ gahetvā</bold>ti ‘‘saccaṃ kira tumhe, bhikkhave’’tiādinā tamatthaṃ paṭipucchitvā ‘‘saccaṃ bhagavā’’ti tehi bhikkhūhi vuttaṃ paṭivacanaṃ gahetvā. Tañhi attano mukheneva paṭiññātattā ‘‘mukhapaṭiññā’’ti vuccati.</paragraph>
<paragraph line="7"><bold>Neva</bold><pageBreak edition="M" number="2.0210" /><bold>āgataṭṭhānaṃ na gataṭṭhānaṃ addasaṃsu</bold>. Kasmā? Aññāṇato. Te kira tassa suttassa atthaṃ na jāniṃsu. Tesañhi tasmiṃ samaye vicitranayaṃ desanāvilāsayuttampi taṃ suttaṃ ghanaputhulena dussapaṭṭena mukhaṃ baddhaṃ katvā purato ṭhapitamanuññabhojanaṃ viya ahosi. Nanu ca bhagavā attanā desitaṃ dhammaṃ pare ñāpetuṃ kappasatasahassādhikāni cattāri asaṅkheyyāni pāramiyo pūretvā sabbaññutaṃ patto, so kasmā yathā te na jānanti, tathā desetīti? Tesaṃ mānabhañjanatthaṃ. Bhagavā hi ‘‘abhabbā ime imaṃ mānakhilaṃ anupahacca maggaṃ vā phalaṃ vā sacchikātu’’nti tesaṃ sutapariyattiṃ nissāya uppannaṃ aṭṭhuppattiṃ katvā desanākusalo mānabhañjanatthaṃ ‘‘sabbadhammamūlapariyāya’’ntiādinā <bold>mūlapariyāyasuttaṃ</bold> (ma. ni. 1.1) abhāsi.</paragraph>
<paragraph line="8"><bold>Sammāsambuddho</bold><pageBreak edition="V" number="2.0191" /><bold>‘‘mayhaṃ kathā niyyātī’’ti mukhasampattameva kathetīti cintayiṃsū</bold>ti idaṃ aṅguttarabhāṇakānaṃ vaḷañjanakatantinīhārena vuttaṃ. Majjhimabhāṇakā pana evaṃ vadanti – evaṃ mānabhañjanatthaṃ desitañca pana taṃ suttaṃ sutvā te bhikkhū ‘‘taṃyeva kira pathaviṃ diṭṭhigatiko sañjānāti, sekhopi arahāpi tathāgatopi abhijānāti, ki nāmidaṃ kathaṃ nāmida’’nti cintentā ‘‘pubbe mayaṃ bhagavatā kathitaṃ yaṃkiñci khippameva jānāma, idāni panimassa mūlapariyāyassa antaṃ vā koṭiṃ vā na jānāma na passāma, aho buddhā nāma appameyyā atulā’’ti uddhatadāṭhā viya sappā nimmadā hutvā buddhūpaṭṭhānañca dhammassavanañca sakkaccaṃ agamaṃsu. Tena samayena dhammasabhāyaṃ sannisinnā bhikkhū ‘‘aho buddhānaṃ ānubhāvo, te nāmabrāhmaṇapabbajitā tathā mānamadamattā bhagavatā mūlapariyāyadesanāya nihatamānā katā’’ti kathaṃ samuṭṭhāpesuṃ. Taṃ sutvā bhagavā ‘‘na, bhikkhave, idāneva, pubbepi ahaṃ evaṃ ime mānapaggahitasīse carante nihatamāne akāsi’’nti vatvā atītaṃ āharanto ‘‘bhūtapubbaṃ, bhikkhave, aññataro disāpāmokkho brāhmaṇo bārāṇasiyaṃ paṭivasati tiṇṇaṃ vedānaṃ pāragū sanighaṇṭukeṭubhānaṃ sākkharappabhedānaṃ itihāsapañcamānaṃ padako veyyākaraṇo lokāyatamahāpurisalakkhaṇesu anavayo, so pañcamattāni māṇavakasatāni mante vāceti. Paṇḍitamāṇavakā bahuñca gaṇhanti lahuñca, suṭṭhu ca upadhārentī’’tiādinā jātakaṃ kathesi.</paragraph>
<paragraph line="9">Taṃ <pageBreak edition="M" number="2.0211" /> sutvā te bhikkhū ‘‘pubbepi mayaṃ māneneva upahatā’’ti bhiyyosomattāya nihatamānā hutvā attano upakārakammaṭṭhānaparāyaṇā ahesuṃ. Tato bhagavā ekaṃ samayaṃ janapadacārikaṃ caranto vesāliṃ patvā gotamake cetiye viharanto imesaṃ pañcasatānaṃ bhikkhūnaṃ ñāṇaparipākaṃ viditvā idaṃ gotamakasuttaṃ kathesi. Idañca suttaṃ sutvā te pañcasatā bhikkhū tasmiṃyeva āsane saha paṭisambhidāhi arahattaṃ pāpuṇiṃsūti.</paragraph>
<paragraph line="10"><bold>Abhiññāyā</bold>ti kusalādibhedaṃ khandhādibhedañca desetabbaṃ dhammaṃ, veneyyānañca āsayānusayacariyādhimuttiādibhedaṃ, tassa ca nesaṃ desetabbappakāraṃ yāthāvato abhijānitvāti attho. <bold>Ime pañcakkhandhā dvādasāyatanānī</bold>tiādi panettha nidassanamattaṃ vuttanti veditabbaṃ. <bold>Sappaccaya</bold>nti sakāraṇaṃ, veneyyānaṃ ajjhāsayena vā pucchāya vā aṭṭhuppattiyā vā sanimittaṃ hetūdāharaṇasahitañcāti attho. Rāgādīnaṃ paṭiharaṇaṃ paṭihāriyaṃ, tadeva pāṭihāriyaṃ, saha pāṭihāriyenāti <bold>sappāṭihāriyaṃ</bold>. Rāgādippaṭisedhanavaseneva hi satthā dhammaṃ deseti. Tenāha <bold>‘‘paccanīkapaṭiharaṇena sappāṭihāriyameva katvā’’</bold>ti. Apare pana ‘‘yathārahaṃ iddhiādesanānusāsanipāṭihāriyasahita’’nti <pageBreak edition="V" number="2.0192" /> vadanti anusāsanipāṭihāriyarahitā desanā natthīti katvā. Sesamettha uttānameva.</paragraph>
<centered line="11">Gotamakacetiyasuttavaṇṇanā niṭṭhitā.</centered>
<subhead line="12">4. Bharaṇḍukālāmasuttavaṇṇanā</subhead>
<paragraph line="13" number="127"> Catutthe <bold>āḷārakālāmakāle</bold>ti āḷārakālāmānaṃ dharamānakāle. <bold>Pariñña</bold>nti pahānapariññaṃ. Sā hi samatikkamo, na itarā. Tenāha <bold>‘‘pariññā nāma samatikkamo’’</bold>ti. Ettha ca paṭhamo satthā rūpāvacarasamāpattilābhī daṭṭhabbo, dutiyo arūpāvacarasamāpattilābhī, tatiyo sammāsambuddho daṭṭhabbo. Vuttañhetaṃ <bold>puggalapaññattiyaṃ</bold> (pu. pa. 130) –</paragraph>
<indent line="14">‘‘Yvāyaṃ <pageBreak edition="M" number="2.0212" /> satthā kāmānaṃ pariññaṃ paññāpeti, na rūpānaṃ pariññaṃ paññāpeti, na vedanānaṃ pariññaṃ paññāpeti, rūpāvacarasamāpattiyā lābhī satthā tena daṭṭhabbo. Yvāyaṃ satthā kāmānañca pariññaṃ paññāpeti, rūpānañca pariññaṃ paññāpeti, na vedanānaṃ pariññaṃ paññāpeti, arūpāvacarasamāpattiyā lābhī satthā tena daṭṭhabbo. Yvāyaṃ satthā kāmānañca pariññaṃ paññāpeti, rūpānañca pariññaṃ paññāpeti, vedanānañca pariññaṃ paññāpeti, sammāsambuddho satthā tena daṭṭhabbo’’ti.</indent>
<paragraph line="15">Tattha titthiyā samayaṃ jānantā kāmānaṃ pariññaṃ paññāpeyyuṃ paṭhamajjhānaṃ vadamānā. Rūpānaṃ pariññaṃ paññāpeyyuṃ arūparāgaṃ vadamānā. Vedanāpariññaṃ paññāpeyyuṃ asaññārāgaṃ vadamānā. Te pana ‘‘idaṃ nāma paṭhamajjhānaṃ, ayaṃ rūpabhavo, ayaṃ asaññābhavo’’tipi na jānanti. Te paññāpetuṃ asakkontāpi kevalaṃ ‘‘paññāpemā’’ti vadanti. Tathāgato pana kāmānaṃ pariññaṃ anāgāmimaggena paññāpeti, rūpavedanānaṃ arahattamaggena. Evamettha dve janā bāhirakā, eko sammāsambuddhoti imasmiṃ loke tayo satthāro nāma.</paragraph>
<centered line="16">Bharaṇḍukālāmasuttavaṇṇanā niṭṭhitā.</centered>
<subhead line="17">5. Hatthakasuttavaṇṇanā</subhead>
<paragraph line="18" number="128"> Pañcame <pageBreak edition="V" number="2.0193" /><bold>abhikkantā</bold>ti atikkantā, vigatāti atthoti āha <bold>‘‘khaye dissatī’’</bold>ti. Teneva hi <bold>‘‘nikkhanto paṭhamo yāmo’’</bold>ti anantaraṃ vuttaṃ. <bold>Abhikkantataro</bold>ti ativiya kantataro. Tādiso ca sundaro bhaddako nāma hotīti āha <bold>‘‘sundare dissatī’’</bold>ti. <bold>Ko</bold>ti devanāgayakkhagandhabbādīsu ko katamo? <bold>Me</bold>ti mama. <bold>Pādānī</bold>ti pāde. <bold>Iddhiyā</bold>ti imāya evarūpāya deviddhiyā. <bold>Yasasā</bold>ti iminā edisena parivārena paricchedena. <bold>Jala</bold>nti vijjotamāno. <bold>Abhikkantenā</bold>ti ativiya kantena kamanīyena abhirūpena. <bold>Vaṇṇenā</bold>ti chavivaṇṇena sarīravaṇṇanibhāya. <bold>Sabbā obhāsayaṃ disā</bold>ti dasa disā pabhāsento, cando viya sūriyo viya ca ekobhāsaṃ ekālokaṃ karontoti gāthāya attho. <bold>Abhirūpe</bold>ti uḷārarūpe sampannarūpe. <bold>Abbhanumodane</bold>ti sampahaṃsane <pageBreak edition="M" number="2.0213" />. <bold>Idha panā</bold>ti ‘‘abhikkantāya rattiyā’’ti etasmiṃ pade. <bold>Tenā</bold>ti sundarapariyāyattā. Khaye vā idha abhikkantasaddo daṭṭhabbo, tena ‘‘abhikkantāya parikkhīṇāya rattiyā’’ti vuttaṃ hoti.</paragraph>
<paragraph line="19"><bold>Rūpāyatanādīsū</bold>ti <bold>ādi</bold>saddena akkharādīnaṃ saṅgaho daṭṭhabbo. <bold>Suvaṇṇavaṇṇo</bold>ti suvaṇṇacchavīti ayamettha atthoti āha <bold>‘‘chaviya’’</bold>nti. Tathā hi vuttaṃ ‘‘kañcanasannibhattaco’’ti (ma. ni. 2.399; su. ni. 556). <bold>Saññūḷhā</bold>ti sambandhitā, ganthitāti attho. <bold>Vaṇṇā</bold>ti guṇavaṇṇāti āha <bold>‘‘thutiya’’</bold>nti, thomanāyanti attho. <bold>Kulavagge</bold>ti khattiyādikulakoṭṭhāse. Tattha ‘‘accho vippasanno’’tiādinā vaṇṇitabbaṭṭhena <bold>vaṇṇo,</bold> chavi. Vaṇṇanaṭṭhena abhitthavaṭṭhena <bold>vaṇṇo,</bold> thuti. Aññamaññaṃ asaṅkarato vaṇṇetabbato ṭhapetabbato <bold>vaṇṇo,</bold> khattiyādikulavaggo. Vaṇṇīyati ñāpīyati etenāti <bold>vaṇṇo,</bold> ñāpakakāraṇaṃ. Vaṇṇanato thūlarassādibhāvena upaṭṭhānato <bold>vaṇṇo,</bold> saṇṭhānaṃ. Mahantaṃ khuddakaṃ majjhimanti vaṇṇetabbato pamitabbato <bold>vaṇṇo,</bold> pamāṇaṃ. Vaṇṇīyati cakkhunā passīyatīti <bold>vaṇṇo,</bold> rūpāyatananti evaṃ tasmiṃ tasmiṃ atthe vaṇṇasaddassa pavatti veditabbā. <bold>So</bold>ti vaṇṇasaddo. <bold>Chaviyā daṭṭhabbo</bold> rūpāyatane gayhamānassapi chavimukheneva gahetabbato. Chavigatā pana vaṇṇadhātu eva ‘‘suvaṇṇavaṇṇo’’ti ettha vaṇṇaggahaṇena gahitāti apare.</paragraph>
<paragraph line="20"><bold>Kevalaparipuṇṇa</bold>nti ekadesampi asesetvā niravasesatova paripuṇṇanti ayamettha atthoti āha <bold>‘‘anavasesatā attho’’</bold>ti. <bold>Kevalakappā</bold>ti <bold>kappa</bold>-saddo nipāto padapūraṇamattaṃ, ‘‘kevalaṃ’’icceva attho. Kevalasaddo ca bahulavācīti āha <bold>‘‘yebhuyyatā attho’’</bold>ti. Keci pana <pageBreak edition="V" number="2.0194" /> ‘‘īsakaṃ asamattaṃ kevalaṃ kevalakappa’’nti vadanti. Anavasesattho ettha kevalasaddo siyā, anatthantarena pana kappasaddena padavaḍḍhanaṃ kataṃ ‘‘kevalā eva kevalakappā’’ti. Tathā vā kappanīyattā paññapetabbattā kevalakappā. <bold>Abyāmissatā</bold> vijātiyena asaṅkaro suddhatā. <bold>Anatirekatā</bold> taṃparamatā visesābhāvo. <bold>Kevalakappa</bold>nti kevalaṃ <pageBreak edition="M" number="2.0214" /> daḷhaṃ katvāti attho. Kevalaṃ vuccati nibbānaṃ sabbasaṅkhatavivittattā, taṃ etassa adhigataṃ atthīti <bold>kevalī,</bold> sacchikatanirodho khīṇāsavo.</paragraph>
<paragraph line="21"><bold>Kappa</bold>-saddo panāyaṃ saupasaggo anupasaggo cāti adhippāyena okappaniyapade labbhamānaṃ okappasaddamattaṃ nidasseti, aññathā kappasaddassa atthuddhāre okappaniyapadaṃ anidassanameva siyā. <bold>Samaṇakappehī</bold>ti vinayasiddhehi samaṇavohārehi. <bold>Niccakappa</bold>nti niccakālaṃ. <bold>Paññattī</bold>ti nāmaṃ. Nāmañhetaṃ tassa āyasmato, yadidaṃ kappoti. <bold>Kappitakesamassū</bold>ti kattariyā cheditakesamassu. <bold>Dvaṅgulakappo</bold>ti majjhanhikavelāya vītikkantāya dvaṅgulatāvikappo. <bold>Leso</bold>ti apadeso. Anavasesaṃ pharituṃ samatthassa obhāsassa kenaci kāraṇena ekadesapharaṇampi siyā, ayaṃ pana sabbasseva pharatīti dassetuṃ samantattho kappasaddo gahitoti āha <bold>‘‘anavasesaṃ samantato’’</bold>ti.</paragraph>
<paragraph line="22"><bold>Ābhāya pharitvā</bold>ti vatthamālālaṅkārasarīrasamuṭṭhitāya ābhāya pharitvā. Devatānañhi sarīrobhāsaṃ dvādasayojanamattaṃ ṭhānaṃ. Tato bhiyyopi pharitvā tiṭṭhati, tathā vatthābharaṇādisamuṭṭhitā pabhā.</paragraph>
<centered line="23">Hatthakasuttavaṇṇanā niṭṭhitā.</centered>
<subhead line="24">6. Kaṭuviyasuttavaṇṇanā</subhead>
<paragraph line="25" number="129"> Chaṭṭhe gāvīnaṃ kayavikkayavasena yogo etthāti goyogo, kayavikkayaṃ karonto gāvīhi yujjanti etthāti vā goyogo, gāvīnaṃ vikkayaṭṭhānaṃ. Tattha jāto pilakkharukkho <bold>goyogapilakkho,</bold> tasmiṃ. Samīpatthe cetaṃ bhummavacanaṃ. Tenāha <bold>‘‘gāvīnaṃ vikkayaṭṭhāne uṭṭhitapilakkhassa santike’’</bold>ti. Ritto assādo etassāti <bold>rittassādo</bold>. Tenāha <bold>‘‘jhānasukhābhāvena rittassāda’’</bold>nti. Sesamettha uttānameva.</paragraph>
<centered line="26">Kaṭuviyasuttavaṇṇanā niṭṭhitā.</centered>
<subhead line="27">8. Dutiyaanuruddhasuttavaṇṇanā</subhead>
<paragraph line="28" number="131"> Aṭṭhame <pageBreak edition="M" number="2.0215" /><pageBreak edition="V" number="2.0195" /><bold>idaṃ te mānasmi</bold>nti ettha <bold>mānasmi</bold>nti paccatte bhummavacanaṃ. <bold>Ida</bold>nti ca liṅgavipallāsena napuṃsakaniddeso katoti āha <bold>‘‘ayaṃ te navavidhena vaḍḍhitamāno’’</bold>ti. Sesesupi eseva nayo.</paragraph>
<centered line="29">Dutiyaanuruddhasuttavaṇṇanā niṭṭhitā.</centered>
<subhead line="30">9. Paṭicchannasuttavaṇṇanā</subhead>
<paragraph line="31" number="132"> Navame <bold>asādhāraṇasikkhāpada</bold>nti bhikkhunīnaṃ asādhāraṇaṃ bhikkhūnaṃyeva paññattasikkhāpadaṃ <bold>sādhāraṇasikkhāpada</bold>nti bhikkhūnaṃ bhikkhunīnañca sādhāraṇaṃ ubhatopaññattisikkhāpadaṃ.</paragraph>
<centered line="32">Paṭicchannasuttavaṇṇanā niṭṭhitā.</centered>
<subhead line="33">10. Lekhasuttavaṇṇanā</subhead>
<paragraph line="34" number="133"> Dasame <bold>thiraṭṭhānato</bold>ti thiraṭṭhānatova. Pāsāṇe lekhasadisā parāparādhanibbattā kodhalekhā yassa so pāsāṇalekhūpamasamannāgato <bold>pāsāṇalekhūpamo</bold>ti vutto. Evaṃ itarepi. <bold>Anusetī</bold>ti appahīnatāya anuseti. <bold>Na khippaṃ lujjatī</bold>ti na antarā nassati kammaṭṭhāneneva nassanato. <bold>Evameva</bold>nti evaṃ tassapi puggalassa kodho na antarā punadivase vā aparadivase vā niṭṭhāti, addhaniyo pana hoti, maraṇeneva niṭṭhātīti attho. <bold>Kakkhaḷenā</bold>ti atikakkhaḷena dhammacchedakena thaddhavacanena. <bold>Saṃsandatī</bold>ti ekībhavati. <bold>Sammodatī</bold>ti nirantaro hotīti evamettha attho daṭṭhabbo.</paragraph>
<paragraph line="35">Atha vā <bold>sandhiyatī</bold>ti ṭhānagamanādīsu kāyakiriyāsu kāyena samodhānaṃ gacchati, tilataṇḍulā viya missībhāvaṃ upetīti attho. <bold>Saṃsandatī</bold>ti cittakiriyāsu cittena samodhānaṃ gacchati, khīrodakaṃ viya ekībhāvaṃ upetīti attho. <bold>Sammodatī</bold>ti uddesaparipucchādīsu vacīkiriyāsu <pageBreak edition="M" number="2.0216" /> vācāya samodhānaṃ gacchati, vippavāsāgatopi piyasahāyako viya piyatarabhāvaṃ upetīti <pageBreak edition="V" number="2.0196" /> attho. Apica kiccakaraṇīyesu tehi saddhiṃ ādītova ekakiriyābhāvaṃ upagacchanto <bold>sandhiyati,</bold> yāva majjhā pavattanto <bold>saṃsandati,</bold> yāva pariyosānā anivattanto <bold>sammodatī</bold>ti veditabbo.</paragraph>
<centered line="36">Lekhasuttavaṇṇanā niṭṭhitā.</centered>
<centered line="37">Kusināravaggavaṇṇanā niṭṭhitā.</centered>
</body>
</document>