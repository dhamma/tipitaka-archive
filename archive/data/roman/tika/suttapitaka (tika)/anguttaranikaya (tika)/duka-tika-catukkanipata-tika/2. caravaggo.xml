<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402t.tik35.xml</normativeSource>
<archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/2. caravaggo.xml</archivePath>
<titlePath>2. Caravaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">2. Caravaggo</chapter>
<subhead line="2">1. Carasuttavaṇṇanā</subhead>
<paragraph line="3" number="11"> Dutiyassa paṭhame <bold>carato</bold>ti gacchantassa, caṅkamantassa vā. <bold>Uppajjati kāmavitakko vā</bold>ti vatthukāmesu avītarāgatāya tādise paccaye kāmapaṭisaṃyutto vā vitakko uppajjati ce <pageBreak edition="V" number="2.0211" />, yadi uppajjati. <bold>Byāpādavitakko vā vihiṃsāvitakko vā</bold>ti āghātavinaye visesena cittassa adamitattā āghātanimitte byāpādapaṭisaṃyutto vā vitakko, leḍḍudaṇḍādīti parahiṃsanavasena vihiṃsāpaṭisaṃyutto vā vitakko uppajjati ceti sambandho. <bold>Taṃ ce bhikkhu adhivāsetī</bold>ti taṃ yathāvuttaṃ kāmavitakkādiṃ yathāpaccayaṃ attano citte uppannaṃ ‘‘itipāyaṃ vitakko pāpako, itipi akusalo, itipi sāvajjo, so ca kho attabyābādhāya saṃvattatī’’tiādinā nayena paccavekkhaṇāya abhāvato adhivāseti attano cittaṃ āropetvā vāseti. Adhivāsentoyeva ca <bold>nappajahati</bold> tadaṅgādippahānavasena na paṭinissajjati. Tato eva ca <pageBreak edition="M" number="2.0232" /><bold>na vinodeti</bold> attano cittasantānato na nudati na nīharati. Tathā avinodanato <bold>na byantīkaroti</bold> na vigatantaṃ karoti. Ātāpī pahitatto yathā tesaṃ antopi nāvasissati antamaso bhaṅgamattampi, evaṃ karoti, ayaṃ pana tathā na karotīti attho. Tathābhūto pana <bold>na anabhāvaṃ gameti</bold> anu anu abhāvaṃ na gameti. Na pajahati ce, na vinodeti ceti itiādinā ce-saddaṃ yojetvā attho veditabbo.</paragraph>
<paragraph line="4"><bold>Evaṃbhūto</bold>ti evaṃ kāmavitakkādīhi pāpavitakkehi samaṅgibhūto. <bold>Anātāpī</bold>ti kilesānaṃ ātāpayikassa vīriyassa abhāvena anātāpī. Pāputrāsalakkhaṇassa ottappassa abhāvena <bold>anottāpī. Satataṃ samitaṃ</bold> sabbakālaṃ nirantaraṃ. <bold>Kusīto hīnavīriyo</bold>ti kusalehi dhammehi parihāpayitvā akusalapakkhe kucchitaṃ sīdanato kosajjasamannāgamena ca kusīto, sammappadhānavīriyābhāvena hīnavīriyo vīriyavirahitoti <bold>vuccati</bold> kathīyati. <bold>Ṭhitassā</bold>ti gamanaṃ upacchinditvā tiṭṭhato. Sayanairiyāpathassa visesato kosajjapakkhikattā yathā taṃsamaṅgino bhāvitattā sambhavanti, taṃ dassetuṃ <bold>‘‘jāgarassā’’</bold>ti vuttaṃ.</paragraph>
<paragraph line="5">Sukkapakkhe <bold>tañce bhikkhu nādhivāsetī</bold>ti āraddhavīriyassapi viharato anādimati saṃsāre cirakālabhāvitattā tathārūpapaccayasamāyoge satisammosena vā kāmavitakkādi uppajjati ce, taṃ bhikkhu attano cittaṃ āropetvā na vāseti, abbhantare na vāsetīti attho. Anadhivāsento kiṃ karoti? <bold>Pajahati</bold> chaḍḍeti. Kiṃ kacavaraṃ viya piṭakenāti? Na, apica kho taṃ <bold>vinodeti</bold> nudati nīharati. Kiṃ balibaddaṃ viya patodenāti? Na, atha kho <bold>byantīkaroti</bold> vigatantaṃ karoti, yathā tesaṃ antopi nāvasissati antamaso bhaṅgamattampi, tathā te karoti. Kathaṃ pana te tathā karoti? <bold>Anabhāvaṃ gameti</bold> anu anu abhāvaṃ gameti, vikkhambhanappahānena yathā suvikkhambhitā honti, tathā ne karotīti vuttaṃ hoti.</paragraph>
<paragraph line="6"><bold>Evaṃbhūto</bold>tiādīsu <pageBreak edition="V" number="2.0212" /> evaṃ kāmavitakkādīnaṃ anadhivāsena suvisuddhāsayo samāno tāya ca āsayasampattiyā tannimittāya ca payogasampattiyā <pageBreak edition="M" number="2.0233" /> parisuddhasīlo indriyesu guttadvāro bhojane mattaññū satisampajaññena samannāgato jāgariyaṃ anuyutto tadaṅgādivasena kilesānaṃ ātāpanalakkhaṇena vīriyena samannāgatattā <bold>ātāpī</bold>. Sabbaso pāputrāsena samannāgatattā <bold>ottāpī satataṃ</bold> rattindivaṃ. <bold>Samitaṃ</bold> nirantaraṃ samathavipassanānuyogavasena catubbidhasammappadhānasiddhiyā <bold>āraddhavīriyo pahitatto</bold>. Nibbānaṃ pati pesitacittoti <bold>vuccati</bold> kathīyatīti attho.</paragraph>
<paragraph line="7">Gāthāsu <bold>gehanissita</bold>nti ettha gehavāsīhi apariccattattā gehavāsisabhāvattā gehadhammattā vā gehaṃ vuccati vatthukāmo. Atha vā gehappaṭibaddhabhāvato, kilesakāmānaṃ nivāsaṭṭhānabhāvato vā gehāti vuccanti, taṃvatthukattā kāmavitakkādi gehanissitaṃ nāma. <bold>Kummaggapaṭipanno</bold>ti yasmā ariyamaggassa uppathabhāvato abhijjhādayo tadekaṭṭhadhammā ca kummaggo, tasmā kāmavitakkādibahulo kummaggapaṭipanno. <bold>Mohaneyyesu mucchito</bold>ti mohasaṃvattaniyesu rūpādīsu mucchito sammatto ajjhopanno. <bold>Sambodhi</bold>nti ariyamaggañāṇaṃ. <bold>Phuṭṭha</bold>nti phusituṃ pattuṃ <bold>pāpo so tādiso</bold> micchāsaṅkappagocaro puggalo <bold>abhabbo,</bold> na kadāci taṃ pāpuṇātīti attho.</paragraph>
<paragraph line="8"><bold>Vitakkaṃ samayitvānā</bold>ti yathāvuttaṃ micchāvitakkaṃ paṭisaṅkhānabhāvanābalena vūpasametvā. <bold>Vitakkūpasame rato</bold>ti navannampi mahāvitakkānaṃ accantūpasamabhūte arahatte, nibbāne eva vā ajjhāsayena rato abhirato. <bold>Bhabbo so</bold>ti so yathāvutto sammāpaṭipajjamāno puggalo pubbabhāge samathavipassanābalena sabbavitakke yathārahaṃ tadaṅgādivasena vūpasametvā ṭhito vipassanaṃ ussukkāpetvā maggapaṭipāṭiyā arahattamaggañāṇasaṅkhātaṃ nibbānasaṅkhātañca anuttaraṃ <bold>sambodhiṃ phuṭṭhuṃ</bold> adhigantuṃ <bold>bhabbo</bold> arahā. Evamettha pāḷivaṇṇanā veditabbā.</paragraph>
<centered line="9">Carasuttavaṇṇanā niṭṭhitā.</centered>
<subhead line="10">2. Sīlasuttavaṇṇanā</subhead>
<paragraph line="11" number="12"> Dutiye <bold>sampannasīlā</bold>ti ettha tividhaṃ sampannaṃ paripuṇṇasamaṅgimadhuravasena. Tattha –</paragraph>
<gatha1 line="12">‘‘Sampannaṃ <pageBreak edition="M" number="2.0234" /> sālikedāraṃ, suvā bhuñjanti kosiya;</gatha1>
<gathalast line="13">Paṭivedemi te brahme, na ne vāretumussahe’’ti. (jā. 1.14.1) –</gathalast>
<unindented line="14">Idaṃ <pageBreak edition="V" number="2.0213" /><bold>paripuṇṇasampannaṃ</bold> nāma. ‘‘Iminā pātimokkhasaṃvarena upeto hoti samupeto upāgato samupāgato upapanno sampanno samannāgato’’ti (vibha. 511) idaṃ <bold>samaṅgisampannaṃ</bold> nāma. ‘‘Imissā, bhante, mahāpathaviyā heṭṭhimatalaṃ sampannaṃ, seyyathāpi khuddamadhuṃ anīlakaṃ, evamassāda’’nti (pārā. 17) idaṃ <bold>madhurasampannaṃ</bold> nāma. Idha paripuṇṇasampannavasena atthaṃ dassento <bold>‘‘sampannasīlāti paripuṇṇasīlā’’</bold>ti āha. Samaṅgisampannavasenapi attho yujjatiyeva, tasmā <bold>sampannasīlā</bold>ti paripuṇṇasīlā hutvātipi sīlasamaṅgino hutvātipi evamettha attho daṭṭhabbo. Tattha sīlassa anavasesasamādānena akhaṇḍādibhāvappattiyā paripuṇṇasīlā, samādānato paṭṭhāya avicchindanato sīlasamaṅgino. Samādānavato hi accantavirodhidhammānuppattiyā sīlasamaṅgitā veditabbā, cetanādīnaṃ pana sīlanalakkhaṇānaṃ dhammānaṃ pavattilakkhaṇena vattabbameva natthi.</unindented>
<paragraph line="15">Tattha ‘‘paripuṇṇasīlā’’ti iminā atthena khettadosavigamena khettapāripūrī viya sīladosavigamena sīlapāripūrī vuttā hoti. Yathā hi khettaṃ bījakhaṇḍaṃ, vappakhaṇḍaṃ, udakakhaṇḍaṃ, ūsakhaṇḍanti catudosasamannāgataṃ aparipūraṃ hoti. Tattha <bold>bījakhaṇḍaṃ</bold> nāma yattha antarantarā bījāni khaṇḍāni vā pūtīni vā honti, tāni yattha patanti, tattha sassaṃ na uṭṭheti, khettaṃ khaṇḍaṃ hoti, aparipūraṃ hotīti attho. <bold>Vappakhaṇḍaṃ</bold> nāma yattha akusalo bījāni vapanto antarantarā nipāteti. Evañhi sabbattha sassaṃ na uṭṭheti, khettaṃ khaṇḍaṃ hoti. <bold>Udakakhaṇḍaṃ</bold> nāma yattha katthaci udakaṃ atibahuṃ vā hoti, na vā hoti. Tatrāpi hi sassāni na uṭṭhenti, khettaṃ khaṇḍaṃ hoti. <bold>Ūsakhaṇḍaṃ</bold> nāma yattha kassako kismiñci padese naṅgalena bhūmiṃ cattāro pañca vāre kasanto atigambhīraṃ karoti, tato ūsaṃ uppajjati. Tatrāpi hi sassaṃ na uṭṭheti, khettaṃ khaṇḍaṃ hoti, tādisañca khettaṃ na mahapphalaṃ hoti na mahānisaṃsaṃ. Tatrāpi bahumpi vapitvā appaṃ labhati. Imesaṃ pana catunnaṃ dosānaṃ vigamā khettaṃ paripuṇṇaṃ hoti, tādisañca khettaṃ mahapphalaṃ hoti mahānisaṃsaṃ. Evameva khaṇḍaṃ, chiddaṃ, sabalaṃ, kammāsanti catudosasamannāgataṃ sīlaṃ aparipūraṃ hoti, tādisañca <pageBreak edition="M" number="2.0235" /> sīlaṃ na mahapphalaṃ hoti na mahānisaṃsaṃ. Imesaṃ pana catunnaṃ dosānaṃ vigamā sīlaṃ paripuṇṇaṃ hoti, tādisañca sīlaṃ mahapphalaṃ hoti mahānisaṃsaṃ.</paragraph>
<paragraph line="16">‘‘Sīlasamaṅgino’’ti iminā panatthena sīlena samaṅgibhūtā samodhānagatā samannāgatā hutvā viharathāti idameva vuttaṃ hoti. Tattha dvīhi kāraṇehi sampannasīlatā hoti sīlavipattiyā ādīnavadassanena, sīlasampattiyā ca ānisaṃsadassanena. Tadubhayampi <bold>visuddhimagge</bold> (visuddhi. 1.14) vitthāritaṃ <pageBreak edition="V" number="2.0214" />. Tattha ‘‘sampannasīlāti ettāvatā ca kira bhagavā catupārisuddhisīlaṃ uddisitvā ‘pātimokkhasaṃvarasaṃvutā’ti iminā tattha jeṭṭhakasīlaṃ vitthāretvā dassetī’’ti divāvihāravāsī sumatthero āha. Antevāsiko panassa tepiṭakacūḷanāgatthero āha – ‘‘ubhayatthāpi pātimokkhasaṃvaro bhagavatā vutto, pātimokkhasaṃvaroyeva hi sīlaṃ, itarāni pana tīṇi sīlanti vuttaṭṭhānaṃ nāma atthī’’ti vatvā taṃ ananujānanto āha – ‘‘indriyasaṃvaro nāma chadvārarakkhāmattakameva, ājīvapārisuddhi dhammena samena paccayuppattimattakaṃ, paccayanissitaṃ paṭiladdhapaccaye idamatthanti paccavekkhitvā paribhuñjanamattakaṃ. Nippariyāyena pātimokkhasaṃvarova sīlaṃ. Yassa so bhinno, ayaṃ chinnasīso viya puriso hatthapāde, sesāni rakkhissatīti na vattabbo. Yassa pana so arogo, ayaṃ acchinnasīso viya puriso jīvitaṃ, sesāni puna pākatikāni katvā rakkhituṃ sakkoti. Tasmā ‘sampannasīlā’ti iminā pātimokkhasaṃvaraṃ uddisitvā ‘sampannapātimokkhā’ti tasseva vevacanaṃ vatvā taṃ vitthāretvā dassento ‘pātimokkhasaṃvarasaṃvutā’tiādimāhā’’ti.</paragraph>
<paragraph line="17"><bold>Pātimokkhasaṃvarasīlena saṃvutā</bold>ti yo naṃ pāti rakkhati, taṃ mokkheti moceti āpāyikādīhi dukkhehīti pātimokkhanti laddhanāmena sikkhāpadasīlena pihitakāyavacīdvārā. Evaṃbhūtā ca tena upetā samannāgatā nāma hontīti āha <bold>‘‘upetā hutvā’’</bold>ti. <bold>Ācārena ca gocarena ca sampannā</bold>ti kāyikavācasikaavītikkamasaṅkhātena ācārena, na-vesiyagocaratādisaṅkhātena gocarena ca sampannā, sampannaācāragocarāti attho. <bold>Aṇuppamāṇesū</bold>ti atiparittakesu anāpattigamanīyesu. Dukkaṭadubbhāsitamattesūti apare. <bold>Dosesū</bold>ti <pageBreak edition="M" number="2.0236" /> gārayhesu akusaladhammesu. <bold>Bhayato dassanasīlā</bold>ti paramāṇumattampi vajjaṃ sineruppamāṇaṃ viya katvā bhāyanasīlā. <bold>Sabbasikkhākoṭṭhāsesū</bold>ti mūlapaññattianupaññattisabbatthapaññattipadesapaññattiādibhedesu. <bold>Taṃ taṃ samādātabbaṃ samādāyā</bold>ti yaṃ kiñci sikkhākoṭṭhāsesu mūlapaññattiādibhedesu sikkhitabbaṃ paṭipajjitabbaṃ pūritabbaṃ kāyikaṃ vācasikaṃ vā sīlaṃ, taṃ sabbaṃ sammā ādāya, sammadeva sakkaccaṃ sabbaso ca ādiyitvāti attho.</paragraph>
<paragraph line="18"><bold>Udayaṃ passanto pañcavīsati lakkhaṇāni passatī</bold>ti ‘‘avijjāsamudayā rūpasamudayoti paccayasamudayaṭṭhena rūpakkhandhassa udayaṃ passati. Taṇhāsamudayā…pe… kammasamudayā…pe… āhārasamudayā rūpasamudayoti paccayasamudayaṭṭhena rūpakkhandhassa udayaṃ passati. Nibbattilakkhaṇaṃ passantopi rūpakkhandhassa udayaṃ passati. Rūpakkhandhassa udayaṃ passanto imāni <pageBreak edition="V" number="2.0215" /> pañca lakkhaṇāni passati. Tathā avijjāsamudayā vedanāsamudayoti paccayasamudayaṭṭhena vedanākkhandhassa udayaṃ passati. Taṇhāsamudayā…pe… kammasamudayā…pe… phassasamudayā vedanāsamudayoti paccayasamudayaṭṭhena vedanākkhandhassa udayaṃ passati. Nibbattilakkhaṇaṃ passantopi vedanākkhandhassa udayaṃ passati. Vedanākkhandhassa udayaṃ passanto imāni pañca lakkhaṇāni passatī’’tiādinā nayena ekekasmiṃ khandhe pañca pañca katvā vuttāni pañcavīsati udayalakkhaṇāni passati.</paragraph>
<paragraph line="19"><bold>Vayaṃ passanto pañcavīsati lakkhaṇāni passatī</bold>ti ‘‘avijjānirodhā rūpanirodhoti paccayanirodhaṭṭhena rūpakkhandhassa vayaṃ passati. Taṇhānirodhā…pe… kammanirodhā…pe… āhāranirodhā rūpanirodhoti paccayanirodhaṭṭhena rūpakkhandhassa vayaṃ passati. Vipariṇāmalakkhaṇaṃ passantopi rūpakkhandhassa vayaṃ passati. Rūpakkhandhassa vayaṃ passanto imāni pañca lakkhaṇāni passati. Avijjānirodhā…pe… taṇhānirodhā…pe… phassanirodhā vedanānirodhoti paccayanirodhaṭṭhena vedanākkhandhassa vayaṃ passati. Vipariṇāmalakkhaṇaṃ passantopi vedanākkhandhassa vayaṃ passatī. Vedanākkhandhassa vayaṃ passanto imāni pañca lakkhaṇāni passati’’tiādinā nayena ekekasmiṃ khandhe pañca pañca katvā vuttāni pañcavīsati vayalakkhaṇāni passati. <bold>Pesitatto</bold>ti nibbānaṃ pati pesitacitto. <bold>Kathayantī</bold>ti tathāvidhaṃ bhikkhuṃ buddhādayo ariyā ācikkhanti.</paragraph>
<paragraph line="20"><bold>Yataṃ</bold><pageBreak edition="M" number="2.0237" /><bold>care</bold>ti vāyamamāno careyya, caṅkamanādivasena gamanaṃ kappentopi ‘‘anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamatī’’tiādinā (vibha. 432) nayena vuttappadhānavīriyaṃ karonto ghaṭento vāyamanto yathā akusaladhammā pahīyanti, kusaladhammā bhāvanāpāripūriṃ gacchanti, evaṃ gamanaṃ kappeyyāti attho. Esa nayo sesesupi. <bold>Yatamenaṃ pasāraye</bold>ti etaṃ pasāretabbaṃ hatthapādādiṃ yataṃ yatamāno yathāvuttavīriyasamaṅgī hutvā pasāreyya, sabbattha padhānaṃ na jaheyyāti adhippāyo.</paragraph>
<paragraph line="21">Idāni yathā paṭipajjanto yataṃ yatanto nāma hoti, taṃ paṭipadaṃ dassetuṃ <bold>‘‘uddha’’</bold>ntiādi vuttaṃ. Tattha <bold>uddha</bold>nti upari. <bold>Tiriya</bold>nti parito, puratthimadisādivasena samantato disābhāgesūti attho. <bold>Apācīna</bold>nti heṭṭhā. <bold>Yāvatā jagato gatī</bold>ti yattakā sattasaṅkhārabhedassa lokassa pavatti, tattha sabbatthāti attho. Ettāvatā anavasesatā sammasanañāṇassa visayaṃ saṅgahetvā dasseti. <bold>Samavekkhitā</bold>ti samā hetunā ñāyena avekkhitā, aniccādivasena <pageBreak edition="V" number="2.0216" /> vipassitāti vuttaṃ hoti. <bold>Dhammāna</bold>nti sattasuññānaṃ. <bold>Khandhāna</bold>nti rūpādīnaṃ pañcannaṃ khandhānaṃ. <bold>Udayabbaya</bold>nti udayañca vayañca. Idaṃ vuttaṃ hoti – upari tiriyaṃ adhoti tidhā saṅgahite sabbasmiṃ loke atītādibhedabhinnānaṃ pañcupādānakkhandhasaṅkhātānaṃ sabbesaṃ rūpārūpadhammānaṃ aniccādisammasanādhigatena udayabbayañāṇena pañcavīsatiyā ākārehi udayaṃ, pañcavīsatiyā ākārehi vayaṃ samavekkhitā samanupassitā bhaveyyāti.</paragraph>
<paragraph line="22"><bold>Cetosamathasāmīci</bold>nti cittasaṃkilesānaṃ accantavūpasamanato cetosamathasaṅkhātassa ariyamaggassa anucchavikaṃ paṭipadāñāṇadassanavisuddhiṃ. <bold>Sikkhamāna</bold>nti paṭipajjamānaṃ bhāventaṃ ñāṇaparamparā nibbattentaṃ. <bold>Sadā</bold>ti sabbakālaṃ rattiñceva divā ca. <bold>Sata</bold>nti catusampajaññasamannāgatāya satiyā satokārī. Evampettha gāthāvaṇṇanā daṭṭhabbā. Sesamettha suviññeyyameva.</paragraph>
<centered line="23">Sīlasuttavaṇṇanā niṭṭhitā.</centered>
<subhead line="24">3. Padhānasuttavaṇṇanā</subhead>
<paragraph line="25" number="13"> Tatiye <pageBreak edition="M" number="2.0238" /><bold>uttamavīriyānī</bold>ti seṭṭhavīriyāni visiṭṭhassa atthassa sādhanato. Māro dhiyyati etthāti <bold>māradheyyaṃ,</bold> kilesamārassa pavattiṭṭhānabhūtaṃ, taṃ tebhūmakavaṭṭanti āha <bold>‘‘tebhūmakavaṭṭasaṅkhātaṃ māradheyya’’</bold>nti. Jātimaraṇato jātaṃ bhayaṃ <bold>jātimaraṇabhayaṃ,</bold> jātimaraṇameva vā bhayahetuto bhayanti <bold>jātimaraṇabhayaṃ</bold>. Tenāha <bold>‘‘jātiñca maraṇañca…pe… bhayassā’’</bold>ti sesaṃ uttānameva.</paragraph>
<centered line="26">Padhānasuttavaṇṇanā niṭṭhitā.</centered>
<subhead line="27">4. Saṃvarasuttavaṇṇanā</subhead>
<paragraph line="28" number="14"> Catutthe saṃvarādīnaṃ sādhanavasena padahati etehīti <bold>padhānāni. Saṃvarantassa uppannavīriya</bold>nti yathā abhijjhādayo na uppajjanti, evaṃ satiyā upaṭṭhāne cakkhādīnaṃ pidahane analasassa uppannavīriyaṃ. <bold>Pajahantassā</bold>ti vinodentassa. <bold>Uppannavīriya</bold>nti tasseva pahānassa sādhanavasena pavattavīriyaṃ. <bold>Bhāventassa uppannavīriya</bold>nti etthāpi eseva nayo. <bold>Samādhinimitta</bold>nti samādhi eva. Purimuppannasamādhi hi parato uppajjanakasamādhissa kāraṇaṃ hotīti ‘‘samādhinimitta’’nti vuttaṃ.</paragraph>
<paragraph line="29"><bold>Upadhivivekattā</bold>ti <pageBreak edition="V" number="2.0217" /> khandhūpadhiādiupadhīhi vivittattā vinissaṭattā. <bold>Taṃ āgammā</bold>ti taṃ nibbānaṃ maggena adhigamahetu. Rāgādayo virajjanti ettha, etenāti <bold>virāgo</bold>. Evaṃ <bold>nirodho</bold>pi daṭṭhabbo. Yasmā idha bojjhaṅgamissakavasena icchitā, tasmā <bold>‘‘ārammaṇavasena vā adhigantabbavasena vā’’</bold>ti vuttaṃ. Tattha <bold>adhigantabbavasenā</bold>ti tanninnatāvasena. <bold>Vossaggapariṇāmi</bold>nti vossaggavasena pariṇāmitaṃ pariccajanavasena ceva pakkhandanavasena ca pariṇāmanasīlaṃ. Tenāha <bold>‘‘dve vossaggā’’</bold>tiādi. Khandhānaṃ pariccajanaṃ nāma tappaṭibaddhakilesappahānavasenāti yenākārena vipassanā kilese pajahati, tenevākārena tannimittakkhandhe ca pajahatīti vattabbataṃ arahatīti āha <bold>‘‘vipassanā…pe… pariccajatī’’</bold>ti. Yasmā vipassanā vuṭṭhānagāminibhāvaṃ pāpuṇantī ninnapoṇapabbhārabhāvena ekaṃsato nibbānaṃ pakkhandatīti vattabbataṃ labhati, maggo ca samucchedavasena kilese <pageBreak edition="M" number="2.0239" /> khandhe ca rāgaṃ pariccajati, tasmā yathākkamaṃ vipassanāmaggānaṃ vasena <bold>pakkhandanapariccāgavossaggā</bold> veditabbā. <bold>Vosaggatthāyā</bold>ti pariccāgavossaggatthāya ceva pakkhandanavossaggatthāya ca. <bold>Pariṇamatī</bold>ti pariccajati. Taṃ pana pariṇāmanaṃ vuṭṭhānagāminibhāvappattiyā ceva ariyamaggabhāvappattiyā ca icchitanti āha <bold>‘‘vipassanābhāvañca maggabhāvañca pāpuṇātī’’</bold>ti. <bold>Sesapadesū</bold>ti ‘‘dhammavicayasambojjhaṅgaṃ bhāvetī’’tiādīsu sesasambojjhaṅgakoṭṭhāsesu.</paragraph>
<paragraph line="30"><bold>Bhaddaka</bold>nti abhaddakānaṃ nīvaraṇādipāpadhammānaṃ vikkhambhanena rāgavigamanena ekantahitattā dullabhattā ca bhaddakaṃ sundaraṃ. Na hi aññaṃ samādhinimittaṃ evaṃ dullabhaṃ rāgassa ujuvipaccanīkabhūtaṃ atthi. <bold>Anurakkhatī</bold>ti ettha anurakkhanā nāma adhigatasamādhito yathā parihāni na hoti, evaṃ paṭipattisāsana-tappaṭipakkhavigamanenāti āha <bold>‘‘samādhī’’</bold>tiādi. <bold>Aṭṭhikasaññādikā</bold>ti aṭṭhikajjhānādikā. Saññāsīsena hi jhānaṃ vadati. Sesamettha uttānameva.</paragraph>
<centered line="31">Saṃvarasuttavaṇṇanā niṭṭhitā.</centered>
<subhead line="32">5. Paññattisuttavaṇṇanā</subhead>
<paragraph line="33" number="15"> Pañcame attabhāvo etesaṃ atthīti attabhāvino, tesaṃ <bold>attabhāvīnaṃ</bold>. Tenāha <bold>‘‘attabhāvavantāna’’</bold>nti. <bold>Yāva chattiṃsāya indānaṃ āyuppamāṇaṃ, tāva paṇīte kāme paribhuñjī</bold>ti mandhāturājā kira ekadivasaṃ attano pariṇāyakaratanaṃ pucchi – ‘‘atthi nu kho manussalokato ramaṇīyataraṃ ṭhāna’’nti. Kasmā deva evaṃ bhaṇasi, kiṃ na passasi candimasūriyānaṃ ānubhāvaṃ, nanu etesaṃ ṭhānaṃ ito ramaṇīyataranti? Rājā cakkaratanaṃ purakkhatvā tattha agamāsi.</paragraph>
<paragraph line="34">Cattāro <pageBreak edition="V" number="2.0218" /> mahārājāno ‘‘mandhātumahārājā āgato’’ti sutvā ‘‘tāvamahiddhiko mahārājā na sakkā yuddhena paṭibāhitu’’nti sakarajjaṃ niyyātesuṃ. So taṃ gahetvā puna pucchi – ‘‘atthi nu kho ito ramaṇīyataraṃ ṭhāna’’nti. Athassa tāvatiṃsabhavanaṃ kathayiṃsu. ‘‘Tāvatiṃsabhavanaṃ, deva, ramaṇīyaṃ, tattha sakkassa devarañño ime cattāro mahārājāno <pageBreak edition="M" number="2.0240" /> pāricārikā dovārikabhūmiyaṃ tiṭṭhanti. Sakko devarājā mahiddhiko mahānubhāvo. Tassimāni upabhogaṭṭhānāni – yojanasahassubbedho vejayantapāsādo, pañcayojanasatubbedhā sudhammadevasabhā, diyaḍḍhayojanasatiko vejayantaratho, tathā erāvaṇo hatthī, dibbarukkhasahassappaṭimaṇḍitaṃ nandanavanaṃ, cittalatāvanaṃ, phārusakavanaṃ, yojanasatubbedho pāricchattako koviḷāro, tassa heṭṭhā saṭṭhiyojanāyāmā paññāsayojanavitthārā pañcadasayojanubbedhā jayasumanapupphavaṇṇā paṇḍukambalasilā, yassā mudutāya sakkassa nisīdato upaḍḍhakāyo anuppavisatī’’ti.</paragraph>
<paragraph line="35">Taṃ sutvā rājā tattha gantukāmo cakkaratanaṃ abbhukkiri. Taṃ ākāse uṭṭhahi saddhiṃ caturaṅginiyā senāya. Atha dvinnaṃ devalokānaṃ vemajjhato cakkaratanaṃ otaritvā pathaviyā āsanne ṭhāne aṭṭhāsi saddhiṃ pariṇāyakaratanappamukhāya caturaṅginiyā senāya. Rājā ekakova attano ānubhāvena tāvatiṃsabhavanaṃ agamāsi. Sakko ‘‘mandhātā āgato’’ti sutvā tassa paccuggamanaṃ katvā ‘‘svāgataṃ, mahārāja, sakaṃ, te mahārāja, anusāsa mahārājā’’ti vatvā saddhiṃ nāṭakehi rajjaṃ dve bhāge katvā ekaṃ bhāgamadāsi. Rañño tāvatiṃsabhavane patiṭṭhitamattasseva manussagandhasarīranissandādimanussabhāvo vigacchi, devaloke pavattivipākadāyino aparapariyāyavedanīyassa kammassa katokāsattā sabbadā soḷasavassuddesikatāmālāmilāyanādidevabhāvo pāturahosi. Tassa sakkena saddhiṃ paṇḍukambalasilāya nisinnassa akkhinimisanamattena nānattaṃ paññāyati. Taṃ asallakkhentā devā sakkassa ca tassa ca nānatte muyhanti. So tattha dibbasampattiṃ anubhavamāno tadā manussānaṃ asaṅkhyeyyāyukatāya yāva chattiṃsa sakkā upapajjitvā cutā, tāva sakkarajjaṃ kāretvā ‘‘kiṃ me iminā upaḍḍharajjenā’’ti atitto kāmehi tato cavitvā attano uyyāne patito manussaloke utukakkhaḷatāya vātātapena phusitagatto kālamakāsi. Tena vuttaṃ <bold>‘‘devaloke pana yāva chattiṃsāya indānaṃ āyuppamāṇaṃ, tāva paṇīte kāme paribhuñjī’’</bold>ti.</paragraph>
<centered line="36">Paññattisuttavaṇṇanā niṭṭhitā.</centered>
<subhead line="37">6. Sokhummasuttavaṇṇanā</subhead>
<paragraph line="38" number="16"> Chaṭṭhe <pageBreak edition="M" number="2.0241" /><pageBreak edition="V" number="2.0219" /><bold>sukhumalakkhaṇappaṭivijjhanakānī</bold>ti aniccādisukhumalakkhaṇānaṃ paṭivijjhanakāni. <bold>Sukhumalakkhaṇapariggāhakañāṇenā</bold>ti sukhumalakkhaṇapariggāhakena ñāṇena. <bold>Parato jānitvā</bold>ti avasavattanena aññato jānitvā. Saṅkhārā hi ‘‘mā bhijjiṃsū’’ti icchitāpi bhijjanteva, tasmā te avasavattitāya pare nāma. Sā ca nesaṃ paratā aniccadassane pākaṭā hotīti vuttaṃ <bold>‘‘iminā hi padena aniccānupassanā kathitā’’</bold>ti. Sesaṃ uttānameva.</paragraph>
<centered line="39">Sokhummasuttavaṇṇanā niṭṭhitā.</centered>
<subhead line="40">7-10. Paṭhamaagatisuttādivaṇṇanā</subhead>
<paragraph line="41" number="17-20"> Sattame <bold>chandāgati</bold>nti ettha sandhivasena saralopoti dassento āha <bold>‘‘chandena agati’’</bold>nti. <bold>Chandā</bold>ti hetumhi nissakkavacananti āha <bold>‘‘chandenā’’</bold>ti, pemenāti attho. Chandasaddo hettha taṇhāpariyāyo, akusalacchandapariyāyo vā. <bold>Sesesū</bold>ti ‘‘dosāgatiṃ gacchatī’’tiādīsu.</paragraph>
<paragraph line="42">Ettha ca yo ‘‘ayaṃ me mittoti vā, sandiṭṭhoti vā, ñātakoti vā, lañcaṃ vā pana me detī’’ti chandavasena assāmikaṃ sāmikaṃ karoti, ayaṃ chandena akattabbaṃ karoti nāma. Yo ‘‘ayaṃ me verī’’ti cirakālānubaddhaveravasena vā, taṅkhaṇuppannakodhavasena vā sāmikaṃ assāmikaṃ karoti, ayaṃ dosena akattabbaṃ karoti nāma. Yo pana mandattā momūhattā yaṃ vā taṃ vā ayuttaṃ akāraṇaṃ vatvā assāmikaṃ sāmikaṃ karoti, ayaṃ mohena akattabbaṃ karoti nāma. Yo pana ‘‘ayaṃ rājavallabhoti vā visame corādike visamāni vā kāyaduccaritādīni samādāya vattanena visamanissito vā, anatthampi me kareyyā’’ti bhīto assāmikaṃ sāmikaṃ karoti, ayaṃ bhayena akattabbaṃ karoti nāma.</paragraph>
<paragraph line="43">Yo pana kiñci bhājento ‘‘ayaṃ me sandiṭṭho vā sambhatto vā’’ti pemavasena atirekaṃ deti, ‘‘ayaṃ me verī’’ti dosavasena ūnakaṃ deti <pageBreak edition="M" number="2.0242" />, yo muyhanto dinnādinnaṃ ajānamāno kassaci ūnaṃ, kassaci adhikaṃ deti, ‘‘ayaṃ imasmiṃ adīyamāne mayhaṃ anatthampi <pageBreak edition="V" number="2.0220" /> kareyyā’’ti sīto kassaci atirekaṃ deti, so catubbidhopi yathānukkamena chandāgatiādīni gacchanto akattabbaṃ karoti nāma.</paragraph>
<paragraph line="44"><bold>Nihīyati tassa yaso</bold>ti tassa agatigāmino kittiyasopi parivārayasopi nihīyati parihāyati. Yassati tena kittīyatīti hi yaso, kitti thutighoso. Yassati tena purecarānucarabhāvena parivārayatīti yaso, parivāro. Aṭṭhamanavamadasamāni uttānatthāneva.</paragraph>
<centered line="45">Caravaggo dutiyo.</centered>
</body>
</document>