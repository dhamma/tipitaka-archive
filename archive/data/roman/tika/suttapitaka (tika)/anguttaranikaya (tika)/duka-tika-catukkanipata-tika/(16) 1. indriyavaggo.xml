<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402t.tik49.xml</normativeSource>
<archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/(16) 1. indriyavaggo.xml</archivePath>
<titlePath>(16) 1. Indriyavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">(16) 1. Indriyavaggo</chapter>
<subhead line="2">1-5. Indriyasuttādivaṇṇanā</subhead>
<paragraph line="3" number="151-155"> Catutthassa <pageBreak edition="V" number="2.0308" /><pageBreak edition="M" number="2.0337" /> paṭhamādīni uttānāneva.</paragraph>
<centered line="4">Indriyasuttādivaṇṇanā niṭṭhitā.</centered>
<subhead line="5">6-8. Kappasuttādivaṇṇanā</subhead>
<paragraph line="6" number="156-158"> Chaṭṭhe saṃvaṭṭanaṃ vinassanaṃ <bold>saṃvaṭṭo,</bold> saṃvaṭṭato uddhaṃ tathā ṭhāyī <bold>saṃvaṭṭaṭṭhāyī</bold>. Vivaṭṭanaṃ nibbattanaṃ, vaḍḍhanaṃ vā <bold>vivaṭṭo</bold>. ‘‘Tejosaṃvaṭṭo, āposaṃvaṭṭo, vāyosaṃvaṭṭoti evaṃ saṃvaṭṭasīmānukkamena saṃvaṭṭesu vattabbesu tathā avatvā āposaṃvaṭṭo, tejosaṃvaṭṭo, vāyosaṃvaṭṭoti vacanaṃ saṃvaṭṭamahābhūtadesanānupubbiyā’’ti keci. ‘‘Bhāvīsaṃvaṭṭānupubbiyā’’ti apare. Āpena saṃvaṭṭo <bold>āposaṃvaṭṭo. Saṃvaṭṭasīmā</bold>ti saṃvaṭṭanamariyādā. <bold>Saṃvaṭṭatī</bold>ti vinassati. <bold>Sadā</bold>ti sabbakālaṃ, tīsupi saṃvaṭṭakālesūti attho. <bold>Ekaṃ buddhakkhettaṃ vinassatī</bold>ti ettha buddhakkhettaṃ nāma tividhaṃ hoti jātikkhettaṃ, āṇākkhettaṃ, visayakkhettañca.</paragraph>
<paragraph line="7">Tattha <bold>jātikkhettaṃ</bold> dasasahassacakkavāḷapariyantaṃ hoti, tathāgatassa paṭisandhiggahaṇādīsu kampati. <bold>Āṇākkhettaṃ</bold> koṭisatasahassacakkavāḷapariyantaṃ, yattha <bold>ratanasuttaṃ</bold> (khu. pā. 6.1 ādayo; su. ni. 224 ādayo) <bold>khandhaparittaṃ</bold> (a. ni. 4.67; cūḷava. 251) <bold>dhajaggaparittaṃ</bold> (saṃ. ni. 1.249) <bold>āṭānāṭiyaparittaṃ</bold> (dī. ni. 3.277-278) <bold>moraparitta</bold>nti (jā. 1.2.17-18) imesaṃ parittānaṃ ānubhāvo vattati. <bold>Visayakkhettaṃ</bold> anantāparimāṇaṃ, yaṃ ‘‘yāvatā vā panākaṅkheyyā’’ti (a. ni. 3.81) vuttaṃ. Tattha yaṃ yaṃ tathāgato ākaṅkhati, taṃ taṃ jānāti. Evametesu tīsu buddhakkhettesu ekaṃ āṇākkhettaṃ vinassati <pageBreak edition="V" number="2.0309" />, tasmiṃ pana vinassante jātikkhettaṃ vinaṭṭhameva hoti, vinassantañca ekatova vinassati, saṇṭhahantañca <pageBreak edition="M" number="2.0338" /> ekatova saṇṭhahati. Sesamettha <bold>visuddhimaggasaṃvaṇṇanāsu</bold> (visuddhi. mahāṭī. 2.404) vuttanayeneva gahetabbaṃ. Sattamaṭṭhamāni uttānatthāneva.</paragraph>
<centered line="8">Kappasuttādivaṇṇanā niṭṭhitā.</centered>
<subhead line="9">9. Bhikkhunīsuttavaṇṇanā</subhead>
<paragraph line="10" number="159"> Navame <bold>evaṃ pavattaṃ paccuppannataṇhaṃ nissāyā</bold>ti ‘‘kudāssu nāmāhampi āsavānaṃ khayā’’tiādinā nayena anuttare vimokkhe pihaṃ uppādentassa uppannataṇhaṃ nissāya. Kathaṃ pana lokuttaradhamme ārabbha āsā uppajjatīti? Na kho panetaṃ evaṃ daṭṭhabbaṃ, na ārammaṇakaraṇavasena tattha pihā pavattati avisayattā puggalassa ca anadhigatabhāvato. Anussavūpaladdhe pana anuttaravimokkhe uddissa pihaṃ uppādento tattha pihaṃ uppādeti nāma. <bold>Nākaḍḍhatī</bold>ti kammapathabhāvaṃ appattatāya paṭisandhiṃ na deti. Sesaṃ suviññeyyameva.</paragraph>
<centered line="11">Bhikkhunīsuttavaṇṇanā niṭṭhitā.</centered>
<subhead line="12">10. Sugatavinayasuttavaṇṇanā</subhead>
<paragraph line="13" number="160"> Dasame <bold>vaḷañjentī</bold>ti sajjhāyanti ceva vācuggataṃ karontā dhārenti ca. Avigatataṇhatāya taṃ taṃ parikkhārajātaṃ bahumpi ādiyantīti bahulā, te eva <bold>bāhulikā</bold> yathā ‘‘venayiko’’ti (ma. ni. 1.246; a. ni. 8.11; pārā. 8). Te pana yasmā paccayabahulabhāvā yuttappayuttā nāma honti, tasmā āha <bold>‘‘paccayabāhullāya paṭipannā’’</bold>ti. Sithilaṃ gaṇhantīti <bold>sāthalikā,</bold> sikkhāya ādaragāravābhāvena sithilaṃ adaḷhaṃ gaṇhantīti attho. <bold>Sithila</bold>nti ca bhāvanapuṃsakaniddeso, sithila-saddena vā samānatthassa sāthalasaddassa vasena <bold>sāthalikā</bold>ti padasiddhi veditabbā. <bold>Avagamanato</bold>ti adhogamanato, orambhāgiyabhāvatoti attho. <bold>Nibbīriyā</bold>ti ujjhitussāhā tadadhigamāya ārambhampi akurumānā.</paragraph>
<centered line="14">Sugatavinayasuttavaṇṇanā niṭṭhitā.</centered>
<centered line="15">Indriyavaggavaṇṇanā niṭṭhitā.</centered>
</body>
</document>