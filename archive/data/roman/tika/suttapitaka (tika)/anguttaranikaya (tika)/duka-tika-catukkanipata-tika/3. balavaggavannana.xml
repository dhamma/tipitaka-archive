<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402t.tik2.xml</normativeSource>
<archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/3. balavaggavannana.xml</archivePath>
<titlePath>3. Bālavaggavaṇṇanā - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">3. Bālavaggavaṇṇanā</chapter>
<paragraph line="2" number="22-24"> Tatiyassa paṭhamadutiyatatiyāni uttānatthāneva.</paragraph>
<paragraph line="3" number="25"> Catutthe <bold>netabbo</bold>ti aññato āharitvā bodhetabbo, ñāpetabboti attho.</paragraph>
<paragraph line="4" number="27"> Chaṭṭhe <bold>no cepi paṭicchādetvā karontī</bold>ti pāṇātipātādīni karonto sacepi appaṭicchādetvā karonti. <bold>Paṭicchannamevā</bold>ti viññūhi garahitabbabhāvato <pageBreak edition="M" number="2.0027" /> paṭicchādanārahattā paṭicchannamevāti vuccati. Avīciādayo padesavisesā tatthūpapannā sattā ca nirayaggahaṇena gahitāti āha <bold>‘‘nirayoti sahokāsakā khandhā’’</bold>ti. Tiracchānayoni nāma visuṃ padesaviseso natthīti āha <bold>‘‘tiracchānayoniyaṃ khandhāva labbhantī’’</bold>ti.</paragraph>
<paragraph line="5" number="31"> Dasame attho phalaṃ tadadhīnavuttitāya vaso etassāti <bold>atthavaso,</bold> hetūti āha <bold>‘‘atthavaseti kāraṇānī’’</bold>ti. <bold>Araññavanapatthānī</bold>ti araññalakkhaṇappattāni vanapatthāni. Vanapattha-saddo hi saṇḍabhūte rukkhasamūhepi vattatīti araññaggahaṇaṃ. Vanīyati vivekakāmehi bhajīyati, vanute vā te attasampattiyā vasanatthāya yācanto viya hotīti vanaṃ, patiṭṭhahanti ettha vivekakāmā yathādhippetavisesādhigamenāti patthaṃ, vanesu patthaṃ gahanaṭṭhāne senāsanaṃ <bold>vanapatthaṃ. Kiñcāpī</bold>ti anujānanasambhāvanatthe nipāto. Kiṃ anujānāti? Nippariyāyato araññabhāvaṃ gāmato bahi araññanti. Tenāha <bold>‘‘nippariyāyenā’’</bold>tiādi. Kiṃ sambhāveti? Āraññakaṅganipphādakattaṃ. Yañhi āraññakaṅganipphādakaṃ, taṃ visesato araññanti vattabbanti. Tenāha <bold>‘‘yaṃ taṃ pañcadhanusatika’’</bold>ntiādi. <bold>Nikkhamitvā bahi indakhīlā</bold>ti indakhīlato bahi nikkhamitvā, tato bahi paṭṭhāyāti attho. <bold>Bahi indakhīlā</bold>ti vā yattha dve tīṇi indakhīlāni, <pageBreak edition="V" number="2.0025" /> tattha bahiddhā indakhīlato paṭṭhāya. Yattha taṃ natthi, tadarahaṭṭhānato paṭṭhāyāti vadanti. <bold>Gāmanta</bold>nti gāmasamīpaṃ. <bold>Anupacāraṭṭhāna</bold>nti niccakiccavasena na upacaritabbaṭṭhānaṃ. Tenāha <bold>‘‘yattha na kasīyati na vapīyatī’’</bold>ti.</paragraph>
<paragraph line="6"><bold>Attano ca diṭṭhadhammasukhavihāra</bold>nti etena satthā attano vivekābhiratiṃ pakāseti. Tattha diṭṭhadhammo nāma ayaṃ paccakkho attabhāvo, sukhavihāro nāma catunnaṃ iriyāpathavihārānaṃ phāsutā. Ekakassa hi araññe antamaso uccāravassāvakiccaṃ upādāya sabbe iriyāpathā phāsukā honti, tasmā diṭṭhadhamme sukhavihāraṃ <bold>diṭṭhadhammasukhavihāra</bold>nti evaṃ vā ettha attho daṭṭhabbo.</paragraph>
<paragraph line="7"><bold>Pacchimañca janataṃ anukampamāno</bold>ti kathaṃ araññavāsena pacchimā janatā anukampitā hoti? Saddhāpabbajitā hi kulaputtā bhagavato araññavāsaṃ <pageBreak edition="M" number="2.0028" /> disvā ‘‘bhagavāpi nāma araññasenāsanāni na muñcati, yassa nevatthi pariññātabbaṃ na pahātabbaṃ na bhāvetabbaṃ na sacchikātabbaṃ, kimaṅgaṃ pana maya’’nti cintetvā tattha vasitabbameva maññissanti, evaṃ khippameva dukkhassantakarā bhavissanti. Evaṃ pacchimā janatā anukampitā hoti. Etamatthaṃ dassento āha <bold>‘‘pacchime mama sāvake anukampanto’’</bold>ti.</paragraph>
<paragraph line="8" number="32"> Ekādasame vijjaṃ bhajantīti <bold>vijjābhāgiyā,</bold> vijjābhāge vijjākoṭṭhāse vattantītipi <bold>vijjābhāgiyā. Padaṃ pacchindatī</bold>ti maggacittassa patiṭṭhaṃ upacchindati, maggacittaṃ patiṭṭhāpetuṃ na detīti attho. <bold>Ubbaṭṭetvā</bold>ti samucchedavasena samūlaṃ uddharitvā. <bold>Aṭṭhasu ṭhānesū</bold>ti buddhādīsu aṭṭhasu ṭhānesu. <bold>Rāgassa khayavirāgenā</bold>ti rāgassa khayasaṅkhātena virāgena, rāgassa anuppattidhammatāpādanenāti vuttaṃ hoti.</paragraph>
<centered line="9">Bālavaggavaṇṇanā niṭṭhitā.</centered>
</body>
</document>