<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0402t.tik1.xml</normativeSource>
    <archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/2. adhikaranavaggavannana.xml</archivePath>
    <baseFileName>2. adhikaranavaggavannana</baseFileName>
    <titlePath>2. Adhikaraṇavaggavaṇṇanā - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">2. Adhikaraṇavaggavaṇṇanā</chapter>
    <paragraph line="2" number="11"> Dutiyavaggassa <pageBreak edition="V" number="2.0009" /> paṭhame appaṭisaṅkhāne na kampatīti <bold>paṭisaṅkhānabalaṃ,</bold> upaparikkhanapaññāyetaṃ nāmaṃ. Vīriyasīsena satta bojjhaṅge bhāventassa uppannaṃ balaṃ <bold>bhāvanābalaṃ</bold>. Vīriyupatthambhena hi kusalabhāvanā balavatī thirā uppajjati, tathā uppannā balavatī kusalabhāvanā balavanto satta bojjhaṅgātipi vuccanti. Atthato vīriyasambojjhaṅgasīsena satta bojjhaṅgā honti. Vuttampi cetaṃ – ‘‘tattha katamaṃ bhāvanābalaṃ? Yā kusalānaṃ dhammānaṃ āsevanā bhāvanā bahulīkammaṃ, idaṃ vuccati bhāvanābalaṃ. Sattapi bojjhaṅgā bhāvanābala’’nti (dha. sa. 1361).</paragraph>
    <paragraph line="3"><bold>Akampiyaṭṭhenā</bold>ti paṭipakkhehi akampanīyaṭṭhena. <bold>Durabhibhavanaṭṭhenā</bold>ti durabhibhavanīyaṭṭhena. <bold>Anajjhomaddanaṭṭhenā</bold>ti adhibhavitvā anavamaddanaṭṭhena. <bold>Etānī</bold>ti <pageBreak edition="M" number="2.0010" /> etāni yathāvuttāni dvepi balāni. <bold>Etadaggaṃ nāgata</bold>nti ‘‘etadaggaṃ, bhikkhave, dvinnaṃ balānaṃ yadidaṃ bhāvanābala’’nti evamettha etadaggaṃ nāgatanti attho.</paragraph>
    <paragraph line="4" number="12"> Dutiye vivekaṃ nissitanti <bold>vivekanissitaṃ,</bold> yathā vā vivekavasena pavattaṃ jhānaṃ ‘‘vivekaja’’nti vuttaṃ, evaṃ vivekavasena pavatto satisambojjhaṅgo ‘‘vivekanissito’’ti daṭṭhabbo. Nissayaṭṭho ca vipassanāmaggānaṃ vasena maggaphalānaṃ veditabbo, asatipi vā pubbāparabhāve ‘‘paṭiccasamuppādo’’ti ettha paccayena samuppādanaṃ viya avinābhāvidhammabyāpārā nissayanabhāvanā sambhavantīti. ‘‘Tadaṅgasamucchedanissaraṇavivekanissita’’nti vatvā paṭippassaddhivivekanissitassa avacanaṃ ‘‘satisambojjhaṅgaṃ bhāvetī’’tiādinā idha bhāvetabbānaṃ sambojjhaṅgānaṃ vuttattā. Bhāvitabojjhaṅgassa hi sacchikātabbā balabojjhaṅgā, tesaṃ kiccaṃ paṭippassaddhiviveko. <bold>Ajjhāsayato</bold>ti ‘‘nibbānaṃ sacchikarissāmī’’ti pavattaajjhāsayato. Yadipi hi vipassanākkhaṇe saṅkhārārammaṇaṃ cittaṃ, saṅkhāresu pana ādīnavaṃ disvā tappaṭipakkhe nibbāne ninnatāya ajjhāsayato nissaraṇavivekanissito hoti uṇhābhibhūtassa puggalassa sītaninnacittatā viya.</paragraph>
    <paragraph line="5"><bold>‘‘Pañcavidhavivekanissitampīti eke’’</bold>ti vatvā tattha yathāvuttavivekattayato aññaṃ vivekadvayaṃ <pageBreak edition="V" number="2.0010" /> uddharitvā dassetuṃ <bold>‘‘te hī’’</bold>tiādi vuttaṃ. Tattha jhānakkhaṇe tāva kiccato vikkhambhanavivekanissitaṃ, vipassanākkhaṇe ajjhāsayato paṭippassaddhivivekanissitaṃ bhāvetīti vattabbaṃ ‘‘evāhaṃ anuttaraṃ vimokkhaṃ upasampajja viharissāmī’’ti tattha ninnajjhāsayatāya. Tenāha <bold>‘‘tasmā tesaṃ matenā’’</bold>tiādi. Heṭṭhā kasiṇajjhānaggahaṇena āruppānampi gahaṇaṃ daṭṭhabbaṃ, tasmā ‘‘etesaṃ jhānāna’’nti imināpi tesaṃ saṅgaho veditabbo. Yasmā pahānavinayo viya virāganirodhāpi idhādhippetavivekena atthato nibbisiṭṭhā, tasmā vuttaṃ <bold>‘‘esa nayo virāganissitantiādīsū’’</bold>ti. Tenāha <bold>‘‘vivekatthā eva hi virāgādayo’’</bold>ti.</paragraph>
    <paragraph line="6">Vossagga-saddo pariccāgattho pakkhandanattho cāti vossaggassa duvidhatā vuttā. Vossajjanañhi pahānaṃ vissaṭṭhabhāvena nirodhanapakkhandanampi ca <pageBreak edition="M" number="2.0011" />. Tasmā vipassanākkhaṇe tadaṅgavasena maggakkhaṇe samucchedavasena paṭipakkhassa pahānaṃ vossaggo, tathā vipassanākkhaṇe tanninnabhāvena, maggakkhaṇe ārammaṇakaraṇena vissaṭṭhasabhāvatā vossaggoti veditabbaṃ. Tenevāha <bold>‘‘tattha pariccāgavossaggo’’</bold>tiādi. <bold>Ayaṃ satisambojjhaṅgo</bold>ti ayaṃ missakavasena vutto satisambojjhaṅgo. <bold>Yathāvuttena pakārenā</bold>ti tadaṅgappahānasamucchedappahānappakārena tanninnatadārammaṇappakārena ca. Pubbe vossaggavacanasseva atthassa vuttattā āha <bold>‘‘sakalena vacanenā’’</bold>ti. <bold>Pariṇamanta</bold>nti vipassanākkhaṇe tadaṅgatanninnappakārena pariṇamantaṃ. <bold>Pariṇata</bold>nti maggakkhaṇe samucchedatadārammaṇappakārena pariṇataṃ. Pariṇāmo nāma idha paripākoti āha <bold>‘‘paripaccantaṃ paripakkañcā’’</bold>ti. Paripāko ca āsevanalābhena laddhasāmatthiyassa kilese pariccajituṃ nibbānaṃ pakkhandituṃ tikkhavisadabhāvo. Tenāha <bold>‘‘ayañhī’’</bold>tiādi. <bold>Esa nayo</bold>ti yvāyaṃ nayo ‘‘vivekanissita’’ntiādinā satisambojjhaṅge vutto, sesesu dhammavicayasambojjhaṅgādīsupi eseva nayo, evaṃ tattha netabbanti attho.</paragraph>
    <paragraph line="7">‘‘Vivekanissita’’ntiādīsu labbhamānamatthaṃ sāmaññato dassetvā idāni idhādhippetamatthaṃ dassento <bold>‘‘idha panā’’</bold>tiādimāha. Tattha <bold>sabbasaṅkhatehī</bold>ti sabbehi paccayasamuppannadhammehi. <bold>Sabbesa</bold>nti saṅkhatadhammānaṃ. <bold>Vivekaṃ ārammaṇaṃ katvā</bold>ti nibbānasaṅkhātaṃ vivekaṃ ārammaṇaṃ katvā. <bold>Tañca kho</bold>ti tadeva satisambojjhaṅgaṃ.</paragraph>
    <paragraph line="8" number="13"> Tatiye <bold>cittekaggatthāyā</bold>ti cittasamādhānatthāya, diṭṭhadhamme sukhavihārāyāti attho. Cittekaggatāsīsena hi diṭṭhadhammasukhavihāro vutto. Sukkhavipassakakhīṇāsavānaṃ vasena hetaṃ vuttaṃ. Te hi samāpajjitvā ‘‘ekaggacittā sukhaṃ divasaṃ viharissāmā’’ti icceva kasiṇaparikammaṃ <pageBreak edition="V" number="2.0011" /> katvā aṭṭha samāpattiyo nibbattenti. <bold>Vipassanāpādakatthāyā</bold>tiādīsu pana sekkhaputhujjanā ‘‘samāpattito vuṭṭhāya samāhitena cittena vipassāmā’’ti nibbattentā vipassanāpādakatthāya bhāventi.</paragraph>
    <paragraph line="9">Ye pana aṭṭha samāpattiyo nibbattetvā abhiññāpādakajjhānaṃ samāpajjitvā samāpattito vuṭṭhāya ‘‘ekopi hutvā bahudhā hotī’’ti (dī. ni. 1.238; ma. ni. 1.147; saṃ. ni. 2.70; 5.834, 842) vuttanayā <pageBreak edition="M" number="2.0012" /> abhiññāyo patthentā nibbattenti, te <bold>abhiññāpādakatthāya</bold> bhāventi. Ye aṭṭha samāpattiyo nibbattetvā nirodhasamāpattiṃ samāpajjitvā ‘‘sattāhaṃ acittā hutvā diṭṭheva dhamme nirodhaṃ nibbānaṃ patvā sukhaṃ viharissāmā’’ti nibbattenti, te <bold>nirodhapādakatthāya</bold> bhāventi. Ye pana aṭṭha samāpattiyo nibbattetvā ‘‘aparihīnajjhānā brahmaloke uppajjissāmā’’ti nibbattenti, te <bold>bhavavisesatthāya</bold> bhāventi.</paragraph>
    <paragraph line="10">Yuttaṃ tāva cittekaggatāya bhavavisesatthatā viya vipassanāpādakatthatāpi catukkajjhānasādhāraṇāti tesaṃ vasena ‘‘cattāri jhānānī’’ti vacanaṃ, abhiññāpādakatthatā pana nirodhapādakatthatā ca catutthasseva jhānassa āveṇikā, sā kathaṃ catukkajjhānasādhāraṇā vuttāti? Paramparādhiṭṭhānabhāvato. Padaṭṭhānapadaṭṭhānampi hi padaṭṭhānanti vuccati kāraṇakāraṇanti yathā ‘‘tiṇehi bhattaṃ siddha’’nti.</paragraph>
    <paragraph line="11" number="14"> Catutthe<bold> sasakassa uppatanaṃ viya hotī</bold>ti pathavijigucchanasasakassa uppatanaṃ viya hoti. Tatthāyaṃ atthasallāpikā upamā – pathavī kira sasakaṃ āha – ‘‘he sasakā’’ti. Sasako āha – ‘‘ko eso’’ti. Kasmā mameva upari sabbairiyāpathe kappento uccārapassāvaṃ karonto maṃ na jānāsīti? Suṭṭhu tayā ahaṃ diṭṭho, mayā akkantaṭṭhānañhi aṅgulaggehi phuṭṭhaṭṭhānaṃ viya hoti, vissaṭṭhaudakaṃ appamattakaṃ, karīsaṃ kaṭakaphalamattaṃ, hatthiassādīhi pana akkantaṭṭhānampi mahantaṃ, passāvopi nesaṃ ghaṭamatto, uccāropi pacchimatto hoti, alaṃ mayhaṃ tayāti uppatitvā aññasmiṃ ṭhāne patito. Tato naṃ pathavī āha – ‘‘aho dūraṃ gatopi nanu mayhaṃyeva upari patitosī’’ti? So puna taṃ jigucchanto uppatitvā aññattha patito. Evaṃ vassasahassampi uppatitvā uppatitvā patamāno sasako neva pathaviyā antaṃ pāpuṇituṃ sakkoti. <bold>Na koṭi</bold>nti na pubbakoṭiṃ. <bold>Itaresa</bold>nti vipañcitaññuneyyapadaparamānaṃ.</paragraph>
    <paragraph line="12" number="15"> Pañcame <pageBreak edition="V" number="2.0012" /> samathehi adhikarīyati vūpasammatīti adhikaraṇaṃ, aṭṭhārasa bhedakaravatthūni nissāya uppanno vivādoyeva <bold>vivādādhikaraṇaṃ</bold>. ‘‘Idha bhikkhū bhikkhuṃ anuvadanti sīlavipattiyā vā’’tiādinā (cūḷava. 215) catasso <pageBreak edition="M" number="2.0013" /> vipattiyo nissāya uppanno anuvādoyeva <bold>anuvādādhikaraṇaṃ</bold>. Pañcapi āpattikkhandhā <bold>āpattādhikaraṇaṃ</bold>. ‘‘Sattapi āpattikkhandhā āpattādhikaraṇa’’nti (cūḷava. 215) vacanato āpattiyeva <bold>āpattādhikaraṇaṃ</bold>. ‘‘Yā saṅghassa kiccayatā karaṇīyatā apalokanakammaṃ ñattikammaṃ ñattidutiyakammaṃ ñatticatutthakamma’’nti (cūḷava. 215) evamāgataṃ catubbidhaṃ saṅghakiccaṃ <bold>kiccādhikaraṇa</bold>nti veditabbaṃ. Sesamettha uttānameva.</paragraph>
    <paragraph line="13" number="16"> Chaṭṭhe <bold>apākaṭanāmo</bold>ti ‘‘selo, kūṭadanto’’tiādinā anabhiññāto. <bold>Yena vā kāraṇenā</bold>ti hetumhi idaṃ karaṇavacanaṃ. Hetuattho hi kiriyākāraṇaṃ, na karaṇaṃ viya kiriyattho, tasmā nānappakāraguṇavisesādhigamatthā idha upasaṅkamanakiriyāti ‘‘annena vasati, ajjhenena vasatī’’tiādīsu viya hetuatthamevetaṃ karaṇavacanaṃ yuttaṃ, na karaṇatthaṃ tassa ayujjamānattāti vuttaṃ ‘‘yena vā kāraṇenā’’ti. Avibhāgato satataṃ pavattitaniratisayasāduvipulāmatarasasaddhammaphalatāya sāduphalaniccaphalitamahārukkhena bhagavā upamito. Sāduphalūpabhogādhippāyaggahaṇeneva hi rukkhassa sāduphalatā gahitāti. <bold>Upasaṅkamī</bold>ti upasaṅkanto. Sampattakāmatāya hi kiñci ṭhānaṃ gacchanto taṃtaṃpadesātikkamanena upasaṅkami, upasaṅkantoti ca vattabbataṃ labhati. Tenāha <bold>‘‘gatoti vuttaṃ hotī’’</bold>ti, upagatoti attho. <bold>Upasaṅkamitvā</bold>ti pubbakālakiriyāniddesoti āha <bold>‘‘upasaṅkamanapariyosānadīpana’’</bold>nti. <bold>Tato</bold>ti yaṃ ṭhānaṃ patto ‘‘upasaṅkamī’’ti vutto, tato upagataṭṭhānato.</paragraph>
    <paragraph line="14"><bold>Yathā khamanīyādīni pucchanto</bold>ti yathā bhagavā ‘‘kacci te, brāhmaṇa, khamanīyaṃ, kacci yāpanīya’’ntiādinā khamanīyādīni pucchanto tena brāhmaṇena saddhiṃ samappavattamodo ahosi pubbabhāsitāya, evaṃ sopi brāhmaṇo tadanukaraṇena bhagavatā saddhiṃ samappavattamodo ahosīti yojanā. Taṃ pana samappavattamodataṃ upamāya dassetuṃ <bold>‘‘sītodakaṃ viyā’’</bold>tiādi vuttaṃ. Tattha <bold>sammodita</bold>nti saṃsanditaṃ. <bold>Ekībhāva</bold>nti sammodanakiriyāya samānataṃ. <bold>Khamanīya</bold>nti ‘‘idaṃ catucakkaṃ navadvāraṃ sarīrayantaṃ dukkhabahulatāya sabhāvato dussahaṃ, kacci khamituṃ sakkuṇeyya’’nti <pageBreak edition="M" number="2.0014" /> pucchati. <bold>Yāpanīya</bold>nti āhārādippaṭibaddhavuttikaṃ cirappabandhasaṅkhātāya yāpanāya kacci yāpetuṃ sakkuṇeyyaṃ. Sīsarogādiābādhābhāvena <bold>kacci appābādhaṃ</bold>. Dukkhajīvikābhāvena <bold>kacci appātaṅkaṃ</bold>. Taṃtaṃkiccakaraṇe uṭṭhānasukhatāya <bold>kacci lahuṭṭhānaṃ</bold>. Tadanurūpabalayogato <bold>kacci balaṃ</bold><pageBreak edition="V" number="2.0013" />. Sukhavihārasambhavena <bold>kacci phāsuvihāro</bold> atthīti sabbattha kacci-saddaṃ yojetvā attho veditabbo.</paragraph>
    <paragraph line="15">Balappattā pīti <bold>pīti</bold>yeva. Taruṇapīti <bold>pāmojjaṃ</bold>. Sammodaṃ janeti karotīti sammodanīkaṃ, tadeva <bold>sammodanīyaṃ</bold>. Sammoditabbato sammodanīyanti imaṃ pana atthaṃ dassetuṃ <bold>‘‘sammodituṃ yuttabhāvato’’</bold>ti āha. <bold>Saritabbabhāvato</bold>ti anussaritabbabhāvato. ‘‘Saraṇīya’’nti vattabbe dīghaṃ katvā <bold>‘‘sāraṇīya’’</bold>nti vuttaṃ. <bold>Suyyamānasukhato</bold>ti āpāthagatamadhurataṃ āha, <bold>anussariyamānasukhato</bold>ti vimaddaramaṇīyataṃ. <bold>Byañjanaparisuddhatāyā</bold>ti sabhāvaniruttibhāvena tassā kathāya vacanacāturiyamāha. <bold>Atthaparisuddhatāyā</bold>ti atthassa nirupakkilesataṃ. <bold>Anekehi pariyāyehī</bold>ti anekehi kāraṇehi.</paragraph>
    <paragraph line="16">Atidūraaccāsannappaṭikkhepena nātidūraṃ naccāsannaṃ nāma gahitaṃ, taṃ pana avakaṃsato ubhinnaṃ pasāritahatthāsaṅghaṭṭanena daṭṭhabbaṃ. <bold>Gīvaṃ pasāretvā</bold>ti gīvaṃ parivaṭṭanavasena pasāretvā.</paragraph>
    <paragraph line="17"><bold>Etadavocā</bold>ti etaṃ ‘‘ko nu kho, bhante, hetū’’tiādipucchāvacanaṃ avoca. Teneva ‘‘etadavocā’’ti padaṃ uddharitvā <bold>duvidhā hi pucchā</bold>tiādinā pucchāvibhāgaṃ dasseti. Tattha agāre niyutto agāriko, tassa pucchā <bold>agārikapucchā</bold>. Agārikato añño anagāriko pabbajjūpagato, tassa pucchā <bold>anagārikapucchā</bold>. Kiñcāpi aññattha ‘‘janako hetu, paggāhako paccayo. Asādhāraṇo hetu, sādhāraṇo paccayo. Sabhāgo hetu, asabhāgo paccayo. Pubbakāliko hetu, sahapavatto paccayo’’tiādinā hetupaccayā vibhajja vuccanti. Idha pana ‘‘cattāro kho, bhikkhave, mahābhūtā hetu cattāro mahābhūtā paccayo rūpakkhandhassa paññāpanāyā’’tiādīsu (ma. ni. 3.86) viya hetupaccayasaddā samānatthāti dassento <bold>‘‘ubhayampetaṃ kāraṇavevacanamevā’’</bold>ti āha. <bold>Visamacariyā</bold>ti bhāvanapuṃsakaniddeso.</paragraph>
    <paragraph line="18"><bold>Abhikkantā</bold>ti <pageBreak edition="M" number="2.0015" /> atikkantā, vigatāti atthoti āha <bold>‘‘khaye dissatī’’</bold>ti. Tathā hi ‘‘nikkhanto paṭhamo yāmo’’ti upari vuttaṃ. <bold>Abhikkantataro</bold>ti ativiya kantataro manoramo, tādiso ca sundaro bhaddako nāma hotīti āha <bold>‘‘sundare dissatī’’</bold>ti. <bold>Ko</bold>ti devanāgayakkhagandhabbādīsu ko katamo? <bold>Me</bold>ti mama. <bold>Pādānī</bold>ti pāde. <bold>Iddhiyā</bold>ti imāya evarūpāya deviddhiyā. <bold>Yasasā</bold>ti iminā edisena parivārena paricchedena ca. <bold>Jala</bold>nti vijjotamāno. <bold>Abhikkantenā</bold>ti ativiya kantena kamanīyena abhirūpena. <bold>Vaṇṇenā</bold>ti chavivaṇṇena <pageBreak edition="V" number="2.0014" /> sarīravaṇṇanibhāya. <bold>Sabbā obhāsayaṃ disā</bold>ti dasa disā pabhāsento, cando viya sūriyo viya ca ekobhāsaṃ ekālokaṃ karontoti gāthāya attho. <bold>Abhirūpe</bold>ti uḷārarūpe sampannarūpe.</paragraph>
    <paragraph line="19">‘‘Coro, coro; sappo, sappo’’tiādīsu <bold>bhaye āmeḍitaṃ</bold>. ‘‘Vijjha, vijjha; pahara, paharā’’tiādīsu <bold>kodhe</bold>. ‘‘Sādhu, sādhū’’tiādīsu (ma. ni. 327.saṃ. ni. 2.127; 3.35; 5.1085) <bold>pasaṃsāyaṃ</bold>. ‘‘Gaccha, gaccha; lunāhi, lunāhī’’tiādīsu <bold>turite</bold>. ‘‘Āgaccha, āgacchā’’tiādīsu <bold>kotūhale</bold>. ‘‘Buddho, buddhoti cintento’’tiādīsu (bu. vaṃ. 2.44) <bold>acchare</bold>. ‘‘Abhikkamathāyasmanto, abhikkamathāyasmanto’’tiādīsu <bold>hāse</bold>. ‘‘Kahaṃ ekaputtaka, kahaṃ ekaputtakā’’tiādīsu (ma. ni. 2.353; saṃ. ni. 2.63) <bold>soke</bold>. ‘‘Aho sukhaṃ, aho sukha’’ntiādīsu (udā. 20; dī. ni. 3.305; cūḷava. 332) <bold>pasāde</bold>. <bold>Ca</bold>-saddo avuttasamuccayatto. Tena garahāasammānādīnaṃ saṅgaho daṭṭhabbo. Tattha ‘‘pāpo, pāpo’’tiādīsu <bold>garahāyaṃ</bold>. ‘‘Abhirūpaka, abhirūpakā’’tiādīsu <bold>asammāne</bold> daṭṭhabbaṃ.</paragraph>
    <paragraph line="20">Nayidaṃ āmeḍitavasena dvikkhattuṃ vuttaṃ, atha kho atthadvayavasenāti dassento <bold>‘‘atha vā’’</bold>tiādimāha. ‘‘Abhikkanta’’nti vacanaṃ apekkhitvā napuṃsakavasena vuttaṃ, taṃ pana bhagavato vacanaṃ dhammassa desanāti katvā tathā vuttaṃ <bold>‘‘bhoto gotamassa dhammadesanā’’</bold>ti. Dutiyapadepi eseva nayo. <bold>Dosanāsanato</bold>ti rāgādikilesavidhamanato. <bold>Guṇādhigamanato</bold>ti sīlādiguṇānaṃ sampāpanato. Ye guṇe desanā adhigameti, tesu padhānabhūte tāva dassetuṃ <bold>‘‘saddhājananato paññājananato’’</bold>ti vuttaṃ. Saddhāpamukhā hi lokiyā guṇā, paññāpamukhā lokuttarā <pageBreak edition="M" number="2.0016" />.</paragraph>
    <paragraph line="21">Sīlādiatthasampattiyā <bold>sātthato,</bold> sabhāvaniruttisampattiyā <bold>sabyañjanato</bold>. Suviññeyyasaddappayogatāya <bold>uttānapadato,</bold> saṇhasukhumabhāvena duviññeyyatthatāya <bold>gambhīratthato</bold>. Siniddhamudumadhurasaddappayogatāya <bold>kaṇṇasukhato,</bold> vipulavisuddhapemanīyatthatāya <bold>hadayaṅgamato</bold>. Mānātimānavidhamanena <bold>anattukkaṃsanato,</bold> thambhasārambhanimmaddanena <bold>aparavambhanato</bold>. Hitādhippāyappavattiyā paresaṃ rāgapariḷāhādivūpasamanena <bold>karuṇāsītalato,</bold> kilesandhakāravidhamanena <bold>paññāvadātato</bold>. Karavīkarutamañjutāya <bold>āpātharamaṇīyato,</bold> pubbāparāviruddhasuvisuddhatthatāya <bold>vimaddakkhamato</bold>. Āpātharamaṇīyatāya <bold>evaṃ suyyamānasukhato,</bold> vimaddakkhamatāya hitajjhāsayappavattitatāya ca <bold>vīmaṃsiyamānahitato</bold><pageBreak edition="V" number="2.0015" />. <bold>Evamādīhī</bold>ti <bold>ādi</bold>-saddena saṃsāracakkanivattanato, saddhammacakkappavattanato, micchāvādavigamanato, sammāvādapatiṭṭhāpanato, akusalamūlasamuddharaṇato, kusalamūlasaṃropanato, apāyadvārapidhānato, saggamokkhadvāravivaraṇato, pariyuṭṭhānavūpasamanato, anusayasamugghātanatoti evamādīnaṃ saṅgaho daṭṭhabbo.</paragraph>
    <paragraph line="22"><bold>Adhomukhaṭṭhapita</bold>nti kenaci adhomukhaṃ ṭhapitaṃ. <bold>Heṭṭhāmukhajāta</bold>nti sabhāveneva heṭṭhāmukhajātaṃ. <bold>Uparimukha</bold>nti uddhaṃmukhaṃ. <bold>Ugghāṭeyyā</bold>ti vivaṭaṃ kareyya. <bold>Hatthe gahetvā</bold>ti ‘‘puratthābhimukho uttarābhimukho vā gacchā’’tiādīni avatvā hatthe gahetvā ‘‘nissandehaṃ esa maggo, evaṃ gaccheyyā’’ti vadeyya. <bold>Kāḷapakkhacātuddasī</bold>ti kāḷapakkhe cātuddasī.</paragraph>
    <paragraph line="23"><bold>Nikkujjitaṃ</bold> ādheyyassa anādhārabhūtaṃ bhājanaṃ ādhārabhāvāpādanavasena <bold>ukkujjeyya</bold>. Heṭṭhāmukhajātatāya <bold>saddhammavimukhaṃ,</bold> adhomukhaṭhapitatāya <bold>asaddhamme patita</bold>nti evaṃ padadvayaṃ yathārahaṃ yojetabbaṃ, na yathāsaṅkhyaṃ. Kāmaṃ kāmacchandādayopi paṭicchādakā nīvaraṇabhāvato, micchādiṭṭhi pana savisesaṃ paṭicchādikā satte micchābhinivesanavasenāti āha <bold>‘‘micchādiṭṭhigahanapaṭicchanna’’</bold>nti. Tenāha bhagavā ‘‘micchādiṭṭhiparamāhaṃ, bhikkhave, vajjaṃ vadāmī’’ti (a. ni. 1.310). Sabbo apāyagāmimaggo <bold>kummaggo</bold> ‘‘kucchito maggo’’ti katvā. Sammādiṭṭhiādīnaṃ ujupaṭipakkhatāya micchādiṭṭhiādayo aṭṭha micchattadhammā <bold>micchāmaggo</bold>. Teneva hi tadubhayappaṭipakkhataṃ sandhāya <bold>‘‘saggamokkhamaggaṃ āvikarontenā’’</bold>ti vuttaṃ. Sappiādisannissayo padīpo <pageBreak edition="M" number="2.0017" /> na tathā ujjalo, yathā telasannissayoti <bold>telapajjotaggahaṇaṃ.</bold><bold>Etehi pariyāyehī</bold>ti etehi nikkujjitukkujjanappaṭicchannavivaraṇādiupamopamitabbākārehi.</paragraph>
    <paragraph line="24"><bold>Pasannakāra</bold>nti pasannehi kātabbaṃ sakkāraṃ. <bold>Saraṇa</bold>nti paṭisaraṇaṃ. Tenāha <bold>‘‘parāyaṇa’’</bold>nti. Parāyaṇabhāvo ca anatthanisedhanena atthasampaṭipādanena ca hotīti āha <bold>‘‘aghassa, tātā, hitassa ca vidhātā’’</bold>ti. <bold>Aghassā</bold>ti dukkhatoti vadanti, pāpatoti pana attho yutto. Nissakke cetaṃ sāmivacanaṃ. Ettha ca nāyaṃ gami-saddo nī-saddādayo viya dvikammako, tasmā yathā ‘‘ajaṃ gāmaṃ netī’’ti vuccati, evaṃ ‘‘bhagavantaṃ saraṇaṃ gacchāmī’’ti vattuṃ na sakkā. ‘‘Saraṇanti gacchāmī’’ti pana vattabbaṃ. Iti-saddo cettha luttaniddiṭṭho. Tassa cāyamattho – gamanañca tadadhippāyena bhajanaṃ jānanaṃ vāti dassento <bold>‘‘iti iminā adhippāyenā’’</bold>tiādimāha. Tattha <bold>bhajāmī</bold>tiādīsu purimassa purimassa pacchimaṃ pacchimaṃ atthavacanaṃ. <bold>Bhajanaṃ</bold> vā saraṇādhippāyena upasaṅkamanaṃ. <bold>Sevanaṃ</bold> santikāvacaratā. <bold>Payirupāsanaṃ</bold> vattappaṭivattakaraṇena upaṭṭhānanti <pageBreak edition="V" number="2.0016" /> evaṃ sabbathāpi anaññasaraṇataṃyeva dīpeti. ‘‘Gacchāmī’’ti padassa bujjhāmīti ayamattho kathaṃ labbhatīti āha <bold>‘‘yesaṃ hī’’</bold>tiādi.</paragraph>
    <paragraph line="25"><bold>Adhigatamagge sacchikatanirodhe</bold>ti padadvayenapi phalaṭṭhā eva dassitā, na maggaṭṭhāti te dassento <bold>‘‘yathānusiṭṭhaṃ paṭipajjamāne cā’’</bold>ti āha. Nanu ca kalyāṇaputhujjanopi yathānusiṭṭhaṃ paṭipajjatīti vuccatīti? Kiñcāpi vuccati, nippariyāyena pana maggaṭṭhā eva tathā vattabbā, na itare sammattaniyāmokkamanābhāvato. Tathā hi te eva vuttā <bold>‘‘apāyesu apatamāne dhāretī’’</bold>ti. Sammattaniyāmokkamanena hi apāyavinimuttisambhavo. <bold>Akkhāyatī</bold>ti ettha <bold>iti</bold>-saddo ādyattho, pakārattho vā. Tena ‘‘yāvatā, bhikkhave, dhammā saṅkhatā vā asaṅkhatā vā, virāgo tesaṃ aggamakkhāyatī’’ti (itivu. 90; a. ni. 4.34) suttapadaṃ saṅgaṇhāti, <bold>‘‘vitthāro’’</bold>ti vā iminā. Ettha ca ariyamaggo niyyānikatāya, nibbānaṃ tassa tadatthasiddhihetutāyāti ubhayameva nippariyāyena dhammoti vutto. Nibbānañhi ārammaṇapaccayabhūtaṃ labhitvā ariyamaggo tadatthasiddhiyā saṃvattati, tathāpi yasmā ariyaphalānaṃ ‘‘tāya saddhāya avūpasantāyā’’tiādivacanato maggena <pageBreak edition="M" number="2.0018" /> samucchinnānaṃ kilesānaṃ paṭippassaddhippahānakiccatāya niyyānānuguṇatāya niyyānapariyosānatāya ca. Pariyattidhammassa pana niyyānikadhammasamadhigamahetutāyāti iminā pariyāyena vuttanayena dhammabhāvo labbhati eva. Svāyamattho pāṭhāruḷho evāti dassento <bold>‘‘na kevala’’</bold>ntiādimāha.</paragraph>
    <paragraph line="26">Kāmarāgo bhavarāgoti evamādibhedo sabbopi rāgo virajjati pahīyati etenāti <bold>rāgavirāgo</bold>ti <bold>maggo kathito</bold>. Ejāsaṅkhātāya taṇhāya antonijjhānalakkhaṇassa sokassa ca taduppattiyaṃ sabbaso parikkhīṇattā <bold>anejamasokanti phalaṃ kathitaṃ. Appaṭikūla</bold>nti avirodhadīpanato kenaci aviruddhaṃ, iṭṭhaṃ paṇītanti vā attho. Paguṇarūpena pavattitattā, pakaṭṭhaguṇavibhāvanato vā <bold>paguṇaṃ</bold>. Sabbadhammakkhandhā kathitāti yojanā.</paragraph>
    <paragraph line="27"><bold>Diṭṭhisīlasaṅghātenā</bold>ti ‘‘yāyaṃ diṭṭhi ariyā niyyānikā niyyāti takkarassa sammā dukkhakkhayāya, tathārūpāya diṭṭhiyā diṭṭhisāmaññagato viharatī’’ti (dī. ni. 3.324, 357; ma. ni. 1.492; 3.54; a. ni. 6.12; pari. 274) evaṃ <pageBreak edition="V" number="2.0017" /> vuttāya diṭṭhiyā, ‘‘yāni tāni sīlāni akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni samādhisaṃvattanikāni, tathārūpehi sīlehi sīlasāmaññagato viharatī’’ti (dī. ni. 3.324; ma. ni. 1.492; 3.54; a. ni. 6.12; pari. 274) ca evaṃ vuttānaṃ sīlānañca saṃhatabhāvena, diṭṭhisīlasāmaññenāti attho. <bold>Saṃhato</bold>ti ghaṭito, sametoti attho. Ariyapuggalā hi yattha katthaci dūre ṭhitāpi attano guṇasāmaggiyā saṃhatā eva. <bold>Aṭṭha ca puggala dhammadasā te</bold>ti te purisayugavasena cattāropi puggalavasena aṭṭheva ariyadhammassa paccakkhadassāvitāya dhammadasā. Tīṇi vatthūni saraṇanti gamanena tikkhattuṃ gamanena ca <bold>tīṇi saraṇagamanāni</bold>. <bold>Paṭivedesī</bold>ti attano hadayagataṃ vācāya pavedesi.</paragraph>
    <paragraph line="28">Saraṇagamanassa visayappabhedaphalasaṃkilesabhedānaṃ viya kattuvibhāvanā tattha kosallāya hotīti saraṇagamanesu atthakosallatthaṃ <bold>‘‘saraṇaṃ, saraṇagamanaṃ, yo ca saraṇaṃ gacchati, saraṇagamanappabhedo, saraṇagamanaphalaṃ, saṃkileso, bhedoti ayaṃ vidhi veditabbo’’</bold>ti <pageBreak edition="M" number="2.0019" /> vuttaṃ tena vinā saraṇagamanasseva asambhavato. Kasmā panettha vodānaṃ na gahitaṃ, nanu vodānavibhāvanāpi tattha kosallāya hotīti? Saccametaṃ, taṃ pana saṃkilesaggahaṇena atthato dīpitaṃ hotīti na gahitaṃ. Yāni hi nesaṃ saṃkilesakāraṇāni aññāṇādīni, tesaṃ sabbena sabbaṃ anuppannānaṃ anuppādanena, uppannānañca pahānena vodānaṃ hotīti.</paragraph>
    <paragraph line="29">Hiṃsatthassa dhātusaddassa vasenetaṃ padaṃ daṭṭhabbanti <bold>‘‘hiṃsatīti saraṇa’’</bold>nti vatvā taṃ pana hiṃsanaṃ kesaṃ, kathaṃ, kassa vāti codanaṃ sodhento <bold>‘‘saraṇagatāna’’</bold>ntiādimāha. Tattha <bold>bhaya</bold>nti vaṭṭabhayaṃ. <bold>Santāsa</bold>nti cittutrāsaṃ. Teneva cetasikadukkhassa gahitattā <bold>dukkha</bold>nti kāyikaṃ dukkhaṃ. <bold>Duggatiparikilesa</bold>nti duggatipariyāpannaṃ sabbampi dukkhaṃ. Tayidaṃ sabbaṃ parato <bold>phalakathāya</bold> āvi bhavissati. <bold>Eta</bold>nti saraṇanti padaṃ. Evaṃ avisesato saraṇasaddassa padatthaṃ dassetvā idāni visesato dassetuṃ <bold>‘‘atha vā’’</bold>tiādi vuttaṃ. <bold>Hite pavattanenā</bold>ti ‘‘sampannasīlā, bhikkhave, viharathā’’tiādinā (ma. ni. 1.64, 69) atthe niyojanena. <bold>Ahitā nivattanenā</bold>ti ‘‘pāṇātipātassa kho pāpako vipāko abhisamparāya’’ntiādinā ādīnavadassanādimukhena anatthato nivattanena. <bold>Bhayaṃ hiṃsatī</bold>ti hitāhitesu appavattippavattihetukaṃ byasanaṃ appavattikaraṇena vināseti buddho. <bold>Bhavakantārā uttāraṇena</bold> maggasaṅkhāto dhammo. Itaro assāsadānena sattānaṃ bhayaṃ hiṃsatīti yojanā. <bold>Kārāna</bold>nti dānavasena pūjāvasena ca upanītānaṃ sakkārānaṃ. <bold>Vipulaphalappaṭilābhakaraṇena</bold> sattānaṃ bhayaṃ hiṃsati saṅgho anuttaradakkhiṇeyyabhāvatoti adhippāyo. <bold>Imināpi pariyāyenā</bold>ti imināpi vibhajitvā vuttena kāraṇena.</paragraph>
    <paragraph line="30">‘‘Sammāsambuddho <pageBreak edition="V" number="2.0018" /> bhagavā, svākkhāto dhammo, suppaṭipanno saṅgho’’ti evaṃ pavatto tattha ratanattaye pasādo tappasādo, tadeva rattanattayaṃ garu etassāti taggaru, tabbhāvo taggarutā, tappasādo ca taggarutā ca tappasādataggarutā. Tāhi <bold>tappasādataggarutāhi</bold>. Vidhutadiṭṭhivicikicchāsammohaassaddhiyāditāya <bold>vihatakileso</bold>. Tadeva ratanattayaṃ parāyaṇaṃ gati tāṇaṃ leṇanti evaṃ pavattiyā <bold>tapparāyaṇatākārappavatto cittuppādo</bold><pageBreak edition="M" number="2.0020" /><bold>saraṇagamanaṃ</bold> saraṇanti gacchati etenāti. <bold>Taṃsamaṅgī</bold>ti tena yathāvuttacittuppādena samannāgato. <bold>Evaṃ upetī</bold>ti evaṃ bhajati sevati payirupāsati, evaṃ vā jānāti bujjhatīti evamattho veditabbo.</paragraph>
    <paragraph line="31">Ettha ca pasādaggahaṇena lokiyasaraṇagamanamāha. Tañhi pasādappadhānaṃ. Garutāgahaṇena lokuttaraṃ. Ariyā hi ratanattayaguṇābhiññatāya pāsāṇacchattaṃ piya garuṃ katvā passanti, tasmā tappasādena vikkhambhanavasena vihatakileso, taggarutāya samucchedavasenāti yojetabbaṃ agāravakaraṇahetūnaṃ samucchindanato. Tapparāyaṇatā panettha taggatikatāti tāya catubbidhampi vakkhamānaṃ saraṇagamanaṃ gahitanti daṭṭhabbaṃ. Avisesena vā pasādagarutā jotitāti pasādaggahaṇena aveccappasādassa itarassa ca gahaṇaṃ, tathā garutāgahaṇenāti ubhayenapi ubhayaṃ saraṇagamanaṃ yojetabbaṃ.</paragraph>
    <paragraph line="32">Maggakkhaṇe ijjhatīti yojanā. <bold>Nibbānārammaṇaṃ hutvā</bold>ti etena atthato catusaccādhigamo eva lokuttarasaraṇagamananti dasseti. Tattha hi nibbānadhammo sacchikiriyābhisamayavasena, maggadhammo bhāvanābhisamayavasena paṭivijjhiyamānoyeva saraṇagamanattaṃ sādheti, buddhaguṇā pana sāvakagocarabhūtā pariññābhisamayavasena, tathā ariyasaṅghaguṇā. Tenāha <bold>‘‘kiccato sakalepi ratanattaye ijjhatī’’</bold>ti. Ijjhantañca saheva ijjhati, na lokiyaṃ viya paṭipāṭiyā asammohappaṭivedhena paṭividdhattāti adhippāyo. Ye pana vadanti ‘‘na saraṇagamanaṃ nibbānārammaṇaṃ hutvā pavattati, maggassa adhigatattā pana adhigatameva hoti ekaccānaṃ tevijjādīnaṃ lokiyavijjādayo viyā’’ti, tesaṃ lokiyameva saraṇagamanaṃ siyā, na lokuttaraṃ, tañca ayuttaṃ duvidhassapi icchitabbattā.</paragraph>
    <paragraph line="33"><bold>Ta</bold>nti lokiyasaraṇagamanaṃ. <bold>Saddhāpaṭilābho</bold> ‘‘sammāsambuddho bhagavā’’tiādinā. <bold>Saddhāmūlikā</bold>ti yathāvuttasaddhāpubbaṅgamā. <bold>Sammādiṭṭhi</bold> buddhasubuddhataṃ, dhammasudhammataṃ, saṅghasuppaṭipattiñca lokiyāvabodhavaseneva sammā ñāyena dassanato. <bold>Saddhāmūlikā ca sammādiṭṭhī</bold>ti etena saddhūpanissayā yathāvuttalakkhaṇā paññā lokiyasaraṇagamananti dasseti. Tenāha <pageBreak edition="V" number="2.0019" /><bold>‘‘diṭṭhijukammanti vuccatī’’</bold>ti. Diṭṭhiyeva attano paccayehi uju karīyatīti katvā <pageBreak edition="M" number="2.0021" />, diṭṭhi vā uju karīyati etenāti <bold>diṭṭhijukammaṃ,</bold> tathāpavatto cittuppādo. Evañca katvā ‘‘tapparāyaṇatākārappavatto cittuppādo’’ti idañca vacanaṃ samatthitaṃ hoti, saddhāpubbaṅgamasammādiṭṭhiggahaṇaṃ pana cittuppādassa tappadhānatāyāti daṭṭhabbaṃ. <bold>Saddhāpaṭilābho</bold>ti iminā mātādīhi ussāhitadārakādīnaṃ viya ñāṇavippayuttaṃ saraṇagamanaṃ dasseti, <bold>sammādiṭṭhī</bold>ti iminā ñāṇasampayuttaṃ saraṇagamanaṃ.</paragraph>
    <paragraph line="34"><bold>Tayidaṃ</bold> lokiyaṃ saraṇagamanaṃ. Attā sanniyyātīyati appīyati pariccajīyati etenāti <bold>attasanniyyātanaṃ,</bold> yathāvuttaṃ diṭṭhijukammaṃ. Taṃ ratanattayaṃ parāyaṇaṃ paṭisaraṇaṃ etassāti tapparāyaṇo, puggalo cittuppādo vā, tassa bhāvo <bold>tapparāyaṇatā,</bold> yathāvuttaṃ diṭṭhijukammameva. Saraṇanti adhippāyena sissabhāvaṃ antevāsikabhāvaṃ upagacchati etenāti <bold>sissabhāvūpagamanaṃ</bold>. Saraṇagamanādhippāyeneva paṇipatati etenāti <bold>paṇipāto</bold>. Sabbattha yathāvuttadiṭṭhijukammavaseneva attho veditabbo. <bold>Attapariccajana</bold>nti saṃsāradukkhanissaraṇatthaṃ attano atthabhāvassa pariccajanaṃ. Esa nayo sesesupi. <bold>Buddhādīnaṃyevā</bold>ti avadhāraṇaṃ attasanniyyātanādīsupi tattha tattha vattabbaṃ. Evañhi tadaññanivattanaṃ kataṃ hoti.</paragraph>
    <paragraph line="35">Evaṃ attasanniyyātanādīni ekena pakārena dassetvā idāni aparehipi pakārehi dassetuṃ <bold>‘‘apicā’’</bold>tiādi āraddhaṃ. Tena pariyāyantarehipi attasanniyyātanaṃ katameva hoti atthassa abhinnattāti dasseti. <bold>Āḷavakādīna</bold>nti <bold>ādi</bold>-saddena sātāgirihemavatādīnaṃ saṅgaho daṭṭhabbo. Nanu cete āḷavakādayo maggeneva āgatasaraṇagamanā, kathaṃ tesaṃ tapparāyaṇatāsaraṇagamanaṃ vuttanti? Maggenāgatasaraṇagamanehipi ‘‘so ahaṃ vicarissāmi…pe… sudhammataṃ (saṃ. ni. 1.246; su. ni. 194). Te mayaṃ vicarissāma, gāmā gāmaṃ nagā nagaṃ…pe… sudhammata’’nti (su. ni. 182) ca tehi tapparāyaṇatākārassa paveditattā tathā vuttaṃ.</paragraph>
    <paragraph line="36"><bold>So panesa ñāti…pe… vasenā</bold>ti ettha ñātivasena, bhayavasena, ācariyavasena, dakkhiṇeyyavasenāti paccekaṃ ‘‘vasenā’’ti padaṃ yojetabbaṃ. Tattha <bold>ñātivasenā</bold>ti ñātibhāvavasena. Evaṃ sesesupi <pageBreak edition="M" number="2.0022" />. <bold>Dakkhiṇeyyapaṇipātenā</bold>ti dakkhiṇeyyatāhetukena paṇipatanenāti attho. <bold>Itarehī</bold>ti ñātibhāvādivasappavattehi tīhi paṇipātehi. <bold>Itarehī</bold>tiādinā saṅkhepato vuttamatthaṃ vitthārato dassetuṃ <bold>‘‘tasmā’’</bold>tiādi vuttaṃ. <bold>Vandatī</bold>ti paṇipātassa lakkhaṇavacanaṃ <pageBreak edition="V" number="2.0020" />. <bold>Evarūpa</bold>nti diṭṭhadhammikaṃ sandhāya vadati. Samparāyikañhi niyyānikaṃ vā aniyyānikaṃ vā anusāsaniṃ paccāsīsanto dakkhiṇeyyapaṇipātameva karotīti adhippāyo. <bold>Saraṇagamanappabhedo</bold>ti saraṇagamanavibhāgo.</paragraph>
    <paragraph line="37">Ariyamaggo eva lokuttaraṃ saraṇagamananti āha <bold>‘‘cattāri sāmaññaphalāni vipākaphala’’</bold>nti. <bold>Sabbadukkhakkhayo</bold>ti sakalassa vaṭṭadukkhassa anuppādanirodho. <bold>Eta</bold>nti ‘‘cattāri ariyasaccāni, sammappaññāya passatī’’ti (dha. pa. 190) evaṃ vuttaṃ ariyasaccānaṃ dassanaṃ.</paragraph>
    <paragraph line="38"><bold>Niccato anupagamanādivasenā</bold>ti niccanti aggahaṇādivasena. <bold>Aṭṭhāna</bold>nti hetuppaṭikkhepo. <bold>Anavakāso</bold>ti paccayappaṭikkhepo. Ubhayenapi kāraṇameva paṭikkhipati. <bold>Ya</bold>nti yena kāraṇena. <bold>Diṭṭhisampanno</bold>ti maggadiṭṭhiyā samannāgato sotāpanno. <bold>Kañci saṅkhāra</bold>nti catubhūmakesu saṅkhatasaṅkhāresu ekasaṅkhārampi. <bold>Niccato upagaccheyyā</bold>ti niccoti gaṇheyya. <bold>Sukhato upagaccheyyā</bold>ti ‘‘ekantasukhī attā hoti arogo paraṃ maraṇā’’ti (dī. ni. 1.76, 79) evaṃ attadiṭṭhivasena sukhato gāhaṃ sandhāyetaṃ vuttaṃ. Diṭṭhivippayuttacittena pana ariyasāvako pariḷāhavūpasamanatthaṃ mattahatthiparitāsito viya cokkhabrāhmaṇo ukkārabhūmiṃ kañci saṅkhāraṃ sukhato upagacchati. Attavāre kasiṇādipaññattisaṅgahatthaṃ ‘‘saṅkhāra’’nti avatvā <bold>‘‘kañci dhamma’’</bold>nti vuttaṃ. Imesupi ṭhānesu catubhūmakavaseneva paricchedo veditabbo tebhūmakavaseneva vā. Yaṃ yañhi puthujjano gāhavasena gaṇhāti, tato tato ariyasāvako gāhaṃ viniveṭheti.</paragraph>
    <paragraph line="39"><bold>Mātara</bold>ntiādīsu janikā <bold>mātā,</bold> janako <bold>pitā,</bold> manussabhūto khīṇāsavo <bold>arahā</bold>ti adhippeto. Kiṃ pana ariyasāvako aññaṃ jīvitā voropeyyāti? Etampi aṭṭhānaṃ, puthujjanabhāvassa pana mahāsāvajjabhāvadassanatthaṃ ariyabhāvassa ca phaladassanatthaṃ evaṃ vuttaṃ. <bold>Paduṭṭhacitto</bold>ti vadhakacittena paduṭṭhacitto. <bold>Lohitaṃ uppādeyyā</bold>ti jīvamānakasarīre <pageBreak edition="M" number="2.0023" /> khuddakamakkhikāya pivanamattampi lohitaṃ uppādeyya. <bold>Saṅghaṃ bhindeyyā</bold>ti samānasaṃvāsakaṃ samānasīmāyaṃ ṭhitaṃ saṅghaṃ ‘‘kammena uddesena voharanto anussāvanena salākaggāhenā’’ti (pari. 458) evaṃ vuttehi pañcahi kāraṇehi bhindeyya. <bold>Aññaṃ satthāra</bold>nti aññaṃ titthakaraṃ ‘‘ayaṃ me satthā’’ti evaṃ gaṇheyyāti <bold>netaṃ ṭhānaṃ vijjatī</bold>ti attho.</paragraph>
    <paragraph line="40"><bold>Na te</bold><pageBreak edition="V" number="2.0021" /><bold>gamissanti apāya</bold>nti te buddhaṃ saraṇaṃ gatā tannimittaṃ apāyaṃ na gamissanti, devakāyaṃ pana paripūressantīti attho. <bold>Dasahi ṭhānehī</bold>ti dasahi kāraṇehi. <bold>Adhigaṇhantī</bold>ti adhibhavanti.</paragraph>
    <paragraph line="41"><bold>Velāmasuttādivasenā</bold>ti ettha ‘‘karīsassa catutthabhāgappamāṇānaṃ caturāsītisahassasaṅkhānaṃ suvaṇṇapātirūpiyapātikaṃsapātīnaṃ yathākkamaṃ rūpiyasuvaṇṇahiraññapūrānaṃ sabbālaṅkārappaṭimaṇḍitānaṃ caturāsītiyā hatthisahassānaṃ, caturāsītiyā assasahassānaṃ, caturāsītiyā rathasahassānaṃ, caturāsītiyā dhenusahassānaṃ, caturāsītiyā kaññāsahassānaṃ, caturāsītiyā pallaṅkasahassānaṃ, caturāsītiyā vatthakoṭisahassānaṃ, aparimāṇassa ca khajjabhojjādibhedassa āhārassa pariccajanavasena sattamāsādhikāni satta saṃvaccharāni nirantaraṃ pavattavelāmamahādānato ekassa sotāpannassa dinnadānaṃ mahapphalataraṃ. Tato sataṃ sotāpannānaṃ dinnadānato ekassa sakadāgāmino, tato ekassa anāgāmino, tato ekassa arahato, tato ekassa paccekabuddhassa, tato sammāsambuddhassa, tato buddhappamukhassa saṅghassa dinnadānaṃ mahapphalataraṃ, tato cātuddisaṃ saṅghaṃ uddissa vihārakaraṇaṃ, tato saraṇagamanaṃ mahapphalatara’’nti imamatthaṃ pakāsentassa <bold>velāmasuttassa</bold> (a. ni. 9.20) vasena. Vuttañhetaṃ ‘‘yaṃ, gahapati, velāmo brāhmaṇo dānaṃ adāsi mahādānaṃ, yo ekaṃ diṭṭhisampannaṃ bhojeyya, idaṃ tato mahapphalatara’’ntiādi (a. ni. 9.20). <bold>Velāmasuttādī</bold>ti <bold>ādi</bold>-saddena <bold>aggappasādasuttā</bold>dīnaṃ (a. ni. 4.34; itivu. 90) saṅgaho daṭṭhabbo.</paragraph>
    <paragraph line="42"><bold>Aññāṇaṃ</bold> vatthuttayassa guṇānaṃ ajānanaṃ tattha sammoho, ‘‘buddho nu kho, na nu kho’’tiādinā vicikicchā <bold>saṃsayo. Micchāñāṇaṃ</bold> tassa guṇānaṃ aguṇabhāvaparikappanena viparītaggāho. <bold>Ādi</bold>-saddena anādarāgāravādīnaṃ <pageBreak edition="M" number="2.0024" /> saṅgaho. <bold>Na mahājutika</bold>nti na ujjalaṃ, aparisuddhaṃ apariyodātanti attho. <bold>Na mahāvipphāra</bold>nti anuḷāraṃ. <bold>Sāvajjo</bold>ti diṭṭhitaṇhādivasena sadoso. Lokiyaṃ saraṇagamanaṃ sikkhāsamādānaṃ viya aggahitakālaparicchedaṃ jīvitapariyantameva hoti, tasmā tassa khandhabhedena bhedoti āha <bold>‘‘anavajjo kālakiriyāyā’’</bold>ti. <bold>So</bold>ti anavajjo saraṇagamanabhedo. Satipi anavajjatte iṭṭhaphalopi na hotīti āha <bold>‘‘aphalo’’</bold>ti. Kasmā? <bold>Avipākattā</bold>. Na hi taṃ akusalanti.</paragraph>
    <paragraph line="43"><bold>Ko upāsako</bold>ti sarūpapucchā, tasmā ‘‘kiṃlakkhaṇo upāsako’’ti vuttaṃ hoti. <bold>Kasmā</bold>ti hetupucchā. Tena kena pavattinimittena upāsakasaddo tasmiṃ puggale niruḷhoti dasseti <pageBreak edition="V" number="2.0022" />. Tenāha <bold>‘‘kasmā upāsakoti vuccatī’’</bold>ti. Saddassa abhidheyyo pavattinimittaṃ tadatthassa tabbhāvakāraṇaṃ. <bold>Kimassa sīla</bold>nti kīdisaṃ assa upāsakassa sīlaṃ, kittakena sīlenāyaṃ sīlasampanno nāma hotīti attho. <bold>Ko ājīvo</bold>ti ko assa sammāājīvo? So pana micchājīvassa parivajjanena hotīti sopi vibhajīyatīti. <bold>Kā vipattī</bold>ti kā sīlassa, ājīvassa vā vipatti. Anantarassa hi vidhi vā paṭisedho vāti. <bold>Kā sampatī</bold>ti etthāpi eseva nayo.</paragraph>
    <paragraph line="44"><bold>Yo kocī</bold>ti khattiyādīsu yo koci. Tena saraṇagamanamevettha kāraṇaṃ, na jātiādivisesoti dasseti. <bold>Upāsanato</bold>ti teneva saraṇagamanena tattha ca sakkaccakiriyāya ādaragāravabahumānādiyogena payirupāsanato. <bold>Veramaṇiyo</bold>ti veraṃ vuccati pāṇātipātādidussīlyaṃ, tassa maṇanato hananato vināsanato veramaṇiyo, pañca viratiyo viratippadhānattā tassa sīlassa. Tenevāha <bold>‘‘paṭivirato hotī’’</bold>ti.</paragraph>
    <paragraph line="45"><bold>Micchāvaṇijjā</bold>ti na sammāvaṇijjā ayuttavaṇijjā asāruppavaṇijjā. <bold>Pahāyā</bold>ti akaraṇeneva pajahitvā. <bold>Dhammenā</bold>ti dhammato anapetena. Tena aññampi adhammikaṃ jīvikaṃ paṭikkhipati. <bold>Samenā</bold>ti avisamena. Tena kāyavisamādiduccaritaṃ vajjetvā kāyasamādinā sucaritena ājīvaṃ dasseti. <bold>Satthavaṇijjā</bold>ti āyudhabhaṇḍaṃ katvā vā kāretvā vā yathākataṃ <pageBreak edition="M" number="2.0025" /> vā paṭilabhitvā tassa vikkayo. <bold>Sattavaṇijjā</bold>ti manussavikkayo. <bold>Maṃsavaṇijjā</bold>ti sūnakārādayo viya migasūkarādike posetvā maṃsaṃ sampādetvā vikkayo. <bold>Majjavaṇijjā</bold>ti yaṃ kiñci majjaṃ yojetvā tassa vikkayo. <bold>Visavaṇijjā</bold>ti visaṃ yojetvā visaṃ gahetvā vā tassa vikkayo. Tattha satthavaṇijjā paroparodhanimittatāya akaraṇīyā vuttā. Sattavaṇijjā abhujissabhāvakaraṇato, maṃsavisavaṇijjā vadhahetuto, majjavaṇijjā pamādaṭṭhānato.</paragraph>
    <paragraph line="46"><bold>Tassevā</bold>ti pañcaveramaṇilakkhaṇassa sīlassa ceva pañcamicchāvaṇijjālakkhaṇassa ājīvassa ca. <bold>Vipattī</bold>ti bhedo pakopo ca. <bold>Yāyā</bold>ti yāya paṭipattiyā. <bold>Caṇḍālo</bold>ti upāsakacaṇḍālo. <bold>Mala</bold>nti upāsakamalaṃ. <bold>Paṭikuṭṭho</bold>ti upāsakanihīno. Buddhādīsu kammakammaphalesu ca saddhāvipariyāyo assaddhiyaṃ micchādhimokkho, yathāvuttena assaddhiyena samannāgato <bold>assaddho</bold>. Yathāvuttasīlavipattiājīvavipattivasena <bold>dussīlo</bold>. ‘‘Iminā diṭṭhādinā idaṃ nāma maṅgalaṃ hotī’’ti – evaṃ bālajanaparikappitakotūhalasaṅkhātena diṭṭhasutamutamaṅgalena samannāgato <bold>kotūhalamaṅgaliko. Maṅgalaṃ paccetī</bold>ti diṭṭhamaṅgalādibhedaṃ maṅgalameva pattiyāyati. <bold>No kamma</bold>nti <pageBreak edition="V" number="2.0023" /> kammassakataṃ no pattiyāyati. <bold>Ito bahiddhā</bold>ti ito sabbaññubuddhasāsanato bahiddhā bāhirakasamaye. <bold>Dakkhiṇeyyaṃ pariyesatī</bold>ti duppaṭipannaṃ dakkhiṇārahasaññī gavesati. <bold>Pubbakāraṃ karotī</bold>ti dānamānanādikaṃ kusalakiriyaṃ paṭhamataraṃ karoti. Ettha ca dakkhiṇeyyapariyesanapubbakāre ekaṃ katvā pañca dhammā veditabbā.</paragraph>
    <paragraph line="47">Vipattiyaṃ vuttavipariyāyena <bold>sampatti</bold> veditabbā. Ayaṃ pana viseso – catunnampi parisānaṃ ratijananaṭṭhena upāsakova ratanaṃ <bold>upāsakaratanaṃ</bold>. Guṇasobhākittisaddasugandhatāhi upāsakova padumaṃ <bold>upāsakapadumaṃ</bold>. Tathā <bold>upāsakapuṇḍarīko</bold>.</paragraph>
    <paragraph line="48"><bold>Ādimhī</bold>ti ādiatthe. <bold>Koṭiya</bold>nti pariyantakoṭiyaṃ. <bold>Vihāraggenā</bold>ti ovarakakoṭṭhāsena, ‘‘imasmiṃ gabbhe vasantānaṃ idaṃ nāma phalaṃ pāpuṇātī’’tiādīnā taṃ taṃ vasanaṭṭhānakoṭṭhāsenāti attho. <bold>Ajjata</bold>nti ajja icceva attho.</paragraph>
    <paragraph line="49"><bold>Pāṇehi</bold><pageBreak edition="M" number="2.0026" /><bold>upeta</bold>nti iminā tassa saraṇagamanassa āpāṇakoṭikataṃ dassento <bold>‘‘yāva me jīvitaṃ pavattatī’’</bold>tiādīni vatvā puna jīvitenapi taṃ vatthuttayaṃ paṭipūjento saraṇagamanaṃ rakkhāmīti uppannaṃ tassa brāhmaṇassa adhippāyaṃ vibhāvento <bold>‘‘ahañhī’’</bold>tiādimāha. <bold>Pāṇehi upeta</bold>nti hi yāva me pāṇā dharanti, tāva saraṇaṃ upetaṃ. Upento ca na vācāmattena na ekavāraṃ cittuppādamattena, atha kho pāṇānaṃ pariccajanavasenapi yāvajīvaṃ upetanti evamettha attho veditabbo.</paragraph>
    <paragraph line="50" number="17-19"> Sattame <bold>jāṇussoṇī</bold>ti netaṃ tassa mātāpitūhi kataṃ nāmaṃ, apica kho ṭhānantarappaṭilābhaladdhanti dassento āha <bold>‘‘jāṇussoṇīti ṭhānantaraṃ kirā’’</bold>tiādi. <bold>Ekaṃ ṭhānantara</bold>nti ekaṃ purohitaṭṭhānaṃ. Uṇhīsaādikakudhabhaṇḍehi saddhiṃ laddhaṃ tathā cassa raññā dinnanti vadanti. Tenāha <bold>‘‘rañño santike ca laddhajāṇussoṇisakkārattā’’</bold>ti. Sesamettha uttānameva. Aṭṭhamanavamesu natthi vattabbaṃ.</paragraph>
    <paragraph line="51" number="20-21"> Dasame <bold>dunnikkhitta</bold>nti duṭṭhu nikkhittaṃ padapaccābhaṭṭhaṃ katvā manasi ṭhapitaṃ. Pajjati ñāyati attho etenāti <bold>padaṃ,</bold> atthaṃ byañjayati pakāsetīti <bold>byañjanaṃ,</bold> padameva. Tenevāha <bold>‘‘uppaṭipāṭiyā…pe… byañjananti vuccatī’’</bold>ti. Padasamudāyabyatirekena visuṃ pāḷi nāma <pageBreak edition="V" number="2.0024" /> natthīti āha <bold>‘‘ubhayametaṃ pāḷiyāva nāma’’</bold>nti. Pakaṭṭhānañhi vacanappabandhānaṃ āḷiyeva pāḷīti vuccati. Sesamettha ekādasamañca uttānatthameva.</paragraph>
    <centered line="52">Adhikaraṇavaggavaṇṇanā niṭṭhitā.</centered>
  </content>
</document>