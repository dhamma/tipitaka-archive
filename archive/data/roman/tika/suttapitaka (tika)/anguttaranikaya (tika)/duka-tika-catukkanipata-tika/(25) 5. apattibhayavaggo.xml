<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0402t.tik57.xml</normativeSource>
    <source>roman/tika/suttapitaka (tika)/anguttaranikaya (tika)/duka-tika-catukkanipata-tika/(25) 5. apattibhayavaggo.xml</source>
    <script>roman</script>
    <directory>/tika/suttapitaka (tika)/anguttaranikaya (tika)/duka-tika-catukkanipata-tika</directory>
    <basename>(25) 5. apattibhayavaggo</basename>
    <titlePath>(25) 5. Āpattibhayavaggo - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">(25) 5. Āpattibhayavaggo</chapter>
    <subhead line="2">1. Saṅghabhedakasuttavaṇṇanā</subhead>
    <paragraph line="3" number="243"> Pañcamassa paṭhame <bold>vivādādhikaraṇādīsū</bold>ti vivādādhikaraṇaṃ anuvādādhikaraṇaṃ āpattādhikaraṇaṃ kiccādhikaraṇanti imesu catūsu. Tattha dhammoti vā adhammoti vā aṭṭhārasahi vatthūhi vivadantānaṃ bhikkhūnaṃ yo vivādo, idaṃ <bold>vivādādhikaraṇaṃ</bold> nāma. Sīlavipattiyā vā ācāradiṭṭhiājīvavipattiyā <pageBreak edition="Vipassana Research Institut" number="2.0359" /> vā anuvadantānaṃ yo anuvādo upavadanā ceva codanā ca, idaṃ <bold>anuvādādhikaraṇaṃ</bold> nāma. Mātikāya āgatā pañca, vibhaṅge dveti sattapi āpattikkhandhā, idaṃ <bold>āpattādhikaraṇaṃ</bold> nāma. Saṅghassa apalokanādīnaṃ catunnaṃ kammānaṃ karaṇaṃ, idaṃ <bold>kiccādhikaraṇaṃ</bold> nāma. Sesamettha uttānameva.</paragraph>
    <centered line="4">Saṅghabhedakasuttavaṇṇanā niṭṭhitā.</centered>
    <subhead line="5">2-3. Āpattibhayasuttādivaṇṇanā</subhead>
    <paragraph line="6" number="244-5"> Dutiye bhassati niratthakabhāvena khipīyatīti bhasmaṃ, chārikā. Tassa puṭaṃ bhaṇḍikā <bold>bhasmapuṭaṃ</bold>. Tenāha <bold>‘‘bhasmapuṭanti chārikābhaṇḍika’’</bold>nti. Tatiyaṃ uttānatthameva.</paragraph>
    <centered line="7">Āpattibhayasuttādivaṇṇanā niṭṭhitā.</centered>
    <subhead line="8">4-7. Seyyāsuttādivaṇṇanā</subhead>
    <paragraph line="9" number="246-9"> Catutthe <pageBreak edition="Myanmar" number="2.0394" /><bold>petā</bold>ti peccabhāvaṃ gatā. Te pana yasmā idha katakālakiriyā kālena katajīvitucchedā honti, tasmā vuttaṃ <bold>‘‘kālakatā vuccantī’’</bold>ti, matāti attho. Atha vā peccabhavaṃ gatā, petūpapattivasena nibbattiṃ upagatāti attho. Tenāha <bold>‘‘atha vā petavisaye nibbattā petā nāmā’’</bold>ti. <bold>Ekena passena sayituṃ na sakkonti</bold> dukkhuppattito.</paragraph>
    <paragraph line="10"><bold>Tejussadattā</bold>ti iminā sīhassa abhīrukabhāvaṃ dasseti. Bhīrukā sesamigā attano āsayaṃ pavisitvā santāsapubbakaṃ yathā tathā sayanti, sīho pana abhīruko sabhāvato satokārī bhikkhu viya satiṃ upaṭṭhapetvāva sayati. Tenāha <bold>‘‘dve purimapāde’’</bold>tiādi. Dakkhiṇe purimapāde vāmassa purimapādassa ṭhapanavasena <bold>dve purimapāde ekasmiṃ ṭhāne ṭhapetvā. Pacchimapāde</bold> vuttanayeneva idhāpi ekasmiṃ ṭhāne ṭhapanaṃ veditabbaṃ, <bold>ṭhitokāsasallakkhaṇaṃ</bold> abhīrukavaseneva. <bold>Sīsaṃ pana ukkhipitvā</bold>tiādinā vuttasīhakiriyā anutrastappabujjhanā viya abhīrubhāvasiddhadhammatāvasenevāti veditabbā. <bold>Sīhavijambhanaṃ</bold> ativelaṃ ekākāre ṭhapitānaṃ sarīrāvayavānaṃ gamanādikiriyāsu yogyabhāvāpādanatthaṃ. <bold>Tikkhattuṃ sīhanādanadanaṃ</bold> appesakkhamigarājehi parittāsapariharaṇatthaṃ.</paragraph>
    <paragraph line="11"><bold>Ayaṃ</bold><pageBreak edition="Vipassana Research Institut" number="2.0360" /><bold>vuccati, bhikkhave, tathāgataseyyā</bold>ti iminā catutthajjhānaseyyā tathāgataseyyā nāmāti dasseti. Seti abyāvaṭabhāvena pavattati etthāti seyyā, catutthajjhānameva seyyā <bold>catutthajjhānaseyyā</bold>. Kiṃ pana taṃ catutthajjhānanti? Ānāpānacatutthajjhānaṃ. Tattha hi ṭhatvā vipassanaṃ vaḍḍhetvā bhagavā anukkamena aggamaggaṃ adhigantvā tathāgato jātoti. Tayidaṃ padaṭṭhānaṃ nāma na seyyā, tathāpi yasmā ‘‘catutthajjhānasamanantarā bhagavā parinibbāyī’’ti <bold>mahāparinibbāne</bold> (dī. ni. 2.219) āgataṃ, tasmā lokiyacatutthajjhānasamāpatti eva tathāgataseyyāti keci. Evaṃ sati parinibbānakālikāva tathāgataseyyā āpajjati, na ca bhagavā lokiyacatutthajjhānasamāpajjanabahulo vihāsi. Aggaphalavasena pavattaṃ <pageBreak edition="Myanmar" number="2.0395" /> panettha catutthajjhānaṃ veditabbaṃ. Tattha yathā sattānaṃ niddūpagamalakkhaṇā seyyā bhavaṅgacittavasena hoti, sā pana nesaṃ paṭhamajātisamanvayā yebhuyyavuttikā, evaṃ bhagavato ariyajātisamanvayaṃ yebhuyyavuttikaṃ aggaphalabhūtaṃ catutthajjhānaṃ tathāgataseyyāti veditabbaṃ. Pañcamādīni uttānatthāni.</paragraph>
    <centered line="12">Seyyāsuttādivaṇṇanā niṭṭhitā.</centered>
    <subhead line="13">8. Paṭhamavohārasuttavaṇṇanā</subhead>
    <paragraph line="14" number="250-253"> Aṭṭhame <bold>anariyāna</bold>nti asādhūnaṃ nihīnānaṃ. <bold>Vohārā</bold>ti saṃvohārā abhilāpā vā, ‘‘diṭṭhaṃ mayā’’ti evaṃvāditā. Ettha ca taṃtaṃsamuṭṭhāpakacetanāvasena attho veditabbo. Navamādīsu natthi vattabbaṃ.</paragraph>
    <centered line="15">Paṭhamavohārasuttavaṇṇanā niṭṭhitā.</centered>
    <centered line="16">Āpattibhayavaggavaṇṇanā niṭṭhitā.</centered>
    <centered line="17">Pañcamapaṇṇāsakaṃ niṭṭhitaṃ.</centered>
  </content>
</document>