<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402t.tik10.xml</normativeSource>
<archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/(11) 1. asaduppajahavaggavannana.xml</archivePath>
<titlePath>(11) 1. Āsāduppajahavaggavaṇṇanā - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">(11) 1. Āsāduppajahavaggavaṇṇanā</chapter>
<paragraph line="2" number="119"> Tatiyapaṇṇāsakassa <pageBreak edition="V" number="2.0050" /><pageBreak edition="M" number="2.0055" /> paṭhame dukkhena pajahitabbāti <bold>duppajahā. Duccajā</bold>tiādīsupi eseva nayo. Dvinnaṃ āsānaṃ duccajabhāvo kathaṃ jānitabboti paṭhamaṃ tāva lābhāsāya duccajabhāvaṃ vibhāveti <bold>‘‘lābhāsāyā’’</bold>tiādinā. <bold>Ubhatobyūḷha</bold>nti yuddhatthāya ubhato sannipatitaṃ. <bold>Pakkhandantī</bold>ti anuppavisanti. <bold>Jīvitāsāya duppajahattā</bold>tiādinā jīvitāsāya duccajabhāvaṃ vibhāveti.</paragraph>
<paragraph line="3" number="120"> Dutiye <bold>dullabhā</bold>ti na sulabhā. <bold>Iṇaṃ demīti saññaṃ karotī</bold>ti evaṃ saññaṃ karonto viya hotīti attho. Ettha ca ‘‘pubbakārīti paṭhamaṃ upakārassa kārako. Kataññū katavedīti tena kataṃ ñatvā pacchā kārako. Tesu pubbakārī ‘iṇaṃ demī’ti saññaṃ karoti, pacchā kārako ‘iṇaṃ jīrāpemī’ti saññaṃ karotī’’ti ettakameva idha vuttaṃ. Puggalapaṇṇattisaṃvaṇṇanāyaṃ (pu. pa. aṭṭha. 83) pana –</paragraph>
<indent line="4">‘‘Pubbakārīti paṭhamameva kārako. Katavedīti kataṃ vedeti, viditaṃ pākaṭaṃ karoti. Te agāriyānagāriyehi dīpetabbā. Agārikesu hi mātāpitaro pubbakārino nāma, puttadhītaro pana mātāpitaro paṭijaggantā abhivādanādīni tesaṃ kurumānā katavedino nāma. Anagāriyesu ācariyupajjhāyā pubbakārino nāma, antevāsikasaddhivihārikā ācariyupajjhāye paṭijaggantā abhivādanādīni ca tesaṃ kurumānā katavedino nāma. Tesaṃ āvibhāvatthāya upajjhāyaposakasoṇattherādīnaṃ vatthūni kathetabbāni.</indent>
<indent line="5">‘‘Aparo nayo – parena akateyeva upakāre attani kataṃ upakāraṃ anapekkhitvā kārako pubbakārī, seyyathāpi mātāpitaro ceva ācariyupajjhāyā ca. So dullabho sattānaṃ taṇhābhibhūtattā. Parena katassa upakārassa anurūpappavattiṃ <pageBreak edition="M" number="2.0056" /> attani <pageBreak edition="V" number="2.0051" /> kataṃ upakāraṃ upakārato jānanto vediyanto kataññukatavedī seyyathāpi mātāpituācariyupajjhāyesu sammāpaṭipanno. Sopi dullabho sattānaṃ avijjābhibhūtattā. Apica akāraṇavacchalo pubbakārī, sakāraṇavacchalo kataññukatavedī. ‘Karissati me’ti evamādikāraṇanirapekkhakiriyo pubbakārī, ‘karissati me’ti evamādikāraṇasāpekkhakiriyo kataññukatavedī. Tamojotiparāyaṇo pubbakārī, jotijotiparāyaṇo kataññukatavedī. Desetā pubbakārī, paṭipajjitā kataññukatavedī. Sadevake loke arahaṃ sammāsambuddho pubbakārī, ariyasāvako kataññukatavedī’’ti vuttaṃ.</indent>
<paragraph line="6">Tattha kāraṇena vinā pavattahitacitto <bold>akāraṇavacchalo</bold>. Anāgatamhi payojanaṃ apekkhamāno ‘‘karissati me’’tiādinā cittena paṭhamaṃ gahitaṃ tādisaṃ kataṃ upādāya kataññū eva nāma hoti, na pubbakārīti adhippāyena <bold>‘‘karissati meti evamādikāraṇasāpekkhakiriyo kataññukatavedī’’</bold>ti vuttaṃ. <bold>Tamojotiparāyaṇo</bold> puññaphalāni anupajīvanto eva puññāni karotīti <bold>‘‘pubbakārī’’</bold>ti vutto. Puññaphalaṃ upajīvanto hi kataññupakkhe tiṭṭhati.</paragraph>
<paragraph line="7" number="121"> Tatiye <bold>titto</bold>ti suhito pariyosito niṭṭhitakiccatāya nirussukko. Guṇapāripūriyā hi paripuṇṇo yāvadattho idha titto vutto. <bold>Tappetā</bold>ti aññesampi tittikaro. <bold>Paccekabuddho ca tathāgatasāvako ca khīṇāsavo titto</bold>ti ettha paccekabuddho navalokuttaradhammehi sayaṃ titto paripuṇṇo, aññaṃ pana tappetuṃ na sakkoti. Tassa hi dhammakathāya abhisamayo na hoti, sāvakānaṃ pana dhammakathāya aparimāṇānaṃ devamanussānaṃ abhisamayo hoti. Evaṃ santepi yasmā te dhammaṃ desentā na attano vacanaṃ katvā kathenti, buddhānaṃ vacanaṃ katvā kathenti, sotuṃ nisinnaparisāpi – ‘‘ayaṃ bhikkhu na attanā paṭividdhaṃ dhammaṃ kathetī’’ti cittīkāraṃ karoti. Iti so cittīkāro buddhānaṃyeva hoti. Evaṃ tattha sammāsambuddhova tappetā nāma. Yathā hi ‘‘asukassa nāma idañcidañca dethā’’ti raññā āṇatte <pageBreak edition="M" number="2.0057" /> kiñcāpi ānetvā denti, atha kho rājāva tattha dāyako. Yehipi laddhaṃ hoti, te ‘‘raññā amhākaṃ ṭhānantaraṃ dinnaṃ, issariyavibhavo dinno’’tveva gaṇhanti, na ‘‘rājapurisehī’’ti evaṃsampadamidaṃ veditabbaṃ.</paragraph>
<paragraph line="8" number="122"> Catutthe <bold>duttappayā</bold>ti atappayā, na sakkā kenaci tappetuṃ. Yo hi upaṭṭhākakulaṃ vā ñātikulaṃ vā nissāya vasamāno cīvare jiṇṇe tehi dinnaṃ cīvaraṃ nikkhipati, na paribhuñjati <pageBreak edition="V" number="2.0052" />. Punappunaṃ dinnampi gahetvā nikkhipateva. Yo ca teneva nayena laddhaṃ laddhaṃ vissajjeti, parassa deti, punappunaṃ laddhampi tatheva karoti. Ime dve puggalā sakaṭehipi paccaye upanentena tappetuṃ na sakkāti duttappayā.</paragraph>
<paragraph line="9" number="123"> Pañcame <bold>na vissajjetī</bold>ti attano akatvā parassa na deti, atireke pana sati na nikkhipati, parassa deti. Tenevāha <bold>‘‘sabbaṃyeva paresaṃ na detī’’</bold>tiādi. Idaṃ vuttaṃ hoti ‘‘yo bhikkhu upaṭṭhākakulā vā ñātikulā vā jiṇṇacīvaro sāṭakaṃ labhitvā cīvaraṃ katvā paribhuñjati na nikkhipati, aggaḷaṃ datvā pārupantopi punapi diyyamāne sahasā nappaṭiggaṇhāti. Yo ca laddhaṃ laddhaṃ attanā paribhuñjati, paresaṃ na deti. Ime dvepi sukhena sakkā tappetunti sutappayā’’ti.</paragraph>
<paragraph line="10" number="124-127"> Chaṭṭhasattamādīni uttānatthāneva.</paragraph>
<centered line="11">Āsāduppajahavaggavaṇṇanā niṭṭhitā.</centered>
</body>
</document>