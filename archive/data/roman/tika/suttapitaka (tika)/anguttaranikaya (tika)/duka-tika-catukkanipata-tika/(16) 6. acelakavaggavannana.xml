<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402t.tik32.xml</normativeSource>
<archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/(16) 6. acelakavaggavannana.xml</archivePath>
<title>(16) 6. Acelakavaggavaṇṇanā - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">(16) 6. Acelakavaggavaṇṇanā</chapter>
<paragraph line="2" number="157-163">Ito paresu pana suttapadesu <bold>‘‘gāḷhā’’</bold>ti vuttamatthaṃ vivaranto <bold>‘‘kakkhaḷā’’</bold>ti āha. Kakkhaḷacāro cassā na lūkhasabhāvo. Atha kho taṇhāvasena thiraggahaṇanti āha <bold>‘‘lobhavasena thiraggahaṇā’’</bold>ti. <bold>Agāḷhā paṭipadā</bold>ti vā kāmānaṃ ogāhanaṃ paṭipatti, kāmasukhānuyogoti attho. <bold>Nijjhāmā paṭipadā</bold>ti kāyassa nijjhāpanavasena khepanavasena pavattā paṭipatti, attakilamathānuyogoti attho. <bold>Niccelo</bold>ti nissaṭṭhacelo sabbena sabbaṃ paṭikkhittacelo. Naggiyavatasamādānena <bold>naggo. Ṭhitakova uccāraṃ karotī</bold>tiādi nidassanamattaṃ vamitvā mukhavikkhālanādiācārassapi tena vissaṭṭhattā. <bold>Jivhāya hatthaṃ apalekhati</bold>avalekhati udakena adhovanato. Dutiyavikappepi eseva nayo. ‘‘Ehi, bhadante’’ti vutte upagamanasaṅkhāto vidhi ehibhadanto, taṃ caratīti ehibhadantiko, tappaṭikkhepena <bold>na ehibhadantiko. Na karoti</bold>‘‘samaṇena nāma parassa vacanakarena na bhavitabba’’nti adhippāyena.</paragraph>
<paragraph line="3"><bold>Puretara</bold>nti taṃ ṭhānaṃ attano upagamanato puretaraṃ. Taṃ kira so ‘‘bhikkhunā nāma yadicchakā eva bhikkhā gahetabbā’’ti adhippāyena na gaṇhāti. <bold>Uddissa kataṃ</bold>mama nimittabhāvena bahū khuddakā pāṇā saṅghātaṃ āpāditāti na gaṇhāti. <bold>Nimantanaṃ na sādiyati</bold>evaṃ tesaṃ vacanaṃ kataṃ bhavissatīti. Kumbhi ādīsupi so sattasaññīti āha <bold>‘‘kumbhi-kaḷopiyo’’</bold>tiādi. <bold>Kabaḷantarāyo hotī</bold>ti uṭṭhitassa dvinnampi kabaḷantarāyo hoti. Gāmasabhāgādivasena saṅgamma kittenti etissāti <bold>saṅkitti,</bold>yathāsaṃhatataṇḍulādisañcayo. <bold>Mānusakānī</bold>ti veyyāvaccakarā manussā.</paragraph>
<paragraph line="4"><bold>Surāpānamevā</bold>ti <pageBreak edition="M" number="2.0220" /><pageBreak edition="V" number="2.0200" />majjalakkhaṇappattāya surāya pānameva. Surāgahaṇenevettha merayampi saṅgahitaṃ. Ekāgārameva uñchatīti <bold>ekāgāriko</bold>. Ekālopeneva vattatīti <bold>ekālopiko</bold>. Dīyati etāyāti <bold>datti,</bold>dvattiālopamattaggāhi khuddakaṃ bhikkhādānabhājanaṃ. Tenāha <bold>‘‘khuddakapātī’’</bold>ti. Abhuñjanavasena eko aho etassa atthīti ekāhiko, āhāro, taṃ <bold>ekāhikaṃ</bold>. So pana atthato ekadivasaṃ laṅghako hotīti āha <bold>‘‘ekādivasantarika’’</bold>nti. <bold>Dvāhika</bold>ntiādīsupi eseva nayo. Ekāhaṃ abhuñjitvā ekāhaṃ bhuñjanaṃ <bold>ekāhavāro,</bold>taṃ ekāhikameva atthato. Dvīhaṃ abhuñjitvā dvīhaṃ bhuñjanaṃ <bold>dvīhavāro</bold>. Sesapadadvayepi eseva nayo. Ukkaṭṭho pana pariyāyabhattabhojaniko dvīhaṃ abhuñjitvā ekāhameva bhuñjati. Sesadvayepi eseva nayo.</paragraph>
<paragraph line="5">Micchāvāyāmavaseneva ukkuṭikavatānuyogoti āha <bold>‘‘ukkuṭikavīriyamanuyutto’’</bold>ti. <bold>Attakilamathānuyoga</bold>nti attano kilamathānuyogaṃ, sarīradukkhakāraṇanti attho. Sarīrapariyāyo hi idha attasaddo ‘‘attantapo’’tiādīsu (ma. ni. 2.413) viya. <bold>Dve ante</bold>ti ubho koṭiyo, ubho lāmakapaṭipattiyoti attho. Lāmakampi hi antoti vuccati ‘‘antamidaṃ, bhikkhave, jīvikānaṃ (saṃ. ni. 3.80; itivu. 61), koṭṭhako anto’’ti evamādīsu. Majjhimapaṭipadāya uppathabhāvena amanīyā gantabbā ñātabbāti <bold>antā</bold>. Tato eva lāmakā.</paragraph>
<centered line="6">Acelakavaggavaṇṇanā niṭṭhitā.</centered>
</body>
</document>