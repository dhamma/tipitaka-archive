<?xml version="1.0"?>
<document>
<metadata>
<normativeSource>http://tipitaka.org/romn/cscd/s0402t.tik4.xml</normativeSource>
<archivePath>roman/tika/suttapitaka (tika)/anguttaranikaya (tika)/duka-tika-catukkanipata-tika/5. parisavaggavannana.xml</archivePath>
<title>5. Parisavaggavaṇṇanā - Duka-tika-catukkanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">5. Parisavaggavaṇṇanā</chapter>
<paragraph line="2" number="43">Pañcamassa <pageBreak edition="V" number="2.0036" />paṭhame <bold>uddhaccena samannāgatā</bold>ti akappiye kappiyasaññitāya, kappiye akappiyasaññitāya, avajje vajjasaññitāya, vajje avajjasaññitāya <pageBreak edition="M" number="2.0040" />uddhaccappakatikā. Ye hi vinaye apakataññuno saṃkilesavodāniyesu dhammesu na kusalā sakiñcanakārino vippaṭisārabahulā, tesaṃ anuppannañca uddhaccaṃ uppajjati, uppannañca bhiyyobhāvaṃ vepullaṃ āpajjati. Sārābhāvena tucchattā naḷo viyāti <bold>naḷo,</bold>mānoti āha <bold>‘‘unnaḷāti uggatanaḷā’’</bold>ti. Tenāha <bold>‘‘uṭṭhitatucchamānā’’</bold>ti. Māno hi seyyassa seyyoti sadisoti ca pavattiyā visesato tuccho. <bold>Cāpallenā</bold>ti capalabhāvena, taṇhāloluppenāti attho. <bold>Mukhakharā</bold>ti mukhena pharusā, pharusavādinoti attho.</paragraph>
<paragraph line="3"><bold>Vikiṇṇavācā</bold>ti vissaṭavacanā samphappalāpitāya apariyantavacanā. Tenāha <bold>‘‘asaṃyatavacanā’’</bold>tiādi. <bold>Vissaṭṭhasatino</bold>ti sativirahitā. Paccayavekallena vijjamānāyapi satiyā satikiccaṃ kātuṃ asamatthatāya evaṃ vuttā. Na sampajānantīti <bold>asampajānā,</bold>taṃyoganivattiyaṃ cāyaṃ akāro ‘‘ahetukā dhammā (dha. sa. dukamātikā 2), abhikkhuko āvāso’’tiādīsu (cūḷava. 76) viyāti āha <bold>‘‘nippaññā’’</bold>ti, paññārahitāti attho. Pāḷiyaṃ <bold>vibbhantacittā</bold>ti ubbhantacittā. Samādhivirahena laddhokāsena uddhaccena tesaṃ samādhivirahānaṃ cittaṃ nānārammaṇesu paribbhamati vanamakkaṭo viya vanasākhāsu. <bold>Pākatindriyā</bold>ti saṃvarābhāvena gihikāle viya vivaṭaindriyā. Tenāha <bold>‘‘pakatiyā ṭhitehī’’</bold>tiādi. <bold>Vivaṭehī</bold>ti asaṃvutehi.</paragraph>
<paragraph line="4" number="44">Dutiye <bold>bhaṇḍanaṃ vuccati kalahassa pubbabhāgo</bold>ti kalahassa hetubhūtā paribhāsā taṃsadisī ca aniṭṭhakiriyā bhaṇḍanaṃ nāma. <bold>Kalahajātā</bold>ti hatthaparāmāsādivasena matthakappatto kalaho jāto etesanti kalahajātāti evamettha attho daṭṭhabbo. <bold>Viruddhavāda</bold>nti ‘‘ayaṃ dhammo, nāyaṃ dhammo’’tiādinā viruddhavādabhūtaṃ vivādaṃ. Mukhasannissitatāya vācā idha ‘‘mukha’’nti adhippetāti āha <bold>‘‘dubbhāsitā vācā mukhasattiyoti vuccantī’’</bold>ti. Catubbidhampi saṅghakammaṃ sīmāparicchinnehi pakatattehi bhikkhūhi ekato kattabbattā <bold>ekakammaṃ</bold>nāma. Pañcavidhopi pātimokkhuddeso ekato uddisitabbattā <bold>ekuddeso</bold>nāma. Paññattaṃ pana sikkhāpadaṃ sabbehipi lajjīpuggalehi samaṃ sikkhitabbabhāvato <bold>samasikkhatā</bold>nāma <pageBreak edition="M" number="2.0041" />. Pāḷiyaṃ <bold>khīrodakībhūtā</bold>ti yathā khīrañca <pageBreak edition="V" number="2.0037" />udakañca aññamaññaṃ saṃsandati, visuṃ na hoti, ekattaṃ viya upeti. Satipi hi ubhayesaṃ kalāpānaṃ paramatthato bhede pacurajanehi pana duviññeyyanānattaṃ khīrodakaṃ samoditaṃ accantameva saṃsaṭṭhaṃ viya hutvā tiṭṭhati, evaṃ sāmaggivasena ekattūpagatacittuppādā viyāti khīrodakībhūtāti evamettha attho daṭṭhabbo. <bold>Mettācakkhūhī</bold>ti mettācittaṃ paccupaṭṭhapetvā olokanacakkhūhi. Tāni hi piyabhāvadīpanato ‘‘piyacakkhūnī’’ti vuccanti.</paragraph>
<paragraph line="5" number="45">Tatiye <bold>aggavatī</bold>ti ettha <bold>agga</bold>-saddo uttamapariyāyo, tena visiṭṭhassa puggalassa, visiṭṭhāya vā paṭipattiyā gahaṇaṃ idhādhippetanti āha <bold>‘‘aggavatīti uttamapuggalavatī’’</bold>tiādi. Avigatataṇhatāya taṃ taṃ parikkhārajātaṃ bahuṃ lanti ādiyantīti bahulā, bahulā eva <bold>bāhulikā</bold>yathā ‘‘venayiko’’ti (a. ni. 8.11; pārā. 8; ma. ni. 1.246). Te pana yasmā paccayabahubhāvāya yuttappayuttā nāma honti, tasmā āha <bold>‘‘cīvarādibāhullāya paṭipannā’’</bold>ti. Sikkhāya ādaragāravābhāvato sithilaṃ adaḷhaṃ gaṇhantīti <bold>sāthalikā</bold>ti vuttaṃ. <bold>Sithila</bold>nti ca bhāvanapuṃsakaniddeso, sithilasaddena vā samānatthassa sāthalasaddassa vasena sāthalikāti padasiddhi veditabbā. <bold>Avagamanaṭṭhenā</bold>ti adhogamanaṭṭhena, orambhāgiyabhāvenāti attho. <bold>Upadhiviveke</bold>ti sabbūpadhipaṭinissaggatāya upadhivivitte. <bold>Oropitadhurā</bold>ti ujjhitussāhā. <bold>Duvidhampi vīriya</bold>nti kāyikaṃ cetasikañca vīriyaṃ.</paragraph>
<paragraph line="6" number="46">Catutthe <bold>idaṃ dukkha</bold>nti dukkhassa ariyasaccassa paccakkhato aggahitabhāvadassanatthaṃ vuttaṃ. <bold>Ettakameva dukkha</bold>nti tassa paricchijja aggahitabhāvadassanatthaṃ. <bold>Ito uddhaṃ dukkhaṃ natthī</bold>ti anavasesetvā aggahitabhāvadassanatthaṃ. <bold>Yathāsabhāvato nappajānantī</bold>ti sarasalakkhaṇappaṭivedhena asammohato nappaṭivijjhanti. Asammohapaṭivedho ca yathā tasmiṃ ñāṇe pavatte paccā dukkhassa rūpādiparicchede sammoho na hoti, tathā pavatti. <bold>Accantakkhayo</bold>ti accantakkhayanimittaṃ nibbānaṃ. <bold>Asamuppattī</bold>ti etthāpi eseva nayo. Yaṃ nibbānaṃ maggassa ārammaṇapaccayaṭṭhena kāraṇabhūtaṃ āgamma tadubhayampi nirujjhati, taṃ tesaṃ asamuppatti nibbānaṃ dukkhanirodhoti vuccati.</paragraph>
<paragraph line="7" number="47">Pañcame <pageBreak edition="M" number="2.0042" />visesanassa paranipātena <bold>‘‘parisākasaṭo’’</bold>ti vuttanti āha <bold>‘‘kasaṭaparisā’’</bold>tiādi. ‘‘Kasaṭaparisā’’ti hi vattabbe ‘‘parisākasaṭo’’ti vuttaṃ. <bold>Parisāmaṇḍo</bold>ti etthāpi eseva nayo. Sesamettha uttānameva.</paragraph>
<paragraph line="8" number="48">Chaṭṭhe <pageBreak edition="V" number="2.0038" /><bold>gambhīrā</bold>ti agādhā dukkhogāḷhā. <bold>Pāḷivasenā</bold>ti iminā yo dhammapaṭisambhidāya visayo gambhīrabhāvo, tamāha. Dhammappaṭivedhassa hi dukkarabhāvato dhammassa pāḷiyā dukkhogāḷhatāya gambhīrabhāvo. <bold>‘‘Pāḷivasena gambhīrā’’</bold>ti vatvā <bold>‘‘sallasuttasadisā’’</bold>ti vuttaṃ tassa ‘‘animittamanaññāta’’ntiādinā (su. ni. 579) pāḷivasena gambhīratāya labbhanato. Tathā hi tattha tā gāthā duviññeyyarūpā tiṭṭhanti. Duviññeyyañhi ñāṇena dukkhogāḷhanti katvā ‘‘gambhīra’’nti vuccati. Pubbāparampettha kāsañci gāthānaṃ duviññeyyatāya dukkhogāḷhameva, tasmā taṃ ‘‘pāḷivasena gambhīrā’’ti vuttaṃ. Imināva nayena <bold>‘‘atthavasena gambhīrā’’</bold>ti etthāpi attho veditabbo. <bold>Mahāvedallasuttassa</bold>(ma. ni. 1.449 ādayo) atthavasena gambhīratā suviññeyyāva. Lokaṃ uttaratīti lokuttaro, navavidho appamāṇadhammo. So atthabhūto etesaṃ atthīti <bold>lokuttarā</bold>. Tenāha <bold>‘‘lokuttaraatthadīpakā’’</bold>ti.</paragraph>
<paragraph line="9"><bold>Sattasuññaṃ dhammamattamevā</bold>ti sattena attanā suññaṃ kevalaṃ dhammamattameva. <bold>Uggahetabbaṃ pariyāpuṇitabba</bold>nti liṅgavacanavipallāsena vuttanti āha <bold>‘‘uggahetabbe ca pariyāpuṇitabbe cā’’</bold>ti. Kavino kammaṃ kavitā. Yaṃ panassa kammaṃ, taṃ tena katanti vuccatīti āha <bold>‘‘kavitāti kavīhi katā’’</bold>ti. <bold>Itara</bold>nti kāveyyāti padaṃ, kābyanti vuttaṃ hoti. <bold>Kābya</bold>nti ca kavinā vuttanti attho. Tenāha <bold>‘‘tasseva vevacana’’</bold>nti. <bold>Vicitraakkharā</bold>ti vicittākārakkharā viññāpanīyā. <bold>Sāsanato bahibhūtā</bold>ti na sāsanāvacarā. <bold>Tesaṃ sāvakehī</bold>ti buddhānaṃ sāvakāti apaññātānaṃ yesaṃ kesañci sāvakehi. <bold>Na ceva aññamaññaṃ paṭipucchantī</bold>ti ye vācenti, ye ca suṇanti, te aññamaññaṃ atthādiṃ nappaṭipucchanti, kevalaṃ vācanasavanamatteneva parituṭṭhā honti. <bold>Cārikaṃ na vicarantī</bold>ti asukasmiṃ ṭhāne atthādiṃ jānantā atthīti pucchanatthāya cārikaṃ na gacchanti tādisassa puggalassa abhāvato tassa ca pubbāparavirodhato. <bold>Kathaṃ ropetabba</bold>nti kena pakārena nikkhipitabbaṃ. Attho nāma sabhāvato anusandhito sambandhato <pageBreak edition="M" number="2.0043" />pubbāparato ādipariyosānato ca ñāto sammāñāto hotīti āha <bold>‘‘ko attho’’</bold>tiādi. <bold>Anuttānīkata</bold>nti akkharasannivesādinā anuttānīkataṃ. <bold>Kaṅkhāyā</bold>ti saṃsayassa.</paragraph>
<paragraph line="10" number="49">Sattame kilesehī āmasitabbato āmisaṃ, cattāro paccayā. Tadeva garu garukātabbaṃ etesaṃ, na dhammoti <bold>āmisagarū</bold>. Tenāha <bold>‘‘lokuttaradhammaṃ lāmakato gahetvā ṭhitaparisā’’</bold>ti. Ubhato bhāgato vimuttoti <bold>ubhatobhāgavimutto. Dvīhi bhāgehi</bold>dve vāre vimutto. <bold>Paññāya vimutto</bold>ti samathasannissayena vinā aggamaggapaññāya vimutto. Tenāha <bold>‘‘sukkhavipassakakhīṇāsavo’’</bold>ti <pageBreak edition="V" number="2.0039" />. <bold>Kāyenā</bold>ti nāmakāyena. <bold>Jhānaphassaṃ phusitvā</bold>ti aṭṭhasamāpattisaññitaṃ jhānaphassaṃ adhigamavasena phusitvā. Pacchā nirodhaṃ nibbānaṃ yathā ālocitaṃ nāmakāyena sacchikarotīti <bold>kāyasakkhī</bold>. Na tu vimutto ekaccānaṃ āsavānaṃ aparikkhīṇattā. <bold>Diṭṭhantaṃ patto</bold>ti diṭṭhassa anto anantaro kālo diṭṭhanto, dassanasaṅkhātassa sotāpattimaggañāṇassa anantaraṃ pattoti attho. Paṭhamaphalato paṭṭhāya hi yāva aggamaggā diṭṭhippatto. Tenāha <bold>‘‘ime dvepi chasu ṭhānesu labbhantī’’</bold>ti.</paragraph>
<paragraph line="11"><bold>Saddahanto vimutto</bold>ti etena sabbathā avimuttassa saddhāmattena vimuttabhāvadassanena saddhāvimuttassa sekkhabhāvameva vibhāveti. <bold>Saddhāvimutto</bold>ti vā saddhāya avimuttoti attho. <bold>Chasu ṭhānesū</bold>ti paṭhamaphalato paṭṭhāya chasu ṭhānesu. <bold>Dhammaṃ anussaratī</bold>ti paṭhamamaggapaññāsaṅkhātaṃ dhammaṃ anussarati. <bold>Saddhaṃ anussaratī</bold>ti etthāpi eseva nayo. Ubhopi hete sotāpattimaggaṭṭhāyeva. <bold>Imaṃ kasmā gaṇhantī</bold>ti evaṃ ekantapāsaṃsesu ariyesu gayhamānesu imaṃ ekantaninditaṃ lāmakaṃ dussīlaṃ kasmā gaṇhanti. Sabbesu sabbatā sadisesu labbhamānopi viseso na paññāyati, visabhāge pana sati eva paññāyati paṭabhāvena viya cittapaṭassāti āha <bold>‘‘ekaccesu panā’’</bold>tiādi. <bold>Ganthitā</bold>ti avabaddhā. <bold>Mucchitā</bold>ti mucchaṃ sammohaṃ āpannā. <bold>Chandarāgaapakaḍḍhanāyā</bold>ti chandarāgassa apanayanatthaṃ. <bold>Nissaraṇapaññāyā</bold>ti tato nissaraṇāvahāya paññāya virahitā.</paragraph>
<paragraph line="12"><bold>Paññādhurenā</bold>ti <pageBreak edition="M" number="2.0044" />vipassanābhinivesena. <bold>Abhiniviṭṭho</bold>ti vipassanāmaggaṃ otiṇṇo. <bold>Tasmiṃ khaṇe</bold>ti sotāpattimaggakkhaṇe. <bold>Dhammānusārī nāma</bold>paññāsaṅkhātena dhammena ariyamaggasotassa anussaraṇato. <bold>Kāyasakkhī nāma</bold>nāmakāyena sacchikātabbassa nibbānassa sacchikaraṇato. Vikkhambhanasamucchedānaṃ vasena <bold>dvikkhattuṃ</bold>. Arūpajjhānehi rūpakāyato, aggamaggena sesakāyatoti <bold>dvīhi bhāgehi</bold>nissakkavacanañcetaṃ. Diṭṭhantaṃ patto, diṭṭhattā vā pattoti <bold>diṭṭhippatto</bold>. Tattha <bold>diṭṭhantaṃ patto</bold>ti dassanasaṅkhātassa sotāpattimaggañāṇassa anantaraṃ pattoti attho. <bold>Diṭṭhattā</bold>ti catusaccadassanasaṅkhātāya paññāya nirodhassa diṭṭhattā. Jhānaphassarahitāya sātisayāya paññāya eva vimuttoti <bold>paññāvimutto</bold>. Sesaṃ vuttanayattā suviññeyyameva.</paragraph>
<paragraph line="13" number="50">Aṭṭhame na samāti <bold>visamā</bold>. Kāyakammādīnaṃ visamattā tato eva tattha pakkhalanaṃ sulabhanti āha <bold>‘‘sapakkhalanaṭṭhenā’’</bold>ti. <bold>Nippakkhalanaṭṭhenā</bold>ti pakkhalanābhāvena. <bold>Uddhammānī</bold>ti dhammato apetāni. <bold>Ubbinayānī</bold>ti etthāpi eseva nayo.</paragraph>
<paragraph line="14" number="51">Navame <pageBreak edition="V" number="2.0040" /><bold>adhammikā</bold>ti adhamme niyuttā. Tenāha <bold>‘‘niddhammā’’</bold>ti, dhammarahitāti attho.</paragraph>
<paragraph line="15" number="52">Dasame <bold>gaṇhantī</bold>ti pavattenti. <bold>Na ceva aññamaññaṃ saññāpentī</bold>ti mūlato paṭṭhāya taṃ adhikaraṇaṃ yathā vūpasammati, evaṃ aññamaññaṃ itarītare na sammā jānāpenti. Saññāpanatthaṃ sannipāte sati tattha yuttapattakaraṇena saññattiyā bhavitabbaṃ, te pana saññāpanatthaṃ na sannipatanti. <bold>Na pekkhāpentī</bold>ti taṃ adhikaraṇaṃ mūlato paṭṭhāya aññamaññaṃ na pekkhāpenti. Asaññattiyeva attanā gahitapakkhassa balaṃ etesanti <bold>asaññattibalā. Na tathā mantentī</bold>ti sandiṭṭhiparāmāsiādhānaggāhiduppaṭinissaggibhāvena tathā na mantenti. Tenāha <bold>‘‘thāmasā’’</bold>tiādi. <bold>Uttānatthoyeva</bold>kaṇhapakkhe vuttappaṭipakkhena gahetabbattā.</paragraph>
<centered line="16">Parisavaggavaṇṇanā niṭṭhitā.</centered>
<centered line="17">Paṭhamapaṇṇāsakaṃ niṭṭhitaṃ.</centered>
<title line="18">2. Dutiyapaṇṇāsakaṃ</title>
</body>
</document>