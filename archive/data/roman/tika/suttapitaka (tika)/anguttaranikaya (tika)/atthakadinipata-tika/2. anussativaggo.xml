<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404t.tik27.xml</normativeSource>
<archivePath>roman/tika/suttapitaka (tika)/anguttaranikaya (tika)/atthakadinipata-tika/2. anussativaggo.xml</archivePath>
<titlePath>2. Anussativaggo - Aṭṭhakādinipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">2. Anussativaggo</chapter>
<subhead line="2">1-4. Paṭhamamahānāmasuttādivaṇṇanā</subhead>
<paragraph line="3" number="11-14"> Dutiyassa <pageBreak edition="V" number="3.0334" /> paṭhamādīni uttānatthāni. Tatiye <bold>kabaḷīkārāhārabhakkhāna</bold>nti kabaḷīkārāhārūpajīvīnaṃ. Ko pana devānaṃ āhāro, kā āhāravelāti? Sabbesampi kāmāvacaradevānaṃ sudhā āhāro. Sā heṭṭhimehi heṭṭhimehi uparimānaṃ uparimānaṃ paṇītatamā hoti, taṃ yathāsakaṃ divasavaseneva divase divase bhuñjanti. Keci pana ‘‘biḷārapadappamāṇaṃ sudhāhāraṃ bhuñjanti, so jivhāya ṭhapitamatto yāva kesagganakhaggā kāyaṃ pharati, tesaṃyeva divasavasena <pageBreak edition="M" number="3.0358" /> satta divase yāpanasamattho hotī’’ti vadanti. <bold>Asamayavimuttiyā vimutto</bold>ti maggavimokkhena vimutto. Aṭṭhannañhi samāpattīnaṃ samāpajjanassa samayopi atthi tassa asamayopi, maggavimokkhena pana vimuccanassa samayo vā asamayo vā natthi. Yassa saddhā balavatī, vipassanā ca āraddhā, tassa gacchantassa tiṭṭhantassa nisīdantassa nipajjantassa khādantassa bhuñjantassa ca maggaphalappaṭivedho nāma na hotīti na vattabbaṃ. Iti maggavimokkhena vimuccantassa samayo vā asamayo vā natthīti maggavimokkho asamayavimutti nāma. Catutthe natthi vattabbaṃ.</paragraph>
<centered line="4">Paṭhamamahānāmasuttādivaṇṇanā niṭṭhitā.</centered>
<subhead line="5">5. Mettāsuttavaṇṇanā</subhead>
<paragraph line="6" number="15"> Pañcame <bold>sesajanā</bold>ti mettāya cetovimuttiyā alābhino. <bold>Samparivattamānā</bold>ti dakkhiṇeneva passena asayitvā sabbaso parivattamānā. <bold>Kākacchamānā</bold>ti ghurughurupassāsavasena vissaraṃ karontā. <bold>Sukhaṃ supatī</bold>ti ettha duvidhā supanā sayane piṭṭhippasāraṇalakkhaṇā kiriyāmayacittehi avokiṇṇabhavaṅgappavattilakkhaṇā ca. Tatthāyaṃ ubhayatthāpi sukhameva supati. Yasmā saṇikaṃ nipajjitvā aṅgapaccaṅgāni samodhāya pāsādikena ākārena sayati, niddokkamanepi jhānaṃ samāpanno viya hoti. Tenāha <bold>‘‘evaṃ asupitvā’’</bold>tiādi.</paragraph>
<paragraph line="7">Niddākāle sukhaṃ alabhitvā dukkhena suttattā eva paṭibujjhanakāle sarīrakhedena nitthunanaṃ <pageBreak edition="V" number="3.0335" /> vijambhanaṃ ito cito ca viparivattanañca hotīti āha <bold>‘‘nitthunantā vijambhantā samparivattantā dukkhaṃ paṭibujjhantī’’</bold>ti. Ayaṃ pana sukhena suttattā sarīrakhedābhāvato nitthunanādivirahitova paṭibujjhati. Tena vuttaṃ <bold>‘‘evaṃ appaṭibujjhitvā’’</bold>tiādi. Sukhappaṭibodho ca sarīravikārābhāvenāti āha <bold>‘‘sukhaṃ nibbikāra’’</bold>nti.</paragraph>
<paragraph line="8"><bold>Bhaddakameva supinaṃ passatī</bold>ti idaṃ anubhūtapubbavasena devatūpasaṃhāravasena cassa bhaddakameva supinaṃ hoti, na pāpakanti katvā vuttaṃ. Tenāha <bold>‘‘cetiyaṃ vandanto viyā’’</bold>tiādi. Dhātukkhobhahetukampi cassa bahulaṃ bhaddakameva siyā yebhuyyena cittajarūpānuguṇatāya utuāhārajarūpānaṃ.</paragraph>
<paragraph line="9"><bold>Ure</bold><pageBreak edition="M" number="3.0359" /><bold>āmukkamuttāhāro viyā</bold>ti gīvāya bandhitvā ure lambitamuttāhāro viyāti kehici taṃ ekāvalivasena vuttaṃ siyā, anekaratanāvalisamūhabhūto pana muttāhāro aṃsappadesato paṭṭhāya yāva kaṭippadesassa heṭṭhābhāgā palambanto ure āmukkoyeva nāma hoti.</paragraph>
<paragraph line="10"><bold>Visākhatthero viyā</bold>ti (visuddhi. 1.258) so kira pāṭaliputte kuṭumbiyo ahosi. So tattheva vasamāno assosi ‘‘tambapaṇṇidīpo kira cetiyamālālaṅkato kāsāvapajjoto, icchiticchitaṭṭhāneyevettha sakkā nisīdituṃ vā nipajjituṃ vā, utusappāyaṃ senāsanasappāyaṃ puggalasappāyaṃ dhammassavanasappāyanti sabbamettha sulabha’’nti. So attano bhogakkhandhaṃ puttadārassa niyyātetvā dussante baddhena ekakahāpaṇeneva gharā nikkhamitvā samuddatīre nāvaṃ udikkhamāno ekaṃ māsaṃ vasi. So vohārakusalatāya imasmiṃ ṭhāne bhaṇḍaṃ kiṇitvā asukasmiṃ vikkiṇanto dhammikāya vaṇijjāya tenevantaramāsena sahassaṃ abhisaṃhari. Iti anupubbena mahāvihāraṃ gantvā pabbajjaṃ yācati. So pabbājanatthāya sīmaṃ nīto taṃ sahassatthavikaṃ ovaṭṭikantarena bhūmiyaṃ pātesi. ‘‘Kimeta’’nti ca vutte ‘‘kahāpaṇasahassaṃ, bhante’’ti vatvā, ‘‘upāsaka, pabbajitakālato paṭṭhāya na sakkā vicāretuṃ, idāneva naṃ vicārehī’’ti vutte ‘‘visākhassa pabbajjaṭṭhānaṃ āgatā mā rittahatthā gamiṃsū’’ti muñcitvā sīmāmāḷake vikkiritvā pabbajitvā upasampanno. So pañcavasso hutvā dvemātikā paguṇā katvā attano sappāyaṃ kammaṭṭhānaṃ gahetvā ekekasmiṃ vihāre cattāro cattāro māse samapavattavāsaṃ vasamāno cari. Evaṃ caramāno –</paragraph>
<gatha1 line="11">‘‘Vanantare <pageBreak edition="V" number="3.0336" /> ṭhito thero, visākho gajjamānako;</gatha1>
<gathalast line="12">Attano guṇamesanto, imamatthaṃ abhāsatha.</gathalast>
<gatha1 line="13">‘‘Yāvatā upasampanno, yāvatā idha māgato;</gatha1>
<gathalast line="14">Etthantare khalitaṃ natthi, aho lābho te mārisā’’ti. (visuddhi. 1.258);</gathalast>
<paragraph line="15">So cittalapabbatavihāraṃ gacchanto dvedhāpathaṃ patvā ‘‘ayaṃ nu kho maggo, udāhu aya’’nti cintayanto aṭṭhāsi. Athassa pabbate adhivatthā devatā <pageBreak edition="M" number="3.0360" /> hatthaṃ pasāretvā ‘‘eso maggo’’ti dasseti. So cittalapabbatavihāraṃ gantvā tattha cattāro māse vasitvā ‘‘paccūse gamissāmī’’ti cintetvā nipajji. Caṅkamasīse maṇilarukkhe adhivatthā devatā sopānaphalake nisīditvā parodi. Thero ‘‘ko eso’’ti āha. Ahaṃ, bhante, maṇiliyāti. Kissa rodasīti? Tumhākaṃ gamanaṃ paṭiccāti. Mayi idha vasante tumhākaṃ ko guṇoti? Tumhesu, bhante, idha vasantesu amanussā aññamaññaṃ mettaṃ paṭilabhanti, te dāni tumhesu gatesu kalahaṃ karissanti, duṭṭhullampi kathayissantīti. Thero ‘‘sace mayi idha vasante tumhākaṃ phāsuvihāro hoti, sundara’’nti vatvā aññepi cattāro māse tattheva vasitvā puna tatheva gamanacittaṃ uppādesi. Devatāpi puna tatheva parodi. Eteneva upāyena thero tattheva vasitvā tattheva parinibbāyīti. Evaṃ dhamattāvihārī bhikkhu amanussānaṃ piyo hoti.</paragraph>
<paragraph line="16"><bold>Balavapiyacittatāyā</bold>ti iminā balavapiyacittatāmattenapi satthaṃ na kamati, pageva mettāya cetovimuttiyāti dasseti. <bold>Khippameva cittaṃ samādhiyati,</bold> kenaci paripanthena parihīnajjhānassa byāpādassa dūrasamussāritabhāvato khippameva samādhiyati, ‘‘āsavānaṃ khayāyā’’ti keci. Sesaṃ suviññeyyameva. Ettha ca kiñcāpi ito aññakammaṭṭhānavasena adhigatajjhānānampi sukhasupanādayo ānisaṃsā labbhanti. Yathāha –</paragraph>
<gatha1 line="17">‘‘Sukhaṃ supanti munayo, ajjhattaṃ susamāhitā;</gatha1>
<gathalast line="18">Suppabuddhaṃ pabujjhanti, sadā gotamasāvakā’’ti. (visuddhi. mahāṭī. 1.258); Ca ādi –</gathalast>
<unindented line="19">Tathāpime ānisaṃsā brahmavihāralābhino anavasesā labbhanti byāpādādīnaṃ ujuvipaccanīkabhāvato brahmavihārānaṃ. Tenevāha ‘‘nissaraṇaṃ hetaṃ, āvuso, byāpādassa, yadidaṃ mettācetovimuttī’’tiādi <pageBreak edition="V" number="3.0337" /> (dī. ni. 3.326; a. ni. 6.13). Byāpādādivasena ca sattānaṃ dukkhasupanādayoti tappaṭipakkhabhūtesu brahmavihāresu siddhesu sukhasupanādayo hatthagatā eva hontīti.</unindented>
<centered line="20">Mettāsuttavaṇṇanā niṭṭhitā.</centered>
<subhead line="21">6. Aṭṭhakanāgarasuttavaṇṇanā</subhead>
<paragraph line="22" number="16"> Chaṭṭhe <pageBreak edition="M" number="3.0361" /><bold>beluvagāmake</bold>ti vesāliyā dakkhiṇapasse avidūre beluvagāmako nāma atthi, taṃ gocaragāmaṃ katvāti attho. <bold>Sārappattakulagaṇanāyā</bold>ti mahāsāramahappattakulagaṇanāya. <bold>Dasame ṭhāne</bold>ti aññe aññeti dasagaṇanaṭṭhāne. Aṭṭhakanagare jāto bhavoti <bold>aṭṭhakanāgaro. Kukkuṭārāmo</bold>ti pāṭaliputte kukkuṭārāmo, na kosambiyaṃ.</paragraph>
<paragraph line="23">Pakatatthappaṭiniddeso ta-saddoti tassa ‘‘bhagavatā’’tiādīhi padehi samānādhikaraṇabhāvena vuttassa yena abhisambuddhabhāvena bhagavā pakato adhigato supākaṭo ca, taṃ abhisambuddhabhāvaṃ saddhiṃ āgamanīyapaṭipadāya atthabhāveneva dassento <bold>‘‘yo so…pe… abhisambuddho’’</bold>ti āha. Satipi ñāṇadassanasaddānaṃ idha paññāvevacanabhāve tena tena visesena nesaṃ visayavisese pavattidassanatthaṃ asādhāraṇañāṇavisesavasena, vijjāttayavasena, vijjābhiññānāvaraṇavasena, sabbaññutaññāṇamaṃsacakkhuvasena paṭivedhadesanāñāṇavasena ca tadatthaṃ yojetvā dassento <bold>‘‘tesaṃ tesa’’</bold>ntiādimāha. Tattha <bold>āsayānusayaṃ jānatā</bold> āsayānusayañāṇena, <bold>sabbañeyyadhammaṃ passatā</bold> sabbaññutānāvaraṇañāṇehi. <bold>Pubbenivāsādīhī</bold>ti pubbenivāsāsavakkhayañāṇehi. <bold>Paṭivedhapaññāyā</bold>ti ariyamaggapaññāya. <bold>Desanāpaññāya passatā</bold>ti desetabbadhammānaṃ desetabbappakāraṃ bodhaneyyapuggalānañca āsayānusayacaritādhimuttiādibhedaṃ dhammaṃ desanāpaññāya yāthāvato passatā. <bold>Arīna</bold>nti kilesārīnaṃ, pañcavidhamārānaṃ vā sāsanassa vā paccatthikānaṃ aññatitthiyānaṃ. Tesaṃ pana hananaṃ pāṭihāriyehi abhibhavanaṃ appaṭibhānatākaraṇaṃ ajjhupekkhaṇañca. Kesivinayasuttañcettha nidassanaṃ. Tathā ṭhānāṭṭhānādīni <bold>jānatā</bold>. Yathākammūpage satte <bold>passatā</bold>. Savāsanānamāsavānaṃ khīṇattā <bold>arahatā</bold>. Abhiññeyyādibhede dhamme abhiññeyyādito aviparītāvabodhato <bold>sammāsambuddhena</bold>.</paragraph>
<paragraph line="24">Atha vā tīsu kālesu appaṭihatañāṇatāya <bold>jānatā</bold>. Kāyakammādivasena tiṇṇampi kammānaṃ <pageBreak edition="V" number="3.0338" /> ñāṇānuparivattito nisammakāritāya <bold>passatā</bold>. Davādīnampi abhāvasādhikāya pahānasampadāya <bold>arahatā</bold>. Chandādīnaṃ <pageBreak edition="M" number="3.0362" /> ahānihetubhūtāya akkhayapaṭibhānasādhikāya sabbaññutāya <bold>sammāsambuddhenā</bold>ti evaṃ dasabalaaṭṭhārasaāveṇikabuddhadhammavasenapi yojanā kātabbā.</paragraph>
<paragraph line="25"><bold>Abhisaṅkhata</bold>nti attano paccayehi abhisammukhabhāvena samecca sambhuyya kataṃ. Svāssa katabhāvo uppādanena veditabbo, na uppannassa paṭisaṅkharaṇenāti āha <bold>‘‘uppādita’’</bold>nti. Te cassa paccayā cetanāpadhānāti dassetuṃ pāḷiyaṃ ‘‘abhisaṅkhataṃ abhisañcetayita’’nti vuttanti <bold>‘‘cetayitaṃ kappayita’’</bold>nti atthamāha. <bold>Abhisaṅkhataṃ abhisañcetayita</bold>nti ca jhānassa pātubhāvadassanamukhena viddhaṃsanabhāvaṃ ulliṅgeti. Yañhi ahutvā sambhavati, taṃ hutvā paṭiveti. Tenāha pāḷiyaṃ <bold>‘‘yaṃ kho panā’’</bold>tiādi. <bold>Samathavipassanādhamme ṭhito</bold>ti ettha samathadhamme ṭhitattā samāhito vipassanaṃ paṭṭhapetvā aniccānupassanādīhi niccasaññādayo pajahanto anukkamena taṃ anulomañāṇaṃ pāpetā hutvā vipassannādhamme ṭhito. Samathavipassanāsaṅkhātesu dhammesu rañjanaṭṭhena <bold>rāgo</bold>. Nandanaṭṭhena <bold>nandī</bold>. Tattha sukhumā apekkhā vuttā. Yā nikantīti vuccati.</paragraph>
<paragraph line="26"><bold>Evaṃ sante</bold>ti evaṃ yathārutavaseneva imassa suttapadassa atthe gahetabbe sati. <bold>Samathavipassanāsu chandarāgo kattabbo</bold>ti anāgāmiphalaṃ anibbattetvā tadatthāya samathavipassanāpi anibbattetvā kevalaṃ tattha chandarāgo kattabbo bhavissati. Kasmā? Tesu samathavipassanāsaṅkhātesu dhammesu chandarāgamattena anāgāminā laddhabbassa aladdhaanāgāmiphalenapi laddhabbattā. Tathā sati tena anāgāmiphalampi laddhabbameva hoti. Tenāha <bold>‘‘anāgāmiphalaṃ paṭiladdhaṃ bhavissatī’’</bold>ti. Sabhāvato rasitabbattā aviparīto attho eva <bold>attharaso</bold>.</paragraph>
<paragraph line="27"><bold>Aññāpi kāci sugatiyo</bold>ti vinipātike sandhāyāha. <bold>Aññāpi kāci duggatiyo</bold>ti asurakāyamāha.</paragraph>
<paragraph line="28">Appaṃ yācitena bahuṃ dentena uḷārapurisena viya ekaṃ dhammaṃ pucchitena ‘‘ayampi ekadhammo’’ti kathitattā ekādasapi dhammā pucchāvasena ekadhammo nāma jāto paccekaṃ vākyaparisamāpanañāyena. <bold>Pucchāvasenā</bold>ti ‘‘atthi nu kho, bhante ānanda, tena…pe… sammāsambuddhena ekadhammo sammadakkhāto’’ti evaṃ <pageBreak edition="M" number="3.0363" /> pavattapucchāvasena. <bold>Amatuppattiatthenā</bold>ti amatabhāvassa uppattihetutāya, sabbānipi kammaṭṭhānāni ekarasāpi amatādhigamassa paṭipattiyāti <pageBreak edition="V" number="3.0339" /> attho. Evamettha aggaphalabhūmi anāgāmiphalabhūmīti dveva bhūmiyo sarūpato āgatā, nānantariyatāya pana heṭṭhimāpi dve bhūmiyo atthato āgatā evāti daṭṭhabbāti. Pañca satāni aggho etassāti <bold>pañcasataṃ</bold>. Sesamettha uttānameva.</paragraph>
<centered line="29">Aṭṭhakanāgarasuttavaṇṇanā niṭṭhitā.</centered>
<subhead line="30">7. Gopālasuttavaṇṇanā</subhead>
<paragraph line="31" number="17"> Sattame <bold>tisso kathā</bold>ti tisso aṭṭhakathā, tividhā suttassa atthavaṇṇanāti attho. Ekekaṃ padaṃ nāḷaṃ mūlaṃ etissāti evaṃsaññitā <bold>ekanāḷikā</bold>. Ekekaṃ vā padaṃ nāḷaṃ atthaniggamanamaggo etissāti <bold>ekanāḷikā</bold>. Tenāha <bold>‘‘ekekassa padassa atthakathana’’</bold>nti. Cattāro aṃsā bhāgā atthasallakkhaṇūpāyā etissāti <bold>caturassā</bold>. Tenāha <bold>‘‘catukkaṃ bandhitvā kathana’’</bold>nti. Niyamato nisinnassa āraddhassa vatto saṃvatto etissā atthīti <bold>nisinnavattikā,</bold> yathāraddhassa atthassa visuṃ visuṃ pariyosāpikāti attho. Tenāha <bold>‘‘paṇḍitagopālakaṃ dassetvā’’</bold>tiādi. Ekekassapi padassa piṇḍatthadassanavasena bahūnaṃ padānaṃ ekajjhaṃ atthaṃ akathetvā ekamekassa padassa atthavaṇṇanā ayaṃ sabbattha labbhati. <bold>Catukkaṃ bandhitvā</bold>ti kaṇhapakkhe upamopameyyadvayaṃ, tathā sukkapakkheti idaṃ catukkaṃ yojetvā. Ayaṃ edisesu eva suttesu labbhati. <bold>Pariyosānagamana</bold>nti keci tāva āhu ‘‘kaṇhapakkhe upamaṃ dassetvā upamā ca nāma yāvadeva upameyyasampaṭipādanatthāti upameyyatthaṃ āharitvā saṃkilesapakkhaniddeso ca vodānapakkhavibhāvanatthāyāti sukkapakkhampi upamopameyyavibhāgena āharitvā suttatthassa pariyosāpanaṃ. Kaṇhapakkhe upameyyaṃ dassetvā pariyosānagamanādīsupi eseva nayo’’ti. Apare pana ‘‘kaṇhapakkhe, sukkapakkhe ca taṃtaṃupamūpameyyatthānaṃ visuṃ visuṃ pariyosāpetvāva kathanaṃ pariyosānagamana’’nti vadanti. <bold>Aya</bold>nti nisinnavattikā. <bold>Idhā</bold>ti imasmiṃ gopālakasutte. <bold>Sabbācariyānaṃ āciṇṇā</bold>ti sabbehipi pubbācariyehi ācaritā saṃvaṇṇitā, tathā ceva pāḷi pavattāti.</paragraph>
<paragraph line="32">Aṅgīyanti <pageBreak edition="M" number="3.0364" /> avayavabhāvena ñāyantīti <bold>aṅgāni,</bold> koṭṭhāsā. Tāni panettha yasmā sāvajjasabhāvāni, tasmā āha <bold>‘‘aṅgehīti aguṇakoṭṭhāsehī’’</bold>ti. <bold>Gomaṇḍala</bold>nti gosamūhaṃ. <bold>Pariharitu</bold>nti rakkhituṃ. Taṃ pana pariharaṇaṃ pariggahetvā vicaraṇanti āha <bold>‘‘pariggahetvā vicaritu’’</bold>nti. <bold>Vaḍḍhi</bold>nti gunnaṃ bahubhāvaṃ bahugorasatāsaṅkhātaṃ parivuddhiṃ. ‘‘Ettakamida’’nti rūpīyatīti <pageBreak edition="V" number="3.0340" /><bold>rūpaṃ,</bold> parimāṇaparicchedopi sarīrarūpampīti āha <bold>‘‘gaṇanato vā vaṇṇato vā’’</bold>ti. <bold>Na pariyesati</bold> vinaṭṭhabhāvasseva ajānanato. <bold>Nīlā</bold>ti ettha <bold>iti</bold>-saddo ādiattho. Tena setasabalādivaṇṇaṃ saṅgaṇhāti.</paragraph>
<paragraph line="33"><bold>Dhanusattisūlādī</bold>ti ettha issāsācariyānaṃ gāvīsu kataṃ <bold>dhanulakkhaṇaṃ</bold>. Kumārabhattigaṇānaṃ gāvīsu kataṃ <bold>sattilakkhaṇaṃ</bold>. Issarabhattigaṇānaṃ gāvīsu kataṃ <bold>sūlalakkhaṇa</bold>nti yojanā. <bold>Ādi</bold>-saddena rāmavāsudevagaṇādīnaṃ gāvīsu kataṃ pharasucakkādilakkhaṇaṃ saṅgaṇhāti.</paragraph>
<paragraph line="34"><bold>Nīlamakkhikā</bold>ti piṅgalamakkhikā, khuddakamakkhikā eva vā. Saṭati rujati etāyāti sāṭikā, saṃvaḍḍhā sāṭikā <bold>āsāṭikā</bold>. Tenāha <bold>‘‘vaḍḍhantī’’</bold>tiādi. <bold>Hāretā</bold>ti apanetā.</paragraph>
<paragraph line="35"><bold>Vākenā</bold>ti vākapaṭṭena. <bold>Cīrakenā</bold>ti pilotikena. <bold>Antovasse</bold>ti vassakālassa abbhantare. <bold>Niggāha</bold>nti susumārādiggāharahitaṃ. <bold>Pīta</bold>nti pānīyassa pītabhāvaṃ. Sīhabyagghādiparissayena <bold>sāsaṅko sappaṭibhayo</bold>.</paragraph>
<paragraph line="36">Pañca ahāni ekassāti pañcāhiko, so eva vāroti, <bold>pañcāhikavāro</bold>. Evaṃ <bold>sattāhikavāro</bold>pi veditabbo. <bold>Ciṇṇaṭṭhāna</bold>nti caritaṭṭhānaṃ gocaraggahitaṭṭhānaṃ.</paragraph>
<paragraph line="37"><bold>Pitiṭṭhāna</bold>nti pitarā kātabbaṭṭhānaṃ, pitarā kātabbakiccanti attho. <bold>Yathāruciṃ gahetvā gacchantī</bold>ti gunnaṃ rucianurūpaṃ gocarabhūmiṃ vā nadipāraṃ vā gahetvā gacchanti. <bold>Gobhatta</bold>nti kappāsaṭṭhikādimissaṃ gobhuñjitabbaṃ bhattaṃ. Bhattaggahaṇeneva yāgupi saṅgahitā.</paragraph>
<paragraph line="38"><bold>Dvīhākārehī</bold>ti vuttaṃ ākāradvayaṃ dassetuṃ <bold>‘‘gaṇanato vā samuṭṭhānato vā’’</bold>ti vuttaṃ. <bold>Evaṃ pāḷiyaṃ āgatā</bold>ti ‘‘upacayo santatī’’ti jātiṃ dvidhā bhinditvā hadayavatthuṃ aggahetvā dasāyatanāni pañcadasa <pageBreak edition="M" number="3.0365" /> sukhumarūpānīti evaṃ <bold>rūpakaṇḍapāḷiyaṃ</bold> (dha. sa. 666) āgatā. <bold>Pañcavīsati rūpakoṭṭhāsā</bold>ti salakkhaṇato aññamaññasaṅkarābhāvato rūpabhāgā. <bold>Rūpakoṭṭhāsā</bold>ti vā visuṃ visuṃ appavattitvā kalāpabhāveneva pavattanato rūpakalāpā. <bold>Koṭṭhāsā</bold>ti ca aṃsā avayavāti attho. <bold>Koṭṭha</bold>nti vā sarīraṃ, tassa aṃsā kesādayo koṭṭhāsāti aññepi avayavā koṭṭhāsā viya <bold>koṭṭhāsā.</bold></paragraph>
<paragraph line="39"><bold>Seyyathāpī</bold>tiādi <pageBreak edition="V" number="3.0341" /> upamāsaṃsandanaṃ. Tattha <bold>rūpaṃ pariggahetvā</bold>ti yathāvuttaṃ rūpaṃ salakkhaṇato ñāṇena pariggaṇhitvā. <bold>Arūpaṃ vavatthapetvā</bold>ti taṃ rūpaṃ nissāya ārammaṇañca katvā pavattamāne vedanādike cattāro khandhe arūpanti vavatthapetvā. <bold>Rūpārūpaṃ pariggahetvā</bold>ti puna tattha yaṃ rūppanalakkhaṇaṃ, taṃ rūpaṃ. Tadaññaṃ arūpaṃ. Ubhayavinimuttaṃ kiñci natthi attā vā attaniyaṃ vāti evaṃ rūpārūpaṃ pariggahetvā. Tadubhayañca avijjādinā paccayena sapaccayanti <bold>paccayaṃ sallakkhetvā,</bold> aniccatādilakkhaṇaṃ āropetvā yo kalāpasammasanādikkamena kammaṭṭhānaṃ matthakaṃ pāpetuṃ na sakkoti, so na vaḍḍhatīti yojanā.</paragraph>
<paragraph line="40"><bold>Ettakaṃ rūpaṃ ekasamuṭṭhāna</bold>nti cakkhāyatanaṃ, sotāyatanaṃ, ghānāyatanaṃ, jivhāyatanaṃ, kāyāyatanaṃ, itthindriyaṃ, purisindriyaṃ, jīvitindriyanti aṭṭhavidhaṃ kammavasena; kāyaviññatti, vacīviññattīti idaṃ dvayaṃ cittavasenāti ettakaṃ rūpaṃ ekasamuṭṭhānaṃ. Saddāyatanamekaṃ utucittavasena <bold>dvisamuṭṭhānaṃ</bold>. Rūpassa lahutā, mudutā, kammaññatāti ettakaṃ rūpaṃ utucittāhāravasena <bold>tisamuṭṭhānaṃ</bold>. Rūpāyatanaṃ, gandhāyatanaṃ, rasāyatanaṃ, phoṭṭhabbāyatanaṃ, ākāsadhātu, āpodhātu, kabaḷīkāro āhāroti ettakaṃ rūpaṃ utucittāhārakammavasena <bold>catusamuṭṭhānaṃ</bold>. Upacayo, santati, jaratā, rūpassa aniccatāti ettakaṃ rūpaṃ <bold>na kutoci samuṭṭhātīti na jānāti. Samuṭṭhānato rūpaṃ ajānanto</bold>tiādīsu vattabbaṃ ‘‘gaṇanato rūpaṃ ajānanto’’tiādīsu vuttanayeneva veditabbaṃ.</paragraph>
<paragraph line="41"><bold>Kammalakkhaṇo</bold>ti attanā kataṃ duccaritakammaṃ lakkhaṇaṃ etassāti kammalakkhaṇo, bālo. Vuttañhetaṃ – ‘‘tīṇimāni, bhikkhave, bālassa bālalakkhaṇāni. Katamāni tīṇi? Duccintitacintī hoti, dubbhāsitabhāsī, dukkaṭakammakārī <pageBreak edition="M" number="3.0366" />. Imāni kho…pe… lakkhaṇānī’’ti (ma. ni. 3.246; a. ni. 3.3). Attanā kataṃ sucaritakammaṃ lakkhaṇaṃ etassāti kammalakkhaṇo, paṇḍito. Vuttampi cetaṃ ‘‘tīṇimāni, bhikkhave, paṇḍitassa paṇḍitalakkhaṇāni. Katamāni tīṇi? Sucintitacintī hoti, subhāsitabhāsī, sukatakammakārī. Imāni kho…pe… paṇḍitalakkhaṇānī’’ti (ma. ni. 3.253; a. ni. 3.3). Tenāha <bold>‘‘kusalākusalakammaṃ paṇḍitabālalakkhaṇa’’</bold>nti.</paragraph>
<paragraph line="42"><bold>Bāle vajjetvā paṇḍite na sevatī</bold>ti yaṃ bālapuggale vajjetvā paṇḍitasevanaṃ atthakāmena kātabbaṃ, taṃ na karoti. Tathābhūtassa ca ayamādīnavoti dassetuṃ puna <bold>‘‘bāle vajjetvā’’</bold>tiādi vuttaṃ. Tattha yaṃ bhagavatā ‘‘idaṃ vo kappatī’’ti anuññātaṃ, tadanulomañce, taṃ <pageBreak edition="V" number="3.0342" /><bold>kappiyaṃ</bold>. Yaṃ ‘‘idaṃ vo na kappatī’’ti paṭikkhittaṃ, tadanulomañce, taṃ <bold>akappiyaṃ</bold>. Yaṃ kosallasambhūtaṃ, taṃ <bold>kusalaṃ,</bold> tappaṭipakkhaṃ <bold>akusalaṃ</bold>. Tadeva <bold>sāvajjaṃ,</bold> kusalaṃ <bold>anavajjaṃ</bold>. Āpattito ādito dve āpattikkhandhā <bold>garukaṃ,</bold> tadaññaṃ <bold>lahukaṃ</bold>. Dhammato mahāsāvajjaṃ <bold>garukaṃ,</bold> appasāvajjaṃ <bold>lahukaṃ</bold>. Sappaṭikāraṃ <bold>satekicchaṃ,</bold> appaṭikāraṃ <bold>atekicchaṃ</bold>. Dhammatānugataṃ <bold>kāraṇaṃ,</bold> itaraṃ <bold>akāraṇaṃ. Taṃ ajānanto</bold>ti kappiyākappiyaṃ, garuka-lahukaṃ, satekicchātekicchaṃ ajānanto suvisuddhaṃ katvā sīlaṃ rakkhituṃ na sakkoti. Kusalākusalaṃ, sāvajjānavajjaṃ, kāraṇākāraṇaṃ ajānanto khandhādīsu akusalatāya rūpārūpapariggahampi kātuṃ na sakkoti, kuto tassa kammaṭṭhānaṃ gahetvā vaḍḍhanā. Tenāha <bold>‘‘kammaṭṭhānaṃ gahetvā vaḍḍhetuṃ na sakkotī’’</bold>ti.</paragraph>
<paragraph line="43">Govaṇasadise attabhāve uppajjitvā tattha dukkhuppattihetuto micchāvitakkā āsāṭikā viyāti <bold>āsāṭikā</bold>ti āha <bold>‘‘akusalavitakkaṃ āsāṭikaṃ ahāretvā’’</bold>ti.</paragraph>
<paragraph line="44">‘‘Gaṇḍoti kho, bhikkhave, pañcannetaṃ upādānakkhandhānaṃ adhivacana’’nti (saṃ. ni. 4.103; a. ni. 8.56; 9.15) vacanato chahi vaṇamukhehi vissandamānayūso gaṇḍo viya pilotikākhaṇḍena chadvārehi vissandamānakilesāsuci attabhāvavaṇo satisaṃvarena pidahitabbo, ayaṃ pana evaṃ na karotīti āha <bold>‘‘yathā so gopālako vaṇaṃ na paṭicchādeti, evaṃ saṃvaraṃ na sampādetī’’</bold>ti.</paragraph>
<paragraph line="45">Yathā <pageBreak edition="M" number="3.0367" /> dhūmo indhanaṃ nissāya uppajjamāno saṇho sukhumo, taṃ taṃ vivaraṃ anupavissa byāpento sattānaṃ ḍaṃsamakasādiparissayaṃ vinodeti, aggijālāsamuṭṭhānassa pubbaṅgamo hoti, evaṃ dhammadesanāñāṇassa indhanabhūtaṃ rūpārūpadhammajātaṃ nissāya uppajjamānā saṇhā sukhumā taṃ taṃ khandhantaraṃ āyatanantarañca anupavissa byāpeti, sattānaṃ micchāvitakkādiparissayaṃ vinodeti, ñāṇaggijālāsamuṭṭhāpanassa pubbaṅgamo hoti, tasmā dhūmo viyāti <bold>dhūmo</bold>ti āha <bold>‘‘gopālako dhūmaṃ viya dhammadesanādhūmaṃ na karotī’’</bold>ti. Attano santikaṃ upagantvā nisinnassa kātabbā tadanucchavikā dhammakathā <bold>upanisinnakakathā</bold>. Katassa dānādipuññassa anumodanakathā <bold>anumodanā. Tato</bold>ti dhammakathādīnaṃ akaraṇato. <bold>‘‘Bahussuto guṇavāti na jānantī’’</bold>ti kasmā vuttaṃ? Nanu attano jānāpanatthaṃ dhammakathādi na kātabbamevāti? Saccaṃ na kātabbameva, suddhāsayena pana dhamme kathite tassa guṇajānanaṃ sandhāyetaṃ vuttaṃ. Tenāha bhagavā –</paragraph>
<gatha1 line="46">‘‘Nābhāsamānaṃ <pageBreak edition="V" number="3.0343" /> jānanti, missaṃ bālehi paṇḍitaṃ;</gatha1>
<gathalast line="47">Bhāsaye jotaye dhammaṃ, paggaṇhe isinaṃ dhaja’’nti.</gathalast>
<paragraph line="48">Taranti otaranti etthāti <bold>titthaṃ,</bold> naditaḷākādīnaṃ nahānapānādiatthaṃ otaraṇaṭṭhānaṃ. Yathā pana taṃ udakena otiṇṇasattānaṃ sarīramalaṃ pavāheti, parissamaṃ vinodeti, visuddhiṃ uppādeti, evaṃ bahussutā attano samīpaṃ otiṇṇasattānaṃ dhammodakena cittamalaṃ pavāhenti, parissamaṃ vinodenti, visuddhiṃ uppādenti, tasmā te titthaṃ viyāti <bold>titthaṃ</bold>. Tenāha <bold>‘‘titthabhūte bahussutabhikkhū’’</bold>ti. <bold>Byañjanaṃ kathaṃ ropetabba</bold>nti, bhante, idaṃ byañjanaṃ ayaṃ saddo kathaṃ imasmiṃ atthe ropetabbo, kena pakārena imassa atthassa vācako jāto. ‘‘Nirūpetabba’’nti vā pāṭho, nirūpetabbaṃ ayaṃ sabhāvanirutti kathamettha nirūḷhāti adhippāyo. <bold>Imassa bhāsitassa ko attho</bold>ti saddatthaṃ pucchati. <bold>Imasmiṃ ṭhāne</bold>ti imasmiṃ pāḷippadese. <bold>Pāḷi kiṃ vadatī</bold>ti bhāvatthaṃ pucchati. <bold>Attho kiṃ dīpetī</bold>ti bhāvatthaṃ vā? Saṅketatthaṃ vā. <bold>Na paripucchatī</bold>ti vimaticchedanapucchāvasena sabbaso pucchaṃ na karoti. <bold>Na paripañhatī</bold>ti pari pari attano ñātuṃ icchaṃ na ācikkhati, na vibhāveti. Tenāha <bold>‘‘na jānāpetī’’</bold>ti. <bold>Te</bold>ti bahussutabhikkhū. Vivaraṇaṃ nāma atthassa vibhajitvā <pageBreak edition="M" number="3.0368" /> kathananti āha <bold>‘‘bhājetvā na desentī’’</bold>ti. <bold>Anuttānīkata</bold>nti ñāṇena apākaṭīkataṃ guyhaṃ paṭicchannaṃ. <bold>Na uttāniṃ karontī</bold>ti sinerupādamūle vālikaṃ uddharanto viya pathavīsandhārodakaṃ vivaritvā dassento viya ca uttānaṃ na karonti.</paragraph>
<paragraph line="49">Evaṃ yassa dhammassa vasena bahussutā ‘‘tittha’’nti vuttā pariyāyato. Idāni tameva dhammaṃ nippariyāyato ‘‘tittha’’nti dassetuṃ <bold>‘‘yathā vā’’</bold>tiādi vuttaṃ. Dhammo hi taranti otaranti etena nibbānaṃ nāma taḷākanti ‘‘tittha’’nti vuccati. Tenāha bhagavā sumedhabhūto –</paragraph>
<gatha1 line="50">‘‘Evaṃ kilesamaladhovaṃ, vijjante amatantaḷe;</gatha1>
<gathalast line="51">Na gavesati taṃ taḷākaṃ, na doso amatantaḷe’’ti. (bu. vaṃ. 2.14) –</gathalast>
<unindented line="52">Dhammasseva nibbānassotaraṇatitthabhūtassa otaraṇākāraṃ ajānanto <bold>‘‘dhammatitthaṃ na jānātī’’</bold>ti vutto.</unindented>
<paragraph line="53"><bold>Pītāpīta</bold>nti <pageBreak edition="V" number="3.0344" /> gogaṇe pītaṃ apītañca gorūpaṃ na jānāti, na vindati. Avindanto hi <bold>‘‘na labhatī’’</bold>ti vutto. <bold>‘‘Ānisaṃsaṃ na vindatī’’</bold>ti vatvā tassa avindanākāraṃ dassento <bold>‘‘dhammassavanaggaṃ gantvā’’</bold>tiādimāha.</paragraph>
<paragraph line="54"><bold>Ayaṃ lokuttaro</bold>ti padaṃ sandhāyāha <bold>‘‘ariya’’</bold>nti. Paccāsattiñāyena anantarassa hi vippaṭisedho vā. Ariyasaddo vā niddosapariyāyo daṭṭhabbo. <bold>Aṭṭhaṅgika</bold>nti ca visuṃ ekajjhañca aṭṭhaṅgikaṃ upādāya gahetabbaṃ, aṭṭhaṅgatā bāhullato ca. Evañca katvā sattaṅgassapi ariyamaggassa saṅgaho siddho hoti.</paragraph>
<paragraph line="55"><bold>Cattāro satipaṭṭhāne</bold>tiādīsu avisesena satipaṭṭhānā vuttā. Tattha kāyavedanācittadhammārammaṇā satipaṭṭhānā lokiyā, tattha sammohaviddhaṃsanavasena pavattā nibbānārammaṇā lokuttarāti evaṃ <bold>‘‘ime lokiyā, ime lokuttarā’’ti yathābhūtaṃ nappajānāti</bold>.</paragraph>
<paragraph line="56"><bold>Anavasesaṃ duhatī</bold>ti paṭiggahaṇe mattaṃ ajānanto kismiñci dāyake saddhāhāniyā, kismiñci paccayahāniyā anavasesaṃ duhati. Vācāya abhihāro <bold>vācābhihāro</bold>. Paccayānaṃ abhihāro <bold>paccayābhihāro</bold>.</paragraph>
<paragraph line="57"><bold>‘‘Ime</bold><pageBreak edition="M" number="3.0369" /><bold>amhesu garucittīkāraṃ na karontī’’</bold>ti iminā navakānaṃ bhikkhūnaṃ sammāpaṭipattiyā abhāvaṃ dasseti ācariyupajjhāyesu pitupemassa anupaṭṭhāpanato, tena ca sikkhāgāravatābhāvadīpanena saṅgahassa abhājanabhāvaṃ, tena therānaṃ tesu anuggahābhāvaṃ. Na hi sīlādiguṇehi sāsane thirabhāvappattā ananuggahetabbe sabrahmacārī anuggaṇhanti, niratthakaṃ vā anuggahaṃ karonti. Tenāha <bold>‘‘navake bhikkhū’’</bold>tiādi. <bold>Dhammakathābandha</bold>nti paveṇiāgataṃ pakiṇṇakadhammakathāmaggaṃ. Saccasattappaṭisandhipaccayākārappaṭisaṃyuttaṃ suññatādīpanaṃ <bold>guḷhaganthaṃ. Vuttavipallāsavasenā</bold>ti ‘‘na rūpaññū’’tiādīsu vuttassa paṭisedhassa paṭikkhepavasena aggahaṇavasena. <bold>Yojetvā</bold>ti ‘‘rūpaññū hotīti gaṇanato vā vaṇṇato vā rūpaṃ jānātī’’tiādinā, ‘‘tassa gogaṇopi na parihāyati, pañcagorasaparibhogatopi na paribāhiro hotī’’tiādinā ca atthaṃ yojetvā. <bold>Veditabbo</bold>ti tasmiṃ tasmiṃ pade yathārahaṃ attho veditabbo. Sesaṃ sabbattha uttānamevāti.</paragraph>
<centered line="58">Gopālasuttavaṇṇanā niṭṭhitā.</centered>
<centered line="59">Iti <pageBreak edition="V" number="3.0345" /> manorathapūraṇiyā aṅguttaranikāya-aṭṭhakathāya</centered>
<centered line="60">Ekādasakanipātavaṇṇanāya anuttānatthadīpanā samattā.</centered>
<centered line="61">Niṭṭhitā ca manorathapūraṇiyā aṅguttaranikāya-aṭṭhakathāya</centered>
<centered line="62">Anuttānatthapadavaṇṇanā.</centered>
<subhead line="63">Nigamanakathāvaṇṇanā</subhead>
<paragraph line="64"><bold>Mahāaṭṭhakathāya</bold><pageBreak edition="M" number="3.0370" /><bold>sāra</bold>nti aṅguttaramahāaṭṭhakathāya sāraṃ. <bold>Ekūnasaṭṭhimatto</bold>ti thokaṃ ūnabhāvato mattasaddaggahaṇaṃ. <bold>Mūlaṭṭhakathāsāra</bold>nti pubbe vuttaaṅguttaramahāaṭṭhakathāya sārameva anunigamavasena vadati. Atha vā <bold>mūlaṭṭhakathāsāra</bold>nti porāṇaṭṭhakathāsu atthasāraṃ. Tenedaṃ dasseti – aṅguttaramahāaṭṭhakathāya atthasāraṃ ādāya imaṃ manorathapūraṇiṃ karonto sesamahānikāyānampi mūlaṭṭhakathāsu idha viniyogakkhamaṃ atthasāraṃ ādāya evamakāsinti. <bold>Mahāvihārādhivāsīna</bold>nti ca idaṃ purimapacchimapadehi saddhiṃ sambandhitabbaṃ ‘‘mahāvihārādhivāsīnaṃ samayaṃ pakāsayantī, mahāvihārādhivāsīnaṃ mūlaṭṭhakathāsāraṃ ādāyā’’ti. <bold>Tenā</bold>ti puññena. <bold>Hotu sabbo sukhī loko</bold>ti kāmāvacarādivibhāgo sabbo sattaloko yathārahaṃ bodhittayādhigamavasena sampattena nibbānasukhena sukhī sukhito hotūti sadevakassa lokassa accantaṃ sukhādhigamāya attano puññaṃ pariṇāmeti.</paragraph>
<gatha1 line="65">Ettāvatā samattāva, sabbaso vaṇṇanā ayaṃ;</gatha1>
<gathalast line="66">Vīsatiyā sahassehi, ganthehi parimāṇato.</gathalast>
<gatha1 line="67">Porāṇānaṃ kathāmagga-sāramettha yato ṭhitaṃ;</gatha1>
<gathalast line="68">Tasmā <bold>sāratthamañjūsā,</bold> iti nāmena vissutā.</gathalast>
<gatha1 line="69">Ajjhesito narindena, sohaṃ <bold>parakkamabāhunā</bold>;</gatha1>
<gathalast line="70">Saddhammaṭṭhitikāmena, sāsanujjotakārinā.</gathalast>
<gatha1 line="71">Teneva kārite ramme, pāsādasatamaṇḍite;</gatha1>
<gathalast line="72">Nānādumagaṇākiṇṇe, bhāvanābhiratālaye.</gathalast>
<gatha1 line="73">Sītalūdakasampanne <pageBreak edition="V" number="3.0346" />, vasaṃ <bold>jetavane</bold> imaṃ;</gatha1>
<gathalast line="74">Atthabyañjanasampannaṃ, akāsiṃ sādhusammataṃ.</gathalast>
<gatha1 line="75">Yaṃ siddhaṃ iminā puññaṃ, yaṃ caññaṃ pasutaṃ mayā;</gatha1>
<gathalast line="76">Etena puññakammena, dutiye attasambhave.</gathalast>
<gatha1 line="77">Tāvatiṃse pamodento, sīlācāraguṇe rato;</gatha1>
<gathalast line="78">Alaggo pañcakāmesu, patvāna paṭhamaṃ phalaṃ.</gathalast>
<gatha1 line="79">Antime <pageBreak edition="M" number="3.0371" /> attabhāvamhi, metteyyaṃ munipuṅgavaṃ;</gatha1>
<gathalast line="80">Lokaggapuggalaṃ nāthaṃ, sabbasattahite rataṃ.</gathalast>
<gatha1 line="81">Disvāna tassa dhīrassa, sutvā saddhammadesanaṃ;</gatha1>
<gathalast line="82">Adhigantvā phalaṃ aggaṃ, sobheyyaṃ jinasāsanaṃ.</gathalast>
<gatha1 line="83">Sadā rakkhantu rājāno, dhammeneva imaṃ pajaṃ;</gatha1>
<gathalast line="84">Niratā puññakammesu, jotentu jinasāsanaṃ.</gathalast>
<gatha1 line="85">Ime ca pāṇino sabbe, sabbadā nirupaddavā;</gatha1>
<gathalast line="86">Niccaṃ kalyāṇasaṅkappā, pappontu amataṃ padanti.</gathalast>
<centered line="87">Aṅguttaraṭīkā samattā.</centered>
</body>
</document>