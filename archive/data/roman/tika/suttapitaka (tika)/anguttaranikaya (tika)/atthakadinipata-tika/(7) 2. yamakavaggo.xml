<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0404t.tik19.xml</normativeSource>
    <source>roman/tika/suttapitaka (tika)/anguttaranikaya (tika)/atthakadinipata-tika/(7) 2. yamakavaggo.xml</source>
    <script>roman</script>
    <directory>/tika/suttapitaka (tika)/anguttaranikaya (tika)/atthakadinipata-tika</directory>
    <basename>(7) 2. yamakavaggo</basename>
    <titlePath>(7) 2. Yamakavaggo - Aṭṭhakādinipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">(7) 2. Yamakavaggo</chapter>
    <subhead line="2">1-7. Avijjāsuttādivaṇṇanā</subhead>
    <paragraph line="3" number="61-67"> Dutiyassa <pageBreak edition="Vipassana Research Institut" number="3.0309" /> paṭhamādīni uttānatthāni. Sattame <bold>naḷakapānake</bold>ti evaṃnāmake nigame. Pubbe kira (jā. aṭṭha. 1.1.19 ādayo) amhākaṃ bodhisatto kapiyoniyaṃ nibbatto <pageBreak edition="Myanmar" number="3.0334" /> mahākāyo kapirājā hutvā anekasatavānarasahassaparivuto pabbatapāde vicari, paññavā kho pana hoti mahāpañño. So parisaṃ evaṃ ovadati, ‘‘tātā, imasmiṃ pabbatapāde visaphalāni honti, amanussapariggahitā pokkharaṇikā nāma honti, tumhe pubbe khāditapubbāneva phalāni khādatha, pītapubbāneva pānīyāni pivatha, ettha vo paṭipucchitakiccaṃ natthī’’ti. Te apītapubbaṃ disvā sahasāva apivitvā samantā paridhāvitvā mahāsattassa āgamanaṃ olokayamānā nisīdiṃsu. Mahāsatto āgantvā ‘‘kiṃ, tātā, pānīyaṃ na pivathā’’ti āha. Tumhākaṃ āgamanaṃ olokemāti. ‘‘Sādhu, tātā’’ti samantā padaṃ pariyesamāno otiṇṇapadaṃyeva addasa, na uttiṇṇapadaṃ. Adisvā ‘‘saparissayā’’ti aññāsi. Tāvadeva ca tattha abhinibbattaamanusso udakaṃ dvedhā katvā uṭṭhāsi – setamukho, nīlakucchi, rattahatthapādo, mahādāṭhiko, vantadāṭho, virūpo, bībhaccho, udakarakkhaso. So evamāha – ‘‘kasmā pānīyaṃ na pivatha, madhuraṃ udakaṃ pivatha, kiṃ tumhe etassa vacanaṃ suṇāthā’’ti. Mahāsatto āha ‘‘tvaṃ adhivattho amanusso’’ti? Āmāhanti. ‘‘Tvaṃ idha otiṇṇe labhasī’’ti āha. Āma, tumhe pana sabbe khādissāmīti. Na sakkhissasi yakkhāti. Pānīyaṃ pana pivissathāti. Āma, pivissāmāti. Evaṃ sante ekampi vānaraṃ na muñcissanti. ‘‘Pānīyañca pivissāma, na ca te vasaṃ gamissāmā’’ti naḷaṃ āharāpetvā koṭiyaṃ gahetvā dhami. Sabbo ekacchiddo ahosi. Tīre nisīditvāva pānīyaṃ pivi. Sesavānarānampi pāṭiyekkaṃ naḷaṃ āharāpetvā dhamitvā adāsi. Sabbe te passantasseva pānīyaṃ piviṃsu. Vuttampi cetaṃ –</paragraph>
    <gatha1 line="4">‘‘Disvā padamanuttiṇṇaṃ, disvānotaritaṃ padaṃ;</gatha1>
    <gathalast line="5">Naḷena vāriṃ pissāma, neva maṃ tvaṃ vadhissasī’’ti. (jā. 1.1.20);</gathalast>
    <paragraph line="6">Tato <pageBreak edition="Vipassana Research Institut" number="3.0310" /> paṭṭhāya yāva ajjadivasā tasmiṃ ṭhāne naḷā ekacchiddāva honti. Imasmiñhi kappe kappaṭṭhiyapāṭihāriyāni nāma cande sasalakkhaṇaṃ (jā. 1.4.61 ādayo), vaṭṭajātake (jā. 1.1.35) saccakiriyaṭṭhāne aggijālassa āgamanupacchedo, ghaṭīkārassa mātāpitūnaṃ vasanaṭṭhāne anovassanaṃ (ma. ni. 2.291), pokkharaṇiyā tīre naḷānaṃ ekacchiddabhāvoti. Iti sā pokkharaṇī naḷena pānīyassa pivitattā ‘‘naḷakapānakā’’ti nāmaṃ labhi. Aparabhāge taṃ pokkharaṇiṃ nissāya <pageBreak edition="Myanmar" number="3.0335" /> nigamo patiṭṭhāsi, tassapi ‘‘naḷakapāna’’ntveva nāmaṃ jātaṃ. Taṃ pana sandhāya vuttaṃ ‘‘naḷakapāne’’ti. <bold>Palāsavane</bold>ti kiṃsukavane.</paragraph>
    <paragraph line="7"><bold>Tuṇhībhūtaṃ tuṇhībhūta</bold>nti byāpanicchāyaṃ idaṃ āmeḍitavacananti dassetuṃ ‘‘yaṃ yaṃ disa’’ntiādi vuttaṃ. <bold>Anuviloketvā</bold>ti ettha <bold>anu</bold>-saddo ‘‘parī’’ti iminā samānatthoti āha <bold>‘‘tato tato viloketvā’’</bold>ti. <bold>Kasmā āgilāyati</bold> koṭisahassahatthināgānaṃ balaṃ dhārentassāti codakassa adhippāyo. Ācariyo panassa ‘‘esa saṅkhārānaṃ sabhāvo, yadidaṃ aniccatā. Ye pana aniccā, te ekanteneva udayavayappaṭipīḷitatāya dukkhā eva. Dukkhasabhāvesu tesu satthukāye dukkhuppattiyā ayaṃ paccayo’’ti dassetuṃ <bold>‘‘bhagavato’’</bold>tiādi vuttaṃ. <bold>Piṭṭhivāto uppajji,</bold> so ca kho pubbekatakammapaccayā. Etthāha ‘‘kiṃ pana taṃ kammaṃ, yena aparimāṇakālaṃ sakkaccaṃ upacitavipulapuññasambhāro satthā evarūpaṃ dukkhavipākamanubhavatī’’ti? Vuccate – ayameva bhagavā bodhisattabhūto atītajātiyaṃ mallaputto hutvā pāpajanasevī ayonisomanasikārabahulo carati. So ekadivasaṃ nibbuddhe vattamāne ekaṃ mallaputtaṃ gahetvā gāḷhataraṃ nippīḷesi. Tena kammena idāni buddho hutvāpi dukkhamanubhavi. Yathā cetaṃ, evaṃ ciñcamāṇavikādīnamitthīnaṃ yāni bhagavato abbhakkhānādīni dukkhāni, sabbāni pubbekatassa vipākāvasesāni, yāni kammapilotikānīti vuccanti. Vuttañhetaṃ <bold>apadāne</bold> (apa. thera 1.39.64-96) –</paragraph>
    <gatha1 line="8">‘‘Anotattasarāsanne, ramaṇīye silātale;</gatha1>
    <gathalast line="9">Nānāratanapajjote, nānāgandhavanantare.</gathalast>
    <gatha1 line="10">‘‘Mahatā bhikkhusaṅghena, pareto lokanāyako;</gatha1>
    <gathalast line="11">Āsīno byākarī tattha, pubbakammāni attano.</gathalast>
    <gatha1 line="12">‘‘Suṇātha <pageBreak edition="Vipassana Research Institut" number="3.0311" /> bhikkhavo mayhaṃ, yaṃ kammaṃ pakataṃ mayā;</gatha1>
    <gathalast line="13">Pilotikassa kammassa, buddhattepi vipaccati.</gathalast>
    <hangnum line="14" number="1"></hangnum>
    <gatha1 line="15"> ‘‘Munāḷi nāmahaṃ dhutto, pubbe aññāsu jātisu;</gatha1>
    <gathalast line="16">Paccekabuddhaṃ surabhiṃ, abbhācikkhiṃ adūsakaṃ.</gathalast>
    <gatha1 line="17">‘‘Tena <pageBreak edition="Myanmar" number="3.0336" /> kammavipākena, niraye saṃsariṃ ciraṃ;</gatha1>
    <gathalast line="18">Bahū vassasahassāni, dukkhaṃ vedesi vedanaṃ.</gathalast>
    <gatha1 line="19">‘‘Tena kammāvasesena, idha pacchimake bhave;</gatha1>
    <gathalast line="20">Abbhakkhānaṃ mayā laddhaṃ, sundarikāya kāraṇā.</gathalast>
    <hangnum line="21" number="2"></hangnum>
    <gatha1 line="22"> ‘‘Sabbābhibhussa buddhassa, nando nāmāsi sāvako;</gatha1>
    <gathalast line="23">Taṃ abbhakkhāya niraye, ciraṃ saṃsaritaṃ mayā.</gathalast>
    <gatha1 line="24">‘‘Dasa vassasahassāni, niraye saṃsariṃ ciraṃ;</gatha1>
    <gathalast line="25">Manussabhāvaṃ laddhāhaṃ, abbhakkhānaṃ bahuṃ labhiṃ.</gathalast>
    <gatha1 line="26">‘‘Tena kammāvasesena, ciñcamāṇavikā mamaṃ;</gatha1>
    <gathalast line="27">Abbhācikkhi abhūtena, janakāyassa aggato.</gathalast>
    <hangnum line="28" number="3"></hangnum>
    <gatha1 line="29"> ‘‘Brāhmaṇo sutavā āsiṃ, ahaṃ sakkatapūjito;</gatha1>
    <gathalast line="30">Mahāvane pañcasate, mante vācesi māṇave.</gathalast>
    <gatha1 line="31">‘‘Tatthāgato isi bhīmo, pañcābhiñño mahiddhiko;</gatha1>
    <gathalast line="32">Tañcāhaṃ āgataṃ disvā, abbhācikkhiṃ adūsakaṃ.</gathalast>
    <gatha1 line="33">‘‘Tatohaṃ avacaṃ sisse, kāmabhogī ayaṃ isi;</gatha1>
    <gathalast line="34">Mayhampi bhāsamānassa, anumodiṃsu māṇavā.</gathalast>
    <gatha1 line="35">‘‘Tato <pageBreak edition="Vipassana Research Institut" number="3.0312" /> māṇavakā sabbe, bhikkhamānaṃ kule kule;</gatha1>
    <gathalast line="36">Mahājanassa āhaṃsu, kāmabhogī ayaṃ isi.</gathalast>
    <gatha1 line="37">‘‘Tena kammavipākena, pañca bhikkhusatā ime;</gatha1>
    <gathalast line="38">Abbhakkhānaṃ labhuṃ sabbe, sundarikāya kāraṇā.</gathalast>
    <hangnum line="39" number="4"></hangnum>
    <gatha1 line="40"> ‘‘Vemātubhātaraṃ pubbe, dhanahetu haniṃ ahaṃ;</gatha1>
    <gathalast line="41">Pakkhipiṃ giriduggasmiṃ, silāya ca apiṃsayiṃ.</gathalast>
    <gatha1 line="42">‘‘Tena kammavipākena, devadatto silaṃ khipi;</gatha1>
    <gathalast line="43">Aṅguṭṭhaṃ piṃsayī pāde, mama pāsāṇasakkharā.</gathalast>
    <hangnum line="44" number="5"></hangnum>
    <gatha1 line="45"> ‘‘Purehaṃ dārako hutvā, kīḷamāno mahāpathe;</gatha1>
    <gathalast line="46">Paccekabuddhaṃ disvāna, magge sakalikaṃ khipiṃ.</gathalast>
    <gatha1 line="47">‘‘Tena <pageBreak edition="Myanmar" number="3.0337" /> kammavipākena, idha pacchimake bhave;</gatha1>
    <gathalast line="48">Vadhatthaṃ maṃ devadatto, abhimāre payojayi.</gathalast>
    <hangnum line="49" number="6"></hangnum>
    <gatha1 line="50"> ‘‘Hatthāroho pure āsiṃ, paccekamunimuttamaṃ;</gatha1>
    <gathalast line="51">Piṇḍāya vicarantaṃ taṃ, āsādesiṃ gajenahaṃ.</gathalast>
    <gatha1 line="52">‘‘Tena kammavipākena, bhanto nāḷāgirī gajo;</gatha1>
    <gathalast line="53">Giribbaje puravare, dāruṇo samupāgami.</gathalast>
    <hangnum line="54" number="7"></hangnum>
    <gatha1 line="55"> ‘‘Rājāhaṃ patthivo āsiṃ, sattiyā purisaṃ haniṃ;</gatha1>
    <gathalast line="56">Tena kammavipākena, niraye paccisaṃ bhusaṃ.</gathalast>
    <gatha1 line="57">‘‘Kammuno tassa sesena, idāni sakalaṃ mama;</gatha1>
    <gathalast line="58">Pāde chaviṃ pakappesi, na hi kammaṃ vinassati.</gathalast>
    <hangnum line="59" number="8"></hangnum>
    <gatha1 line="60"> ‘‘Ahaṃ <pageBreak edition="Vipassana Research Institut" number="3.0313" /> kevaṭṭagāmasmiṃ, ahuṃ kevaṭṭadārako;</gatha1>
    <gathalast line="61">Macchake ghātite disvā, janayiṃ somanassakaṃ.</gathalast>
    <gatha1 line="62">‘‘Tena kammavipākena, sīsadukkhaṃ ahū mama;</gatha1>
    <gathalast line="63">Sabbe sakkā ca haññiṃsu, yadā hani viṭaṭūbho.</gathalast>
    <hangnum line="64" number="9"></hangnum>
    <gatha1 line="65"> ‘‘Phussassāhaṃ pāvacane, sāvake paribhāsayiṃ;</gatha1>
    <gathalast line="66">Yavaṃ khādatha bhuñjatha, mā ca bhuñjatha sālayo.</gathalast>
    <gatha1 line="67">‘‘Tena kammavipākena, temāsaṃ khāditaṃ yavaṃ;</gatha1>
    <gathalast line="68">Nimantito brāhmaṇena, verañjāyaṃ vasiṃ tadā.</gathalast>
    <hangnum line="69" number="10"></hangnum>
    <gatha1 line="70"> ‘‘Nibbuddhe vattamānamhi, mallaputtaṃ niheṭhayiṃ;</gatha1>
    <gathalast line="71">Tena kammavipākena, piṭṭhidukkhaṃ ahū mama.</gathalast>
    <hangnum line="72" number="11"></hangnum>
    <gatha1 line="73"> ‘‘Tikicchako ahaṃ āsiṃ, seṭṭhiputtaṃ virecayiṃ;</gatha1>
    <gathalast line="74">Tena kammavipākena, hoti pakkhandikā mama.</gathalast>
    <hangnum line="75" number="12"></hangnum>
    <gatha1 line="76"> ‘‘Avacāhaṃ jotipālo, sugataṃ kassapaṃ tadā;</gatha1>
    <gathalast line="77">Kuto nu bodhi muṇḍassa, bodhi paramadullabhā.</gathalast>
    <gatha1 line="78">‘‘Tena kammavipākena, acariṃ dukkaraṃ bahuṃ;</gatha1>
    <gathalast line="79">Chabbassānuruvelāyaṃ, tato bodhimapāpuṇiṃ.</gathalast>
    <gatha1 line="80">‘‘Nāhaṃ <pageBreak edition="Myanmar" number="3.0338" /> etena maggena, pāpuṇiṃ bodhimuttamaṃ;</gatha1>
    <gathalast line="81">Kummaggena gavesissaṃ, pubbakammena vārito.</gathalast>
    <gatha1 line="82">‘‘Puññapāpaparikkhīṇo, sabbasantāpavajjito;</gatha1>
    <gathalast line="83">Asoko anupāyāso, nibbāyissamanāsavo.</gathalast>
    <gatha1 line="84">‘‘Evaṃ <pageBreak edition="Vipassana Research Institut" number="3.0314" /> jino viyākāsi, bhikkhusaṅghassa aggato;</gatha1>
    <gathalast line="85">Sabbābhiññābalappatto, anotatte mahāsare’’ti. (apa. thera 1.39.64-96);</gathalast>
    <centered line="86">Avijjāsuttādivaṇṇanā niṭṭhitā.</centered>
    <subhead line="87">9-10. Paṭhamakathāvatthusuttādivaṇṇanā</subhead>
    <paragraph line="88" number="69-70"> Navame (dī. ni. ṭī. 1.17; dī. ni. abhi. ṭī. 1.17; saṃ. ni. ṭī. 2.5.1080) duggatito saṃsārato ca niyyāti etenāti niyyānaṃ, saggamaggo, mokkhamaggo ca. Taṃ niyyānaṃ arahati, niyyāne vā niyuttā, niyyānaṃ vā phalabhūtaṃ etissā atthīti niyyānikā. Vacīduccaritasaṃkilesato niyyātīti vā īkārassa rassattaṃ, yakārassa ca kakāraṃ katvā niyyānikā, cetanāya saddhiṃ samphappalāpā veramaṇi. Tappaṭipakkhato aniyyānikā, tassā bhāvo aniyyānikattaṃ, tasmā <bold>aniyyānikattā. Tiracchānabhūta</bold>nti tirokaraṇabhūtaṃ. <bold>Gehassitakathā</bold>ti gehappaṭisaṃyuttā. <bold>Kammaṭṭhānabhāve</bold>ti aniccatāpaṭisaṃyuttacatusaccakammaṭṭhānabhāve.</paragraph>
    <paragraph line="89">Saha atthenāti <bold>sātthakaṃ,</bold> hitappaṭisaṃyuttanti attho. ‘‘Surākathā’’tipi pāṭhoti āha <bold>‘‘surākathanti pāḷiyaṃ panā’’</bold>ti. Sā panesā kathā ‘‘evarūpā navasurā pītā ratijananī hotī’’ti assādavasena na vaṭṭati, ādīnavavasena pana ‘‘ummattakasaṃvattanikā’’tiādinā nayena vaṭṭati. Tenāha <bold>‘‘anekavidhaṃ…pe… ādīnavavasena vaṭṭatī’’</bold>ti. <bold>Visikhā</bold>ti gharasanniveso. Visikhāgahaṇena ca tannivāsino gahitā ‘‘gāmo āgato’’tiādīsu viya. Tenevāha <bold>‘‘sūrā samatthā’’</bold>ti ca <bold>‘‘saddhā pasannā’’</bold>ti ca. Kumbhaṭṭhānappadesena kumbhadāsiyo vuttāti āha <bold>‘‘kumbhadāsikathā vā’’</bold>ti.</paragraph>
    <paragraph line="90">Rājakathādipurimakathāya <pageBreak edition="Myanmar" number="3.0339" />, lokakkhāyikādipacchimakathāya vā vinimuttā purimapacchimakathā <bold>vimuttā</bold>. Uppattiṭhitisaṃhārādivasena lokaṃ akkhāyatīti <bold>lokakkhāyikā. Asukena nāmā</bold>ti pajāpatinā brahmunā, issarena vā. <bold>Vitaṇḍasallāpakathā</bold>ti ‘‘aṭṭhīnaṃ setattā setoti na vattabbo, pattānaṃ kāḷattā kāḷoti pana vattabbo’’ti evamādikā. <bold>Ādi</bold>-saddena ‘‘selapupphalakāni viya jīvidāvirapārayattivisālā natthi, yaṃ yo koci tiriyāmānā katattā’’ti <pageBreak edition="Vipassana Research Institut" number="3.0315" /> evamādīnaṃ saṅgaho daṭṭhabbo. <bold>Sāgaradevenā</bold>ti sāgaraputtarājūhi. <bold>Khato</bold>ti etaṃ ekavacanaṃ tehi paccekaṃ khatattā ‘‘sāgaradevena khatattā’’ti vuttaṃ. Sahamuddā samuddoti vutto. Bhavati vaddhati etenāti <bold>bhavo</bold>. Bhavābhavā hontīti <bold>itibhavābhavakathā</bold>. Ettha ca <bold>bhavo</bold>ti sassataṃ, <bold>abhavo</bold>ti ucchedaṃ. <bold>Bhavo</bold>ti vuddhi, <bold>abhavo</bold>ti hāni. <bold>Bhavo</bold>ti kāmasukhaṃ, <bold>abhavo</bold>ti attakilamathoti iti imāya chabbidhāya itibhavābhavakathāya saddhiṃ bāttiṃsa tiracchānakathā nāma honti. Atha vā pāḷiyaṃ sarūpato anāgatāpi araññapabbatanadīdīpakathā itisaddena saṅgaṇhitvā bāttiṃsa tiracchānakathā vuttā. Dasame natthi vattabbaṃ.</paragraph>
    <centered line="91">Paṭhamakathāvatthusuttādivaṇṇanā niṭṭhitā.</centered>
    <centered line="92">Yamakavaggavaṇṇanā niṭṭhitā.</centered>
  </content>
</document>