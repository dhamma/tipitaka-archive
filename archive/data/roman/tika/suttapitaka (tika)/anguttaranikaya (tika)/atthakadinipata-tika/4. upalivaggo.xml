<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404t.tik16.xml</normativeSource>
<archivePath>roman/tika/suttapitaka (tika)/anguttaranikaya (tika)/atthakadinipata-tika/4. upalivaggo.xml</archivePath>
<titlePath>4. Upālivaggo - Aṭṭhakādinipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">4. Upālivaggo</chapter>
<subhead line="2">1. Upālisuttavaṇṇanā</subhead>
<paragraph line="3" number="31"> Catutthassa <pageBreak edition="V" number="3.0305" /> paṭhame <bold>atthavase</bold>ti vuddhivisese, sikkhāpadapaññattihetu adhigamanīye hitaviseseti attho. Atthoyeva vā <bold>atthavaso,</bold> dasa atthe dasa kāraṇānīti vuttaṃ hoti. Atha vā attho phalaṃ tadadhīnavuttitāya vaso etassāti <bold>atthavaso,</bold> hetūti evampettha attho daṭṭhabbo. ‘‘Ye mama sotabbaṃ saddahātabbaṃ maññissanti, tesaṃ taṃ assa dīgharattaṃ hitāya sukhāyā’’ti vuttattā <bold>‘‘yo ca tathāgatassa vacanaṃ sampaṭicchati, tassa taṃ dīgharattaṃ hitāya sukhāya saṃvattatī’’</bold>ti vuttaṃ. <bold>Asampaṭicchane ādīnava</bold>nti bhaddālisutte viya asampaṭicchane ādīnavaṃ dassetvā. Sukhavihārābhāve sahajīvamānassa abhāvato sahajīvitāpi sukhavihārova vutto. <bold>Sukhavihāro</bold> nāma catunnaṃ iriyāpathavihārānaṃ phāsutā.</paragraph>
<paragraph line="4"><bold>Maṅkuta</bold>nti nittejataṃ. <bold>Dhammenā</bold>tiādīsu <bold>dhammo</bold>ti bhūtaṃ vatthu. <bold>Vinayo</bold>ti codanā ceva sāraṇā ca. <bold>Satthusāsana</bold>nti ñattisampadā ceva anussāvanasampadā ca.</paragraph>
<paragraph line="5"><bold>Piyasīlāna</bold>nti sikkhākāmānaṃ. Tesañhi sīlaṃ piyaṃ hoti. Tenevāha <bold>‘‘sikkhāttayapāripūriyā ghaṭamānā’’</bold>ti. <bold>Sandiddhamanā</bold>ti saṃsayaṃ āpajjamanā <pageBreak edition="M" number="3.0330" />. <bold>Ubbaḷhā hontī</bold>ti pīḷitā honti. <bold>Saṅghakammānī</bold>ti satipi uposathapavāraṇānaṃ saṅghakammabhāve gobalībaddañāyena uposathaṃ pavāraṇañca ṭhapetvā upasampadādisesasaṅghakammānaṃ gahaṇaṃ veditabbaṃ. Samaggānaṃ bhāvo <bold>sāmaggī</bold>.</paragraph>
<paragraph line="6">‘‘Nāhaṃ, cunda, diṭṭhadhammikānaṃyeva āsavānaṃ saṃvarāya dhammaṃ desemī’’ti (dī. ni. 3.182) ettha vivādamūlabhūtā kilesā āsavāti āgatā.</paragraph>
<gatha1 line="7">‘‘Yena devūpapatyassa, gandhabbo vā vihaṅgamo;</gatha1>
<gatha1 line="8">Yakkhattaṃ yena gaccheyyaṃ, manussattañca abbaje;</gatha1>
<gathalast line="9">Te mayhaṃ āsavā khīṇā, viddhastā vinaḷīkatā’’ti. (a. ni. 4.36) –</gathalast>
<unindented line="10">Ettha <pageBreak edition="V" number="3.0306" /> tebhūmakaṃ kammaṃ avasesā ca akusalā dhammā. Idha pana parūpavādavippaṭisāravadhabandhādayo ceva apāyadukkhabhūtā ca nānappakārā upaddavā <bold>āsavā</bold>ti āha <bold>‘‘asaṃvare ṭhitena tasmiṃyeva attabhāve pattabbā’’</bold>tiādi. Yadi hi bhagavā sikkhāpadaṃ na ca paññapeyya, tato asaddhammappaṭisevanaadinnādānapāṇātipātādihetu ye uppajjeyyuṃ parūpavādādayo diṭṭhadhammikā nānappakārā anatthā, ye ca tannimittameva nirayādīsu nibbattassa pañcavidhabandhanakammakāraṇādivasena mahādukkhānubhavanappakārā anatthā, te sandhāya idaṃ vuttaṃ <bold>‘‘diṭṭhadhammikānaṃ āsavānaṃ saṃvarāya samparāyikānaṃ āsavānaṃ paṭighātāyā’’</bold>ti. Diṭṭhadhammo vuccati paccakkho attabhāvo, tattha bhavā <bold>diṭṭhadhammikā</bold>. Tena vuttaṃ <bold>‘‘tasmiṃyeva attabhāve pattabbā’’</bold>ti. Sammukhā garahanaṃ <bold>akitti,</bold> parammukhā garahanaṃ <bold>ayaso</bold>. Atha vā sammukhā parammukhā garahanaṃ <bold>akitti,</bold> parivārahāni <bold>ayaso</bold>ti veditabbaṃ. <bold>Āgamanamaggathakanāyā</bold>ti āgamanadvārapidahanatthāya. Samparetabbato pecca gantabbato <bold>samparāyo,</bold> paralokoti āha <bold>‘‘samparāye narakādīsū’’</bold>ti.</unindented>
<paragraph line="11">Methunādīni <bold>rajjanaṭṭhānāni</bold>. Pāṇātipātādīni <bold>dussanaṭṭhānāni</bold>.</paragraph>
<paragraph line="12"><bold>Saṃvaravinayo</bold>ti sīlasaṃvaro, satisaṃvaro, ñāṇasaṃvaro, khantisaṃvaro, vīriyasaṃvaroti pañcavidho saṃvaro. Yathāsakaṃ saṃvaritabbānaṃ vinetabbānañca kāyaduccaritādīnaṃ saṃvaraṇato saṃvaro, vinayanato vinayoti vuccati <pageBreak edition="M" number="3.0331" />. <bold>Pahānavinayo</bold>ti tadaṅgappahānaṃ vikkhambhanappahānaṃ, samucchedappahānaṃ, paṭipassaddhippahānaṃ, nissaraṇappahānanti pañcavidhaṃ pahānaṃ yasmā cāgaṭṭhena pahānaṃ, vinayaṭṭhena vinayo, tasmā ‘‘pahānavinayo’’ti vuccati. <bold>Samathavinayo</bold>ti satta adhikaraṇasamathā. <bold>Paññattivinayo</bold>ti sikkhāpadameva. Sikkhāpadapaññattiyā hi vijjamānāya eva sikkhāpadasambhavato paññattivinayopi sikkhāpadapaññattiyā anuggahito hoti. Sesamettha vuttatthameva.</paragraph>
<centered line="13">Upālisuttavaṇṇanā niṭṭhitā.</centered>
<centered line="14">Upālivaggavaṇṇanā niṭṭhitā.</centered>
</body>
</document>