<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404t.tik24.xml</normativeSource>
<archivePath>roman/tika/suttapitaka (tika)/anguttaranikaya (tika)/atthakadinipata-tika/(12) 2. paccorohanivaggo.xml</archivePath>
<titlePath>(12) 2. Paccorohaṇivaggo - Aṭṭhakādinipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">(12) 2. Paccorohaṇivaggo</chapter>
<subhead line="2">1-4. Paṭhamaadhammasuttādivaṇṇanā</subhead>
<paragraph line="3" number="113-6"> Dutiyassa <pageBreak edition="V" number="3.0329" /> paṭhamadutiyāni uttānatthāni. <bold>Tatiye jānaṃ jānātī</bold>ti sabbaññutaññāṇena jānitabbaṃ sabbaṃ jānāti eva. Na hi padesañāṇe <pageBreak edition="M" number="3.0354" /> ṭhito jānitabbaṃ sabbaṃ jānāti. Ukkaṭṭhaniddesena hi avisesaggahaṇena ca ‘‘jāna’’nti iminā niravasesaṃ ñeyyajātaṃ pariggayhatīti tabbisayāya jānanakiriyāya sabbaññutaññāṇameva karaṇaṃ bhavituṃ yuttaṃ, pakaraṇavasena ‘‘bhagavā’’ti saddantarasannidhānena ca ayamattho vibhāvetabbo. <bold>Passitabbameva passatī</bold>ti dibbacakkhupaññācakkhudhammacakkhubuddhacakkhusamantacakkhusaṅkhātehi ñāṇacakkhūhi passitabbaṃ passati eva. Atha vā <bold>jānaṃ jānātī</bold>ti yathā aññe savipallāsā kāmarūpapariññāvādino jānantāpi vipallāsavasena jānanti, na evaṃ bhagavā. Bhagavā pana pahīnavipallāsattā jānanto jānāti eva, diṭṭhidassanassa abhāvā passanto passatiyevāti attho. <bold>Cakkhu viya bhūto</bold>ti dassanapariṇāyakaṭṭhena cakkhu viya bhūto. Yathā hi cakkhu sattānaṃ dassanatthaṃ pariṇeti sādheti, evaṃ lokassa yāthāvadassanasādhanatopi dassanakiccapariṇāyakaṭṭhena cakkhu viya bhūto, paññācakkhumayattā vā sayambhuñāṇena paññācakkhuṃ bhūto pattoti vā cakkhubhūto.</paragraph>
<paragraph line="4"><bold>Ñāṇasabhāvo</bold>ti viditakaraṇaṭṭhena ñāṇasabhāvo. Aviparītasabhāvaṭṭhena pariyattidhammappavattanato vā hadayena cintetvā vācāya nicchāritadhammamayoti <bold>dhammabhūto</bold>. Tenāha <bold>‘‘dhammasabhāvo’’</bold>ti. Dhammā vā bodhipakkhiyā tehi uppannattā lokassa ca taduppādanato, anaññasādhāraṇaṃ vā dhammaṃ patto adhigatoti <bold>dhammabhūto</bold>. Seṭṭhaṭṭhena brahmabhūtoti āha <bold>‘‘seṭṭhasabhāvo’’</bold>ti. Atha vā brahmā vuccati maggo, tena uppannattā lokassa ca taduppādanato, tañca sayambhuñāṇena pattoti <bold>brahmabhūto</bold>. Catusaccadhammaṃ vadatīti <bold>vattā</bold>. Ciraṃ saccappaṭivedhaṃ pavattento vadatīti <bold>pavattā. Atthaṃ nīharitvā</bold>ti dukkhādiatthaṃ tatthāpi pīḷanādiatthaṃ uddharitvā. Paramatthaṃ vā nibbānaṃ pāpayitā <bold>ninnetā</bold>. Amatādhigamapaṭipattidesanāya amatasacchikiriyaṃ sattesu uppādento amataṃ dadātīti <bold>amatassa dātā</bold>. Bodhipakkhiyadhammānaṃ tadāyattabhāvato <bold>dhammasāmī</bold>. Catutthe natthi vattabbaṃ.</paragraph>
<centered line="5">Paṭhamaadhammasuttādivaṇṇanā niṭṭhitā.</centered>
<subhead line="6">5-42. Saṅgāravasuttādivaṇṇanā</subhead>
<paragraph line="7" number="117-154"> Pañcame <pageBreak edition="V" number="3.0330" /><pageBreak edition="M" number="3.0355" /><bold>appakā</bold>ti thokā, na bahū. <bold>Athāyaṃ itarā pajā</bold>ti yā panāyaṃ avasesā pajā sakkāyadiṭṭhitīrameva anudhāvati, ayameva bahutarāti attho. <bold>Sammadakkhāte</bold>ti sammā akkhāte sukathite. <bold>Dhamme</bold>ti tava desanādhamme. <bold>Dhammānuvattino</bold>ti taṃ dhammaṃ sutvā tadanucchavikaṃ paṭipadaṃ pūretvā maggaphalasacchikaraṇena dhammānuvattino. <bold>Maccuno ṭhānabhūta</bold>nti kilesamārasaṅkhātassa maccuno nivāsaṭṭhānabhūtaṃ. <bold>Suduttaraṃ taritvā pāramessantī</bold>ti ye janā dhammānuvattino, te etaṃ suduttaraṃ duratikkamaṃ māradheyyaṃ taritvā atikkamitvā nibbānapāraṃ gamissanti.</paragraph>
<paragraph line="8"><bold>Kaṇhaṃ dhammaṃ vippahāyā</bold>ti kāyaduccaritādibhedaṃ akusalaṃ dhammaṃ jahitvā. <bold>Sukkaṃ bhāvethā</bold>ti paṇḍito bhikkhu abhinikkhamanato paṭṭhāya yāva arahattamaggā kāyasucaritādibhedaṃ sukkaṃ dhammaṃ bhāveyya. <bold>Okā anokamāgammā</bold>ti okaṃ vuccati ālayo, anokaṃ vuccati anālayo. Ālayato nikkhamitvā anālayasaṅkhātaṃ nibbānaṃ paṭicca ārabbha.</paragraph>
<paragraph line="9"><bold>Tatrābhiratimiccheyyā</bold>ti yasmiṃ anālayasaṅkhāte viveke nibbāne imehi sattehi durabhiramaṃ, tatrābhiratimiccheyya. <bold>Duvidhepi kāme</bold>ti vatthukāmakilesakāme. <bold>Cittaklesehī</bold>ti pañcahi nīvaraṇehi <bold>attānaṃ pariyodapeyya</bold> vodāpeyya, parisodheyyāti attho.</paragraph>
<paragraph line="10"><bold>Sambodhiyaṅgesū</bold>ti sambojjhaṅgesu. <bold>Sammā cittaṃ subhāvita</bold>nti sammā hetunā nayena cittaṃ suṭṭhu bhāvitaṃ vaḍḍhitaṃ. <bold>Jutimanto</bold>ti ānubhāvavanto, arahattamaggañāṇajutiyā khandhādibhede dhamme jotetvā ṭhitāti attho. <bold>Te loke parinibbutā</bold>ti te imasmiṃ khandhādiloke parinibbutā nāma arahattappattito paṭṭhāya kilesavaṭṭassa khepitattā saupādisesena, carimacittanirodhena khandhavaṭṭassa khepitattā anupādisesena cāti dvīhi parinibbānehi parinibbutā, anupādāno viya padīpo apaṇṇattikabhāvaṃ gatāti attho.</paragraph>
<centered line="11">Ito paraṃ yāva tatiyo paṇṇāsako, tāva uttānatthameva.</centered>
<centered line="12">Saṅgāravasuttādivaṇṇanā niṭṭhitā.</centered>
<centered line="13">Tatiyapaṇṇāsakaṃ niṭṭhitaṃ.</centered>
<title line="14">4. Catutthapaṇṇāsakaṃ</title>
<paragraph line="15" number="155-166"> Catutthassa <pageBreak edition="V" number="3.0331" /><pageBreak edition="M" number="3.0356" /> paṭhamavaggo uttānatthoyeva.</paragraph>
<subhead line="16">1-44. Brāhmaṇapaccorohaṇīsuttādivaṇṇanā</subhead>
<paragraph line="17" number="167-210"> Dutiye ca paṭhamādīni uttānatthāni. Dasame <bold>pacchābhūmivāsino</bold>ti paccantadesavāsino. <bold>Sevālamālikā</bold>ti pātova udakaṃ orohitvā sevālañceva uppalādīni ca gahetvā attano udakasuddhikabhāvajānanatthañceva ‘‘lokassa ca udakena suddhi hotī’’ti imassa atthassa jānanatthañca mālaṃ katvā pilandhanakā. <bold>Udakorohakā</bold>ti pāto majjhanhe sāyanhe ca udakaorohaṇakā. Tenāha <bold>‘‘sāyatatiyakaṃ udakorohaṇānuyogamanuyuttā’’</bold>ti. Ekādasamādīni uttānatthāni. Catutthe paṇṇāsake natthi vattabbaṃ.</paragraph>
<centered line="18">Brāhmaṇapaccorohaṇīsuttādivaṇṇanā niṭṭhitā.</centered>
<centered line="19">Catutthapaṇṇāsakaṃ niṭṭhitaṃ.</centered>
</body>
</document>