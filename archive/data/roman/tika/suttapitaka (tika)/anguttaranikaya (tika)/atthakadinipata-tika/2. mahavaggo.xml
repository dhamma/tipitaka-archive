<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404t.tik1.xml</normativeSource>
<archivePath>roman/tika/suttapitaka (tika)/anguttaranikaya (tika)/atthakadinipata-tika/2. mahavaggo.xml</archivePath>
<titlePath>2. Mahāvaggo - Aṭṭhakādinipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">2. Mahāvaggo</chapter>
<subhead line="2">1. Verañjasuttavaṇṇanā</subhead>
<paragraph line="3" number="11"> Dutiyassa paṭhame <bold>verañjāyaṃ viharatī</bold>ti (pārā. aṭṭha. 1.1) ettha <bold>verañjā</bold>ti tassa nagarassetaṃ adhivacanaṃ, tassaṃ verañjāyaṃ. Samīpatthe bhummavacanaṃ. <bold>Naḷerupucimandamūle</bold>ti ettha <bold>naḷeru</bold> nāma yakkho. <bold>Pucimando</bold>ti nimbarukkho. <bold>Mūla</bold>nti samīpaṃ. Ayañhi mūla-saddo ‘‘mūlāni uddhareyya antamaso usīranāḷimattānipī’’tiādīsu (a. ni. 4.195) mūlamūle dissati. ‘‘Lobho akusalamūla’’ntiādīsu (dī. ni. 3.305; pari. 323) asādhāraṇahetumhi. ‘‘Yāva majjhanhike kāle chāyā pharati, nivāte paṇṇāni patanti, ettāvatā rukkhamūla’’ntiādīsu (pārā. 494) samīpe. Idha pana samīpe <pageBreak edition="M" number="3.0209" /> adhippeto, tasmā naḷeruyakkhena adhiggahitassa pucimandassa samīpeti evamettha attho daṭṭhabbo. So kira pucimando ramaṇīyo pāsādiko anekesaṃ rukkhānaṃ ādhipaccaṃ viya kurumāno tassa nagarassa avidūre gamanāgamanasampanne ṭhāne ahosi. Atha bhagavā verañjaṃ gantvā patirūpe ṭhāne viharanto <pageBreak edition="V" number="3.0195" /> tassa rukkhassa samīpe heṭṭhābhāge vihāsi. Tena vuttaṃ <bold>‘‘verañjāyaṃ viharati naḷerupucimandamūle’’</bold>ti.</paragraph>
<paragraph line="4"><bold>Paccuṭṭhānaṃ</bold> (sārattha. ṭī. 1.2) nāma āsanā vuṭṭhānanti āha <bold>‘‘nāsanā vuṭṭhātī’’</bold>ti. Nisinnāsanato na vuṭṭhahatīti attho. Ettha ca <bold>jiṇṇe…pe… vayoanuppatte</bold>ti upayogavacanaṃ āsanā vuṭṭhānakiriyāpekkhaṃ na hoti. Tasmā ‘‘jiṇṇe…pe… vayoanuppatte disvā’’ti ajjhāhāraṃ katvā attho veditabbo. Atha vā paccuggamanakiriyāpekkhaṃ upayogavacanaṃ, tasmā <bold>na paccuṭṭhātī</bold>ti uṭṭhāya paccuggamanaṃ na karotīti attho veditabbo. Paccuggamanampi hi paccuṭṭhānanti vuccati. Vuttañhetaṃ ‘‘ācariyaṃ pana dūratova disvā paccuṭṭhāya paccuggamanakaraṇaṃ paccuṭṭhānaṃ nāmā’’ti. <bold>Nāsanā vuṭṭhātī</bold>ti iminā pana paccuggamanābhāvassa upalakkhaṇamattaṃ dassitanti daṭṭhabbaṃ. <bold>Vibhāvane nāma atthe</bold>ti pakativibhāvanasaṅkhāte atthe. <bold>Na abhivādeti vā</bold>ti na abhivādetabbanti vā sallakkhetīti vuttaṃ hoti.</paragraph>
<paragraph line="5"><bold>Taṃ aññāṇa</bold>nti ‘‘ayaṃ mama abhivādanādīni kātuṃ araharūpo na hotī’’ti ajānanavasena pavattaṃ aññāṇaṃ. <bold>Olokento</bold>ti ‘‘dukkhaṃ kho agāravo viharati appatisso, kiṃ nu kho ahaṃ samaṇaṃ vā brāhmaṇaṃ vā sakkareyyaṃ garuṃ kareyya’’ntiādisuttavaseneva (a. ni. 4.21) ñāṇacakkhunā olokento. <bold>Nipaccakārāraha</bold>nti paṇipātārahaṃ. <bold>Sampatijāto</bold>ti muhuttajāto, jātasamanantaramevāti vuttaṃ hoti. <bold>Uttarena mukho</bold>ti uttaradisābhimukho. <bold>‘‘Sattapadavītihārena gantvā sakalaṃ dasasahassilokadhātuṃ olokesi’’</bold>nti idaṃ –</paragraph>
<indent line="6">‘‘Dhammatā esā, bhikkhave, sampatijāto bodhisatto samehi pādehi patiṭṭhahitvā uttarābhimukho sattapadavītihārena gacchati, setamhi chatte anudhāriyamāne sabbā disā viloketi, āsabhiñca vācaṃ bhāsatī’’ti (dī. ni. 2.31) –</indent>
<unindented line="7">Evaṃ <pageBreak edition="M" number="3.0210" /> pāḷiyaṃ sattapadavītihārupari ṭhitassa viya sabbādisānulokanassa kathitattā vuttaṃ, na panetaṃ evaṃ daṭṭhabbaṃ sattapadavītihārato pageva disāvilokanassa katattā. Mahāsatto hi manussānaṃ hatthato muccitvā puratthimaṃ disaṃ olokesi, anekāni cakkavāḷasahassāni ekaṅgaṇāni ahesuṃ. Tattha devamanussā gandhamālādīhi pūjayamānā, ‘‘mahāpurisa, idha tumhehi sadisopi natthi, kuto uttaritaro’’ti āhaṃsu. Evaṃ catasso disā, catasso anudisā, heṭṭhā, uparīti dasapi disā anuviloketvā attano sadisaṃ adisvā ‘‘ayaṃ uttaradisā’’ti sattapadavītihārena <pageBreak edition="V" number="3.0196" /> agamāsīti veditabbā. <bold>Olokesi</bold>nti mama puññānubhāvena lokavivaraṇapāṭihāriye jāte paññāyamānaṃ dasasahassilokadhātuṃ maṃsacakkhunāva olokesinti attho.</unindented>
<paragraph line="8"><bold>Mahāpuriso</bold>ti jātigottakulappadesādivasena mahantapuriso. <bold>Aggo</bold>ti guṇehi sabbappadhāno. <bold>Jeṭṭho</bold>ti guṇavaseneva sabbesaṃ vuddhatamo, guṇehi mahallakatamoti vuttaṃ hoti. <bold>Seṭṭho</bold>ti guṇavaseneva sabbesaṃ pasatthatamo. Atthato pana pacchimāni dve purimasseva vevacanānīti veditabbaṃ. <bold>Tayā</bold>ti nissakke karaṇavacanaṃ. <bold>Uttaritaro</bold>ti adhikataro. <bold>Patimānesī</bold>ti pūjesi. <bold>Āsabhinti</bold> uttamaṃ. Mayhaṃ <bold>abhivādanādiraho puggalo</bold>ti mayhaṃ abhivādanādikiriyāya araho anucchaviko puggalo. Niccasāpekkhatāya panettha samāso daṭṭhabbo. <bold>Tathāgatā</bold>ti tathāgatato, tathāgatassa santikāti vuttaṃ hoti. <bold>Evarūpa</bold>nti abhivādanādisabhāvaṃ. <bold>Paripākasithilabandhana</bold>nti paripākena sithilabandhanaṃ.</paragraph>
<paragraph line="9"><bold>Taṃ vacana</bold>nti ‘‘nāhaṃ taṃ brāhmaṇā’’tiādivacanaṃ. ‘‘Nāhaṃ arasarūpo, mādisā vā arasarūpā’’ti vutte brāhmaṇo thaddho bhaveyya. Tena vuttaṃ <bold>‘‘cittamudubhāvajananattha’’</bold>nti.</paragraph>
<paragraph line="10"><bold>Katamo pana so</bold>ti pariyāyāpekkho pulliṅganiddeso, katamo so pariyāyoti attho? <bold>Jātivasenā</bold>ti khattiyādijātivasena. <bold>Upapattivasenā</bold>ti devesu upapattivasena. <bold>Seṭṭhasammatānampī</bold>ti <bold>api</bold>-saddena pageva aseṭṭhasammatānanti dasseti. <bold>Abhinandantāna</bold>nti sappītikataṇhāvasena pamodamānānaṃ. <bold>Rajjantāna</bold>nti balavarāgavasena rajjantānaṃ. Rūpaparibhogena uppannataṇhāsampayuttasomanassavedanā rūpato nibbattitvā hadayatappanato <pageBreak edition="M" number="3.0211" /> ambarasādayo viya rūparasāti vuccanti. <bold>Āviñcantī</bold>ti ākaḍḍhanti. <bold>Vatthārammaṇādisāmaggiya</bold>nti vatthuārammaṇādikāraṇasāmaggiyaṃ. <bold>Anukkhipanto</bold>ti attukkaṃsanavasena kathite brāhmaṇassa asappāyabhāvato attānaṃ anukkhipanto anukkaṃsento.</paragraph>
<paragraph line="11"><bold>Etasmiṃ panatthe karaṇe sāmivacana</bold>nti ‘‘jahitā’’ti etasmiṃ atthe <bold>tathāgatassā</bold>ti karaṇe sāmivacanaṃ, tathāgatena jahitāti attho. <bold>Mūla</bold>nti bhavamūlaṃ. ‘‘Tālavatthukatā’’ti vattabbe ‘‘oṭṭhamukho’’tiādīsu viya majjhepadalopaṃ katvā a-kārañca dīghaṃ katvā ‘‘tālāvatthukatā’’ti vuttanti āha <bold>‘‘tālavatthu viya nesaṃ vatthu katanti tālāvatthukatā’’</bold>ti. Tattha tālassa vatthu <bold>tālavatthu</bold>. Yathā ārāmassa vatthubhūtapubbo padeso ārāmassa abhāve ‘‘ārāmavatthū’’ti vuccati, evaṃ tālassa patiṭṭhitokāso samūlaṃ uddharite tāle padesamatte ṭhite <pageBreak edition="V" number="3.0197" /> tālassa vatthubhūtapubbattā ‘‘tālavatthū’’ti vuccati. <bold>Nesa</bold>nti rūparasādīnaṃ. Kathaṃ pana tālavatthu viya nesaṃ vatthu katanti āha <bold>‘‘yathā hī’’</bold>tiādi. Rūpādiparibhogena uppannataṇhāyuttasomanassavedanāsaṅkhātarūparasādīnaṃ cittasantānassa adhiṭṭhānabhāvato vuttaṃ <bold>‘‘tesaṃ pubbe uppannapubbabhāvena vatthumatte cittasantāne kate’’</bold>ti. Tattha <bold>pubbe</bold>ti pure, sarāgakāleti vuttaṃ hoti. <bold>Tālāvatthukatāti vuccantī</bold>ti tālavatthu viya attano vatthussa katattā rūparasādayo ‘‘tālāvatthukatā’’ti vuccanti. Etena pahīnakilesānaṃ puna uppattiyā abhāvo dassito.</paragraph>
<paragraph line="12"><bold>Aviruḷhidhammattā</bold>ti aviruḷhisabhāvatāya. Matthakacchinno tālo pattaphalādīnaṃ avatthubhūto tālāvatthūti āha <bold>‘‘matthakacchinnatālo viya katā’’</bold>ti. Etena ‘‘tālāvatthu viya katāti tālāvatthukatā’’ti ayaṃ viggaho dassito. Ettha pana ‘‘avatthubhūto tālo viya katāti avatthutālakatā’’ti vattabbe visesanassa paranipātaṃ katvā ‘‘tālāvatthukatā’’ti vuttanti daṭṭhabbaṃ. Iminā panatthena idaṃ dasseti – rūparasādivacanena vipākadhammadhammā hutvā pubbe uppannakusalākusalā dhammā gahitā, te uppannāpi matthakasadisānaṃ taṇhāvijjānaṃ maggasatthena chinnattā āyatiṃ tālapattasadise vipākakkhandhe nibbattetuṃ asamatthā jātā, tasmā tālāvatthu viya katāti tālāvatthukatā rūparasādayoti <pageBreak edition="M" number="3.0212" />. Imasmiṃ atthe ‘‘abhinandantāna’’nti iminā padena kusalasomanassampi saṅgahitanti vadanti. <bold>Anabhāvaṃ katā</bold>ti ettha <bold>anu</bold>-saddo pacchāsaddena samānatthoti āha <bold>‘‘yathā nesaṃ pacchābhāvo na hotī’’</bold>tiādi.</paragraph>
<paragraph line="13"><bold>Yañca kho tvaṃ sandhāya vadesi, so pariyāyo na hotī</bold>ti yaṃ vandanādisāmaggirasābhāvasaṅkhātaṃ kāraṇaṃ arasarūpatāya vadesi, taṃ kāraṇaṃ na hoti, na vijjatīti attho. Nanu cāyaṃ brāhmaṇo yaṃ vandanādisāmaggirasābhāvasaṅkhātapariyāyaṃ sandhāya ‘‘arasarūpo bhavaṃ gotamo’’ti āha, ‘‘so pariyāyo natthī’’ti vutte vandanādīni bhagavā karotīti āpajjatīti imaṃ aniṭṭhappasaṅgaṃ dassento āha <bold>‘‘nanu cā’’</bold>tiādi.</paragraph>
<paragraph line="14"><bold>Sabbapariyāyesū</bold>ti sabbavāresu. <bold>Sandhāyabhāsitamatta</bold>nti yaṃ sandhāya brāhmaṇo ‘‘nibbhogo bhavaṃ gotamo’’tiādimāha. Bhagavā ca yaṃ sandhāya nibbhogatādiṃ attani anujānāti, taṃ sandhāyabhāsitamattaṃ. <bold>Chandarāgaparibhogo</bold>ti chandarāgavasena paribhogo. <bold>Aparaṃ pariyāya</bold>nti aññaṃ kāraṇaṃ.</paragraph>
<paragraph line="15"><bold>Kulasamudācārakamma</bold>nti kulācārasaṅkhātaṃ kammaṃ, kulacārittanti attho. <bold>Akiriya</bold>nti akaraṇabhāvaṃ <pageBreak edition="V" number="3.0198" />. ‘‘Anekavihitānaṃ pāpakānaṃ akusalānaṃ dhammāna’’nti sāmaññavacanepi pārisesañāyato vuttāvasesā akusaladhammā gahetabbāti āha <bold>‘‘ṭhapetvā te dhamme’’</bold>tiādi, te yathāvuttakāyaduccaritādike akusaladhamme ṭhapetvāti attho. <bold>Anekavihitā</bold>ti anekappakārā.</paragraph>
<paragraph line="16"><bold>Ayaṃ lokatantī</bold>ti ayaṃ vuḍḍhānaṃ abhivādanādikiriyalakkhaṇā lokappaveṇī. Anāgāmibrahmānaṃ alaṅkārādīsu anāgāmibhikkhūnañca cīvarādīsu nikantivasena rāguppatti hotīti anāgāmimaggena pañcakāmaguṇikarāgasseva pahānaṃ veditabbanti āha <bold>‘‘pañcakāmaguṇikarāgassā’’</bold>ti. Rūpādīsu pañcasu kāmaguṇesu vatthukāmakoṭṭhāsesu uppajjamāno rāgo ‘‘pañcakāmaguṇikarāgo’’ti veditabbo. Koṭṭhāsavacano hettha <pageBreak edition="M" number="3.0213" /> guṇa-saddo ‘‘vayoguṇā anupubbaṃ jahantī’’tiādīsu (saṃ. ni. 1.4) viya. <bold>Akusalacittadvayasampayuttassā</bold>ti domanassasahagatacittadvayasampayuttassa. Mohassa sabbākusalasādhāraṇattā āha <bold>‘‘sabbākusalasambhavassā’’</bold>ti. <bold>Avasesāna</bold>nti sakkāyadiṭṭhiādīnaṃ.</paragraph>
<paragraph line="17"><bold>Jigucchati maññe</bold>ti ahamabhijāto rūpavā paññavā kathaṃ nāma aññesaṃ abhivādanādiṃ kareyyanti jigucchati viya, jigucchatīti vā sallakkhemi. Akusaladhamme jigucchamāno tesaṃ samaṅgibhāvampi jigucchatīti vuttaṃ <bold>‘‘akusalānaṃ dhammānaṃ samāpattiyā jigucchatī’’</bold>ti. <bold>Samāpattī</bold>ti etasseva vevacanaṃ <bold>samāpajjanā samaṅgibhāvo</bold>ti. <bold>Maṇḍanajātiko</bold>ti maṇḍanakasabhāvo, maṇḍanakasīloti attho. <bold>Jegucchita</bold>nti jigucchanasīlataṃ.</paragraph>
<paragraph line="18"><bold>Lokajeṭṭhakakamma</bold>nti lokajeṭṭhakānaṃ kattabbakammaṃ, loke vā seṭṭhasammataṃ kammaṃ. <bold>Tatrā</bold>ti tesu dvīsupi atthavikappesu. Padābhihito attho <bold>padattho,</bold> byañjanatthoti vuttaṃ hoti. <bold>Vinayaṃ vā arahatī</bold>ti ettha vinayanaṃ <bold>vinayo,</bold> niggaṇhananti attho. Tenāha <bold>‘‘niggahaṃ arahatīti vuttaṃ hotī’’</bold>ti. Nanu ca paṭhamaṃ vuttesu dvīsupi atthavikappesu sakatthe arahatthe ca taddhitapaccayo saddalakkhaṇato dissati, na pana ‘‘vinayāya dhammaṃ desetī’’ti imasmiṃ atthe. Tasmā kathamettha taddhitapaccayoti āha <bold>‘‘vicitrā hi taddhitavuttī’’</bold>ti. Vicitratā cettha lokappamāṇato veditabbā. Tathā hi yasmiṃ yasmiṃ atthe taddhitappayogo lokassa, tattha tattha taddhitavutti lokato siddhāti vicitrā taddhitavutti, tasmā yathā ‘‘mā saddamakāsī’’ti vadanto ‘‘māsaddiko’’ti vuccati, evaṃ vinayāya dhammaṃ desetīti venayikoti vuccatīti adhippāyo.</paragraph>
<paragraph line="19"><bold>Kapaṇapuriso</bold>ti guṇavirahitatāya dīnamanusso. <bold>Byañjanāni avicāretvā</bold>ti tissadattādisaddesu <pageBreak edition="V" number="3.0199" /> viya ‘‘imasmiṃ atthe ayaṃ nāma paccayo’’ti evaṃ byañjanavicāraṃ akatvā, anipphannapāṭipadikavasenāti vuttaṃ hoti.</paragraph>
<paragraph line="20"><bold>‘‘Devalokagabbhasampattiyā’’</bold>ti vatvāpi ṭhapetvā bhummadeve sesadevesu gabbhaggahaṇassa abhāvato paṭisandhiyevettha gabbhasampattīti veditabbāti vuttamevatthaṃ vivaritvā dassento āha <bold>‘‘devalokapaṭisandhipaṭilābhāya saṃvattatī’’</bold>ti. <bold>Assā</bold>ti abhivādanādisāmīcikammassa. <bold>Mātukucchismiṃ</bold><pageBreak edition="M" number="3.0214" /><bold>paṭisandhiggahaṇe dosaṃ dassento</bold>ti mātito aparisuddhabhāvaṃ dassento, akkositukāmassa dāsiyā puttoti dāsikucchimhi nibbattabhāve dosaṃ dassetvā akkosanaṃ viya bhagavato mātukucchismiṃ paṭisandhiggahaṇe dosaṃ dassetvā akkosantopi evamāhāti adhippāyo. <bold>Gabbhato</bold>ti devalokappaṭisandhito. Tenevāha <bold>‘‘abhabbo devalokūpapattiṃ pāpuṇitunti adhippāyo’’</bold>ti. ‘‘Hīno vā gabbho assāti apagabbho’’ti imassa viggahassa ekena pariyāyena adhippāyaṃ dassento āha <bold>‘‘devalokagabbhaparibāhirattā āyatiṃ hīnagabbhapaṭilābhabhāgī’’</bold>ti. <bold>Iti</bold>-saddo hetuattho. Yasmā āyatimpi hīnagabbhapaṭilābhabhāgī, tasmā hīno vā gabbho assāti apagabbhoti adhippāyo. Puna tasseva viggahassa ‘‘kodhavasena…pe… dassento’’ti heṭṭhā vuttanayassa anurūpaṃ katvā adhippāyaṃ dassento āha <bold>‘‘hīno vāssa mātukucchismiṃ gabbhavāso ahosīti adhippāyo’’</bold>ti. <bold>Gabbha</bold>-saddo atthi mātukucchipariyāyo ‘‘gabbhe vasati māṇavo’’tiādīsu (jā. 1.15.363) viya. Atthi mātukucchismiṃ nibbattasattapariyāyo ‘‘antamaso gabbhapātanaṃ upādāyā’’tiādīsu (mahāva. 129) viya. Tattha mātukucchipariyāyaṃ gahetvā atthaṃ dassento āha <bold>‘‘anāgate gabbhaseyyā’’</bold>ti. Gabbhe seyyā <bold>gabbhaseyyā. Anuttarena maggenā</bold>ti aggamaggena. Kammakilesānaṃ maggena vihatattā āha <bold>‘‘vihatakāraṇattā’’</bold>ti. <bold>Itarā tissopī</bold>ti aṇḍajasaṃsedajaopapātikā. Ettha ca yadipi ‘‘apagabbho’’ti imassa anurūpato gabbhaseyyā eva vattabbā, pasaṅgato pana labbhamānaṃ sabbampi vattuṃ vaṭṭatīti punabbhavābhinibbattipi vuttāti veditabbā.</paragraph>
<paragraph line="21">Idāni sattapariyāyassa <bold>gabbha</bold>-saddassa vasena viggahanānattaṃ dassento āha <bold>‘‘apicā’’</bold>tiādi. Imasmiṃ pana vikappe gabbhaseyyā punabbhavābhinibbattīti ubhayampi gabbhaseyyavaseneva vuttantipi vadanti. Nanu ca ‘‘āyatiṃ gabbhaseyyā pahīnā’’ti vuttattā gabbhassa seyyā eva pahīnā, na pana gabbhoti āpajjatīti āha <bold>‘‘yathā cā’’</bold>tiādi. Atha ‘‘abhinibbattī’’ti ettakameva avatvā punabbhavaggahaṇaṃ kimatthanti āha <bold>‘‘abhinibbatti ca nāmā’’</bold>tiādi. <bold>Apunabbhavabhūtā</bold>ti khaṇe khaṇe uppajjamānānaṃ dhammānaṃ abhinibbatti.</paragraph>
<paragraph line="22"><bold>Dhammadhātu</bold>nti <pageBreak edition="V" number="3.0200" /><pageBreak edition="M" number="3.0215" /> ettha dhamme anavasese dhāreti yāthāvato upadhāretīti dhammadhātu, dhammānaṃ yathāsabhāvato avabujjhanasabhāvo, sabbaññutaññāṇassetaṃ adhivacanaṃ. <bold>Paṭivijjhitvā</bold>ti sacchikatvā, paṭilabhitvāti attho, paṭilābhahetūti vuttaṃ hoti. <bold>Desanāvilāsappatto hotī</bold>ti rucivasena parivattetvā dassetuṃ samatthatā desanāvilāso, taṃ patto adhigatoti attho. <bold>Karuṇāvipphāra</bold>nti sabbasattesu mahākaruṇāya pharaṇaṃ. Tādilakkhaṇameva puna upamāya vibhāvetvā dassento āha <bold>‘‘pathavīsamacittata’’</bold>nti. Yathā pathavī suciasucinikkhepacchedanabhedanādīsu na vikampati, anurodhavirodhaṃ na pāpuṇāti, evaṃ iṭṭhāniṭṭhesu lābhālābhādīsu anurodhavirodhappahānato avikampitacittatāya pathavīsamacittatanti attho. <bold>Akuppadhammata</bold>nti ettha akuppadhammo nāma phalasamāpattīti keci vadanti. ‘‘Paresu pana akkosantesupi attano pathavīsamacittatāya akuppanasabhāvatanti evamettha attho gahetabbo’’ti amhākaṃ khanti. <bold>Jarāya anusaṭa</bold>nti jarāya paliveṭhitaṃ. Brāhmaṇassa vuddhatāya āsannavuttimaraṇanti sambhāvanavasena <bold>‘‘ajja maritvā’’</bold>tiādi vuttaṃ. <bold>‘‘Mahantena kho pana ussāhenā’’</bold>ti sādhu kho pana tathārūpānaṃ arahataṃ dassanaṃ hotī’’ti evaṃ sañjātamahussāhena. <bold>Appaṭisamaṃ purejātabhāva</bold>nti anaññasādhāraṇaṃ purejātabhāvaṃ. Natthi etassa paṭisamoti <bold>appaṭisamo,</bold> purejātabhāvo.</paragraph>
<paragraph line="23"><bold>Pakkhe vidhunantā</bold>ti patte cālentā. <bold>Nikkhamantāna</bold>nti niddhāraṇe sāmivacanaṃ, nikkhantesūti attho.</paragraph>
<paragraph line="24"><bold>So jeṭṭho iti assa vacanīyo</bold>ti yo paṭhamataraṃ aṇḍakosato nikkhanto kukkuṭapotako, so jeṭṭhoti vacanīyo assa, bhaveyyāti attho. <bold>Sampaṭipādento</bold>ti saṃsandento. Tibhūmapariyāpannāpi sattā avijjākosassa anto paviṭṭhā tattha tattha appahīnāya avijjāya veṭhitattāti āha <bold>‘‘avijjākosassa anto paviṭṭhesu sattesū’’</bold>ti <bold>aṇḍakosa</bold>nti bījakapālaṃ. <bold>Lokasannivāse</bold>ti lokoyeva saṅgamma samāgamma nivāsanaṭṭhena lokasannivāso, sattanikāyo. <bold>Sammāsambodhi</bold>nti ettha <bold>sammā</bold>ti aviparītattho, <bold>saṃ</bold>-saddo sāmanti imamatthaṃ dīpeti. Tasmā sammā aviparītenākārena <pageBreak edition="M" number="3.0216" /> sayameva cattāri saccāni bujjhati paṭivijjhatīti <bold>sammāsambodhī</bold>ti maggo vuccati. Tenāha <bold>‘‘sammā sāmañca bodhi’’</bold>nti, sammā sayameva ca bujjhanakanti attho. <bold>Sammā</bold>ti vā pasatthavacano, <bold>saṃ</bold>-saddo sundaravacanoti āha <bold>‘‘atha vā pasatthaṃ sundarañca bodhi’’</bold>nti.</paragraph>
<paragraph line="25"><bold>Asabbaguṇadāyakattā</bold>ti sabbaguṇānaṃ adāyakattā. Sabbaguṇe na dadātīti hi <bold>asabbaguṇadāyako</bold><pageBreak edition="V" number="3.0201" />, asamatthasamāsoyaṃ gamakattā yathā ‘‘asūriyapassāni mukhānī’’ti. <bold>Tisso vijjā</bold>ti upanissayavato saheva arahattaphalena tisso vijjā deti. Nanu cettha tīsu vijjāsu āsavakkhayañāṇassa maggapariyāpannattā kathametaṃ yujjati ‘‘maggo tisso vijjā detī’’ti? Nāyaṃ doso. Satipi āsavakkhayañāṇassa maggapariyāpannabhāve aṭṭhaṅgike magge sati maggañāṇena saddhiṃ tisso vijjā paripuṇṇā hontīti ‘‘maggo tisso vijjā detī’’ti vuccati. <bold>Cha abhiññā</bold>ti etthāpi eseva nayo. <bold>Sāvakapāramiñāṇa</bold>nti aggasāvakehi paṭilabhitabbameva lokiyalokuttarañāṇaṃ. <bold>Paccekabodhiñāṇa</bold>nti etthāpi imināva nayena attho veditabbo. <bold>Abbhaññāsi</bold>nti jāniṃ. Jānanañca na anussavādivasenāti āha <bold>‘‘paṭivijjhi’’</bold>nti, paccakkhamakāsinti attho. Paṭivedhopi na dūre ṭhitassa lakkhaṇappaṭivedho viyāti āha <bold>‘‘pattomhī’’</bold>ti, pāpuṇinti attho. Pāpuṇanañca na sayaṃ gantvāti āha <bold>‘‘adhigatomhī’’</bold>ti, santāne uppādanavasena paṭilabhinti attho.</paragraph>
<paragraph line="26"><bold>Opammasampaṭipādana</bold>nti opammatthassa upameyyena sammadeva paṭipādanaṃ. <bold>Atthenā</bold>ti upameyyatthena. Yathā kukkuṭiyā aṇḍesu tividhakiriyākaraṇaṃ kukkuṭacchāpakānaṃ aṇḍakosato nikkhamanassa mūlakāraṇaṃ, evaṃ bodhisattabhūtassa bhagavato tividhānupassanākaraṇaṃ avijjaṇḍakosato nikkhamanassa mūlakāraṇanti āha <bold>‘‘yathā hi tassā kukkuṭiyā…pe… tividhānupassanākaraṇa’’</bold>nti. <bold>‘‘Santāne’’</bold>ti vuttattā aṇḍasadisatā santānassa, bahi nikkhantakukkuṭacchāpakasadisatā buddhaguṇānaṃ, buddhaguṇāti ca atthato buddhoyeva ‘‘tathāgatassa kho etaṃ, vāseṭṭha, adhivacanaṃ dhammakāyo itipī’’ti vacanato. <bold>Avijjaṇḍakosassa tanubhāvo</bold>ti balavavipassanāvasena avijjaṇḍakosassa tanubhāvo, paṭicchādanasāmaññena ca avijjāya aṇḍakosasadisatā. Mudubhūtassapi kharabhāvāpatti hotīti <pageBreak edition="M" number="3.0217" /> tannivattanatthaṃ <bold>‘‘thaddhakharabhāvo’’</bold>ti vuttaṃ. <bold>Tikkhakharavippasannasūrabhāvo</bold>ti ettha pariggayhamānesu saṅkhāresu vipassanāñāṇassa samādhindriyavasena sukhānuppaveso <bold>tikkhatā,</bold> anupavisitvāpi satindriyavasena anatikkamanato akuṇṭhatā <bold>kharabhāvo</bold>. Tikkhopi hi ekacco saro lakkhaṃ patvā kuṇṭho hoti, na tathā idaṃ. Satipi kharabhāve sukhumappavattivasena kilesasamudācārasaṅkhobharahitatāya saddhindriyavasena <bold>pasannabhāvo,</bold> satipi pasannabhāve antarā anosakkitvā kilesapaccatthikānaṃ suṭṭhu abhibhavanato vīriyindriyavasena <bold>sūrabhāvo</bold> veditabbo. Evamimehi pakārehi saṅkhārupekkhāñāṇameva gahitanti daṭṭhabbaṃ. <bold>Vipassanāñāṇassa pariṇāmakālo</bold>ti vipassanāya vuṭṭhānagāminibhāvāpatti. Tadā ca sā maggañāṇagabbhaṃ dhārentī viya hotīti āha <bold>‘‘gabbhaggahaṇakālo’’</bold>ti. <bold>Gabbhaṃ gaṇhāpetvā</bold>ti saṅkhārupekkhāya anantaraṃ sikhāppattaanulomavipassanāvasena maggavijāyanatthaṃ gabbhaṃ gaṇhāpetvā. <bold>Abhiññāpakkhe</bold>ti <pageBreak edition="V" number="3.0202" /> lokiyābhiññāpakkhe. Lokuttarābhiññā hi avijjaṇḍakosaṃ padālitā. Potthakesu pana katthaci ‘‘chābhiññāpakkhe’’ti likhanti, so apāṭhoti veditabbo.</paragraph>
<paragraph line="27"><bold>Jeṭṭho seṭṭho</bold>ti vuddhatamattā jeṭṭho, sabbaguṇehi uttamattā pasatthatamoti seṭṭho.</paragraph>
<paragraph line="28">Idāni ‘‘āraddhaṃ kho pana me, brāhmaṇa, vīriya’’ntiādikāya desanāya anusandhiṃ dassento āha <bold>‘‘evaṃ bhagavā’’</bold>tiādi. Tattha <bold>pubbabhāgato pabhutī</bold>ti bhāvanāya pubbabhāgīyavīriyārambhādito paṭṭhāya. <bold>Muṭṭhassatinā</bold>ti vinaṭṭhassatinā, sativirahitenāti attho. <bold>Sāraddhakāyenā</bold>ti sadarathakāyena. <bold>Bodhimaṇḍe</bold>ti bodhisaṅkhātassa ñāṇassa maṇḍabhāvappatte ṭhāne. Bodhīti hi paññā vuccati. Sā ettha maṇḍā pasannā jātāti so padeso ‘‘bodhimaṇḍo’’ti paññāto. <bold>Paggahita</bold>nti ārambhaṃ sithilaṃ akatvā daḷhaparakkamasaṅkhātussahanabhāvena gahitaṃ. Tenāha <bold>‘‘asithilappavattita’’</bold>nti. <bold>Asallīna</bold>nti asaṅkucitaṃ kosajjavasena saṅkocaṃ anāpannaṃ. <bold>Upaṭṭhitā</bold>ti ogāhanasaṅkhātena apilāpanabhāvena ārammaṇaṃ upagantvā ṭhitā. Tenāha <bold>‘‘ārammaṇābhimukhībhāvenā’’</bold>ti. Sammosassa viddhaṃsanavasena pavattiyā na sammuṭṭhāti <bold>asammuṭṭhā</bold>. Kiñcāpi cittappassaddhivasena cittameva passaddhaṃ, kāyappassaddhivaseneva ca kāyo passaddho hoti <pageBreak edition="M" number="3.0218" />, tathāpi yasmā kāyappassaddhi uppajjamānā cittappassaddhiyā saheva uppajjati, na vinā, tasmā vuttaṃ <bold>‘‘kāyacittappassaddhivasenā’’</bold>ti. Kāyappassaddhiyā ubhayesampi kāyānaṃ passambhanāvahattā vuttaṃ <bold>‘‘rūpakāyopi passaddhoyeva hotī’’</bold>ti.</paragraph>
<paragraph line="29"><bold>So ca kho</bold>ti so ca kho kāyo. <bold>Vigatadaratho</bold>ti vigatakilesadaratho. Nāmakāye hi vigatadarathe rūpakāyopi vūpasantadarathapariḷāho hoti. <bold>Sammā āhita</bold>nti nānārammaṇesu vidhāvanasaṅkhātaṃ vikkhepaṃ vicchinditvā ekasmiṃyeva ārammaṇe avikkhittabhāvāpādanena sammadeva āhitaṃ ṭhapitaṃ. Tenāha <bold>‘‘suṭṭhu ṭhapita’’</bold>ntiādi. Cittassa anekaggabhāvo vikkhepavasena cañcalatā, sā sati ekaggatāya na hotīti āha <bold>‘‘ekaggaṃ acalaṃ nipphandana’’</bold>nti. <bold>Ettāvatā</bold>ti ‘‘āraddhaṃ kho panā’’tiādinā vīriyasatipassaddhisamādhīnaṃ kiccasiddhidassanena. Nanu ca saddhāpaññānampi kiccasiddhi jhānassa pubbabhāgappaṭipadāya icchitabbāti? Saccaṃ, sā pana nānantarikabhāvena avuttasiddhāti na gahitā. Asati hi saddhāya vīriyārambhādīnaṃ asambhavoyeva, paññāpariggahe ca nesaṃ asati ñāyārambhādibhāvo na siyā, tathā asallīnāsammosatādayo vīriyādīnanti asallīnatādiggahaṇenevettha paññākiccasiddhi <pageBreak edition="V" number="3.0203" /> gahitāti daṭṭhabbaṃ. Jhānabhāvanāyaṃ vā samādhikiccaṃ adhikaṃ icchitabbanti dassetuṃ samādhipariyosānāva jhānassa pubbabhāgappaṭipadā kathitāti daṭṭhabbaṃ.</paragraph>
<paragraph line="30">Atītabhave khandhā tappaṭibaddhāni nāmagottāni ca sabbaṃ pubbenivāsaṃtveva gahitanti āha <bold>‘‘kiṃ viditaṃ karoti? Pubbenivāsa’’</bold>nti. Moho paṭicchādakaṭṭhena tamo viya tamoti āha <bold>‘‘sveva moho’’</bold>ti. <bold>Obhāsakaraṇaṭṭhenā</bold>ti kātabbato karaṇaṃ. Obhāsova karaṇaṃ <bold>obhāsakaraṇaṃ</bold>. Attano paccayehi obhāsabhāvena nibbattetabbaṭṭhenāti attho. <bold>Sesaṃ pasaṃsāvacana</bold>nti paṭipakkhavidhamanapavattivisesānaṃ bodhanato vuttaṃ. <bold>Avijjā vihatā</bold>ti etena vijānanaṭṭhena vijjāti ayampi attho dīpitoti daṭṭhabbaṃ. <bold>‘‘Kasmā? Yasmā vijjā uppannā’’</bold>ti etena vijjāpaṭipakkhā avijjā. Paṭipakkhatā cassā pahātabbabhāvena vijjāya ca pahāyakabhāvenāti dasseti. <bold>Esa nayo itarasmimpi padadvaye</bold>ti iminā ‘‘tamo vihato vinaṭṭho. Kasmā? Yasmā āloko uppanno’’ti imamatthaṃ atidisati. Kilesānaṃ ātāpanaparitāpanaṭṭhena <pageBreak edition="M" number="3.0219" /> vīriyaṃ <bold>ātāpo</bold>ti āha <bold>‘‘vīriyātāpena ātāpino’’</bold>ti, vīriyavatoti attho. <bold>Pesitattassā</bold>ti yathādhippetatthasiddhiṃ pati vissaṭṭhacittassa. <bold>Yathā appamattassa ātāpino pahitattassa viharato</bold>ti aññassapi kassaci mādisassāti adhippāyo. <bold>Padhānānuyogassā</bold>ti sammappadhānamanuyuttassa.</paragraph>
<paragraph line="31"><bold>Paccavekkhaṇañāṇapariggahita</bold>nti na paṭhamadutiyañāṇadvayādhigamaṃ viya kevalanti adhippāyo. <bold>Dassento</bold>ti nigamanavasena dassento. Sarūpato hi pubbe dassitamevāti.</paragraph>
<paragraph line="32"><bold>Tikkhattuṃ jāto</bold>ti iminā pana idaṃ dasseti – ‘‘ahaṃ, brāhmaṇa, paṭhamavijjāya jātoyeva purejātassa sahajātassa vā abhāvato sabbesaṃ vuddho mahallako, kimaṅgaṃ pana tīhi vijjāhi tikkhattuṃ jāto’’ti. <bold>Pubbenivāsañāṇena atītaṃsañāṇa</bold>nti atītārammaṇasabhāgatāya tabbhāvibhāvato ca pubbenivāsañāṇena atītaṃsañāṇaṃ pakāsetvāti yojetabbaṃ. Tattha <bold>atītaṃsañāṇa</bold>nti atītakkhandhāyatanadhātusaṅkhāte atīte koṭṭhāse appaṭihatañāṇaṃ. Dibbacakkhuñāṇassa paccuppannārammaṇattā yathākammūpagañāṇassa anāgataṃsañāṇassa ca dibbacakkhuvaseneva ijjhanato dibbacakkhuno paribhaṇḍañāṇattā dibbacakkhumhiyeva ca ṭhitassa cetopariyañāṇasiddhito vuttaṃ <bold>‘‘dibbacakkhunā paccuppannānāgataṃsañāṇa’’</bold>nti. Tattha <bold>dibbacakkhunā</bold>ti saparibhaṇḍena dibbacakkhuñāṇena. Paccuppannaṃso ca anāgataṃso ca paccuppannānāgataṃsaṃ, tattha ñāṇaṃ <bold>paccuppannānāgataṃsañāṇaṃ</bold>. Āsavakkhayañāṇādhigameneva sabbaññutaññāṇassa viya sesāsādhāraṇachañāṇadasabalañāṇaāveṇikabuddhadhammādīnampi <pageBreak edition="V" number="3.0204" /> anaññasādhāraṇānaṃ buddhaguṇānaṃ ijjhanato vuttaṃ <bold>‘‘āsavakkhayena sakalalokiyalokuttaraguṇa’’</bold>nti. Tenāha <bold>‘‘sabbepi sabbaññuguṇe pakāsetvā’’</bold>ti.</paragraph>
<paragraph line="33"><bold>Pītivipphāraparipuṇṇagattacitto</bold>ti pītipharaṇena paripuṇṇakāyacitto. <bold>Aññāṇa</bold>nti aññāṇassāti attho. Dhi-saddayogato hi sāmiatthe etaṃ upayogavacanaṃ. Sesamettha suviññeyyameva.</paragraph>
<centered line="34">Verañjasuttavaṇṇanā niṭṭhitā.</centered>
<subhead line="35">2. Sīhasuttavaṇṇanā</subhead>
<paragraph line="36" number="12"> Dutiye <pageBreak edition="M" number="3.0220" /><bold>santhāgāraṃ</bold> (ma. ni. aṭṭha. 1.22; saṃ. ni. aṭṭha. 3.4.243) nāma ekā mahāsālāva. Uyyogakālādīsu hi rājāno tattha ṭhatvā ‘‘ettakā purato gacchantu, ettakā pacchā’’tiādinā tattha nisīditvā santhaṃ karonti, mariyādaṃ bandhanti, tasmā taṃ ṭhānaṃ ‘‘santhāgāra’’nti vuccati. Uyyogaṭṭhānato ca āgantvā yāva gehe gomayaparibhaṇḍādivasena paṭijagganaṃ karonti, tāva ekaṃ dve divase te rājāno tattha santhambhantītipi <bold>santhāgāraṃ</bold>. Tesaṃ rājūnaṃ saha atthānusāsanaṃ agārantipi <bold>santhāgāraṃ</bold>. Gaṇarājāno hi te, tasmā uppannaṃ kiccaṃ ekassa vasena na sijjhati, sabbesaṃ chando laddhuṃ vaṭṭati, tasmā sabbe tattha sannipatitvā anusāsanti. Tena vuttaṃ <bold>‘‘saha atthānusāsanaṃ agāra’’</bold>nti. Yasmā vā tattha sannipatitvā ‘‘imasmiṃ kāle kasituṃ vaṭṭati, imasmiṃ kāle vapitu’’ntiādinā nayena gharāvāsakiccāni sammantayanti, tasmā chiddāvachiddaṃ gharāvāsaṃ santharantītipi <bold>santhāgāraṃ</bold>.</paragraph>
<paragraph line="37">Puttadāradhanādiupakaraṇapariccāgo <bold>pāramiyo</bold>. Attano aṅgapariccāgo <bold>upapāramiyo</bold>. Attanova jīvitapariccāgo <bold>paramatthapāramiyo</bold>. Ñātīnaṃ atthacariyā <bold>ñātatthacariyā</bold>. Lokassa atthacariyā <bold>lokatthacariyā</bold>. Kammassakatañāṇavasena anavajjakammāyatanasippāyatanavijjāṭṭhānaparicayavasena khandhāyatanādiparicayavasena lakkhaṇattayatīraṇavasena ca ñāṇacāro <bold>buddhacariyā</bold>. Aṅganayanadhanarajjaputtadāraparijjāgavasena <bold>pañca mahāpariccāge pariccajantena</bold>. Satipi mahāpariccāgānaṃ dānapāramibhāve pariccāgavisesasabhāvadassanatthañceva sudukkarabhāvadassanatthañca pañcamahāpariccāgānaṃ visuṃ gahaṇaṃ, tatoyeva ca aṅgapariccāgato visuṃ nayanapariccāgaggahaṇaṃ. Pariccāgabhāvasāmaññepi <pageBreak edition="V" number="3.0205" /> dhanarajjapariccāgato puttadārapariccāgaggahaṇañca visuṃ kataṃ. Pabbajjāva saṅkhepo.</paragraph>
<paragraph line="38"><bold>Sattasu anupassanāsū</bold>ti aniccānupassanā, dukkhānupassanā, anattānupassanā, nibbidānupassanā, virāgānupassanā, nirodhānupassanā, paṭinissaggānupassanāti imāsu sattasu anupassanāsu.</paragraph>
<paragraph line="39"><bold>Anuviccakāra</bold>nti <pageBreak edition="M" number="3.0221" /> aveccakaraṇaṃ. Dvīhi kāraṇehi aniyyānikasāsane ṭhitā attano sāvakattaṃ upagate paggaṇhanti, tāni dassetuṃ <bold>‘‘kasmā’’</bold>tiādi vuttaṃ.</paragraph>
<paragraph line="40"><bold>Anupubbiṃ katha</bold>nti (dī. ni. ṭī. 2.75-76) anupubbaṃ kathetabbakathaṃ. Kā pana sāti? Dānādikathā. Tattha <bold>dānakathā</bold> tāva pacurajanesupi pavattiyā sabbasattasādhāraṇattā sukarattā sīle patiṭṭhānassa upāyabhāvato ca ādito kathitā. Pariccāgasīlo hi puggalo pariggahavatthūsu nissaṅgabhāvato sukheneva sīlāni samādiyati, tattha ca suppatiṭṭhito hoti. Sīlena dāyakappaṭiggāhakavisuddhito parānuggahaṃ vatvā parapīḷānivattivacanato kiriyādhammaṃ vatvā akiriyādhammavacanato, bhogasampattihetuṃ vatvā bhavasampattihetuvacanato ca dānakathānantaraṃ <bold>sīlakathā</bold> kathitā. ‘‘Tañca sīlaṃ vaṭṭanissitaṃ, ayaṃ bhavasampatti tassa phala’’nti dassanatthaṃ. ‘‘Imehi ca dānasīlamayehi paṇītapaṇītatarādibhedabhinnehi puññakiriyavatthūhi etā cātumahārājikādīsu paṇītapaṇītatarādibhedabhinnā aparimeyyā dibbabhogasampattiyo laddhabbā’’ti dassanatthaṃ tadanantaraṃ <bold>saggakathā</bold>. ‘‘Svāyaṃ saggo rāgādīhi upakkiliṭṭho, sabbathānupakkiliṭṭho ariyamaggo’’ti dassanatthaṃ saggānantaraṃ <bold>maggo,</bold> maggañca kathentena tadadhigamūpāyasandassanatthaṃ saggapariyāpannāpi pageva itare sabbepi kāmā nāma bahvādīnavā aniccā addhuvā vipariṇāmadhammāti <bold>kāmānaṃ ādīnavo</bold>. ‘‘Hīnā gammā pothujjanikā anariyā anatthasaṃhitā’’ti tesaṃ <bold>okāro</bold> lāmakabhāvo. Sabbepi bhavā kilesānaṃ vatthubhūtāti tattha <bold>saṃkileso</bold>. Sabbaso saṃkilesavippamuttaṃ nibbānanti <bold>nekkhamme ānisaṃso</bold> ca kathetabboti ayamattho <bold>maggantī</bold>ti ettha <bold>iti</bold>-saddena ādi-atthena dīpitoti veditabbaṃ.</paragraph>
<paragraph line="41"><bold>Sukhānaṃ nidāna</bold>nti diṭṭhadhammikānaṃ samparāyikānaṃ nibbānupasaṃhitānañcāti sabbesampi sukhānaṃ kāraṇaṃ. Yañhi kiñci loke bhogasukhaṃ nāma, taṃ sabbaṃ dānādhīnanti pākaṭoyamattho. Yaṃ pana jhānavipassanāmaggaphalanibbānappaṭisaṃyuttaṃ sukhaṃ, tassapi dānaṃ upanissayapaccayo hotiyeva <pageBreak edition="V" number="3.0206" />. <bold>Sampattīnaṃ mūla</bold>nti yā imā loke padesarajjasirissariyasattaratanasamujjalacakkavattisampadāti evaṃpabhedā mānusikā sampattiyo, yā ca cātumahārājikādigatā dibbasampattiyo, yā vā panaññāpi sampattiyo <pageBreak edition="M" number="3.0222" />, tāsaṃ sabbāsaṃ idaṃ mūlakāraṇaṃ. <bold>Bhogāna</bold>nti bhuñjitabbaṭṭhena ‘‘bhogo’’ti laddhanāmānaṃ piyamanāpiyarūpādīnaṃ tannissayānaṃ vā upabhogasukhānaṃ patiṭṭhā niccalādhiṭṭhānatāya. <bold>Visamagatassā</bold>ti byasanappattassa. <bold>Tāṇa</bold>nti rakkhā, tato paripālanato. <bold>Leṇa</bold>nti byasanehi paripātiyamānassa olīyanappadeso. <bold>Gatī</bold>ti gantabbaṭṭhānaṃ. <bold>Parāyaṇa</bold>nti paṭisaraṇaṃ. <bold>Avassayo</bold>ti vinipatituṃ adento nissayo. <bold>Ārammaṇa</bold>nti olubbhārammaṇaṃ.</paragraph>
<paragraph line="42"><bold>Ratanamayasīhāsanasadisa</bold>nti sabbaratanamayasattaṅgamahāsīhāsanasadisaṃ. Evaṃ hissa mahagghaṃ hutvā sabbaso vinipatituṃ appadānaṭṭho dīpito hoti. <bold>Mahāpathavīsadisaṃ</bold> gatagataṭṭhāne patiṭṭhānassa labhāpanato. Yathā dubbalassa purisassa ālambanarajju uttiṭṭhato tiṭṭhato ca upatthambho, evaṃ dānaṃ sattānaṃ sampattibhave upapattiyā ṭhitiyā ca paccayoti āha <bold>‘‘ālambanaṭṭhena ālambanarajjusadisa’’</bold>nti. <bold>Dukkhanittharaṇaṭṭhenā</bold>ti duggatidukkhaṭṭhānanittharaṇaṭṭhena. <bold>Samassāsanaṭṭhenā</bold>ti lobhamacchariyādipaṭisattupaddavato samassāsanaṭṭhena. <bold>Bhayaparittāṇaṭṭhenā</bold>ti dāliddiyabhayato paripālanaṭṭhena. <bold>Maccheramalādīhī</bold>ti maccheralobhadosamadaissāmicchādiṭṭhivicikicchādicittamalehi. <bold>Anupalittaṭṭhenā</bold>ti anupakkiliṭṭhatāya. <bold>Tesa</bold>nti maccheramalādīnaṃ. Tesaṃ eva <bold>durāsadaṭṭhena. Asantāsanaṭṭhenā</bold>ti santāsahetuabhāvena. Yo hi dāyako dānapati, so sampatipi na kutoci santasati, pageva āyatiṃ. <bold>Balavantaṭṭhenā</bold>ti mahābalavatāya. Dāyako hi dānapati sampati pakkhabalena balavā hoti, āyatiṃ pana kāyabalādīhipi. <bold>Abhimaṅgalasammataṭṭhenā</bold>ti ‘‘vaḍḍhikāraṇa’’nti abhisammatabhāvena. Vipattibhavato sampattibhavūpanayanaṃ <bold>khemantabhūmisampāpanaṃ</bold>.</paragraph>
<paragraph line="43">Idāni mahābodhicariyabhāvenapi dānaguṇaṃ dassetuṃ <bold>‘‘dānaṃ nāmeta’’</bold>ntiādi vuttaṃ. Tattha <bold>attānaṃ niyyātentenā</bold>ti etena ‘‘dānaphalaṃ sammadeva passantā mahāpurisā attano jīvitampi pariccajanti, tasmā ko nāma viññujātiko bāhire vatthusmiṃ pageva saṅgaṃ kareyyā’’ti ovādaṃ deti. Idāni yā lokiyā lokuttarā ca ukkaṃsagatā sampattiyo, tā sabbā dānatoyeva pavattantīti dassento <bold>‘‘dānañhī’’</bold>tiādimāha. Tattha <pageBreak edition="M" number="3.0223" /> sakkamārabrahmasampattiyo attahitāya eva, cakkavattisampatti pana attahitāya parahitāya cāti dassetuṃ sā tāsaṃ parato cakkavattisampatti vuttā. Etā lokiyā, imā pana lokuttarāti dassetuṃ <bold>‘‘sāvakapāramiñāṇa’’</bold>ntiādi <pageBreak edition="V" number="3.0207" /> vuttaṃ. Tāsupi ukkaṭṭhukkaṭṭhatarukkaṭṭhatamataṃ dassetuṃ kamena ñāṇattayaṃ vuttaṃ. Tesaṃ pana dānassa paccayabhāvo heṭṭhā vuttoyeva. Eteneva tassa brahmasampattiyāpi paccayabhāvo dīpitoti veditabbo.</paragraph>
<paragraph line="44">Dānañca nāma dakkhiṇeyyesu hitajjhāsayena pūjanajjhāsayena vā attano santakassa paresaṃ pariccajanaṃ, tasmā dāyako purisapuggalo pare hanti, paresaṃ vā santakaṃ haratīti aṭṭhānametanti āha <bold>‘‘dānaṃ dento sīlaṃ samādātuṃ sakkotī’’</bold>ti. <bold>Sīlālaṅkārasadiso alaṅkāro natthi</bold> sobhāvisesāvahattā sīlassa. <bold>Sīlapupphasadisaṃ pupphaṃ natthī</bold>ti etthāpi eseva nayo. <bold>Sīlagandhasadiso gandho natthī</bold>ti ettha ‘‘candanaṃ tagaraṃ vāpī’’tiādikā (dha. pa. 55) gāthā – ‘‘gandho isīnaṃ ciradikkhitānaṃ, kāyā cuto gacchati mālutenā’’tiādikā (jā. 2.17.55) jātakagāthāyo ca āharitvā vattabbā. Sīlañhi sattānaṃ ābharaṇañceva alaṅkāro ca gandhavilepanañca parassa dassanīyabhāvāvahañca. Tenāha <bold>‘‘sīlālaṅkārena hī’’</bold>tiādi.</paragraph>
<paragraph line="45"><bold>Ayaṃ saggo labbhatī</bold>ti idaṃ majjhimehi āraddhaṃ sīlaṃ sandhāyāha. Tenevāha sakko devarājā –</paragraph>
<gatha1 line="46">‘‘Hīnena brahmacariyena, khattiye upapajjati;</gatha1>
<gathalast line="47">Majjhimena ca devattaṃ, uttamena visujjhatī’’ti. (jā. 1.8.75);</gathalast>
<paragraph line="48"><bold>Iṭṭho</bold>ti sukho. <bold>Kantoti</bold> kamanīyo. <bold>Manāpo</bold>ti manavaḍḍhanako. Taṃ pana tassa iṭṭhādibhāvaṃ dassetuṃ <bold>‘‘niccamettha kīḷā’’</bold>tiādi vuttaṃ.</paragraph>
<paragraph line="49"><bold>Doso</bold>ti aniccatādinā appassādādinā ca dūsitabhāvo, yato te viññūnaṃ cittaṃ nārādhenti. Atha vā ādīnaṃ vāti pavattatīti <bold>ādīnavo,</bold> paramakapaṇatā. Tathā ca kāmā yathātathaṃ paccavekkhantānaṃ paccupatiṭṭhanti. <bold>Lāmakabhāvo</bold>ti aseṭṭhehi sevitabbo, seṭṭhehi na sevitabbo nihīnabhāvo. <bold>Saṃkilissana</bold>nti vibādhakatā upatāpakatā ca.</paragraph>
<paragraph line="50"><bold>Nekkhamme</bold><pageBreak edition="M" number="3.0224" /><bold>ānisaṃsa</bold>nti ettha ‘‘yattakā kāmesu ādīnavā, tappaṭipakkhato tattakā nekkhamme ānisaṃsā. Apica nekkhammaṃ nāmetaṃ asambādhaṃ asaṃkiliṭṭhaṃ, nikkhantaṃ kāmehi, nikkhantaṃ <pageBreak edition="V" number="3.0208" /> kāmasaññāya, nikkhantaṃ kāmavitakkehi, nikkhantaṃ kāmapariḷāhehi, nikkhantaṃ byāpādasaññāyā’’tiādinā nayena nekkhamme ānisaṃse pakāsesi. Pabbajjāyaṃ jhānādīsu ca guṇe vibhāvesi vaṇṇesi. <bold>Kallacitta</bold>nti kammaniyacittaṃ heṭṭhā pavattitadesanāya assaddhiyādīnaṃ cittadosānaṃ vigatattā upari desanāya bhājanabhāvūpagamena kammakkhamacittaṃ. Aṭṭhakathāyaṃ pana yasmā assaddhiyādayo cittassa rogabhūtā, tadā te vigatā, tasmā āha <bold>‘‘arogacitta’’</bold>nti. Diṭṭhimānādikilesavigamena <bold>muducittaṃ</bold>. Kāmacchandādivigamena <bold>vinīvaraṇacittaṃ</bold>. Sammāpaṭipattiyaṃ uḷārapītipāmojjayogena <bold>udaggacittaṃ</bold>. Tattha saddhāsampattiyā <bold>pasannacittaṃ</bold>. Yadā bhagavā aññāsīti sambandho. Atha vā <bold>kallacitta</bold>nti kāmacchandavigamena arogacittaṃ. <bold>Muducitta</bold>nti byāpādavigamena mettāvasena akaṭhinacittaṃ. <bold>Vinīvaraṇacitta</bold>nti uddhaccakukkuccavigamena avikkhepato tena apihitacittaṃ. <bold>Udaggacitta</bold>nti thinamiddhavigamena sampaggahitavasena alīnacittaṃ. <bold>Pasannacitta</bold>nti vicikicchāvigamena sammāpaṭipattiyaṃ adhimuttacittanti evamettha sesapadānaṃ attho veditabbo.</paragraph>
<paragraph line="51"><bold>Seyyathāpī</bold>tiādinā upamāvasena sīhassa kilesappahānaṃ ariyamagguppādanañca dasseti. <bold>Apagatakāḷaka</bold>nti vigatakāḷakaṃ. <bold>Sammadevā</bold>ti suṭṭhudeva. <bold>Rajana</bold>nti nīlapītalohitādiraṅgajātaṃ. <bold>Paṭiggaṇheyyā</bold>ti gaṇheyya, pabhassaraṃ bhaveyya. <bold>Tasmiṃyeva āsane</bold>ti tassaṃyeva nisajjāyaṃ. Etenassa lahuvipassakatā tikkhapaññatā sukhappaṭipadakhippābhiññatā ca dassitā hoti. <bold>Viraja</bold>nti apāyagamanīyarāgarajādīnaṃ vigamena virajaṃ. Anavasesadiṭṭhivicikicchāmalāpagamena <bold>vītamalaṃ</bold>. Paṭhamamaggavajjhakilesarajābhāvena vā <bold>virajaṃ</bold>. Pañcavidhadussīlyamalavigamena <bold>vītamalaṃ. Tassa uppattiākāradassanattha</bold>nti kasmā vuttaṃ? Nanu maggañāṇaṃ asaṅkhatadhammārammaṇanti codanaṃ sandhāyāha <bold>‘‘tañhī’’</bold>tiādi. Tattha <bold>paṭivijjhanta</bold>nti asammohappaṭivedhavasena paṭivijjhantaṃ. Tenāha <bold>‘‘kiccavasenā’’</bold>ti. Tatridaṃ upamāsaṃsandanaṃ – vatthaṃ viya cittaṃ, vatthassa āgantukamalehi kiliṭṭhabhāvo viya cittassa rāgādimalehi saṃkiliṭṭhabhāvo, dhovanasilātalaṃ viya anupubbīkathā, udakaṃ viya saddhā, udakena <pageBreak edition="M" number="3.0225" /> temetvā ūsagomayachārikakhārehi kāḷake sammadditvā vatthassa dhovanappayogo viya saddhāsinehena temetvā temetvā satisamādhipaññāhi dose sithile katvā sutādividhinā cittassa sodhane vīriyārambho. Tena payogena vatthe kāḷakāpagamo viya vīriyārambhena kilesavikkhambhanaṃ, raṅgajātaṃ viya ariyamaggo, tena suddhavatthassa pabhassarabhāvo viya vikkhambhitakilesassa cittassa maggena pariyodapananti.</paragraph>
<paragraph line="52">‘‘Diṭṭhadhammo’’ti vatvā dassanaṃ nāma ñāṇadassanato aññampi atthīti tannivattanatthaṃ <bold>‘‘pattadhammo’’</bold>ti <pageBreak edition="V" number="3.0209" /> vuttaṃ. Patti nāma ñāṇasampattito aññāpi vijjatīti tato visesanatthaṃ <bold>‘‘viditadhammo’’</bold>ti vuttaṃ. Sā panesā viditadhammatā dhammesu ekadesenapi hotīti nippadesato viditabhāvaṃ dassetuṃ. <bold>‘‘Pariyogāḷhadhammo’’</bold>ti vuttaṃ. Tenassa saccābhisambodhaṃyeva dīpeti. Maggañāṇañhi ekābhisamayavasena pariññādikiccaṃ sādhentaṃ nippadesena catusaccadhammaṃ samantato ogāḷhaṃ nāma hoti. Tenāha <bold>‘‘diṭṭho ariyasaccadhammo etenāti diṭṭhadhammo’’</bold>ti. <bold>Tiṇṇā vicikicchā</bold>ti sappaṭibhayakantārasadisā soḷasavatthukā aṭṭhavatthukā ca tiṇṇā nittiṇṇā vicikicchā. <bold>Vigatā kathaṃkathā</bold>ti pavattiādīsu ‘‘evaṃ nu kho, na nu kho’’ti evaṃ pavattikā vigatā samucchinnā kathaṃkathā. Sārajjakarānaṃ pāpadhammānaṃ pahīnattā tappaṭipakkhesu sīlādiguṇesu patiṭṭhitattā <bold>vesārajjaṃ</bold> visāradabhāvaṃ veyyattiyaṃ <bold>patto</bold>. Attanā eva paccakkhato diṭṭhattā na paraṃ pacceti, na cassa paro paccetabbo atthīti <bold>aparappaccayo</bold>.</paragraph>
<paragraph line="53"><bold>Uddisitvā kata</bold>nti attānaṃ uddisitvā māraṇavasena kataṃ nibbattitaṃ maṃsaṃ. <bold>Paṭiccakamma</bold>nti ettha kamma-saddo kammasādhano atītakāliko cāti āha <bold>‘‘attānaṃ paṭiccakata’’</bold>nti. <bold>Nimittakammassetaṃ adhivacanaṃ</bold> ‘‘paṭicca kammaṃ phusatī’’tiādīsu (jā. 1.4.75) viya. <bold>Nimittakammassā</bold>ti nimittabhāvena laddhabbakammassa. Karaṇavasena paṭiccakammaṃ ettha atthīti maṃsaṃ <bold>paṭiccakammaṃ</bold> yathā buddhi buddhaṃ. Taṃ etassa atthīti buddho. Sesamettha uttānameva.</paragraph>
<centered line="54">Sīhasuttavaṇṇanā niṭṭhitā.</centered>
<subhead line="55">3-4. Assājānīyasuttādivaṇṇanā</subhead>
<paragraph line="56" number="13-14"> Tatiye <pageBreak edition="M" number="3.0226" /><bold>sāṭheyyānī</bold>ti saṭhattāni. Sesapadesupi eseva nayo. Tāni panassa sāṭheyyādīni kāyacittujukatāpaṭipakkhabhūtā lobhasahagatacittuppādassa pavattiākāravisesā. Tattha yassa kismiñcideva ṭhāne ṭhātukāmassa sato yaṃ ṭhānaṃ manussānaṃ sappaṭibhayaṃ, purato gantvā tatheva sappaṭibhayaṭṭhāneva ṭhassāmīti na hoti, vañcanādhippāyabhāvato ṭhātukāmaṭṭhāneyeva nikhātatthambho viya cattāro pāde niccāletvā tiṭṭhati, ayaṃ <bold>saṭho</bold> nāma, imassa sāṭheyyassa pākaṭakaraṇaṃ. Tathā yassa kismiñcideva ṭhāne nivattitvā khandhagataṃ pātetukāmassa sato yaṃ ṭhānaṃ manussānaṃ sappaṭibhayaṃ, purato gantvā tatheva pātessāmīti na hoti, pātetukāmaṭṭhāneyeva nivattitvā pāteti, ayaṃ <bold>kūṭo</bold> nāma. Yassa kālena vāmato, kālena dakkhiṇato, kālena ujumaggeneva ca gantukāmassa sato yaṃ ṭhānaṃ manussānaṃ sappaṭibhayaṃ, purato gantvā tatheva evaṃ karissāmīti <pageBreak edition="V" number="3.0210" /> na hoti, yadicchakaṃ gantukāmaṭṭhāneyeva kālena vāmato, kālena dakkhiṇato, kālena ujumaggaṃ gacchati, tathā leṇḍaṃ vā passāvaṃ vā vissajjetukāmassa idaṃ ṭhānaṃ susammaṭṭhaṃ ākiṇṇamanussaṃ ramaṇīyaṃ. Imasmiṃ ṭhāne evarūpaṃ kātuṃ na yuttaṃ, purato gantvā paṭicchannaṭṭhāne karissāmīti na hoti, tattheva karoti, ayaṃ <bold>jimho</bold> nāma. Yassa pana kismiñci ṭhāne maggā ukkamma nivattitvā paṭimaggaṃ ārohitukāmassa sato yaṃ ṭhānaṃ manussānaṃ sappaṭibhayaṃ, purato gantvā tattheva evaṃ karissāmīti na hoti, paṭimaggaṃ ārohitukāmaṭṭhāneyeva maggā ukkamma nivattitvā paṭimaggaṃ ārohati, ayaṃ <bold>vaṅko</bold> nāma. Iti imaṃ catubbidhampi kiriyaṃ sandhāyetaṃ vuttaṃ <bold>‘‘yāni kho panassa tāni sāṭheyyāni…pe… āvikattā hotī’’</bold>ti. Catutthe natthi vattabbaṃ.</paragraph>
<centered line="57">Assājānīyasuttādivaṇṇanā niṭṭhitā.</centered>
<subhead line="58">5-8. Malasuttādivaṇṇanā</subhead>
<paragraph line="59" number="15-18"> Pañcame (dha. pa. aṭṭha. 2.241) yā kāci pariyatti vā sippaṃ vā yasmā asajjhāyantassa ananuyuñjantassa vinassati, nirantaraṃ vā na upaṭṭhāti, tasmā <bold>‘‘asajjhāyamalā mantā’’</bold>ti <pageBreak edition="M" number="3.0227" /> vuttaṃ. Yasmā pana gharāvāsaṃ vasantassa uṭṭhāyuṭṭhāya jiṇṇappaṭisaṅkharaṇādīni akarontassa gharaṃ nāma vinassati, tasmā <bold>‘‘anuṭṭhānamalā gharā’’</bold>ti vuttaṃ. Yasmā gihissa vā pabbajitassa vā kosajjavasena sarīrappajagganaṃ vā parikkhārappaṭijagganaṃ vā akarontassa kāyo dubbaṇṇo hoti, tasmā <bold>‘‘malaṃ vaṇṇassa kosajja’’</bold>nti vuttaṃ. Yasmā pana gāvo rakkhantassa pamādavasena niddāyantassa vā kīḷantassa vā tā gāvo atitthapakkhandanādīhi vā vāḷamigacorādiupaddavena vā paresaṃ sālikkhettādīni otaritvā khādanavasena vā vināsamāpajjanti, sayampi daṇḍaṃ vā paribhāsaṃ vā pāpuṇāti, pabbajitaṃ vā pana chadvārādīni arakkhantaṃ pamādavasena kilesā otaritvā sāsanā cāventi, tasmā <bold>‘‘pamādo rakkhato mala’’</bold>nti vuttaṃ. So hissa vināsāvahena malaṭṭhāniyattā <bold>malaṃ</bold>.</paragraph>
<paragraph line="60"><bold>Duccarita</bold>nti aticāro. Aticāriniñhi itthiṃ sāmikopi gehā nīharati, mātāpitūnaṃ santikaṃ gatampi ‘‘tvaṃ kulassa aṅgārabhūtā, akkhīhipi na daṭṭhabbā’’ti taṃ mātāpitaropi nīharanti, sā anāthā vicarantī mahādukkhaṃ pāpuṇāti. Tenassā duccaritaṃ <bold>‘‘mala’’</bold>nti vuttaṃ. <bold>Dadato</bold>ti dāyakassa. Yassa hi khettakasanakāle ‘‘imasmiṃ khette sampanne salākabhattādīni dassāmī’’ti <pageBreak edition="V" number="3.0211" /> cintetvāpi nipphanne sasse maccheraṃ uppajjitvā cāgacittaṃ nivāreti, so maccheravasena cāgacitte aviruhante manussasampatti, dibbasampatti, nibbānasampattīti tisso sampattiyo na labhati. Tena vuttaṃ <bold>‘‘maccheraṃ dadato mala’’</bold>nti. Aññesupi evarūpesu eseva nayo. <bold>Pāpakā dhammā</bold>ti akusalā dhammā. Te pana idhaloke paraloke ca malameva. <bold>Tato</bold>ti heṭṭhā vuttamalato. <bold>Malatara</bold>nti atirekamalaṃ. Chaṭṭhādīni uttānatthāneva.</paragraph>
<centered line="61">Malasuttādivaṇṇanā niṭṭhitā.</centered>
<subhead line="62">9. Pahārādasuttavaṇṇanā</subhead>
<paragraph line="63" number="19"> Navame (udā. aṭṭha. 45; sārattha. ṭī. cūḷavagga 3.384) <bold>asurā</bold>ti devā viya na suranti na kīḷanti na virocantīti asurā. Surā nāma devā, tesaṃ paṭipakkhāti vā <bold>asurā,</bold> vepacittipahārādādayo <pageBreak edition="M" number="3.0228" />. Tesaṃ bhavanaṃ sinerussa heṭṭhābhāge. Te tattha pavisantā nikkhamantā sinerupāde maṇḍapādīni nimminitvā kīḷantā abhiramanti. Sā tattha tesaṃ abhirati. Ime guṇe disvāti āha <bold>‘‘ye disvā disvā asurā mahāsamudde abhiramantī’’</bold>ti.</paragraph>
<paragraph line="64">Yasmā lokiyā jambudīpo, himavā tattha patiṭṭhitasamuddadahapabbatā tappabhavā nadiyoti etesu yaṃ yaṃ na manussagocaraṃ, tattha sayaṃ sammūḷhā aññepi sammohayanti, tasmā tattha sammohavidhamanatthaṃ <bold>‘‘ayaṃ tāva jambudīpo’’</bold>tiādi āraddhaṃ. Dasasahassayojanaparimāṇo āyāmato vitthārato cāti adhippāyo. Tenāha <bold>‘‘tatthā’’</bold>tiādi. <bold>Udakena ajjhotthaṭo</bold> tadupabhogisattānaṃ puññakkhayena. Sundaradassanaṃ kūṭanti <bold>sudassanakūṭaṃ,</bold> yaṃ loke <bold>‘‘hemakūṭa’’</bold>nti vuccati. <bold>Mūlagandho</bold> kālānusāriyādi. <bold>Sāragandho</bold> candanādi. <bold>Pheggugandho</bold> salalādi. <bold>Tacagandho</bold> lavaṅgādi. <bold>Papaṭikāgandho</bold> kapitthādi. <bold>Rasagandho</bold> sajjulasādi. <bold>Pattagandho</bold> tamālahiriverādi. <bold>Pupphagandho</bold> nāgakusumādi. <bold>Phalagandho</bold> jātiphalādi. <bold>Gandhagandho</bold> sabbesaṃ gandhānaṃ gandho. ‘‘Sabbāni puthulato paññāsa yojanāni, āyāmato pana ubbedhato viya dviyojanasatānevā’’ti vadanti.</paragraph>
<paragraph line="65"><bold>Manoharasilātalānī</bold>ti ratanamayattā manuññasopānasilātalāni. <bold>Supaṭiyattānī</bold>ti tadupabhogisattānaṃ sādhāraṇakammunāva suṭṭhu paṭiyattāni susaṇṭhitāni honti. Macchakacchapādīni udakaṃ malaṃ karonti, tadabhāvato <bold>phalikasadisanimmalodakāni</bold>. Tiriyato dīghaṃ uggatakūṭanti <bold>‘‘tiracchānapabbata’’</bold>nti <pageBreak edition="V" number="3.0212" /> āha. <bold>Purimāni nāmagottānī</bold>ti ettha nadī ninnagātiādikaṃ gottaṃ, gaṅgā yamunātiādikaṃ nāmaṃ.</paragraph>
<paragraph line="66"><bold>Savamānā</bold>ti sandamānā. <bold>Pūratta</bold>nti puṇṇabhāvo. <bold>Masāragallaṃ</bold> ‘‘cittaphalika’’ntipi vadanti. <bold>Mahataṃ bhūtāna</bold>nti mahantānaṃ sattānaṃ. <bold>Timī timiṅgalā timitimiṅgalā</bold>ti tisso macchajātiyo. Timiṃ gilanasamatthā timiṅgalā. Timiñca timiṅgalañca gilanasamatthā timitimiṅgalāti vadanti.</paragraph>
<paragraph line="67"><bold>Mama</bold><pageBreak edition="M" number="3.0229" /><bold>sāvakā</bold>ti sotāpannādike ariyapuggale sandhāya vadati. <bold>Na saṃvasatī</bold>ti uposathakammādivasena saṃvāsaṃ na karoti. <bold>Ukkhipatī</bold>ti apaneti. <bold>Vimuttiraso</bold>ti kilesehi vimuccanaraso. Sabbā hi sāsanasampatti yāvadeva anupādāya āsavehi cittassa vimuttiatthā.</paragraph>
<paragraph line="68"><bold>Ratanānī</bold>ti ratijananaṭṭhena ratanāni. Satipaṭṭhānādayo hi bhāviyamānā pubbabhāgepi anappakaṃ pītipāmojjaṃ nibbattenti, pageva aparabhāge. Vuttañhetaṃ –</paragraph>
<gatha1 line="69">‘‘Yato yato sammasati, khandhānaṃ udayabbayaṃ;</gatha1>
<gathalast line="70">Labhatī pītipāmojjaṃ, amataṃ taṃ vijānata’’nti. (dha. pa. 374) –</gathalast>
<unindented line="71">Lokiyaratananibbattaṃ pana pītipāmojjaṃ na tassa kalabhāgampi agghati. Apica –</unindented>
<gatha1 line="72">‘‘Cittīkataṃ mahagghañca, atulaṃ dullabhadassanaṃ;</gatha1>
<gathalast line="73">Anomasattaparibhogaṃ, ratananti pavuccati’’. (dī. ni. aṭṭha. 2.33; saṃ. ni. aṭṭha. 3.5.223; khu. pā. aṭṭha. 6.3; su. ni. aṭṭha. 1.226; mahāni. aṭṭha. 50);</gathalast>
<paragraph line="74">Yadi ca cittīkatādibhāvena ratanaṃ nāma hoti, satipaṭṭhānādīnaṃyeva bhūtato ratanabhāvo. Bodhipakkhiyadhammānañhi so ānubhāvo, yaṃ sāvakā sāvakapāramiñāṇaṃ, paccekabuddhā paccekabodhiñāṇaṃ, sammāsambuddhā sammāsambodhiṃ adhigacchanti āsannakāraṇattā. Āsannakāraṇañhi dānādiupanissayoti evaṃ ratijananaṭṭhena cittīkatādiatthena ca ratanabhāvo bodhipakkhiyadhammānaṃ <pageBreak edition="V" number="3.0213" /> sātisayo. Tena vuttaṃ <bold>‘‘tatrimāni ratanāni, seyyathidaṃ. Cattāro satipaṭṭhānā’’</bold>tiādi.</paragraph>
<paragraph line="75">Tattha ārammaṇe okkantitvā upaṭṭhānaṭṭhena upaṭṭhānaṃ, satiyeva upaṭṭhānanti <bold>satipaṭṭhānaṃ</bold>. Ārammaṇassa pana kāyādivasena catubbidhattā vuttaṃ <bold>‘‘cattāro satipaṭṭhānā’’</bold>ti. Tathā hi kāyavedanācittadhammesu subhasukhaniccaattasaññānaṃ pahānato asubhadukkhāniccānattabhāvaggahaṇato ca nesaṃ kāyānupassanādibhāvo vibhatto.</paragraph>
<paragraph line="76">Sammā padahanti etena, sayaṃ vā sammā padahati, pasatthaṃ sundaraṃ vā padahantīti <bold>sammappadhānaṃ,</bold> puggalassa vā sammadeva padhānabhāvakaraṇato <bold>sammappadhānaṃ</bold><pageBreak edition="M" number="3.0230" /> vīriyassetaṃ adhivacanaṃ. Tampi anuppannuppannānaṃ akusalānaṃ anuppādanappahānavasena anuppannuppannānaṃ kusalānaṃ dhammānaṃ uppādanaṭṭhāpanavasena ca catukiccasādhakattā vuttaṃ <bold>‘‘cattāro sammappadhānā’’</bold>ti.</paragraph>
<paragraph line="77">Ijjhatīti iddhi, samijjhati nipphajjatīti attho. Ijjhanti vā tāya sattā iddhā vuddhā ukkaṃsagatā hontīti iddhi. Iti paṭhamena atthena iddhi eva pādoti <bold>iddhipādo,</bold> iddhikoṭṭhāsoti attho. Dutiyena atthena iddhiyā pādo patiṭṭhā adhigamupāyoti <bold>iddhipādo</bold>. Tena hi uparūparivisesasaṅkhātaṃ iddhiṃ pajjanti pāpuṇanti. Svāyaṃ iddhipādo yasmā chandādike cattāro adhipatidhamme dhure jeṭṭhake katvā nibbattīyati, tasmā vuttaṃ <bold>‘‘cattāro iddhipādā’’</bold>ti.</paragraph>
<paragraph line="78"><bold>Pañcindriyānī</bold>ti saddhādīni pañca indriyāni. Tattha assaddhiyaṃ abhibhavitvā adhimokkhalakkhaṇe indaṭṭhaṃ kāretīti <bold>saddhindriyaṃ</bold>. Kosajjaṃ abhibhavitvā paggahalakkhaṇe, pamādaṃ abhibhavitvā upaṭṭhānalakkhaṇe, vikkhepaṃ abhibhavitvā avikkhepalakkhaṇe, aññāṇaṃ abhibhavitvā dassanalakkhaṇe indaṭṭhaṃ kāretīti <bold>paññindriyaṃ</bold>.</paragraph>
<paragraph line="79">Tāniyeva assaddhiyādīhi anabhibhavanīyato akampiyaṭṭhena sampayuttadhammesu thirabhāvena ca <bold>balāni</bold> veditabbāni.</paragraph>
<paragraph line="80"><bold>Satta bojjhaṅgā</bold>ti bodhiyā, bodhissa vā aṅgāti <bold>bojjhaṅgā</bold>. Yā hi esā dhammasāmaggī yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṃ anekesaṃ upaddavānaṃ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya <pageBreak edition="V" number="3.0214" /> dhammasāmaggiyā ariyasāvako bujjhati, kilesaniddāya vuṭṭhahati, cattāri ariyasaccāni paṭivijjhati, nibbānameva vā sacchikarotīti <bold>‘‘bodhī’’</bold>ti vuccati. Tassā dhammasāmaggisaṅkhātāya bodhiyā aṅgātipi <bold>bojjhaṅgā</bold> jhānaṅgamaggaṅgādayo viya. Yopesa vuttappakārāya dhammasāmaggiyā bujjhatīti katvā ariyasāvako <bold>‘‘bodhī’’</bold>ti vuccati. Tassa bodhissa aṅgātipi <bold>bojjhaṅgā</bold> senaṅgarathaṅgādayo viya. Tenāhu porāṇā ‘‘bujjhanakassa puggalassa aṅgāti bojjhaṅgā’’ti (vibha. aṭṭha. 466; saṃ. ni. aṭṭha. 3.5.182; paṭi. ma. aṭṭha. 2.2.17). ‘‘Bodhāya saṃvattantīti bojjhaṅgā’’tiādinā (paṭi. ma. 2.17) nayenapi bojjhaṅgattho veditabbo.</paragraph>
<paragraph line="81"><bold>Ariyo</bold><pageBreak edition="M" number="3.0231" /><bold>aṭṭhaṅgiko maggo</bold>ti taṃtaṃmaggavajjhehi kilesehi ārakattā, ariyabhāvakarattā, ariyaphalappaṭilābhakarattā ca ariyo. Sammādiṭṭhiādīni aṭṭhaṅgāni assa atthi, aṭṭha aṅgāniyeva vā aṭṭhaṅgiko. Mārento kilese gacchati nibbānatthikehi vā maggīyati, sayaṃ vā nibbānaṃ maggatīti maggoti evametesaṃ satipaṭṭhānādīnaṃ atthavibhāgo veditabbo.</paragraph>
<paragraph line="82"><bold>Sotāpanno</bold>ti maggasaṅkhātaṃ sotaṃ āpajjitvā pāpuṇitvā ṭhito, sotāpattiphalaṭṭhoti attho. <bold>Sotāpattiphalasacchikiriyāya paṭipanno</bold>ti sotāpattiphalassa attapaccakkhakaraṇāya paṭipajjamāno paṭhamamaggaṭṭho, yo aṭṭhamakotipi vuccati. <bold>Sakadāgāmī</bold>ti sakideva imaṃ lokaṃ paṭisandhiggahaṇavasena āgamanasīlo dutiyaphalaṭṭho. <bold>Anāgāmī</bold>ti paṭisandhiggahaṇavasena kāmalokaṃ anāgamanasīlo tatiyaphalaṭṭho. Yo pana saddhānusārī dhammānusārī ekabījītievamādiko ariyapuggalavibhāgo, so etesaṃyeva pabhedoti. Sesaṃ vuttanayasadisameva.</paragraph>
<centered line="83">Pahārādasuttavaṇṇanā niṭṭhitā.</centered>
<subhead line="84">10. Uposathasuttavaṇṇanā</subhead>
<paragraph line="85" number="20"> Dasame <bold>tadahuposathe</bold>ti (udā. aṭṭha. 45; sārattha. ṭī. cūḷavagga 3.383) tasmiṃ uposathadivasabhūte ahani. <bold>Uposathakaraṇatthāyā</bold>ti ovādapātimokkhaṃ uddisituṃ. <bold>Uddhastaṃ aruṇa</bold>nti aruṇuggamanaṃ. <bold>Uddisatu, bhante, bhagavā bhikkhūnaṃ pātimokkha</bold>nti thero bhagavantaṃ pātimokkhuddesaṃ yāci. Tasmiṃ kāle ‘‘na, bhikkhave, anuposathe uposatho kātabbo’’ti (mahāva. 136) sikkhāpadassa apaññattattā. Kasmā pana bhagavā tiyāmarattiṃ vītināmesi <pageBreak edition="V" number="3.0215" />? Tato paṭṭhāya ovādapātimokkhaṃ anuddisitukāmo tassa vatthuṃ pākaṭaṃ kātuṃ. <bold>Addasā</bold>ti kathaṃ addasa? Attano cetopariyañāṇena tassaṃ parisati bhikkhūnaṃ cittāni parijānanto tassa dussīlassa cittaṃ passi. Yasmā pana citte diṭṭhe taṃsamaṅgīpuggalo diṭṭho nāma hoti, tasmā <bold>‘‘addasā kho āyasmā mahāmoggallāno</bold><pageBreak edition="M" number="3.0232" /><bold>taṃ puggalaṃ dussīla’’</bold>ntiādi vuttaṃ. Yatheva hi anāgate sattasu divasesu pavattaṃ paresaṃ cittaṃ cetopariyañāṇalābhī jānāti, evaṃ atītepīti. <bold>Majjhe bhikkhusaṅghassa nisinna</bold>nti saṅghapariyāpanno viya bhikkhusaṅghassa anto nisinnaṃ. <bold>Diṭṭhosī</bold>ti ayaṃ na pakatattoti bhagavatā diṭṭho asi. Yasmā ca evaṃ diṭṭho, tasmā natthi te tava bhikkhūhi saddhiṃ ekakammādisaṃvāso. Yasmā pana so saṃvāso tava natthi, tasmā uṭṭhehi, āvusoti evamettha padayojanā veditabbā.</paragraph>
<paragraph line="86"><bold>Tatiyampi kho so puggalo tuṇhī ahosī</bold>ti anekavāraṃ vatvāpi ‘‘thero sayameva nibbinno oramissatī’’ti vā, ‘‘idāni imesaṃ paṭipattiṃ jānissāmī’’ti vā adhippāyena tuṇhī ahosi. <bold>Bāhāyaṃ gahetvā</bold>ti ‘‘bhagavatā mayā ca yāthāvato diṭṭho, yāvatatiyaṃ ‘uṭṭhehi, āvuso’ti ca vutto na vuṭṭhāti, idānissa nikkaḍḍhanakālo, mā saṅghassa uposathantarāyo ahosī’’ti taṃ bāhāyaṃ aggahesi, tathā gahetvā. <bold>Bahi dvārakoṭṭhakā nikkhāmetvā</bold>ti dvārakoṭṭhakā dvārasālāto nikkhāmetvā. <bold>Bahī</bold>ti pana nikkhāmitaṭṭhānadassanaṃ. Atha vā <bold>bahidvārakoṭṭhakā</bold>ti bahidvārakoṭṭhakatopi nikkhāmetvā, na antodvārakoṭṭhakato eva. Ubhayatthāpi vihārato bahikatvāti attho. <bold>Sūcighaṭikaṃ datvā</bold>ti aggaḷasūciñca uparighaṭikañca ādahitvā, suṭṭhutaraṃ kavāṭaṃ thaketvāti attho. <bold>Yāva bāhāgahaṇāpi nāmā</bold>ti iminā ‘‘aparisuddhā, ānanda, parisā’’ti vacanaṃ sutvā eva hi tena pakkamitabbaṃ siyā, evaṃ apakkamitvā yāva bāhāgahaṇāpi nāma so moghapuriso āgamessati, acchariyamidanti dasseti. Idañca garahanacchariyamevāti veditabbaṃ.</paragraph>
<paragraph line="87">Atha bhagavā cintesi – ‘‘idāni bhikkhusaṅghe abbudo jāto, aparisuddhā puggalā uposathaṃ āgacchanti, na ca tathāgatā aparisuddhāya parisāya uposathaṃ karonti, pātimokkhaṃ uddisanti. Anuddisante ca bhikkhusaṅghassa uposatho pacchijjati. Yaṃnūnāhaṃ ito paṭṭhāya bhikkhūnaṃyeva pātimokkhuddesaṃ anujāneyya’’nti. Evaṃ pana cintetvā bhikkhūnaṃyeva pātimokkhuddesaṃ anujāni. Tena vuttaṃ <bold>‘‘atha kho bhagavā…pe… pātimokkhaṃ uddiseyyāthā’’</bold>ti. Tattha <bold>na dānāha</bold>nti idāni ahaṃ uposathaṃ na <pageBreak edition="M" number="3.0233" /> karissāmi, pātimokkhaṃ na uddisissāmīti paccekaṃ <bold>na</bold>-kārena sambandho. Duvidhañhi pātimokkhaṃ – āṇāpātimokkhaṃ, ovādapātimokkhanti <pageBreak edition="V" number="3.0216" />. Tesu ‘‘suṇātu me, bhante’’tiādikaṃ (mahāva. 134) āṇāpātimokkhaṃ. Taṃ sāvakāva uddisanti, na buddhā, yaṃ anvaddhamāsaṃ uddisīyati. ‘‘Khantī paramaṃ…pe… sabbapāpassa akaraṇaṃ…pe… anupavādo anupaghāto…pe… etaṃ buddhāna sāsana’’nti (dī. ni. 2.90; dha. pa. 183-185; udā. 36; netti. 30) imā pana tisso gāthā ovādapātimokkhaṃ nāma. Taṃ buddhāva uddisanti, na sāvakā, channampi vassānaṃ accayena uddisanti. Dīghāyukabuddhānañhi dharamānakāle ayameva pātimokkhuddeso, appāyukabuddhānaṃ pana paṭhamabodhiyaṃyeva. Tato paraṃ itaro. Tañca kho bhikkhūyeva uddisanti, na buddhā, tasmā amhākampi bhagavā vīsativassamattaṃ imaṃ ovādapātimokkhaṃ uddisitvā imaṃ antarāyaṃ disvā tato paraṃ na uddisi. <bold>Aṭṭhāna</bold>nti akāraṇaṃ. <bold>Anavakāso</bold>ti tasseva vevacanaṃ. Kāraṇañhi yathā tiṭṭhati ettha phalaṃ tadāyattavuttitāyāti ‘‘ṭhāna’’nti vuccati, evaṃ ‘‘avakāso’’tipi vuccati. <bold>Ya</bold>nti kiriyāparāmasanaṃ.</paragraph>
<paragraph line="88"><bold>Aṭṭhime, bhikkhave, mahāsamudde</bold>ti ko anusandhi? Yvāyaṃ aparisuddhāya parisāya pātimokkhassa anuddeso vutto, so imasmiṃ dhammavinaye acchariyo abbhuto dhammoti taṃ aparehipi sattahi acchariyabbhutadhammehi saddhiṃ vibhajitvā dassetukāmo paṭhamaṃ tāva tesaṃ upamābhāvena mahāsamudde aṭṭha acchariyabbhutadhamme dassento satthā ‘‘aṭṭhime, bhikkhave, mahāsamudde’’tiādimāha.</paragraph>
<centered line="89">Uposathasuttavaṇṇanā niṭṭhitā.</centered>
<centered line="90">Mahāvaggavaṇṇanā niṭṭhitā.</centered>
</body>
</document>