<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0404t.tik11.xml</normativeSource>
    <archivePath>roman/tika/suttapitaka (tika)/anguttaranikaya (tika)/atthakadinipata-tika/4. mahavaggo.xml</archivePath>
    <baseFileName>4. mahavaggo</baseFileName>
    <titlePath>4. Mahāvaggo - Aṭṭhakādinipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">4. Mahāvaggo</chapter>
    <subhead line="2">1. Anupubbavihārasuttavaṇṇanā</subhead>
    <paragraph line="3" number="32"> Catutthassa <pageBreak edition="M" number="3.0297" /> paṭhame anupubbato viharitabbāti <bold>anupubbavihārā. Anupaṭipāṭiyā</bold>ti anukkamena. <bold>Samāpajjitabbavihārā</bold>ti samāpajjitvā samaṅgino hutvā viharitabbavihārā.</paragraph>
    <centered line="4">Anupubbavihārasuttavaṇṇanā niṭṭhitā.</centered>
    <subhead line="5">2-3. Anupubbavihārasamāpattisuttādivaṇṇanā</subhead>
    <paragraph line="6" number="33-34"> Dutiye chātaṃ vuccati taṇhādiṭṭhiyo kāmānaṃ pātabbato tāsaṃ vasena vattanato, tanninnattā natthi etesu chātanti <bold>nicchātā</bold>. Tenāha <bold>‘‘taṇhādiṭṭhicchātāna’’</bold>ntiādi. Tatiye natthi vattabbaṃ.</paragraph>
    <centered line="7">Anupubbavihārasamāpattisuttādivaṇṇanā niṭṭhitā.</centered>
    <subhead line="8">4. Gāvīupamāsuttavaṇṇanā</subhead>
    <paragraph line="9" number="35"> Catutthe <pageBreak edition="V" number="3.0275" /><bold>pabbatacārinī</bold>ti pakatiyā pabbate bahulacārinī. <bold>Akhettaññū</bold>ti (visuddhi. mahāṭī. 1.77) agocaraññū. Samādhiparipantānaṃ visodhanānabhiññatāya <bold>bālo</bold>. Jhānassa paguṇabhāvāpādanaveyyattiyassa abhāvena <bold>abyatto</bold>. Uparijhānassa padaṭṭhānabhāvānavabodhena <bold>akhettaññū</bold>. Sabbathāpi samāpattikosallābhāvena <bold>akusalo</bold>. Samādhinimittassa vā anāsevanāya <bold>bālo</bold>. Abhāvanāya <bold>abyatto</bold>. Abahulīkārena <bold>akhettaññū</bold>. Sammadeva anadhiṭṭhānato <bold>akusalo</bold>ti yojetabbaṃ. <bold>Ubhato bhaṭṭho</bold>ti ubhayato jhānato bhaṭṭho. So hi appaguṇatāya na suppatiṭṭhitatāya saussāhopi vināsato asāmatthiyato ca jhānadvayato parihīno.</paragraph>
    <centered line="10">Gāvīupamāsuttavaṇṇanā niṭṭhitā.</centered>
    <subhead line="11">5. Jhānasuttavaṇṇanā</subhead>
    <paragraph line="12" number="36"> Pañcame <pageBreak edition="M" number="3.0298" /><bold>aniccato</bold>ti iminā niccappaṭikkhepato tesaṃ aniccatamāha. Tato eva udayavayavantato vipariṇāmato tāvakālikato ca te aniccāti jotitaṃ hoti. Yañhi niccaṃ na hoti, taṃ udayavayaparicchinnajarāya maraṇena cāti dvedhā vipariṇataṃ ittarakkhaṇameva ca hoti. <bold>Dukkhato</bold>ti na sukhato. Iminā sukhappaṭikkhepato tesaṃ dukkhatamāha. Tato eva ca abhiṇhappaṭipīḷanato dukkhavatthuto ca te dukkhāti jotitaṃ hoti. Udayavayavantatāya hi te abhiṇhappaṭipīḷanato nirantaradukkhatāya dukkhasseva ca adhiṭṭhānabhūto. Paccayayāpanīyatāya rogamūlatāya ca <bold>rogato</bold>. Dukkhatāsūlayogato kilesāsucipaggharato uppādajarābhaṅgehi uddhumātapakkabhijjanato ca <bold>gaṇḍato</bold>. Pīḷājananato antotudanato dunnīharaṇato ca <bold>sallato</bold>. Avaḍḍhiāvahanato aghavatthuto ca <bold>aghato</bold>. Aseribhāvajananato ābādhappatiṭṭhānatāya ca <bold>ābādhato</bold>. Avasavattanato avidheyyatāya ca <bold>parato</bold>. Byādhijarāmaraṇehi palujjanīyatāya <bold>palokato</bold>. Sāminivāsīkārakavedakaadhiṭṭhāyakavirahato <bold>suññato</bold>. Attappaṭikkhepaṭṭhena <bold>anattato</bold>. Rūpādidhammāpi yathā na ettha attā atthīti <bold>anattā,</bold> evaṃ sayampi attā na hontīti <bold>anattā</bold>. Tena abyāpārato nirīhato tucchato anattāti dīpitaṃ hoti.</paragraph>
    <paragraph line="13">Lakkhaṇattayameva sukhāvabodhanatthaṃ ekādasahi padehi vibhajitvā gahitanti dassetuṃ <bold>‘‘yasmā aniccato’’</bold>tiādi vuttaṃ. <bold>Antosamāpattiya</bold>nti samāpattīnaṃ sahajātatāya samāpattīnaṃ abbhantare <pageBreak edition="V" number="3.0276" /> cittaṃ paṭisaṃharatīti tappaṭibaddhachandarāgādikilesavikkhambhanena vipassanācittaṃ paṭisaṃharati. Tenāha <bold>‘‘moceti apanetī’’</bold>ti. <bold>Savanavasenā</bold>ti ‘‘sabbasaṅkhārasamatho’’tiādinā savanavasena. <bold>Thutivasenā</bold>ti tatheva thomanāvasena guṇato saṃkittanavasena. <bold>Pariyattivasenā</bold>ti tassa dhammassa pariyāpuṇanavasena. <bold>Paññattivasenā</bold>ti tadatthassa paññāpanavasena. Ārammaṇakaraṇavaseneva upasaṃharati maggacittaṃ, ‘‘etaṃ santa’’ntiādi pana avadhāraṇanivattitatthadassanaṃ. Yathā vipassanā ‘‘etaṃ santaṃ etaṃ paṇīta’’ntiādinā asaṅkhatāya dhātuyā cittaṃ upasaṃharati, evaṃ maggo nibbānaṃ sacchikiriyābhisamayavasena abhisamento tattha labbhamāne sabbepi visese <pageBreak edition="M" number="3.0299" /> asammohato paṭivijjhanto tattha cittaṃ upasaṃharati. Tenāha <bold>‘‘iminā pana ākārenā’’</bold>tiādi.</paragraph>
    <paragraph line="14"><bold>So tattha ṭhito</bold>ti so adandhavipassako yogī tattha tāya aniccādilakkhaṇattayārammaṇāya vipassanāya ṭhito. <bold>Sabbaso</bold>ti sabbattha tassa tassa maggassa adhigamāya nibbattitasamathavipassanāsu. <bold>Asakkonto anāgāmī hotī</bold>ti heṭṭhimamaggāvahāsu eva samathavipassanāya chandarāgaṃ pahāya aggamaggāvahāsu nikantiṃ pariyādātuṃ asakkonto anāgāmitāyameva saṇṭhāti.</paragraph>
    <paragraph line="15"><bold>Samatikkantattā</bold>ti samathavasena vipassanāvasena cāti sabbathāpi rūpassa samatikkantattā. Tenāha <bold>‘‘ayaṃ hī’’</bold>tiādi. <bold>Anenā</bold>ti yoginā. <bold>Taṃ atikkammā</bold>ti idaṃ yo paṭhamaṃ pañcavokāraekavokārapariyāpanne dhamme sammadeva sammasitvā te vissajjetvā tato arūpasamāpattiṃ samāpajjitvā arūpadhamme sammasati, taṃ sandhāya vuttaṃ. Tenāha <bold>‘‘idāni arūpaṃ sammasatī’’</bold>ti.</paragraph>
    <centered line="16">Jhānasuttavaṇṇanā niṭṭhitā.</centered>
    <subhead line="17">6. Ānandasuttavaṇṇanā</subhead>
    <paragraph line="18" number="37"> Chaṭṭhe okāsaṃ avasaraṃ adhigacchati etenāti <bold>okāsādhigamo,</bold> maggaphalasukhādhigamāya okāsabhāvato vā okāso, tassa adhigamo <bold>okāsādhigamo</bold>. Ettha ca dīghanikāyeneva (dī. ni. 2.288) pana suttantadesanāyaṃ paṭhamajjhānaṃ, catutthajjhānaṃ, arahattamaggoti tayo okāsādhigamā āgatā. Tattha (dī. ni. aṭṭha. 2.288) paṭhamaṃ jhānaṃ pañca nīvaraṇāni vikkhambhetvā attano okāsaṃ gahetvā tiṭṭhatīti <bold>‘‘paṭhamo okāsādhigamo’’</bold>ti <pageBreak edition="V" number="3.0277" /> vuttaṃ. Catutthajjhānaṃ pana sukhadukkhaṃ vikkhambhetvā attano okāsaṃ gahetvā tiṭṭhatīti <bold>dutiyo okāsādhigamo</bold>. Arahattamaggo sabbakilese vikkhambhetvā attano okāsaṃ gahetvā tiṭṭhatīti <bold>‘‘tatiyo okāsādhigamo’’</bold>ti vutto. Idha pana vakkhamānāni tīṇi arūpajjhānāni sandhāya <bold>‘‘okāsādhigamo’’</bold>ti vuttaṃ. Tesaṃyeva ca gahaṇe kāraṇaṃ sayameva vakkhati.</paragraph>
    <paragraph line="19"><bold>Sattānaṃ</bold><pageBreak edition="M" number="3.0300" /><bold>visuddhiṃ pāpanatthāyā</bold>ti rāgādīhi malehi abhijjhāvisamalobhādīhi ca upakkilesehi kiliṭṭhacittānaṃ sattānaṃ visuddhipāpanatthāya samatikkamanatthāya. Āyatiṃ anuppajjanañhi idha ‘‘samatikkamo’’ti vuttaṃ. <bold>Atthaṃ gamanatthāyā</bold>ti kāyikadukkhassa ca cetasikadomanassassa cāti imesaṃ dvinnaṃ atthaṅgamāya, nirodhāyāti attho. Ñāyati nicchayena kamati nibbānaṃ, taṃ vā ñāyati paṭivijjhīyati etenāti <bold>ñāyo,</bold> samucchedabhāvo ariyamaggoti āha <bold>‘‘sahavipassanakassa maggassā’’</bold>ti. <bold>Paccakkhakaraṇatthāyā</bold>ti attapaccakkhatāya. Parapaccayena vinā paccakkhakaraṇañhi ‘‘sacchikiriyā’’ti vuccati. <bold>Asambhinna</bold>nti pittasemhādīhi apalibuddhaṃ anupahataṃ.</paragraph>
    <paragraph line="20">Rāgānugato samādhi <bold>abhinato</bold> nāma hoti ārammaṇe abhimukhābhāvena pavattiyā, dosānugato pana <bold>apanato</bold> apagamanavasena pavattiyā, tadubhayappaṭikkhepena <bold>‘‘na cābhinato na cāpanato’’</bold>ti vuttanti āha <bold>‘‘rāgavasenā’’</bold>tiādi. <bold>Na sasaṅkhāraniggayhavāritagato</bold>ti lokiyajjhānacittāni viya na sasaṅkhārena sappayogena tadaṅgappahānavikkhambhanappahānavasena ca niggahetvā vāretvā ṭhito. Kiñcarahi kilesānaṃ chinnante uppanno. Tathābhūtaṃ phalasamādhiṃ sandhāyetaṃ vuttaṃ. Tenāha <bold>‘‘na sasaṅkhārena…pe… chinnante uppanno’’</bold>ti.</paragraph>
    <centered line="21">Ānandasuttavaṇṇanā niṭṭhitā.</centered>
    <subhead line="22">7. Lokāyatikasuttavaṇṇanā</subhead>
    <paragraph line="23" number="38"> Sattame <bold>lokāyatavādakā</bold>ti āyatiṃ hitaṃ loko na yatati na viruhati etenāti lokāyataṃ, vitaṇḍasatthaṃ. Tañhi ganthaṃ nissāya sattā puññakiriyāya cittampi na uppādenti, taṃ vadantīti <bold>lokāyatavādakā</bold>.</paragraph>
    <paragraph line="24">Daḷhaṃ <pageBreak edition="V" number="3.0278" /> thiraṃ dhanu etassāti daḷhadhanvā (a. ni. ṭī. 2.4.45-46; saṃ. ni. ṭī. 1.1.107), so eva <bold>‘‘daḷhadhammā’’</bold>ti vutto. Paṭisattuvidhamanatthaṃ dhanuṃ gaṇhātīti <bold>dhanuggaho</bold>. So eva usuṃ saraṃ asati khipatīti <bold>issāso. Dvisahassathāma</bold>nti lohādibhāraṃ vahituṃ samatthaṃ dvisahassathāmaṃ. Tenāha <bold>‘‘dvisahassathāmaṃ nāmā’’</bold>tiādi. <bold>Daṇḍe</bold>ti dhanudaṇḍe. <bold>Yāva kaṇḍappamāṇā</bold>ti dīghato yattakaṃ kaṇḍassa pamāṇaṃ, tattake <pageBreak edition="M" number="3.0301" /> dhanudaṇḍe ukkhittamatte āropitesuyeva jiyādaṇḍesu so ce bhāro pathavito muccati, evaṃ idaṃ dvisahassathāmaṃ nāma dhanūti daṭṭhabbaṃ. <bold>Uggahitasippo</bold>ti uggahitadhanusippo. <bold>Katahattho</bold>ti thirataraṃ lakkhesu avirajjhanasarakkhepo. Īdiso pana tattha vasibhūto <bold>katahattho</bold> nāma hotīti āha <bold>‘‘ciṇṇavasibhāvo’’</bold>ti. Kataṃ rājakulādīsu upecca asanaṃ etena so <bold>katūpāsano</bold>ti āha <bold>‘‘rājakulādīsu dassitasippo’’</bold>ti. <bold>Evaṃ kata</bold>nti evaṃ antosusirakaraṇādinā sallahukaṃ kataṃ.</paragraph>
    <centered line="25">Lokāyatikasuttavaṇṇanā niṭṭhitā.</centered>
    <subhead line="26">8-9. Devāsurasaṅgāmasuttādivaṇṇanā</subhead>
    <paragraph line="27" number="39-40"> Aṭṭhame <bold>abhiyiṃsū</bold>ti kadā abhiyiṃsu? Yadā balavanto ahesuṃ, tadā. Tatrāyamanupubbikathā (saṃ. ni. aṭṭha. 1.1.247; sārattha. ṭī. 1.verañjakaṇḍavaṇṇanā) – sakko kira magadharaṭṭhe macalagāmake magho nāma māṇavo hutvā tettiṃsa purise gahetvā kalyāṇakammaṃ karonto satta vatapadāni pūretvā tattha kālaṅkato devaloke nibbatti. Taṃ balavakammānubhāvena saparisaṃ sesadevatā dasahi ṭhānehi adhigaṇhantaṃ disvā ‘‘āgantukadevaputtā āgatā’’ti nevāsikā gandhapānaṃ sajjayiṃsu. Sakko sakaparisāya saññaṃ adāsi ‘‘mārisā mā gandhapānaṃ pivittha, pivanākāramattameva dassethā’’ti. Te tathā akaṃsu. Nevāsikadevatā suvaṇṇasarakehi upanītaṃ gandhapānaṃ yāvadatthaṃ pivitvā mattā tattha tattha suvaṇṇapathaviyaṃ patitvā sayiṃsu. Sakko ‘‘gaṇhatha puttahatāya putte’’ti te pādesu gahetvā sinerupāde khipāpesi. Sakkassa puññatejena tadanuvattakāpi sabbe tattheva patiṃsu. Te sineruvemajjhakāle saññaṃ labhitvā, ‘‘tātā, suraṃ na pivimha, suraṃ na pivimhā’’ti āhaṃsu. Tato paṭṭhāya <bold>asurā</bold> nāma jātā. Atha nesaṃ kammapaccayautusamuṭṭhānaṃ sinerussa heṭṭhimatale dasayojanasahassaṃ asurabhavanaṃ nibbatti. Sakko tesaṃ nivattitvā anāgamanatthāya ārakkhaṃ ṭhapesi. Yaṃ sandhāya vuttaṃ –</paragraph>
    <gatha1 line="28">‘‘Antarā <pageBreak edition="V" number="3.0279" /><pageBreak edition="M" number="3.0302" /> dvinnaṃ ayujjhapurānaṃ,</gatha1>
    <gatha2 line="29">Pañcavidhā ṭhapitā abhirakkhā;</gatha2>
    <gatha3 line="30">Uraga-karoṭi-payassa ca hārī,</gatha3>
    <gathalast line="31">Madanayutā caturo ca mahatthā’’ti. (saṃ. ni. aṭṭha. 1.1.247; sārattha. ṭī. 1.1 verañjakaṇḍavaṇṇanā);</gathalast>
    <paragraph line="32">Dve nagarāni hi yuddhena gahetuṃ asakkuṇeyyatāya <bold>ayujjhapurāni</bold> nāma jātāni devanagarañca asuranagarañca. Yadā hi asurā balavanto honti, atha devehi palāyitvā devanagaraṃ pavisitvā dvāre pidahite asurānaṃ satasahassampi kiñci kātuṃ na sakkoti. Yadā devā balavanto honti, athāsurehi palāyitvā asuranagarassa dvāre pidahite sakkānaṃ satasahassampi kiñci kātuṃ na sakkoti. Iti imāni dve nagarāni ayujjhapurāni nāma. Tesaṃ antarā etesu uragādīsu pañcasu ṭhānesu sakkena ārakkhā ṭhapitā. Tattha <bold>uraga</bold>saddena nāgā gahitā. Te hi udake balavanto honti, tasmā sinerussa paṭhamālinde etesaṃ ārakkhā. <bold>Karoṭi</bold>saddena supaṇṇā gahitā. Tesaṃ kira karoṭi nāma pānabhojanaṃ, tena taṃ nāmaṃ labhiṃsu, dutiyālinde tesaṃ ārakkhā. <bold>Payassahāri</bold>saddena kumbhaṇḍā gahitā, dānavarakkhasā kira te, tatiyālinde tesaṃ ārakkhā. <bold>Madanayuta</bold>saddena yakkhā gahitā. Visamacārino kira te yujjhasoṇḍā, catutthālinde tesaṃ ārakkhā. <bold>Caturo ca mahattā</bold>ti cattāro mahārājāno vuttā, pañcamālinde tesaṃ ārakkhā, tasmā yadi asurā kupitāvilacittā devapuraṃ upayanti yujjhituṃ. Yaṃ girino paṭhamaṃ paribhaṇḍaṃ, taṃ uragā paṭibāhayanti. Evaṃ sesesu sesā.</paragraph>
    <paragraph line="33">Te pana asurā āyuvaṇṇayasaissariyasampattīhi tāvatiṃsasadisāva, tasmā antarā attānaṃ ajānitvā pāṭaliyā pupphitāya ‘‘na idaṃ devanagaraṃ, tattha pāricchattako pupphati, idha pana cittapāṭalī, jarasakkenāmhākaṃ suraṃ pāyetvā vañcitā, devanagarañca no gahitaṃ, gacchāma, tena saddhiṃ yujjhissāmā’’ti hatthiassarathe āruyha suvaṇṇarajatamaṇiphalakāni gahetvā yuddhasajjā hutvā asurabheriyo vādentā mahāsamudde udakaṃ dvidhā bhetvā uṭṭhahanti. Te deve vuṭṭhe vammikamakkhikā <pageBreak edition="M" number="3.0303" /> vammikaṃ viya sineruṃ āruhituṃ ārabhanti. Atha nesaṃ paṭhamaṃ nāgehi saddhiṃ yuddhaṃ hoti. Tasmiṃ kho pana yuddhe na kassaci chavi vā cammaṃ vā chijjati, na lohitaṃ uppajjati, kevalaṃ kumārakānaṃ dārumeṇḍakayuddhaṃ viya aññamaññasantāsanamattameva hoti. Koṭisatāpi koṭisahassāpi nāgā tehi saddhiṃ yujjhitvā te asurapuraṃyeva pavesetvā nivattanti. Yadā pana asurā balavanto honti, atha nāgā osakkitvā dutiye ālinde supaṇṇehi <pageBreak edition="V" number="3.0280" /> saddhiṃ ekatova hutvā yujjhanti. Esa nayo supaṇṇādīsupi. Yadā pana tāni pañcapi ṭhānāni asurā maddanti, tadā ekato sampiṇḍitānipi tāni pañca balāni osakkanti. Atha cattāro mahārājāno gantvā sakkassa taṃ pavattiṃ ārocenti. Sakko tesaṃ vacanaṃ sutvā diyaḍḍhayojanasatikaṃ vejayantarathaṃ āruyha sayaṃ vā nikkhamati, ekaṃ puttaṃ vā peseti. Yadā devā puna apaccāgamanāya asure jiniṃsu, tadā sakko asure palāpetvā pañcasu ṭhānesu ārakkhaṃ datvā vediyapāde vajirahatthā indapaṭimāyo ṭhapesi. Asurā kālena kālaṃ uṭṭhahitvā paṭimāyo disvā ‘‘sakko appamatto tiṭṭhatī’’ti tatova nivattanti. Idha pana yadā asurānaṃ jayo ahosi, devānaṃ parājayo, taṃ sandhāyetaṃ vuttaṃ – ‘‘parājitā ca, bhikkhave, devā apayiṃsuyeva uttarenābhimukhā, abhiyiṃsu asurā’’ti.</paragraph>
    <paragraph line="34"><bold>Dakkhiṇābhimukhā hutvā</bold>ti cakkavāḷapabbatābhimukhā hutvā. Asurā kira devehi parājitā palāyantā cakkavāḷapabbatābhimukhaṃ gantvā cakkavāḷamahāsamuddapiṭṭhiyaṃ rajatapaṭṭavaṇṇe vālikāpuline yattha paṇṇakuṭiyo māpetvā isayo vasanti, tattha gantvā isīnaṃ assamapadena gacchantā ‘‘sakko imehi saddhiṃ mantetvā amhe nāseti, gaṇhatha puttahatāya putte’’ti kupitā assamapade pānīyaghaṭacaṅkamanapaṇṇasālādīni viddhaṃsenti. Isayo araññato phalāphalaṃ ādāya āgatā disvā puna dukkhena paṭipākatikaṃ karonti, tepi punappunaṃ tatheva parājitā gantvā vināsenti. Tena vuttaṃ – ‘‘parājitā ca kho, bhikkhave, asurā apayiṃsuyeva dakkhiṇenābhimukhā’’ti. Navamaṃ uttānatthameva.</paragraph>
    <centered line="35">Devāsurasaṅgāmasuttādivaṇṇanā niṭṭhitā.</centered>
    <subhead line="36">10. Tapussasuttavaṇṇanā</subhead>
    <paragraph line="37" number="41"> Dasame <pageBreak edition="M" number="3.0304" /><bold>pakkhandatī</bold>ti pavisati. <bold>Pasīdatī</bold>ti pasādaṃ abhiruciṃ āpajjati, patiṭṭhāti vimuccatīti attho. <bold>Kathāpābhata</bold>nti kathāya mūlaṃ. Mūlañhi ‘‘pābhata’’nti vuccati. Yathāha –</paragraph>
    <gatha1 line="38">‘‘Appakenapi medhāvī, pābhatena vicakkhaṇo;</gatha1>
    <gathalast line="39">Samuṭṭhāpeti attānaṃ, aṇuṃ aggiṃva sandhama’’nti. (jā. 1.1.4);</gathalast>
    <paragraph line="40">Tenevāha <pageBreak edition="V" number="3.0281" /><bold>‘‘kathāpābhatanti kathāmūla’’</bold>nti. Vitakkaggahaṇeneva taṃsahacarito vicāropi gahito. Tenevettha bahuvacananiddeso katoti āha <bold>‘‘vitakkesūti vitakkavicāresū’’</bold>ti.</paragraph>
    <centered line="41">Tapussasuttavaṇṇanā niṭṭhitā.</centered>
    <centered line="42">Mahāvaggavaṇṇanā niṭṭhitā.</centered>
  </content>
</document>