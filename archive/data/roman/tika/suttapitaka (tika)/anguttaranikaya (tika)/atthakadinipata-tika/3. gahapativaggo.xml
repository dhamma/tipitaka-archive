<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0404t.tik2.xml</normativeSource>
    <archivePath>roman/tika/suttapitaka (tika)/anguttaranikaya (tika)/atthakadinipata-tika/3. gahapativaggo.xml</archivePath>
    <baseFileName>3. gahapativaggo</baseFileName>
    <titlePath>3. Gahapativaggo - Aṭṭhakādinipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">3. Gahapativaggo</chapter>
    <subhead line="2">1-7. Paṭhamauggasuttādivaṇṇanā</subhead>
    <paragraph line="3" number="21-27"> Tatiyassa paṭhamadutiyesu natthi vattabbaṃ. Tatiye ‘‘hatthago’’ti vattabbe <bold>‘‘hatthako’’</bold>ti vuttaṃ. So hi rājapurisānaṃ hatthato <pageBreak edition="M" number="3.0234" /> yakkhassa hatthaṃ, yakkhassa hatthato bhagavato hatthaṃ <pageBreak edition="V" number="3.0217" />, bhagavato hatthato puna rājapurisānaṃ hatthaṃ gatattā nāmato <bold>hatthako āḷavako</bold>ti jāto. Tenāha <bold>‘‘āḷavakayakkhassa hatthato hatthehi sampaṭicchitattā hatthakoti laddhanāmo rājakumāro’’</bold>ti. Catutthādīni uttānatthāneva.</paragraph>
    <centered line="4">Paṭhamauggasuttādivaṇṇanā niṭṭhitā.</centered>
    <subhead line="5">8. Dutiyabalasuttavaṇṇanā</subhead>
    <paragraph line="6" number="28"> Aṭṭhame khīṇāsavassa sabbesaṃ saṅkhārānaṃ aniccatā asammohavasena kiccato maggapaññāya suppaṭividdhā, vipassanāya ārammaṇakaraṇavasenapīti dassento āha <bold>‘‘sahavipassanāya maggapaññāyā’’</bold>ti. <bold>Ime kāmā</bold>ti dvepi kāme vadati. Kilesavasena uppajjamāno hi pariḷāho vatthukāmasannissayo vatthukāmavisayo vāti dvepi sapariḷāhaṭṭhena aṅgārakāsu viyāti <bold>‘‘aṅgārakāsūpamā’’</bold>ti vuttā. Anto vuccati lāmakaṭṭhena taṇhā, byantaṃ vigatantaṃ bhūtanti <bold>byantibhūta</bold>nti āha <bold>‘‘vigatantabhūta’’</bold>nti, nittaṇhanti attho.</paragraph>
    <centered line="7">Dutiyabalasuttavaṇṇanā niṭṭhitā.</centered>
    <subhead line="8">9. Akkhaṇasuttavaṇṇanā</subhead>
    <paragraph line="9" number="29"> Navame yasmā mahiddhikapetā devāsurānaṃ āvāhaṃ gacchanti, vivāhaṃ na gacchanti, tasmā pettivisayeneva asurakāyo gahitoti veditabbo. Petāsurā pana petā evāti tesaṃ petehi saṅgaho avuttasiddhova.</paragraph>
    <centered line="10">Akkhaṇasuttavaṇṇanā niṭṭhitā.</centered>
    <subhead line="11">10. Anuruddhamahāvitakkasuttavaṇṇanā</subhead>
    <paragraph line="12" number="30"> Dasame <pageBreak edition="M" number="3.0235" /><bold>appicchassā</bold>ti na icchassa. Abhāvattho hettha <bold>appa</bold>saddo ‘‘appaḍaṃsamakasavātātapā’’tiādīsu (a. ni. 10.11) viya. Paccayesu appiccho <bold>paccayappiccho,</bold> cīvarādipaccayesu icchārahito. <bold>Adhigamappiccho</bold>ti jhānādiadhigamavibhāvane icchārahito <pageBreak edition="V" number="3.0218" />. <bold>Pariyattiappiccho</bold>ti pariyattiyaṃ bāhusaccavibhāvane icchārahito. <bold>Dhutaṅgappiccho</bold>ti dhutaṅgesu appiccho dhutaṅgabhāvavibhāvane icchārahito. <bold>Santaguṇaniguhanenā</bold>ti attani saṃvijjamānānaṃ jhānādiguṇānañceva bāhusaccaguṇassa dhutaṅgaguṇassa ca niguhanena chādanena. <bold>Sampajjatī</bold>ti nipphajjati sijjhati. <bold>No mahicchassā</bold>ti mahatiyā icchāya samannāgatassa no sampajjati anudhammassapi anipphajjanato. <bold>Pavivittassā</bold>ti pakārehi vivittassa. Tenāha <bold>‘‘kāyacittaupadhivivekehi vivittassā’’</bold>ti. <bold>Ārambhavatthuvasenā</bold>ti bhāvanābhiyogavasena ekībhāvova kāyavivekoti adhippeto, na gaṇasaṅgaṇikābhāvamattanti dasseti. <bold>Kamma</bold>nti yogakammaṃ.</paragraph>
    <paragraph line="13">Sattehi kilesehi ca saṅgaṇanaṃ samodhānaṃ saṅgaṇikā, sā āramitabbaṭṭhena ārāmo etassāti <bold>saṅgaṇikārāmo,</bold> tassa. Tenāha <bold>‘‘gaṇasaṅgaṇikāya cevā’’</bold>tiādi. <bold>Āraddhavīriyassā</bold>ti paggahitavīriyassa. Tañca kho upadhiviveke ninnatāvasena ‘‘ayaṃ dhammo’’ti vacanato. Esa nayo itaresupi. Vivaṭṭanissitaṃyeva hi samādhānaṃ idhādhippetaṃ, tathā paññāpi. Kammassa-katapaññāya hi ṭhito kammavasena bhavesu nānappakāro anatthoti jānanto kammakkhayakaraṃ ñāṇaṃ abhipattheti, tadatthañca ussāhaṃ karoti. Mānādayo sattasantānaṃ saṃsāre papañcenti vitthārentīti <bold>papañcā</bold>ti āha <bold>‘‘taṇhāmānadiṭṭhipapañcarahitattā’’</bold>tiādi. Sesamettha suviññeyyameva.</paragraph>
    <centered line="14">Anuruddhamahāvitakkasuttavaṇṇanā niṭṭhitā.</centered>
    <centered line="15">Gahapativaggavaṇṇanā niṭṭhitā.</centered>
  </content>
</document>