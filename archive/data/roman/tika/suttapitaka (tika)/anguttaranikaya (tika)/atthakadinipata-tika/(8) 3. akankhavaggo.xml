<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404t.tik20.xml</normativeSource>
<archivePath>roman/tika/suttapitaka (tika)/anguttaranikaya (tika)/atthakadinipata-tika/(8) 3. akankhavaggo.xml</archivePath>
<titlePath>(8) 3. Ākaṅkhavaggo - Aṭṭhakādinipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">(8) 3. Ākaṅkhavaggo</chapter>
<subhead line="2">1-4. Ākaṅkhasuttādivaṇṇanā</subhead>
<paragraph line="3" number="71-74"> Tatiyassa paṭhame sīlassa anavasesasamādānena akhaṇḍādibhāvāpattiyā ca <bold>paripuṇṇasīlā</bold>. Samādānato paṭṭhāya avicchindanato <bold>sīlasamaṅgino. Ettāvatā kirā</bold>ti (a. ni. 2.37) <bold>kira</bold>-saddo arucisūcanattho. Tenettha ācariyavādassa attano aruccanabhāvaṃ dīpeti. <bold>Sampannasīlā</bold>ti anāmaṭṭhavisesaṃ sāmaññato sīlasaṅkhepena gahitaṃ. Tañca catubbidhanti ācariyatthero <bold>‘‘catupārisuddhisīlaṃ uddisitvā’’</bold>ti āha. <bold>Tatthā</bold>ti <pageBreak edition="M" number="3.0340" /> catupārisuddhisīle. <bold>Jeṭṭhakasīla</bold>nti (saṃ. ni. 5.412) padhānasīlaṃ. <bold>Ubhayatthā</bold>ti uddesaniddese. Idha niddese viya uddesepi pātimokkhasaṃvaro bhagavatā vutto ‘‘sampannasīlā’’ti vuttattāti adhippāyo. Sīlaggahaṇañhi pāḷiyaṃ pātimokkhasaṃvaravasena āgataṃ. Tenāha <bold>‘‘pātimokkhasaṃvaroyevā’’</bold>tiādi. Tattha avadhāraṇena itaresaṃ tiṇṇaṃ ekadesena pātimokkhantogadhataṃ dīpeti. Tathā hi anolokiyolokane ājīvahetu chasikkhāpadavītikkame gilānapaccayassa apaccavekkhitaparibhoge ca āpatti vihitāti. <bold>Tīṇī</bold>ti indriyasaṃvarasīlādīni. <bold>Sīlanti vuttaṭṭhānaṃ nāma atthī</bold>ti sīlapariyāyena tesaṃ katthaci sutte gahitaṭṭhānaṃ nāma kiṃ atthi yathā pātimokkhasaṃvaroti <pageBreak edition="V" number="3.0316" /> ācariyassa sammukhattā appaṭikkhipantova upacārena pucchanto viya vadati. Tenāha <bold>‘‘ananujānanto’’</bold>ti. <bold>Chadvārarakkhāmattakamevā</bold>ti tassa sallahukabhāvamāha cittādhiṭṭhānamattena paṭipākatikabhāvāpattito. Itaresupi eseva nayo. <bold>Paccayuppattimattaka</bold>nti phalena hetuṃ dasseti. Uppādanahetukā hi paccayānaṃ uppatti. <bold>Idamattha</bold>nti idaṃ payojanaṃ imassa paccayassa paribhuñjaneti adhippāyo. <bold>Nippariyāyenā</bold>ti iminā indriyasaṃvarādīni tīṇi padhānassa sīlassa parivāravasena pavattiyā pariyāyasīlāni nāmāti dasseti.</paragraph>
<paragraph line="4">Idāni pātimokkhasaṃvarasseva padhānabhāvaṃ byatirekato anvayato ca upamāya vibhāvetuṃ <bold>‘‘yassā’’</bold>tiādimāha. Tattha <bold>so</bold>ti pātimokkhasaṃvaro. <bold>Sesānī</bold>ti indriyasaṃvarādīni. <bold>Tasse vā</bold>ti ‘‘sampannasīlā’’ti ettha yaṃ sīlaṃ vuttaṃ, tasseva. <bold>Sampannapātimokkhā</bold>ti ettha pātimokkhaggahaṇena vevacanaṃ vatvā <bold>taṃ vitthāretvā…pe… ādimāha</bold>. Yathā aññatthāpi ‘‘idha bhikkhu sīlavā hotī’’ti puggalādhiṭṭhānāya desanāya uddiṭṭhaṃ sīlaṃ ‘‘pātimokkhasaṃvarasaṃvuto viharatī’’ti (vibha. 508) niddiṭṭhaṃ. <bold>Kasmā āraddha</bold>nti desanāya kāraṇapucchā. <bold>Sīlānisaṃsadassanattha</bold>nti payojananiddeso. ‘‘Sīlānisaṃsadassanattha’’nti hi ettha byatirekato yaṃ sīlānisaṃsassa adassanaṃ, taṃ imissā desanāya kāraṇanti kasmā āraddhanti? Veneyyānaṃ sīlānisaṃsassa adassanatoti atthato āpanno <pageBreak edition="M" number="3.0341" /> eva hoti. Tenāha <bold>‘‘sacepī’’</bold>tiādi. <bold>Sīlānisaṃsadassanattha</bold>nti pana imassa atthaṃ vivarituṃ <bold>‘‘tesa’’</bold>ntiādi vuttaṃ. <bold>Ānisaṃso</bold>ti udayo. ‘‘Sīlavā sīlasampanno kāyassa bhedā paraṃ maraṇā sugatiṃ saggaṃ lokaṃ upapajjatī’’tiādīsu (dī. ni. 3.316; a. ni. 5.213; mahāva. 285) pana vipākaphalampi ‘‘ānisaṃso’’ti vuttaṃ. <bold>Ko viseso</bold>ti ko phalaviseso. <bold>Kā vaḍḍhī</bold>ti ko abbhudayo. Vijjamānopi guṇo yāthāvato vibhāvito eva abhiruciṃ uppādeti, na avibhāvito, tasmā ekantato ānisaṃsakittanaṃ icchitabbamevāti dassetuṃ <bold>‘‘appeva nāmā’’</bold>tiādimāha.</paragraph>
<paragraph line="5"><bold>Piyo</bold>ti piyāyitabbo. Piyassa nāma dassanaṃ ekantato abhinanditabbaṃ hotīti āha <bold>‘‘piyacakkhūhi sampassitabbo’’</bold>ti. Pītisamuṭṭhānappasannasommarūpapariggahañhi cakkhu ‘‘piyacakkhū’’ti vuccati. <bold>Tesa</bold>nti sabrahmacārīnaṃ. <bold>Manavaḍḍhanako</bold>ti pītimanassa paribrūhanato uparūpari pīticittasseva uppādanako. <bold>Garuṭṭhāniyo</bold>ti garukaraṇassa ṭhānabhūto. <bold>Jānaṃ jānātī</bold>ti ñāṇena jānitabbaṃ jānāti. Yathā vā aññe ajānantāpi jānantā viya pavattanti, na evamayaṃ, ayaṃ pana jānanto eva jānāti. <bold>Passaṃ passatī</bold>ti dassanabhūtena paññācakkhunā <pageBreak edition="V" number="3.0317" /> passitabbaṃ passati, passanto eva vā passati. <bold>Evaṃ sambhāvanīyo</bold>ti evaṃ viññutāya paṇḍitabhāvena sambhāvetabbo. <bold>Sīlesvevassa paripūrakārī</bold>ti sīlesu paripūrakārī eva bhaveyyāti. Evaṃ uttarapadāvadhāraṇaṃ daṭṭhabbaṃ. Evañhi iminā padena uparisikkhādvayaṃ anivattitameva hoti. Yathā pana sīlesu paripūrakārī nāma hoti, taṃ phalena dassetuṃ <bold>‘‘ajjhatta’’</bold>ntiādi vuttaṃ. Vipassanādhiṭṭhānasamādhisaṃvattanikatāya hi idha sīlassa pāripūrī, na kevalaṃ akhaṇḍādibhāvamattaṃ. Vuttañhetaṃ ‘‘yāni kho pana tāni akhaṇḍāni…pe… samādhisaṃvattanikānī’’ti. Evañca katvā uparisikkhādvayaṃ sīlassa sambhārabhāvena gahitanti sīlassevettha padhānaggahaṇaṃ siddhaṃ hoti. Sīlānurakkhakā hi cittekaggatāsaṅkhārapariggahā. <bold>Anūnenā</bold>ti akhaṇḍādibhāvena, kassaci vā ahāpanena upapannena. <bold>Ākārenā</bold>ti karaṇena sampādanena.</paragraph>
<paragraph line="6"><bold>Ajjhatta</bold>nti <pageBreak edition="M" number="3.0342" /> vā <bold>attano</bold>ti vā ekaṃ ekatthaṃ, byañjanameva nānaṃ. Bhummatthe cetaṃ, <bold>‘‘samatha’’</bold>nti upayogavacanaṃ ‘‘anū’’ti iminā upasaggena yoge siddhanti āha <bold>‘‘attano cittasamathe yutto’’</bold>ti. Tattha <bold>cittasamathe</bold>ti cittassa samādhāne. <bold>Yutto</bold>ti aviyutto pasuto. Yo sabbena sabbaṃ jhānabhāvanāya ananuyutto, so taṃ bahi nīharati nāma. Yo ārabhitvā antarā saṅkocaṃ āpajjati, so taṃ vināseti nāma. Yo pana īdiso ahutvā jhānaṃ upasampajja viharati, so anirākatajjhānoti dassento <bold>‘‘bahi anīhaṭajjhāno’’</bold>tiādimāha. Nīharaṇavināsatthañhi idaṃ nirākaraṇaṃ nāma. ‘‘Thambhaṃ niraṃkatvā nivātavuttī’’tiādīsu (su. ni. 328) cassa payogo daṭṭhabbo.</paragraph>
<paragraph line="7"><bold>Sattavidhāya anupassanāyā</bold>ti ettha aniccānupassanā, dukkhānupassanā, anattānupassanā, nibbidānupassanā, virāgānupassanā, nirodhānupassanā, paṭinissaggānupassanāti imā sattavidhā anupassanā. Suññāgāragato bhikkhu tattha laddhakāyavivekatāya samathavipassanāvasena cittavivekaṃ paribrūhento yathānusiṭṭhapaṭipattiyā lokaṃ sāsanañca attano visesādhigamaṭṭhānabhūtaṃ suññāgārañca upasobhayamāno guṇavisesādhiṭṭhānabhāvāpādanena viññūnaṃ atthato taṃ brūhento nāma hotīti vuttaṃ <bold>‘‘brūhetā suññāgārāna’’</bold>nti. Tenāha <bold>‘‘ettha cā’’</bold>tiādi. Ekabhūmakādipāsāde kurumānopi pana neva suññāgārānaṃ brūhetāti daṭṭhabbo. Suññāgāraggahaṇena cettha araññarukkhamūlādi sabbaṃ padhānānuyogakkhamaṃ senāsanaṃ gahitanti daṭṭhabbaṃ.</paragraph>
<paragraph line="8">Ettāvatā yathā taṇhāvicaritadesanā paṭhamaṃ taṇhāvasena āraddhāpi taṇhāpadaṭṭhānattā mānadiṭṭhīnaṃ <pageBreak edition="V" number="3.0318" /> mānadiṭṭhiyo osaritvā kamena papañcattayadesanā jātā, evamayaṃ desanā paṭhamaṃ adhisīlasikkhāvasena āraddhāpi sīlapadaṭṭhānattā samathavipassanānaṃ samathavipassanāyo osaritvā kamena sikkhāttayadesanā jātāti veditabbā. Ettha hi ‘‘sīlesvevassa paripūrakārī’’ti ettāvatā adhisīlasikkhā vuttā, ‘‘ajjhattaṃ cetosamathamanuyutto anirākatajjhāno’’ti ettāvatā adhicittasikkhā, ‘‘vipassanāya samannāgato’’ti ettāvatā adhipaññāsikkhā. ‘‘Brūhetā suññāgārāna’’nti iminā pana samathavasena suññāgāravaḍḍhane <pageBreak edition="M" number="3.0343" /> adhicittasikkhā, vipassanāvasena adhipaññāsikkhāti evaṃ dvepi sikkhā saṅgahetvā vuttā. Ettha ca ‘‘ajjhattaṃ cetosamathamanuyutto anirākatajjhāno’’ti imehi padehi sīlānurakkhikā eva cittekaggatā kathitā, ‘‘vipassanāyā’’ti iminā padena sīlānurakkhiko saṅkhārapariggaho.</paragraph>
<paragraph line="9">Kathaṃ cittekaggatā sīlamanurakkhati? Yassa hi cittekaggatā natthi, so byādhimhi uppanne vihaññati, so byādhivihato vikkhittacitto sīlaṃ vināsetvāpi byādhivūpasamaṃ kattā hoti. Yassa pana cittekaggatā atthi, so taṃ byādhidukkhaṃ vikkhambhetvā samāpattiṃ samāpajjati, samāpannakkhaṇe dukkhaṃ dūragataṃ hoti, balavataraṃ sukhamuppajjati. Evaṃ cittekaggatā sīlamanurakkhati. Kathaṃ saṅkhārapariggaho sīlamanurakkhati? Yassa hi saṅkhārapariggaho natthi, tassa ‘‘mama rūpaṃ mama viññāṇa’’nti attabhāve balavamamattaṃ hoti, so tathārūpesu dubbhikkhabyādhibhayādīsu sampattesu sīlaṃ nāsetvāpi attabhāvaṃ posetā hoti. Yassa pana saṅkhārapariggaho atthi, tassa attabhāve balavamamattaṃ vā sineho vā na hoti, so tathārūpesu dubbhikkhabyādhibhayādīsu sampattesu sacepissa antāni bahi nikkhamanti, sacepi ussussati visussati, khaṇḍākhaṇḍiko vā hoti satadhāpi sahassadhāpi, neva sīlaṃ vināsetvā attabhāvaṃ posetā hoti. Evaṃ saṅkhārapariggaho sīlaṃ anurakkhati.</paragraph>
<paragraph line="10">‘‘Brūhetā suññāgārāna’’nti iminā pana tasseva ubhayassa brūhanā vaḍḍhanā sātaccakiriyā dassitā. Evaṃ bhagavā yasmā ‘‘sabrahmacārīnaṃ piyo cassaṃ…pe… bhāvanīyo cā’’ti ime cattāro dhamme ākaṅkhantena natthaññaṃ kiñci kātabbaṃ, aññadatthu sīlādiguṇasamannāgateneva bhavitabbaṃ. Īdiso hi sabrahmacārīnaṃ piyo hoti manāpo garu bhāvanīyo. Vuttampi hetaṃ –</paragraph>
<gatha1 line="11">‘‘Sīladassanasampannaṃ <pageBreak edition="V" number="3.0319" />, dhammaṭṭhaṃ saccavedinaṃ;</gatha1>
<gathalast line="12">Attano kamma kubbānaṃ, taṃ jano kurute piya’’nti. (dha. pa. 217);</gathalast>
<paragraph line="13">Tasmā ‘‘ākaṅkheyya ce, bhikkhave, bhikkhu sabrahmacārīnaṃ piyo cassaṃ…pe… sīlesvevassa paripūrakārī…pe… suññāgārāna’’nti vatvā idāni yasmā paccayalābhādiṃ <pageBreak edition="M" number="3.0344" /> patthayantenapi idameva karaṇīyaṃ, na aññaṃ kiñci, tasmā ‘‘ākaṅkheyya ce, bhikkhave, bhikkhu lābhī assa’’ntiādimāha. <bold>Lābhī assa</bold>nti lābhāsāya saṃvarasīlaparipūraṇaṃ pāḷiyaṃ āgataṃ. Kimīdisaṃ bhagavā anujānātīti? Na bhagavā sabhāvena īdisaṃ anujānāti, mahākāruṇikatāya pana puggalajjhāsayena evaṃ vuttanti dassento <bold>‘‘na bhagavā’’</bold>tiādimāha. Tattha <bold>ghāsesanaṃ chinnakatho, na vācaṃ payuttaṃ bhaṇe</bold>ti chinnakatho mūgo viya hutvā obhāsaparikathānimittaviññattipayuttaṃ ghāsesanaṃ vācaṃ na bhaṇe, na katheyyāti attho. <bold>Puggalajjhāsayavasenā</bold>ti saṅkhepato vuttamatthaṃ vivaranto <bold>‘‘yesaṃ hī’’</bold>tiādimāha. Raso sabhāvabhūto ānisaṃso <bold>rasānisaṃso</bold>.</paragraph>
<paragraph line="14"><bold>Paccayadānakārā</bold>ti cīvarādipaccayadānavasena pavattakārā. <bold>Mahapphalā mahānisaṃsā</bold>ti ubhayametaṃ atthato ekaṃ, byañjanameva nānaṃ. ‘‘Pañcime, gahapatayo, ānisaṃsā’’tiādīsu (mahāva. 285) hi ānisaṃsasaddo phalapariyāyopi hoti. Mahantaṃ vā lokiyasukhaṃ phalanti pasavantīti <bold>mahapphalā,</bold> mahato lokuttarasukhassa paccayā hontīti <bold>mahānisaṃsā</bold>. Tenāha <bold>‘‘lokiyasukhena phalabhūtenā’’</bold>tiādi.</paragraph>
<paragraph line="15"><bold>Peccabhavaṃ gatā</bold>ti petūpapattivasena nibbattiṃ upagatā. Te pana yasmā idha katakālakiriyā kālena katajīvitupacchedā honti, tasmā vuttaṃ <bold>‘‘kālakatā’’</bold>ti. Sassusasurā ca tappakkhikā ca <bold>sassusasurapakkhikā</bold>. Te ñātiyonisambandhena āvāhavivāhasambandhavasena sambaddhā <bold>ñātī. Sālohitā</bold>ti yonisambandhavasena. <bold>Ekalohitabaddhā</bold>ti ekena samānena lohitasambandhena sambaddhā. <bold>Pasannacitto</bold>ti pasannacittako. Kālakato pitā vā mātā vā petayoniyaṃ uppannoti adhikārato viññāyatīti vuttaṃ. <bold>Mahānisaṃsameva hotī</bold>ti tassa tathāsīlasampannattāti adhippāyo.</paragraph>
<paragraph line="16"><bold>Ajjhottharitā</bold>ti <pageBreak edition="V" number="3.0320" /> madditā. <bold>Na ca maṃ arati saheyyā</bold>ti maṃ ca arati na abhibhaveyya na maddeyya na ajjhotthareyya. <bold>Uppanna</bold>nti jātaṃ nibbattaṃ. Sīlādiguṇayutto hi aratiñca ratiñca sahati ajjhottharati, madditvā tiṭṭhati, tasmā īdisamattānaṃ icchantenapi sīlādiguṇayutteneva bhavitabbanti <pageBreak edition="M" number="3.0345" /> dasseti. <bold>Cittutrāso</bold> bhāyatīti <bold>bhayaṃ, ārammaṇaṃ</bold> bhāyati etasmāti <bold>bhayaṃ</bold>. Taṃ duvidhampi bhayaṃ bheravañca sahati abhibhavatīti <bold>bhayabheravasaho</bold>. Sīlādiguṇayutto hi bhayabheravaṃ sahati ajjhottharati, madditvā tiṭṭhati ariyakoṭiyavāsī mahādattatthero viya.</paragraph>
<paragraph line="17">Thero kira maggaṃ paṭipanno aññataraṃ pāsādikaṃ araññaṃ disvā ‘‘idhevajja samaṇadhammaṃ katvā gamissāmī’’ti maggā okkamma aññatarasmiṃ rukkhamūle saṅghāṭiṃ paññapetvā pallaṅkaṃ ābhujitvā nisīdi. Rukkhadevatāya dārakā therassa sīlatejena sakabhāvena saṇṭhātuṃ asakkontā vissaramakaṃsu. Devatāpi sakalarukkhaṃ cālesi. Thero acalova nisīdi. Sā devatā dhūmāyi pajjali. Neva sakkhi theraṃ cāletuṃ. Tato upāsakavaṇṇenāgantvā vanditvā aṭṭhāsi. ‘‘Ko eso’’ti vuttā ‘‘ahaṃ, bhante, tasmiṃ rukkhe adhivatthā devatā’’ti avoca. Tvaṃ ete vikāre akāsīti. Āma, bhanteti. ‘‘Kasmā’’ti ca vuttā āha ‘‘tumhākaṃ, bhante, sīlatejena dārakā sakabhāvena saṇṭhātuṃ asakkontā vissaramakaṃsu, sāhaṃ tumhe palāpetuṃ evamakāsi’’nti. Thero āha ‘‘atha kasmā ‘idha, bhante, mā vasatha, mayhaṃ aphāsuka’nti paṭikacceva nāvacāsi, idāni pana mā maṃ kiñci avaca, ‘ariyakoṭiyamahādatto amanussabhayena gato’ti vacanato lajjāmi, tenāhaṃ idheva vasissaṃ, tvaṃ pana ajjekadivasaṃ yattha katthaci vasāhī’’ti. Evaṃ sīlādiguṇayutto bhayabheravasaho hoti, tasmā īdisamattānaṃ icchantenapi sīlādiguṇayutteneva bhavitabbanti dasseti. Dutiyādīni uttānatthāni.</paragraph>
<centered line="18">Ākaṅkhasuttādivaṇṇanā niṭṭhitā.</centered>
<subhead line="19">5-10. Migasālāsuttādivaṇṇanā</subhead>
<paragraph line="20" number="75-80"> Pañcame <bold>imassa hi puggalassa sīlavirahitassa paññā sīlaṃ paridhovatī</bold>ti akhaṇḍādibhāvāpādanena sīlaṃ ādimajjhapariyosānesu paññāya <pageBreak edition="M" number="3.0346" /> suvisodhitaṃ karoti. Yassa hi abbhantare sīlasaṃvaro natthi, ugghaṭitaññutāya pana cātuppadikagāthāpariyosāne paññāya sīlaṃ <pageBreak edition="V" number="3.0321" /> dhovitvā saha paṭisambhidāhi arahattaṃ pāpuṇāti, ayaṃ paññāya sīlaṃ dhovati nāma seyyathāpi santatimahāmatto.</paragraph>
<paragraph line="21">Sīlavā pana paññaṃ dhovati. Yassa (dī. ni. aṭṭha. 1.317) hi puthujjanassa sīlaṃ saṭṭhiasītivassāni akhaṇḍaṃ hoti, so maraṇakālepi sabbakilese ghātetvā sīlena paññaṃ dhovitvā arahattaṃ gaṇhāti kandarasālapariveṇe mahāsaṭṭhivassatthero viya. There kira maraṇamañce nipajjitvā balavavedanāya nitthunante tissamahārājā ‘‘theraṃ passissāmī’’ti gantvā pariveṇadvāre ṭhito taṃ saddaṃ sutvā pucchi ‘‘kassa saddo aya’’nti. Therassa nitthunanasaddoti. ‘‘Pabbajjāya saṭṭhivassena vedanāpariggahamattampi na kataṃ, idāni na taṃ vandissāmī’’ti nivattitvā mahābodhiṃ vandituṃ gato. Tato upaṭṭhākadaharo theraṃ āha ‘‘kiṃ no, bhante, lajjāpetha, saddhopi rājā vippaṭisārī hutvā ‘na vandissāmī’ti gato’’ti. Kasmā, āvusoti? Tumhākaṃ nitthunanasaddaṃ sutvāti. ‘‘Tena hi me okāsaṃ karothā’’ti vatvā vedanaṃ vikkhambhetvā arahattaṃ patvā daharassa saññaṃ adāsi ‘‘gacchāvuso, idāni rājānaṃ amhe vandāpehī’’ti. Daharo gantvā ‘‘idāni kira theraṃ vandathā’’ti āha. Rājā susumārapatitena theraṃ vandanto ‘‘nāhaṃ ayyassa arahattaṃ vandāmi, puthujjanabhūmiyaṃ pana ṭhatvā rakkhitasīlameva vandāmī’’ti āha. Evaṃ sīlena paññaṃ dhovati nāma. Sesaṃ vuttameva. Chaṭṭhādīsu natthi vattabbaṃ.</paragraph>
<centered line="22">Migasālāsuttādivaṇṇanā niṭṭhitā.</centered>
<centered line="23">Ākaṅkhavaggavaṇṇanā niṭṭhitā.</centered>
</body>
</document>