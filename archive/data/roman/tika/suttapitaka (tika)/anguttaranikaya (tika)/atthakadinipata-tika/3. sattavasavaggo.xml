<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404t.tik10.xml</normativeSource>
<archivePath>roman/tika/suttapitaka (tika)/anguttaranikaya (tika)/atthakadinipata-tika/3. sattavasavaggo.xml</archivePath>
<title>3. Sattāvāsavaggo - Aṭṭhakādinipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">3. Sattāvāsavaggo</chapter>
<subhead line="2">1. Tiṭhānasuttavaṇṇanā</subhead>
<paragraph line="3" number="21">Tatiyassa paṭhame <bold>amamā</bold>ti vatthābharaṇapānabhojanādīsupi mamattavirahitā. <bold>Apariggahā</bold>ti itthipariggahena apariggahā. Tesaṃ kira ‘‘ayaṃ mayhaṃ bhariyā’’ti mamattaṃ na hoti, mātaraṃ vā bhaginiṃ vā disvā chandarāgo na uppajjati. Dhammatāsiddhassa sīlassa ānubhāvena putte diṭṭhamatte eva mātuthanato thaññaṃ paggharati, tena saññāṇena nesaṃ mātari puttassa mātusaññā, mātu ca putte puttasaññā paccupaṭṭhitāti keci.</paragraph>
<paragraph line="4">Apicettha (sārattha. ṭī. 1.1 verañjakaṇḍavaṇṇanā) uttarakurukānaṃ puññānubhāvasiddho ayampi viseso veditabbo. Tattha kira tesu tesu padesesu ghananicitapattasañchannasākhāpasākhā kūṭāgārasamā manoramā rukkhā tesaṃ manussānaṃ nivesanakiccaṃ sādhenti. Yattha sukhaṃ nivasanti, aññepi tattha rukkhā sujātā sabbadāpi pupphitaggā tiṭṭhanti. Jalāsayāpi vikasitakamalakuvalayapuṇḍarīkasogandhikādipupphasañchannā sabbakālaṃ paramasugandhaṃ samantato pavāyantā tiṭṭhanti. Sarīrampi tesaṃ atidīghādidosarahitaṃ ārohapariṇāhasampannaṃ jarāya anabhibhūtattā valitapalitādidosavirahitaṃ yāvatāyukaṃ aparikkhīṇajavabalaparakkamasobhameva hutvā <pageBreak edition="V" number="3.0268" />tiṭṭhati. Anuṭṭhānaphalūpajīvitāya na ca nesaṃ kasivaṇijjādivasena āhārapariyeṭṭhivasena dukkhaṃ atthi, tato eva na dāsadāsikammakarādipariggaho atthi, na ca tattha sītuṇhaḍaṃsamakasavātātapasarīsapavāḷādiparissayo atthi. Yathā nāmettha gimhānaṃ pacchime māse paccūsavelāyaṃ samasītuṇho utu <pageBreak edition="M" number="3.0290" />hoti, evameva sabbakālaṃ tattha samasītuṇhova utu hoti, na ca nesaṃ koci upaghāto vihesā vā uppajjati. Akaṭṭhapākimeva sāliṃ akaṇaṃ athusaṃ suddhaṃ sugandhaṃ taṇḍulapphalaṃ paribhuñjanti. Taṃ bhuñjantānaṃ nesaṃ kuṭṭhaṃ, gaṇḍo, kilāso, soso, kāso, sāso, apamāro, jaroti evamādiko na koci rogo uppajjati, na ca te khujjā vā vāmanā vā kāṇā vā kuṇī vā khañjā vā pakkhahatā vā vikalaṅgā vā vikalindriyā vā honti.</paragraph>
<paragraph line="5">Itthiyopi tattha nātidīghā, nātirassā, nātikisā, nātithūlā, nātikāḷā, naccodātā, sobhaggappattarūpā honti. Tathā hi dīghaṅgulī, tambanakhā, alambathanā, tanumajjhā, puṇṇacandamukhī, visālakkhī, mudugattā, sahitorū, odātadantā, gambhīranābhī, tanujaṅghā, dīghanīlavellitakesī, puthulasussoṇī, nātilomā, nālomā, subhagā, utusukhasamphassā, saṇhā, sakhilā, sukhasambhāsā, nānābharaṇavibhūsitā vicaranti. Sabbadāpi soḷasavassuddesikā viya honti, purisā ca pañcavīsativassuddesikā viya. Na puttadāresu rajjanti. Ayaṃ tattha dhammatā.</paragraph>
<paragraph line="6">Sattāhikameva ca tattha itthipurisā kāmaratiyā viharanti. Tato vītarāgā viya yathāsakaṃ gacchanti, na tattha idha viya gabbhokkantimūlakaṃ, gabbhapariharaṇamūlakaṃ, vijāyanamūlakaṃ vā dukkhaṃ hoti. Rattakañcukato kañcanapaṭimā viya dārakā mātukucchito amakkhitā eva semhādinā sukheneva nikkhamanti. Ayaṃ tattha dhammatā.</paragraph>
<paragraph line="7">Mātā pana puttaṃ vā dhītaraṃ vā vijāyitvā te vicaraṇakappadese ṭhapetvā anapekkhā yathāruci gacchati. Tesaṃ tattha sayitānaṃ ye passanti purisā vā itthiyo vā, te attano aṅguliyo upanāmenti. Tesaṃ kammabalena tato khīraṃ pavattati, tena te dārakā yāpenti. Evaṃ pana vaḍḍhentā katipayadivaseheva laddhabalā hutvā dārikā itthiyo upagacchanti, dārakā purise. Kapparukkhato eva ca tesaṃ tattha vatthābharaṇāni nipphajjanti. Nānāvirāgavaṇṇavicittāni hi sukhumāni mudusukhasamphassāni vatthāni tattha tattha kapparukkhesu olambantāni tiṭṭhanti. Nānāvidharasmijālasamujjalavividhavaṇṇaratanavinaddhāni <pageBreak edition="M" number="3.0291" />anekavidhamālākammalatākammabhittikammavicittāni <pageBreak edition="V" number="3.0269" />sīsūpagagīvūpagahatthūpagakaṭūpagapādūpagāni sovaṇṇamayāni ābharaṇāni kapparukkhato olambanti. Tathā vīṇāmudiṅgapaṇavasammatāḷasaṅkhavaṃsavetāḷaparivādinīvallakīpabhutikā tūriyabhaṇḍāpi tato tato olambanti. Tattha bahū phalarukkhā kumbhamattāni phalāni phalanti madhurarasāni, yāni paribhuñjitvā te sattāhampi khuppipāsāhi na bādhīyanti.</paragraph>
<paragraph line="8">Najjopi tattha suvisuddhajalā suppatitthā ramaṇīyā akaddamā vālukatalā nātisītā naccuṇhā surabhigandhīhi jalajapupphehi sañchannā sabbakālaṃ surabhī vāyantiyo sandanti, na tattha kaṇṭakikā kakkhaḷagacchalatā honti, akaṇṭakā pupphaphalasampannā eva honti, candananāgarukkhā sayameva rasaṃ paggharanti, nahāyitukāmā ca nadititthe ekajjhaṃ vatthābharaṇāni ṭhapetvā nadiṃ otaritvā nhatvā uttiṇṇuttiṇṇā upariṭṭhimaṃ upariṭṭhimaṃ vatthābharaṇaṃ gaṇhanti, na tesaṃ evaṃ hoti ‘‘idaṃ mama, idaṃ parassā’’ti. Tato eva na tesaṃ koci viggaho vā vivādo vā. Sattāhikā eva ca nesaṃ kāmaratikīḷā hoti, tato vītarāgā viya vicaranti. Yattha ca rukkhe sayitukāmā honti, tattheva sayanaṃ upalabbhati. Mate ca satte disvā na rodanti na socanti. Tañca maṇḍayitvā nikkhipanti. Tāvadeva ca nesaṃ tathārūpā sakuṇā upagantvā mataṃ dīpantaraṃ nenti, tasmā susānaṃ vā asuciṭṭhānaṃ vā tattha natthi, na ca tato matā nirayaṃ vā tiracchānayoniṃ vā pettivisayaṃ vā upapajjanti. Dhammatāsiddhassa pañcasīlassa ānubhāvena te devaloke nibbattantīti vadanti. Vassasahassameva ca nesaṃ sabbakālaṃ āyuppamāṇaṃ, sabbametaṃ tesaṃ pañcasīlaṃ viya dhammatāsiddhamevāti.</paragraph>
<centered line="9">Tiṭhānasuttavaṇṇanā niṭṭhitā.</centered>
<subhead line="10">3. Taṇhāmūlakasuttavaṇṇanā</subhead>
<paragraph line="11" number="23">Tatiye (dī. ni. ṭī. 2.103) <bold>esanataṇhā</bold>ti bhogānaṃ pariyesanavasena pavattā taṇhā. <bold>Esitataṇhā</bold>ti pariyiṭṭhesu bhogesu uppajjamānataṇhā. Paritassanavasena <pageBreak edition="M" number="3.0292" />pariyesati etāyāti <bold>pariyesanā,</bold>āsayato payogato ca pariyesanā tathāpavatto cittuppādo. Tenāha <bold>‘‘taṇhāya sati hotī’’</bold>ti. <bold>Rūpādiārammaṇappaṭilābho</bold>ti savatthukānaṃ rūpādiārammaṇānaṃ gavesanavasena paṭilābho. Yaṃ pana apariyiṭṭhaṃyeva labbhati, tampi atthato pariyesanāya laddhameva nāma tathārūpassa kammassa pubbekatattā eva labbhanato. Tenāha <bold>‘‘so hi pariyesanāya sati hotī’’</bold>ti.</paragraph>
<paragraph line="12"><bold>Sukhavinicchaya</bold>nti <pageBreak edition="V" number="3.0270" />sukhaṃ visesato nicchinotīti sukhavinicchayo. Sukhaṃ sabhāvato samudayato atthaṅgamato ādīnavato nissaraṇato ca yāthāvato jānitvā pavattañāṇaṃva sukhavinicchayaṃ. <bold>Jaññā</bold>ti jāneyya. ‘‘Subhaṃ sukha’’ntiādikaṃ ārammaṇe abhūtākāraṃ vividhaṃ ninnabhāvena cinoti āropetīti <bold>vinicchayo,</bold>assādānupassanā taṇhā. Diṭṭhiyāpi evameva vinicchayabhāvo veditabbo. Imasmiṃ pana sutte vitakkoyeva āgatoti yojanā. <bold>Imasmiṃ pana sutte</bold>ti sakkapañhasutte (dī. ni. 2.358). Tattha hi ‘‘chando kho, devānaminda, vitakkanidāno’’ti āgataṃ. <bold>Idhā</bold>ti imasmiṃ sutte. <bold>Vitakkeneva vinicchinantī</bold>ti etena ‘‘vinicchinati etenāti vinicchayo’’ti vinicchayasaddassa karaṇasādhanamāha. <bold>Ettaka</bold>ntiādi vinicchayanākāradassanaṃ.</paragraph>
<paragraph line="13">Chandanaṭṭhena chando, evaṃ rañjanaṭṭhena rāgoti <bold>chandarāgo</bold>. Svāyaṃ anāsevanatāya mando hutvā pavatto idhādhippetoti āha <bold>‘‘dubbalarāgassādhivacana’’</bold>nti. <bold>Ajjhosāna</bold>nti taṇhādiṭṭhivasena abhinivesanaṃ. ‘‘Mayhaṃ ida’’nti hi taṇhāgāho yebhuyyena attaggāhasannissayova hoti. Tenāha <bold>‘‘ahaṃ mamantī’’</bold>ti. <bold>Balavasanniṭṭhāna</bold>nti ca tesaṃ gāhānaṃ thirabhāvappattimāha. <bold>Taṇhādiṭṭhivasena pariggahakaraṇa</bold>nti ahaṃ mamanti balavasanniṭṭhānavasena abhiniviṭṭhassa attattaniyaggāhavatthuno aññāsādhāraṇaṃ viya katvā pariggahetvā ṭhānaṃ, tathāpavatto lobhasahagatacittuppādo. Attanā pariggahitassa vatthuno yassa vasena <bold>parehi sādhāraṇabhāvassa</bold>asahamāno hoti puggalo, so dhammo <bold>asahanatā. Evaṃ vacanatthaṃ vadanti</bold>niruttinayena. Saddalakkhaṇena pana yassa dhammassa vasena macchariyayogato puggalo maccharo <pageBreak edition="M" number="3.0293" />, tassa bhāvo, kammaṃ vā <bold>macchariyaṃ,</bold>maccharo dhammo. Macchariyassa balavabhāvato ādarena rakkhaṇaṃ <bold>ārakkho</bold>ti āha <bold>‘‘dvāra…pe… suṭṭhu rakkhaṇa’’</bold>nti.</paragraph>
<paragraph line="14">Attano phalaṃ karotīti karaṇaṃ, yaṃ kiñci kāraṇaṃ. Adhikaṃ karaṇanti <bold>adhikaraṇaṃ,</bold>visesakāraṇaṃ. Visesakāraṇañca bhogānaṃ ārakkhadaṇḍādānādianatthasambhavassāti vuttaṃ <bold>‘‘ārakkhādhikaraṇa’’</bold>ntiādi. <bold>Paranisedhanattha</bold>nti māraṇādinā paresaṃ vibādhanatthaṃ. Ādiyanti etenāti ādānaṃ, daṇḍassa ādānaṃ <bold>daṇḍādānaṃ,</bold>daṇḍaṃ āharitvā paraviheṭhanacittuppādo. <bold>Satthādāne</bold>pi eseva nayo. Hatthaparāmāsādivasena kāyena kātabbo kalaho <bold>kāyakalaho</bold>. Mammaghaṭṭanādivasena vācāya kātabbo kalaho <bold>vācākalaho</bold>. Virujjhanavasena virūpaṃ gaṇhāti etenāti <bold>viggaho</bold>. Viruddhaṃ vadati etenāti <bold>vivādo</bold>. ‘‘Tuvaṃ tuva’’nti agāravavacanasahacaraṇato <pageBreak edition="V" number="3.0271" /><bold>tuvaṃtuvaṃ</bold>. Sabbepi te tathāpavattadosasahagatā cittuppādā veditabbā. Tenāha bhagavā <bold>‘‘aneke pāpakā akusalā dhammā sambhavantī’’</bold>ti.</paragraph>
<centered line="15">Taṇhāmūlakasuttavaṇṇanā niṭṭhitā.</centered>
<subhead line="16">4-5. Sattāvāsasuttādivaṇṇanā</subhead>
<paragraph line="17" number="24-25">Catutthe sattā āvasanti etesūti <bold>sattāvāsā,</bold>nānattasaññiādibhedā sattanikāyā. Yasmā te te sattanivāsā tappariyāpannānaṃ sattānaṃ tāya eva tappariyāpannatāya ādhāro viya vattabbataṃ arahanti. Samudāyācāro hi avayavassa yathā ‘‘rukkhe sākhā’’ti, tasmā <bold>‘‘sattānaṃ āvāsā, vasanaṭṭhānānīti attho’’</bold>ti vuttaṃ. <bold>Suddhāvāsāpi sattāvāsova</bold>‘‘na so, bhikkhave, sattāvāso sulabharūpo, yo mayā anāvutthapubbo iminā dīghena addhunā aññatra suddhāvāsehi devehī’’ti (dī. ni. 2.91) vacanato. Yadi evaṃ te kasmā idha na gahitāti tattha kāraṇamāha <bold>‘‘asabbakālikattā’’</bold>tiādi. Vehapphalā pana catuttheyeva sattāvāse bhajantīti daṭṭhabbaṃ. Pañcamaṃ uttānameva.</paragraph>
<centered line="18">Sattāvāsasuttādivaṇṇanā niṭṭhitā.</centered>
<subhead line="19">6. Silāyūpasuttavaṇṇanā</subhead>
<paragraph line="20" number="26">Chaṭṭhe <pageBreak edition="M" number="3.0294" />pamāṇamajjhimassa purisassa catuvīsataṅguliko hattho <bold>kukku,</bold>‘‘kakkū’’tipi tasseva nāmaṃ. <bold>Aṭṭha kukkū upari nemassā</bold>ti aṭṭha hatthā āvāṭassa upari uggantvā ṭhitā bhaveyyuṃ. Sesamettha uttānameva.</paragraph>
<centered line="21">Silāyūpasuttavaṇṇanā niṭṭhitā.</centered>
<subhead line="22">7. Paṭhamaverasuttavaṇṇanā</subhead>
<paragraph line="23" number="27">Sattame (saṃ. ni. ṭī. 2.241) <bold>yato</bold>ti yasmiṃ kāle. Ayañhi to-saddo dā-saddo viya idha kālavisayo, yadāti vuttaṃ hoti. <bold>Bhayāni verānī</bold>ti bhīyate <bold>bhayaṃ,</bold>bhayena yogā, bhāyitabbena vā bhayaṃ eva verappasavaṭṭhena <bold>vera</bold>nti ca laddhanāmā cetanādayo. Pāṇātipātādayo <pageBreak edition="V" number="3.0272" />hi yassa pavattanti, yañca uddissa pavattīyanti, ubhayesañca verāvahā, tato eva cete bhāyitabbā verasañjanakā nāmāti. Sotassa ariyamaggassa ādito pajjanaṃ paṭipatti adhigamo sotāpatti. Tadatthāya tattha patiṭṭhitassa ca aṅgāni <bold>sotāpattiyaṅgāni</bold>. Duvidhañhi (saṃ. ni. aṭṭha. 2.2.41) sotāpattiyaṅgaṃ sotāpattiatthāya ca aṅgaṃ kāraṇaṃ, yaṃ sotāpattimaggappaṭilābhato pubbabhāge sotāpattippaṭilābhāya saṃvattati, ‘‘sappurisasaṃsevo saddhammassavanaṃ yonisomanasikāro dhammānudhammapaṭipattī’’ti (dī. ni. 3.311) evaṃ āgataṃ. Paṭiladdhaguṇassa ca sotāpattiṃ patvā ṭhitassa aṅgaṃ, yaṃ ‘‘sotāpannassa aṅga’’ntipi vuccati ‘‘sotāpanno aṅgīyati ñāyati etenā’’ti katvā, buddhe aveccappasādādīnaṃ etaṃ adhivacanaṃ. Idamidhādhippetaṃ.</paragraph>
<paragraph line="24"><bold>Khīṇanirayo</bold>tiādīsu āyatiṃ tattha anuppajjanatāya khīṇo nirayo mayhati, so ahaṃ khīṇanirayo. Esa nayo sabbattha. <bold>Sotāpanno</bold>ti maggasotaṃ āpanno. <bold>Avinipātadhammo</bold>ti na vinipātasabhāvo. <bold>Niyato</bold>ti paṭhamamaggasaṅkhātena sammattaniyāmena niyato. <bold>Sambodhiparāyaṇo</bold>ti uparimaggattayasaṅkhāto sambodhi paraṃ ayanaṃ <pageBreak edition="M" number="3.0295" />mayhanti sohaṃ sambodhiparāyaṇo, sambodhiṃ avassaṃ abhisambujjhanakoti attho.</paragraph>
<paragraph line="25"><bold>Pāṇātipātapaccayā</bold>ti pāṇātipātakammassa karaṇahetu. <bold>Bhayaṃ vera</bold>nti atthato ekaṃ. Veraṃ vuccati virodho, tadeva bhāyitabbato ‘‘bhaya’’nti vuccati. Tañca panetaṃ duvidhaṃ hoti – bāhiraṃ, ajjhattikanti. Ekena hi ekassa pitā mārito hoti. So cinteti ‘‘etena kira me pitā mārito, ahampi taṃyeva māressāmī’’ti nisitaṃ satthaṃ ādāya carati. Yā tassa abbhantare uppannā veracetanā, idaṃ <bold>bāhiraṃ veraṃ</bold>nāma tassa verassa mūlabhūtato verakārakapuggalato bahibhāvattā. Yā pana itarassa ‘‘ayaṃ kira maṃ māressāmīti carati, ahameva naṃ paṭhamataraṃ māressāmī’’ti cetanā uppajjati, idaṃ <bold>ajjhattikaṃ veraṃ</bold>nāma. Idaṃ tāva ubhayampi diṭṭhadhammikameva. Yā pana taṃ niraye uppannaṃ disvā ‘‘etaṃ paharissāmī’’ti jalitaṃ ayamuggaraṃ gaṇhantassa nirayapālassa cetanā uppajjati, idamassa samparāyikaṃ bāhiraṃ veraṃ. Yā cassa ‘‘ayaṃ niddosaṃ maṃ paharissāmīti āgacchati, ahameva naṃ paṭhamataraṃ paharissāmī’’ti cetanā uppajjati, idamassa samparāyikaṃ ajjhattaṃ veraṃ. Yaṃ panetaṃ bāhiraṃ veraṃ, taṃ aṭṭhakathāsu ‘‘puggalavera’’nti vuccati. <bold>Dukkhaṃ domanassa</bold>nti atthato ekameva. Yathā cettha, evaṃ sesesupi ‘‘iminā mama bhaṇḍaṃ haṭaṃ, mayhaṃ dāresu cārittaṃ āpannaṃ, musā vatvā attho bhaggo, surāmadamattena idaṃ nāma kata’’ntiādinā nayena verappavatti veditabbā.</paragraph>
<paragraph line="26"><bold>Aveccappasādenā</bold>ti <pageBreak edition="V" number="3.0273" />adhigatena acalappasādena. <bold>Ariyakantehī</bold>ti pañcahi sīlehi. Tāni hi ariyānaṃ kantāni piyāni bhavanti, bhavantaragatāpi ariyā tāni na vijahanti, tasmā ‘‘ariyakantānī’’ti vuccanti. Sesamettha yaṃ vattabbaṃ siyā, taṃ sabbaṃ <bold>visuddhimagge anussatiniddese</bold>vuttanti veditabbaṃ.</paragraph>
<centered line="27">Paṭhamaverasuttavaṇṇanā niṭṭhitā.</centered>
<subhead line="28">9. Āghātavatthusuttavaṇṇanā</subhead>
<paragraph line="29" number="29">Navame <pageBreak edition="M" number="3.0296" />vasati ettha phalaṃ tannimittatāya pavattatīti <bold>vatthu,</bold>kāraṇanti āha <bold>‘‘āghātavatthūnī’’</bold>ti. Kopo nāmāyaṃ yasmiṃ vatthusmiṃ uppajjati, na tattha ekavārameva uppajjati, atha kho punapi uppajjatevāti vuttaṃ <bold>‘‘bandhatī’’</bold>ti. Atha vā yo paccayavisesena uppajjamāno āghāto savisaye baddho viya na vigacchati, punapi uppajjateva. Taṃ sandhāyāha <bold>‘‘āghātaṃ bandhatī’’</bold>ti. Taṃ panassa paccayavasena nibbattanaṃ uppādanamevāti vuttaṃ <bold>‘‘uppādetī’’</bold>ti.</paragraph>
<centered line="30">Āghātavatthusuttavaṇṇanā niṭṭhitā.</centered>
<subhead line="31">10. Āghātapaṭivinayasuttavaṇṇanā</subhead>
<paragraph line="32" number="30">Dasame <bold>taṃ kutettha labbhā</bold>ti ettha <bold>ta</bold>nti kiriyāparāmasanaṃ. Padajjhāhārena ca attho veditabboti <bold>‘‘taṃ anatthacaraṇaṃ mā ahosī’’</bold>tiādimāha. <bold>Kena kāraṇena laddhabbaṃ</bold>niratthakabhāvato. Kammassakā hi sattā. Te kassa ruciyā dukkhitā sukhitā vā bhavanti, tasmā kevalaṃ tasmiṃ mayhaṃ anatthacaraṇaṃ, taṃ kutettha labbhāti adhippāyo. Atha vā <bold>taṃ kopakāraṇaṃ ettha puggale kuto labbhā</bold>paramatthato kujjhitabbassa kujjhanakassa ca abhāvato. Saṅkhāramattañhetaṃ, yadidaṃ khandhapañcakaṃ yaṃ ‘‘satto’’ti vuccati, te saṅkhārā ittarakhaṇikā, kassa ko kujjhatīti attho. <bold>Lābhā nāma ke siyuṃ</bold>aññatra anatthuppattito.</paragraph>
<centered line="33">Āghātapaṭivinayasuttavaṇṇanā niṭṭhitā.</centered>
<subhead line="34">11. Anupubbanirodhasuttavaṇṇanā</subhead>
<paragraph line="35" number="31">Ekādasame <pageBreak edition="V" number="3.0274" /><bold>anupubbanirodhā</bold>ti anupubbena anukkamena pavattetabbanirodhā. Tenāha <bold>‘‘anupaṭipāṭinirodhā’’</bold>ti.</paragraph>
<centered line="36">Anupubbanirodhasuttavaṇṇanā niṭṭhitā.</centered>
<centered line="37">Sattāvāsavaggavaṇṇanā niṭṭhitā.</centered>
</body>
</document>