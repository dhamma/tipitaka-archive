<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0404t.tik0.xml</normativeSource>
    <archivePath>roman/tika/suttapitaka (tika)/anguttaranikaya (tika)/atthakadinipata-tika/1. mettavaggo.xml</archivePath>
    <baseFileName>1. mettavaggo</baseFileName>
    <titlePath>1. Mettāvaggo - Aṭṭhakādinipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Aṅguttaranikāye</nikaya>
    <book line="3">Aṭṭhakanipāta-ṭīkā</book>
    <title line="4">1. Paṭhamapaṇṇāsakaṃ</title>
    <chapter line="5">1. Mettāvaggo</chapter>
    <subhead line="6">1. Mettāsuttavaṇṇanā</subhead>
    <paragraph line="7" number="1"> Aṭṭhakanipātassa <pageBreak edition="V" number="3.0189" /><pageBreak edition="M" number="3.0203" /> paṭhame <bold>vaḍḍhitāyā</bold>ti bhāvanāpāripūrivasena paribrūhitāya. <bold>Punappunaṃ katāyā</bold>ti bhāvanāya bahulīkaraṇena aparāparaṃ pavattitāya. <bold>Yuttayānasadisakatāyā</bold>ti yathā yuttaājaññayānaṃ chekena sārathinā adhiṭṭhitaṃ yathāruci pavattati, evaṃ yathāruci pavattārahataṃ gamitāya. <bold>Patiṭṭhānaṭṭhenā</bold>ti sabbasampattiadhiṭṭhānaṭṭhena. <bold>Paccupaṭṭhitāyā</bold>ti bhāvanābahulīkārehi pati pati upaṭṭhitāya avijahitāya. <bold>Samantato citāyā</bold>ti sabbabhāgena bhāvanānurūpaṃ cayaṃ gamitāya. Tenāha <bold>‘‘upacitāyā’’</bold>ti. <bold>Suṭṭhu samāraddhāyā</bold>ti ativiya sammadeva nibbattigatāya.</paragraph>
    <paragraph line="8"><bold>Yo</bold><pageBreak edition="V" number="3.0190" /><bold>ca mettaṃ bhāvayatī</bold>tiādīsu yo koci gahaṭṭho vā pabbajito vā. <bold>Metta</bold>nti mettājhānaṃ.</paragraph>
    <paragraph line="9"><bold>Appamāṇa</bold>nti bhāvanāvasena ārammaṇavasena ca appamāṇaṃ. Asubhabhāvanādayo viya hi ārammaṇe ekadesaggahaṇaṃ akatvā anavasesapharaṇavasena anodhiso pharaṇavasena ca, appamāṇārammaṇatāya paguṇabhāvanāvasena ca appamāṇaṃ. <bold>Tanū saṃyojanā hontī</bold>ti mettaṃ pādakaṃ katvā sammasitvā heṭṭhime ariyamagge adhigacchantassa sukheneva paṭighasaṃyojanādayo pahīyamānā tanū hontīti evamettha attho daṭṭhabbo.</paragraph>
    <paragraph line="10">Evaṃ kilesappahānañca nibbānādhigamañca mettābhāvanāya sikhāppattamānisaṃsaṃ dassetvā idāni aññepi ānisaṃse dassetuṃ <bold>‘‘ekampi ce’’</bold>tiādi vuttaṃ. Tattha <bold>aduṭṭhacitto</bold>ti mettābalena suṭṭhu vikkhambhitabyāpādatāya byāpādena adūsitacitto. <bold>Mettāyatī</bold>ti hitapharaṇavasena mettaṃ <pageBreak edition="M" number="3.0204" /> karoti. <bold>Kusalī</bold>ti atisayena kusalavā mahāpuñño, paṭighādianatthavigamena khemī. <bold>Sabbe ca pāṇe</bold>ti <bold>ca</bold>-saddo byatireko. <bold>Manasānukampī</bold>ti cittena anukampanto. Idaṃ vuttaṃ hoti – ekasattavisayāpi tāva mettā mahākusalarāsi, sabbe pana pāṇe attano puttaṃ viya hitapharaṇena manasā anukampanto pahukaṃ pahuṃ anappakaṃ apariyantaṃ catusaṭṭhimahākappepi attano vipākappabandhaṃ pavattetuṃ samatthaṃ uḷāraṃ puññaṃ ariyo parisuddhacitto puggalova karoti nipphādetīti. <bold>Sattabharita</bold>nti sattehi aviraḷaṃ, ākiṇṇamanussanti attho.</paragraph>
    <paragraph line="11"><bold>Saṅgahavatthūnī</bold>ti (saṃ. ni. ṭī. 1.1.120) lokassa saṅgaṇhanakāraṇāni. Nipphannasassato nava bhāge kassakassa datvā raññaṃ ekabhāgaggahaṇaṃ <bold>dasamabhāgaggahaṇaṃ</bold>. Evaṃ kassakā haṭṭhatuṭṭhā sassāni sampādentīti āha <bold>‘‘sassasampādane medhāvitāti attho’’</bold>ti. Tato orabhāge kira chabhāgaggahaṇaṃ jātaṃ. <bold>Chamāsika</bold>nti channaṃ channaṃ māsānaṃ pahonakaṃ. <bold>Pāsetī</bold>ti pāsagate viya karoti. Vācāya piyaṃ vācāpiyaṃ, tassa kammaṃ <bold>vācāpeyyaṃ</bold>. Sabbaso raṭṭhassa iddhādibhāvato <bold>khemaṃ. Nirabbudaṃ</bold> coriyābhāvato. Iddhañhi raṭṭhaṃ acoriyaṃ. <bold>‘‘Niraggaḷa’’nti vuccati</bold> apārutagharabhāvato.</paragraph>
    <paragraph line="12"><bold>Uddhaṃmūlakaṃ katvā</bold>ti ummūlaṃ katvā. <bold>Dvīhi pariyaññehī</bold>ti mahāyaññassa pubbabhāge pacchā ca pavattetabbehi dvīhi parivārayaññehi. <bold>Satta…pe… bhīsanassā</bold>ti sattanavutādhikānaṃ pañcannaṃ pasusatānaṃ māraṇena bheravassa pāpabhīrukānaṃ bhayāvahassa. Tathā hi vadanti –</paragraph>
    <gatha1 line="13">‘‘Chasatāni <pageBreak edition="V" number="3.0191" /> niyujjanti, pasūnaṃ majjhime hani;</gatha1>
    <gathalast line="14">Assamedhassa yaññassa, ūnāni pasūhi tīhī’’ti. (saṃ. ni. ṭī. 1.1.120; a. ni. ṭī. 2.4.39);</gathalast>
    <paragraph line="15"><bold>Samma</bold>nti yugacchidde pakkhipitabbadaṇḍakaṃ. <bold>Pāsantī</bold>ti khipanti. <bold>Saṃhārimehī</bold>ti sakaṭehi vahitabbehi. Pubbe kira eko rājā sammāpāsaṃ yajanto sarassatinaditīre pathaviyā vivare dinne nimuggoyeva ahosi. Andhabālabrāhmaṇā gatānugatigatā ‘‘ayaṃ tassa saggagamanamaggo’’ti saññāya tattha sammāpāsaṃ yaññaṃ paṭṭhapenti. Tena vuttaṃ <bold>‘‘nimuggokāsato pabhutī’’</bold>ti <pageBreak edition="M" number="3.0205" />. Ayūpo appakadivaso yāgo, sayūpo bahudivasaṃ sādheyyo <bold>satrayāgo</bold>. Mantapadābhisaṅkhatānaṃ sappimadhūnaṃ <bold>‘‘vāja’’</bold>miti samaññā. Hiraññasuvaṇṇagomahiṃsādi <bold>sattarasakadakkhiṇassa</bold>. Sāragabbhakoṭṭhāgārādīsu natthi ettha aggaḷāti <bold>niraggaḷo</bold>. Tattha kira yaññe attano sāpateyyaṃ anavasesato anigūhitvā niyyātīyati.</paragraph>
    <paragraph line="16"><bold>Candappabhā</bold>ti (itivu. aṭṭha. 27) candimasseva pabhāya. <bold>Tārāgaṇāva sabbe</bold>ti yathā sabbepi tārāgaṇā candimasobhāya soḷasimpi kalaṃ nāgghanti, evaṃ te assamedhādayo yaññā mettassa cittassa vuttalakkhaṇena subhāvitassa soḷasimpi kalaṃ nānubhavanti, na pāpuṇanti, nāgghantīti attho.</paragraph>
    <paragraph line="17">Idāni aparepi diṭṭhadhammikasamparāyike mettābhāvanāya ānisaṃse dassetuṃ <bold>‘‘yo na hantī’’</bold>tiādi vuttaṃ. Tattha <bold>yo</bold>ti mettābrahmavihārabhāvanānuyutto puggalo. <bold>Na hantī</bold>ti teneva mettābhāvanānubhāvena dūravikkhambhitabyāpādatāya na kañci sattaṃ hiṃsati, leḍḍudaṇḍādīhi na vibādhati vā. <bold>Na ghātetī</bold>ti paraṃ samādapetvā na satte mārāpeti na vibādhāpeti ca. <bold>Na jinātī</bold>ti sārambhaviggāhikakathādivasena na kañci jināti sārambhasseva abhāvato, jānikaraṇavasena vā aṭṭakaraṇādinā na kañci jināti. Tenāha <bold>‘‘na attanā parassa jāniṃ karotī’’</bold>ti. <bold>Na jāpaye</bold>ti parehi payojetvā paresampi dhanajāniṃ na kārāpeyya. Tenāha <bold>‘‘na parena parassa jāniṃ kāretī’’</bold>ti. Mettāya vā aṃso aviheṭhanaṭṭhena avayavabhūtoti <bold>mettaṃso</bold>.</paragraph>
    <centered line="18">Mettāsuttavaṇṇanā niṭṭhitā.</centered>
    <subhead line="19">2-4. Paññāsuttādivaṇṇanā</subhead>
    <paragraph line="20" number="2-4"> Dutiye <pageBreak edition="V" number="3.0192" /><bold>ādibrahmacariyikāyā</bold>ti ādibrahmacariyameva ādibrahmacariyikā. Tenāha <bold>‘‘maggabrahmacariyassa ādibhūtāyā’’</bold>ti. <bold>Ariyo</bold>ti niddoso parisuddho. Tuṇhībhāvo na titthiyānaṃ mūgabbatagahaṇaṃ viya aparisuddhoti <bold>ariyo tuṇhībhāvo. Catutthajjhāna</bold>nti ukkaṭṭhaniddesenetaṃ vuttaṃ, paṭhamajjhānādīnipi ariyo tuṇhībhāvotveva saṅkhaṃ <pageBreak edition="M" number="3.0206" /> gacchanti. <bold>Jāna</bold>nti idaṃ kammasādhananti āha <bold>‘‘jānitabbakaṃ jānātī’’</bold>ti. Yathā vā ekacco viparītaṃ gaṇhanto jānantopi na jānāti, passantopi na passati, na evamayaṃ. Ayaṃ pana jānanto jānāti, passanto passatīti evamettha daṭṭhabbo. Tatiyādīni suviññeyyāni.</paragraph>
    <centered line="21">Paññāsuttādivaṇṇanā niṭṭhitā.</centered>
    <subhead line="22">5. Paṭhamalokadhammasuttavaṇṇanā</subhead>
    <paragraph line="23" number="5"> Pañcame <bold>lokassa dhammā</bold>ti sattalokassa avassaṃbhāvidhammā. Tenāha <bold>‘‘etehi muttā nāma natthi’’</bold>tiādi. Ghāsacchādanādīnaṃ laddhi <bold>lābho,</bold> tāni eva vā laddhabbato <bold>lābho,</bold> tadabhāvo <bold>alābho,</bold> lābhaggahaṇena cettha tabbisayo anurodho gahito, alābhaggahaṇena virodho. Yasmā lohite sati tadupaghātavasena pubbo viya anurodho laddhāvasaro eva hoti, tasmā vuttaṃ <bold>‘‘lābhe āgate alābho āgatoyevā’’</bold>ti. Esa nayo yasādīsupi. Sesaṃ suviññeyyameva.</paragraph>
    <centered line="24">Paṭhamalokadhammasuttavaṇṇanā niṭṭhitā.</centered>
    <subhead line="25">6-8. Dutiyalokadhammasuttādivaṇṇanā</subhead>
    <paragraph line="26" number="6-8"> Chaṭṭhe adhikaṃ payasati payujjati etenāti <bold>adhippayāso,</bold> savisesaṃ itikattabbakiriyā. Tenāha <bold>‘‘adhikappayogo’’</bold>ti. Sattamaṭṭhamesu natthi vattabbaṃ.</paragraph>
    <centered line="27">Dutiyalokadhammasuttādivaṇṇanā niṭṭhitā.</centered>
    <subhead line="28">9. Nandasuttavaṇṇanā</subhead>
    <paragraph line="29" number="9"> Navame <pageBreak edition="V" number="3.0193" /> duvidhā kulaputtā jātikulaputtā ācārakulaputtā ca. Tattha ‘‘tena kho pana samayena raṭṭhapālo kulaputto tasmiṃyeva thullakoṭṭhike <pageBreak edition="M" number="3.0207" /> aggakulikassa putto’’ti (ma. ni. 2.294) evaṃ āgatā uccākulaputtā <bold>jātikulaputtā</bold>. ‘‘Saddhāyete kulaputtā agārasmā anagāriyaṃ pabbajitā’’ti (ma. ni. 3.78) evaṃ āgatā pana yattha katthaci kule pasutāpi <bold>ācārakulaputtā</bold> nāma. Idha pana uccākulappasutataṃ sandhāya ‘‘kulaputtoti, bhikkhave, nandaṃ sammā vadamāno vadeyyā’’ti bhagavatā vuttanti āha <bold>‘‘jātikulaputto’’</bold>ti. Ubhohipi pana kāraṇehi tassa kulaputtabhāvoyeva. Sesamettha uttānameva.</paragraph>
    <centered line="30">Nandasuttavaṇṇanā niṭṭhitā.</centered>
    <subhead line="31">10. Kāraṇḍavasuttavaṇṇanā</subhead>
    <paragraph line="32" number="10"> Dasame <bold>paṭicaratī</bold>ti paṭicchādanavasena carati pavattati. Paṭicchādanaṭṭho eva vā carati-saddo anekatthattā dhātūnanti āha <bold>‘‘paṭicchādetī’’</bold>ti. <bold>Aññenāñña</bold>nti pana paṭicchādanākāradassananti āha <bold>‘‘aññena kāraṇenā’’</bold>tiādi. Tattha <bold>aññaṃ kāraṇaṃ vacanaṃ vā</bold>ti yaṃ codakena cuditakassa dosavibhāvanaṃ kāraṇaṃ, vacanaṃ vā vuttaṃ, taṃ tato aññeneva kāraṇena, vacanena vā paṭicchādeti. <bold>Kāraṇenā</bold>ti codanāya amūlāya amūlikabhāvadīpaniyā yuttiyā vā. <bold>Vacanenā</bold>ti tadatthabodhakena vacanena. ‘‘Ko āpanno’’tiādinā codanaṃ vissajjetvāva vikkhepāpajjanaṃ <bold>aññenāññaṃ paṭicaraṇaṃ. Bahiddhā kathāpanāmanā</bold> nāma ‘‘itthannāmaṃ āpattiṃ āpannosī’’ti vutte – ‘‘pāṭaliputtaṃ gatomhī’’tiādinā codanaṃ vissajjetvāti ayameva viseso. Yo hi ‘‘āpattiṃ āpannosī’’ti vutto ‘‘ko āpanno, kiṃ āpanno, kismiṃ āpannā, kaṃ bhaṇatha, kiṃ bhaṇathā’’ti vā vadati, ‘‘evarūpaṃ kiñci tayā diṭṭha’’nti vutte ‘‘na suṇāmī’’ti sotaṃ vā upaneti, ayaṃ <bold>aññenāññaṃ paṭicarati</bold> nāma. Yo pana ‘‘itthannāmaṃ nāma āpattiṃ āpannosī’’ti puṭṭho ‘‘pāṭaliputtaṃ gatomhī’’ti vatvā puna ‘‘na tava pāṭaliputtagamanaṃ pucchāma, āpattiṃ pucchāmā’’ti vutte tato ‘‘rājagahaṃ gatomhi. Rājagahaṃ vā yāhi brāhmaṇagahaṃ vā, āpattiṃ āpannosīti. Taṃ tattha me sūkaramaṃsaṃ laddha’’ntiādīni vadati, ayaṃ <bold>bahiddhā kathaṃ apanāmeti</bold> nāma <pageBreak edition="M" number="3.0208" />. <bold>Samaṇakacavaro</bold>ti samaṇavesadhāraṇena samaṇappatirūpakatāya samaṇānaṃ kacavarabhūtaṃ.</paragraph>
    <paragraph line="33"><bold>Kāraṇḍavaṃ</bold><pageBreak edition="V" number="3.0194" /> (su. ni. aṭṭha. 2.283-284) <bold>niddhamathā</bold>ti vipannasīlatāya kacavarabhūtaṃ puggalaṃ kacavaramiva anapekkhā apanetha. <bold>Kasambuṃ apakassathā</bold>ti kasambubhūtañca naṃ khattiyādīnaṃ majjhagataṃ pabhinnapaggharitakuṭṭhaṃ caṇḍālaṃ viya apakaḍḍhatha. Kiṃ kāraṇaṃ? Saṅghārāmo nāma sīlavantānaṃ kato, na dussīlānaṃ. Yato etadeva sandhāyāha <bold>‘‘tato palāpe vāhetha, assamaṇe samaṇamānine’’</bold>ti. Yathā palāpā antosārarahitā ataṇḍulā bahi thusena vīhī viya dissanti, evaṃ pāpabhikkhū anto sīlarahitāpi bahi kāsāvādiparikkhārena bhikkhū viya dissanti, tasmā ‘‘palāpā’’ti vuccanti. Te palāpe vāhetha opunatha vidhamatha, paramatthato assamaṇe samaṇavesamattena samaṇamānine. <bold>Kappayavho</bold>ti kappetha, karothāti vuttaṃ hoti. <bold>Patissatā</bold>ti sappatissā. Vaṭṭadukkhassa antaṃ karissatha, parinibbānaṃ pāpuṇissathāti attho.</paragraph>
    <centered line="34">Kāraṇḍavasuttavaṇṇanā niṭṭhitā.</centered>
    <centered line="35">Mettāvaggavaṇṇanā niṭṭhitā.</centered>
  </content>
</document>