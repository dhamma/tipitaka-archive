<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404t.tik21.xml</normativeSource>
<archivePath>roman/tika/suttapitaka (tika)/anguttaranikaya (tika)/atthakadinipata-tika/(9) 4. theravaggo.xml</archivePath>
<titlePath>(9) 4. Theravaggo - Aṭṭhakādinipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">(9) 4. Theravaggo</chapter>
<subhead line="2">1-8. Vāhanasuttādivaṇṇanā</subhead>
<paragraph line="3" number="81-88"> Catutthassa paṭhame <bold>vimariyādīkatenā</bold>ti nimmariyādīkatena. <bold>Cetasā</bold>ti evaṃvidhena cittena viharati. Tattha dve mariyādā kilesamariyādā ca ārammaṇamariyādā ca. Sace hissa rūpādike ārabbha rāgādayo <pageBreak edition="M" number="3.0347" /> uppajjeyyuṃ, kilesamariyādā tena katā bhaveyya. Tesu panassa ekopi <pageBreak edition="V" number="3.0322" /> na uppannoti kilesamariyādā natthi. Sace panassa rūpādidhamme āvajjentassa ekacce āpāthaṃ nāgaccheyyuṃ, evamassa ārammaṇamariyādā bhaveyya. Te panassa dhamme āvajjentassa āpāthaṃ anāgatadhammo nāma natthīti ārammaṇamariyādāpi natthi. Idha pana kilesamariyādā adhippetāti āha <bold>‘‘kilesamariyādaṃ bhinditvā’’</bold>tiādi. Tatiyādīsu natthi vattabbaṃ.</paragraph>
<centered line="4">Vāhanasuttādivaṇṇanā niṭṭhitā.</centered>
<subhead line="5">9-10. Kokālikasuttādivaṇṇanā</subhead>
<paragraph line="6" number="89-90"> Navame (saṃ. ni. ṭī. 1.1.181) kokālikanāmakā dve bhikkhū. Tato idhādhippetaṃ niddhāretvā dassetuṃ <bold>‘‘koyaṃ kokāliko’’</bold>ti pucchā. Suttassa aṭṭhuppattiṃ dassetuṃ <bold>‘‘kasmā ca upasaṅkamī’’</bold>ti pucchā. <bold>Ayaṃ kirā</bold>tiādi yathākkamaṃ tāsaṃ vissajjanaṃ. Vivekavāsaṃ vasitukāmattā appicchatāya ca <bold>mā no kassaci…pe… vasiṃsu. Āghātaṃ uppādesi</bold> attano icchāvighātanato. <bold>Therā bhikkhusaṅghassa niyyādayiṃsu</bold> payuttavācāya akatattā therehi ca adāpitattā. <bold>Pubbepi…pe… maññe</bold>ti iminā therānaṃ kohaññe ṭhitabhāvaṃ āsaṅkati avaṇe vaṇaṃ passanto viya, suparisuddhe ādāsatale jallaṃ uṭṭhāpento viya ca.</paragraph>
<paragraph line="7"><bold>Aparajjhitvā</bold>ti bhagavato sammukhā ‘‘pāpabhikkhū jātā’’ti vatvā. <bold>Mahāsāvajjadassanattha</bold>nti mahāsāvajjabhāvadassanatthaṃ, ayameva vā pāṭho. <bold>Māheva</bold>nti mā evamāha, mā evaṃ bhaṇi. Saddhāya ayo uppādo saddhāyo, taṃ āvahatīti <bold>saddhāyiko</bold>ti āha <bold>‘‘saddhāya āgamakaro’’</bold>ti. <bold>Saddhāyiko</bold>ti vā saddhāya ayitabbo, saddheyyoti attho. Tenāha <bold>‘‘saddhātabbavacano vā’’</bold>ti.</paragraph>
<paragraph line="8">Pīḷakā nāma bāhirato paṭṭhāya aṭṭhīni bhindanti, imā pana paṭhamaṃyeva aṭṭhīni bhinditvā uggatā. Tenāha <bold>‘‘aṭṭhīni bhinditvā uggatāhi piḷakāhī’’</bold>ti. <bold>Taruṇabeluvamattiyo</bold>ti taruṇabillaphalamattiyo. <bold>Visagilito</bold>ti khittapaharaṇo <pageBreak edition="M" number="3.0348" />. Tañca baḷisaṃ visasamaññā loke. Ārakkhadevatānaṃ saddaṃ sutvāti padaṃ ānetvā sambandho.</paragraph>
<paragraph line="9"><bold>Brahmaloke</bold>ti suddhāvāsaloke. <bold>Varāko</bold>ti anuggahavacanametaṃ. Hīnapariyāyoti keci. <bold>Piyasīlā</bold>ti iminā etasmiṃ atthe niruttinayena pesalāti padasiddhīti dasseti. <bold>Kabarakkhīnī</bold>ti <pageBreak edition="V" number="3.0323" /> byādhibalena paribhinnavaṇṇatāya kabarabhūtāni akkhīni. <bold>Yattaka</bold>nti bhagavato vacanaṃ aññathā karontena yattakaṃ tayā aparaddhaṃ, tassa pamāṇaṃ natthīti attho. Yasmā anāgāmino nāma pahīnakāmacchandabyāpādā honti, tvañca diṭṭhikāmacchandabyāpādavasena idhāgato, tasmā yāvañca te idaṃ aparaddhanti evamettha attho daṭṭhabbo.</paragraph>
<paragraph line="10"><bold>Adiṭṭhippatto</bold>ti appattadiṭṭhiko. <bold>Gilitaviso viya</bold> visaṃ gilitvā ṭhito viya. <bold>Kuṭhārisadisā</bold> mūlapacchindanaṭṭhena. <bold>Uttamatthe</bold>ti arahatte. <bold>Khīṇāsavoti vadati</bold> sunakkhatto viya acelaṃ korakkhattiyaṃ. <bold>Yo</bold> aggasāvako viya <bold>pasaṃsitabbo khīṇāsavo,</bold> taṃ ‘‘dussīlo aya’’nti vadati. <bold>Vicinātī</bold>ti ācinoti pasavati. Pasaṃsiyanindā tāva sampannaguṇaparidhaṃsanavasena pavattiyā sāvajjatāya kaṭukavipākā, nindiyappasaṃsā pana kathaṃ tāya samavipākāti? Tattha avijjamānaguṇasamāropanena attano paresañca micchāpaṭipattihetubhāvato pasaṃsiyena tassa samabhāvakaraṇato ca. Lokepi hi asūraṃ sūrena samaṃ karonto gārayho hoti, pageva duppaṭipannaṃ suppaṭipannena samaṃ karontoti.</paragraph>
<paragraph line="11"><bold>Sakena dhanenā</bold>ti attano sāpateyyena. <bold>Ayaṃ appamattako aparādho</bold> diṭṭhadhammikattā sappatikārattā ca tassa. <bold>Ayaṃ mahantataro kali</bold> katūpacitassa samparāyikattā appatikārattā ca.</paragraph>
<paragraph line="12"><bold>Nirabbudo</bold>ti gaṇanāviseso esoti āha <bold>‘‘nirabbudagaṇanāyā’’</bold>ti, satasahassaṃ nirabbudānanti attho. <bold>Yamariyagarahī nirayaṃ upetī</bold>ti ettha yathāvuttaāyuppamāṇaṃ pākatikavasena ariyūpavādinā vuttanti veditabbaṃ. Aggasāvakānaṃ pana guṇamahantatāya tatopi ativiya mahantataramevāti vadanti.</paragraph>
<paragraph line="13"><bold>Atha</bold><pageBreak edition="M" number="3.0349" /><bold>kho brahmā sahampatī</bold>ti ko ayaṃ brahmā, kasmā ca pana bhagavantaṃ upasaṅkamitvā etadavocāti? Ayaṃ kassapassa bhagavato sāsane sahako nāma bhikkhu anāgāmī hutvā suddhāvāsesu uppanno, tattha sahampati brahmāti sañjānanti. So panāhaṃ bhagavantaṃ upasaṅkamitvā ‘‘padumanirayaṃ kittessāmi, tato bhagavā bhikkhūnaṃ ārocessati, athānusandhikusalā bhikkhū tatthāyuppamāṇaṃ pucchissanti, bhagavā ācikkhanto ariyūpavāde ādīnavaṃ pakāsessatī’’ti iminā kāraṇena bhagavantaṃ upasaṅkamitvā etadavoca.</paragraph>
<paragraph line="14">Magadharaṭṭhe <pageBreak edition="V" number="3.0324" /> saṃvohārato <bold>māgadhako pattho,</bold> tena. <bold>Paccitabbaṭṭhānassā</bold>ti nirayadukkhena paccitabbappadesassa etaṃ abbudoti nāmaṃ. <bold>Vassagaṇanā</bold>ti ekato paṭṭhāya dasaguṇitaṃ abbudaāyumhi tato aparaṃ vīsatiguṇitaṃ nirabbudādīsu vassagaṇanā veditabbā. Ayañca gaṇanā aparicitānaṃ dukkarāti vuttaṃ <bold>‘‘na taṃ sukaraṃ saṅkhātu’’</bold>nti. Keci pana ‘‘tattha tattha paridevanānattena kammakāraṇanānattenapi imāni nāmāni laddhānī’’ti vadanti, apare ‘‘sītanarakā ete’’ti. <bold>Sabbatthā</bold>ti ababādīsu padumapariyosānesu sabbesu nirayesu. <bold>Esa nayo</bold>ti heṭṭhimato uparimassa vīsatiguṇataṃ atidisati. Dasame natthi vattabbaṃ.</paragraph>
<centered line="15">Kokālikasuttādivaṇṇanā niṭṭhitā.</centered>
<centered line="16">Theravaggavaṇṇanā niṭṭhitā.</centered>
</body>
</document>