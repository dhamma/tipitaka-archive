<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404t.tik9.xml</normativeSource>
<archivePath>roman/tika/suttapitaka (tika)/anguttaranikaya (tika)/atthakadinipata-tika/2. sihanadavaggo.xml</archivePath>
<titlePath>2. Sīhanādavaggo - Aṭṭhakādinipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">2. Sīhanādavaggo</chapter>
<subhead line="2">1. Sīhanādasuttavaṇṇanā</subhead>
<paragraph line="3" number="11"> Dutiyassa <pageBreak edition="V" number="3.0264" /> paṭhame avāpurenti vivaranti dvāraṃ etenāti <bold>avāpuraṇaṃ</bold>. Rajaṃ haranti etenāti <bold>rajoharaṇaṃ. Kaḷopihattho</bold>ti vilīvamayabhājanahattho, ‘‘cammamayabhājanahattho’’ti ca vadanti. Chinnāni visāṇāni etassāti chinnavisāṇo, usabho ca so chinnavisāṇo cāti <bold>usabhachinnavisāṇo</bold>. Visesanaparoyaṃ samāso. <bold>Ahikuṇapena vā</bold>tiādi atijegucchappaṭikūlakuṇapadassanatthaṃ vuttaṃ. <bold>Kaṇṭhe āsattenā</bold>ti kenacideva paccatthikena ānetvā kaṇṭhe baddhena, omukkenāti attho. <bold>Aṭṭo</bold> āturo duggandhapīḷāya pīḷito. <bold>Accayassa paṭiggaṇhanaṃ</bold> vā adhivāsanaṃ. Evañhi so kāraṇe desiyamāne tato <pageBreak edition="M" number="3.0286" /> vigato nāma hoti. Tenāha <bold>‘‘paṭiggaṇhatūti khamatū’’</bold>ti. Sesamettha suviññeyyameva.</paragraph>
<centered line="4">Sīhanādasuttavaṇṇanā niṭṭhitā.</centered>
<subhead line="5">2. Saupādisesasuttavaṇṇanā</subhead>
<paragraph line="6" number="12"> Dutiye bhavassa appamattakatā nāma ittarakālatāyāti āha <bold>‘‘accharāsaṅghātamattampī’’</bold>ti.</paragraph>
<centered line="7">Saupādisesasuttavaṇṇanā niṭṭhitā.</centered>
<subhead line="8">3. Koṭṭhikasuttavaṇṇanā</subhead>
<paragraph line="9" number="13"> Tatiye diṭṭhadhammo vuccati paccakkhabhūto attabhāvo, tasmiṃ veditabbaṃ phalaṃ <bold>diṭṭhadhammavedanīyaṃ</bold>. Tenāha <bold>‘‘imasmiṃyeva attabhāve’’</bold>ti. Catuppañcakkhandhaphalatāya saññābhavūpagaṃ kammaṃ <bold>bahuvedanīyaṃ</bold>. Ekakkhandhaphalattā asaññābhavūpagaṃ kammaṃ <bold>‘‘appavedanīya’’</bold>nti vuttaṃ. Keci pana ‘‘arūpāvacarakammaṃ bahukālaṃ veditabbaphalattā bahuvedanīyaṃ, itaraṃ appavedanīyaṃ. Rūpārūpāvacarakammaṃ vā bahuvedanīyaṃ, parittaṃ kammaṃ appavedanīya’’nti vadanti. <bold>Vedanīya</bold>nti paccayantarasamavāye <pageBreak edition="V" number="3.0265" /> vipākuppādanasamatthaṃ, na āraddhavipākameva. <bold>Avedanīya</bold>nti paccayavekallena vipaccituṃ asamatthaṃ ahosikammādibhedaṃ.</paragraph>
<centered line="10">Koṭṭhikasuttavaṇṇanā niṭṭhitā.</centered>
<subhead line="11">4. Samiddhisuttavaṇṇanā</subhead>
<paragraph line="12" number="14"> Catutthe <bold>samiddhī</bold>ti therassa kira attabhāvo samiddho abhirūpo pāsādiko, tasmā samiddhītveva saṅkhāto. Tenāha <bold>‘‘attabhāvasamiddhatāyā’’</bold>tiādi. <bold>Rūpadhātuādīsū</bold>ti <bold>ādi</bold>-saddena saddadhātuādiṃ saṅgaṇhāti.</paragraph>
<centered line="13">Samiddhisuttavaṇṇanā niṭṭhitā.</centered>
<subhead line="14">5-9. Gaṇḍasuttādivaṇṇanā</subhead>
<paragraph line="15" number="15-19"> Pañcame <pageBreak edition="M" number="3.0287" /><bold>mātāpettikasambhavassā</bold>ti mātito ca pitito ca nibbattena mātāpettikena sukkasoṇitena sambhūtassa. <bold>Ucchādanadhammassā</bold>ti ucchādetabbasabhāvassa. <bold>Parimaddanadhammassā</bold>ti parimadditabbasabhāvassa. Ettha ca odanakummāsūpacayaucchādanapadehi vaḍḍhi kathitā, aniccabhedanaviddhaṃsanapadehi hāni. Purimehi vā samudayo, pacchimehi atthaṅgamoti evaṃ cātumahābhūtikassa kāyassa vaḍḍhiparihāninibbattibhedā dassitā. Sesaṃ suviññeyyameva. Chaṭṭhādīni uttānatthāni.</paragraph>
<centered line="16">Gaṇḍasuttādivaṇṇanā niṭṭhitā.</centered>
<subhead line="17">10. Velāmasuttavaṇṇanā</subhead>
<paragraph line="18" number="20"> Dasame <bold>sakuṇḍakabhatta</bold>nti sakuṇḍakaṃ uttaṇḍulabhattaṃ. Parittehi sakuṇḍehi taṇḍulehipi saddhiṃ vipakkabhattaṃ uttaṇḍulameva hoti. Biḷaṅgaṃ vuccati āranāḷaṃ, biḷaṅgato nibbattanato tadeva kañjiyato jātanti kañjiyaṃ, taṃ dutiyaṃ etassāti <bold>biḷaṅgadutiyaṃ,</bold> taṃ <bold>kañjiyadutiya</bold>nti vuttaṃ. <bold>Asakkaritvā</bold>ti deyyadhammampi puggalampi asakkaritvā. Deyyadhammassa asakkaraṇaṃ asampannakāro, puggalassa asakkaraṇaṃ agarukaraṇaṃ. Deyyadhammaṃ asakkaronto hi uttaṇḍulādidosasamannāgataṃ āhāraṃ deti, na sampannaṃ karoti. Puggalaṃ asakkaronto nisīdanaṭṭhānaṃ <pageBreak edition="V" number="3.0266" /> asammajjitvā yattha tattha vā nisīdāpetvā yaṃ vā taṃ vā dārakaṃ pesetvā deti. <bold>Acittīkatvā</bold>ti na cittiṃ katvā, na pūjetvāti attho. Pūjento hi pūjetabbavatthuṃ citte ṭhapeti, na tato bahi karoti. Cittaṃ vā acchariyaṃ katvā paṭipatti cittīkaraṇaṃ sambhāvanakiriyā, tappaṭikkhepato acittīkaraṇaṃ asambhāvanakiriyā. <bold>Apaviddha</bold>nti ucchiṭṭhādichaḍḍanīyadhammaṃ viya avakhittakaṃ. Yo hi chaḍḍetukāmo hutvā rogino sarīre odanādīni majjitvā vammike rogaṃ pakkhipanto viya deti, ayaṃ apaviddhaṃ deti nāma. <bold>Anāgamanadiṭṭhiko</bold>ti ‘‘addhā imassa dānassa phalaṃ mama āgacchatī’’ti evaṃ yassa kammassakatadiṭṭhi atthi, so āgamanadiṭṭhiko. Ayaṃ pana na tādisoti anāgamanadiṭṭhiko, phalaṃ pāṭikaṅkhaṃ hutvā na detīti attho. Tenāha <bold>‘‘na kammañca phalañca saddahitvā detī’’</bold>ti.</paragraph>
<paragraph line="19"><bold>Velāmo</bold>ti <pageBreak edition="M" number="3.0288" /> ettha <bold>mā</bold>-saddo paṭisedhavacano. Jātigottarūpabhogādiguṇānaṃ velā mariyādā natthi etasminti velāmo. Atha vā yathāvuttaguṇānaṃ velā mariyādā amati osānaṃ gacchati etasminti <bold>velāmo,</bold> velaṃ vā mariyādaṃ amati gacchati atikkamatīti <bold>velāmo</bold>. Tenāha <bold>‘‘jātigotta…pe… evaṃladdhanāmo’’</bold>ti. Dīyatīti dānaṃ, dānavatthu. Taṃ aggīyati nissajjīyati etthāti <bold>dānaggaṃ</bold>. Dānaṃ vā gaṇhanti etthāti <bold>dānaggaṃ,</bold> evaṃ <bold>bhattaggaṃ,</bold> parivesanaṭṭhānaṃ. <bold>Dukūlasandanānī</bold>ti rajatabhājanādinissite dukūle khīrassa sandanaṃ etesanti dukūlasandanāni. <bold>Kaṃsūpadhāraṇānī</bold>ti rajatamayadohabhājanāni. Tenāha <bold>‘‘rajatamayakhīrapaṭicchakānī’’</bold>ti. Rajatamayāni khīrapaṭicchakāni khīrapaṭiggahabhājanāni etesanti <bold>rajatamayakhīrapaṭicchakāni. Sodheyyā</bold>ti mahapphalabhāvakaraṇena visodheyya. Mahapphalabhāvappattiyā hi dakkhiṇā visujjhati nāma.</paragraph>
<paragraph line="20"><bold>Maggenāgataṃ anivattanasaraṇa</bold>nti iminā lokuttarasaraṇagamanaṃ dīpeti. <bold>Apare</bold>tiādinā lokiyasaraṇagamanaṃ vuttaṃ. <bold>Saraṇaṃ</bold> nāma tiṇṇaṃ ratanānaṃ jīvitapariccāgamayaṃ puññaṃ sabbasampattiṃ deti, tasmā mahapphalataranti adhippāyo. Idañca – ‘‘sace tvaṃ yathā gahitaṃ saraṇaṃ na bhindissasi, evāhaṃ taṃ māremī’’ti yadipi koci tiṇhena satthena jīvitā voropeyya, tathāpi ‘‘nevāhaṃ buddhaṃ na buddhoti, dhammaṃ na dhammoti, saṅghaṃ na saṅghoti vadāmī’’ti daḷhataraṃ katvā gahitassa vasena vuttaṃ. <bold>Maggenāgata</bold>nti lokuttarasīlaṃ sandhāya vadati. <bold>Apare</bold>tiādinā pana lokiyasīlaṃ vuttaṃ. Sabbesaṃ sattānaṃ jīvitadānādinihitadaṇḍatāya sakalalokiyalokuttaraguṇādhiṭṭhānato cassa mahapphalamahānisaṃsatā veditabbā.</paragraph>
<paragraph line="21"><bold>Upasiṅghanamatta</bold>nti <pageBreak edition="V" number="3.0267" /> ghāyanamattaṃ. <bold>Gaddohanamatta</bold>nti pāṭhantare godohanamattaṃ kālanti attho. So ca na sakalo godohanakkhaṇo adhippetoti dassetuṃ <bold>‘‘gāviyā ekavāraṃ thanaañchanamatta’’</bold>nti attho vutto. <bold>Añchanamatta</bold>nti ākaḍḍhanamattaṃ. Gāviyā thanaṃ gahetvā ekakhīrabinduduhanakālamattampi gadduhanamattanti vadanti. Ettakampi hi kālaṃ yo vasanagabbhapariveṇavihārūpacāraparicchedena vā aparimāṇāsu lokadhātūsu <pageBreak edition="M" number="3.0289" /> sabbasatte hitapharaṇaṃ mettacittaṃ bhāvetuṃ sakkoti. Idaṃ tato yathāvuttadānādito mahapphalataraṃ.</paragraph>
<centered line="22">Velāmasuttavaṇṇanā niṭṭhitā.</centered>
<centered line="23">Sīhanādavaggavaṇṇanā niṭṭhitā.</centered>
</body>
</document>