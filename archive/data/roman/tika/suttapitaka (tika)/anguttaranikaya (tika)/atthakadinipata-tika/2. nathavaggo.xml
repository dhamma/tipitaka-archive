<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0404t.tik14.xml</normativeSource>
    <archivePath>roman/tika/suttapitaka (tika)/anguttaranikaya (tika)/atthakadinipata-tika/2. nathavaggo.xml</archivePath>
    <baseFileName>2. nathavaggo</baseFileName>
    <titlePath>2. Nāthavaggo - Aṭṭhakādinipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">2. Nāthavaggo</chapter>
    <subhead line="2">1-4. Senāsanasuttādivaṇṇanā</subhead>
    <paragraph line="3" number="11-14"> Dutiyassa paṭhame <bold>nātidūra</bold>nti gocaraṭṭhānato aḍḍhagāvutato orabhāgatāya nātidūraṃ. <bold>Nāccāsanna</bold>nti pacchimena pamāṇena gocaraṭṭhānato pañcadhanusatikatāya na atiāsannaṃ. Tāya ca pana nātidūranāccāsannatāya gocaraṭṭhānapaṭiparissayādirahitamaggatāya ca gamanassa ca āgamanassa ca yuttarūpattā <bold>gamanāgamanasampannaṃ</bold>. Divasabhāge mahājanasaṃkiṇṇatābhāvena <bold>divā appākiṇṇaṃ</bold>. Abhāvattho hi ayaṃ <bold>appa</bold>-saddo ‘‘appiccho’’tiādīsu viya. Rattiyaṃ manussasaddābhāvena <bold>rattiṃ appasaddaṃ</bold>. Sabbadāpi janasannipātanigghosābhāvena <bold>appanigghosaṃ</bold>.</paragraph>
    <paragraph line="4"><bold>Appakasirenā</bold>ti <pageBreak edition="Vipassana Research Institut" number="3.0285" /> akasirena sukheneva. Sīlādiguṇānaṃ thirabhāvappattiyā <bold>therā</bold>. Suttageyyādi bahu sutaṃ etesanti <bold>bahussutā</bold>. Tamuggahadhāraṇena sammadeva garūnaṃ santike āgamitabhāvena ca āgato pariyattidhammasaṅkhāto āgamo etesanti <bold>āgatāgamā</bold>. Suttābhidhammasaṅkhātassa dhammassa dhāraṇena <bold>dhammadharā</bold>. Vinayassa dhāraṇena <bold>vinayadharā</bold>. Tesaṃ dhammavinayānaṃ mātikāya dhāraṇena <bold>mātikādharā</bold>. Tattha tattha dhammaparipucchāya <bold>paripucchati</bold>. Atthaparipucchāya <bold>paripañhati</bold> vīmaṃsati vicāreti. <bold>Idaṃ, bhante, kathaṃ, imassa ko attho</bold>ti paripucchāparipañhākāradassanaṃ. <bold>Avivaṭañceva</bold> pāḷiyā atthaṃ padesantarapāḷidassanena āgamato <bold>vivaranti. Anuttānīkatañca</bold> yuttivibhāvanena <bold>uttāniṃ karonti</bold>. <bold>Kaṅkhāṭhāniyesu dhammesu</bold> saṃsayuppattiyā hetutāya gaṇṭhiṭṭhānabhūtesu pāḷippadesesu yāthāvato vinicchayappadānena <bold>kaṅkhaṃ paṭivinodenti</bold>.</paragraph>
    <paragraph line="5">Ettha <pageBreak edition="Myanmar" number="3.0307" /> ca nātidūraṃ nāccāsannaṃ gamanāgamanasampannanti ekaṃ aṅgaṃ, divā appākiṇṇaṃ, rattiṃ appasaddaṃ, appanigghosanti ekaṃ, appaḍaṃsamakasavātātapasarīsapasamphassanti ekaṃ, tasmiṃ kho pana senāsane viharantassa…pe… parikkhārāti ekaṃ, tasmiṃ kho pana senāsane therā…pe… kaṅkhaṃ paṭivinodentīti ekaṃ. Evaṃ pañca aṅgāni veditabbāni. Dutiyādīni uttānatthāni.</paragraph>
    <centered line="6">Senāsanasuttādivaṇṇanā niṭṭhitā.</centered>
    <subhead line="7">5-6. Appamādasuttādivaṇṇanā</subhead>
    <paragraph line="8" number="15-16"> Pañcame <bold>kārāpakaappamādo</bold> nāma ‘‘ime akusalā dhammā pahātabbā, ime kusalā dhammā upasampādetabbā’’ti taṃtaṃparivajjetabbavajjanasampādetabbasampādanavasena pavatto appamādo. <bold>Esā</bold>ti appamādo. <bold>Lokiyova</bold> na lokuttaro. <bold>Ayañcā</bold>ti ca <bold>esā</bold>ti ca appamādameva vadati. <bold>Tesa</bold>nti cātubhūmakadhammānaṃ. <bold>Paṭilābhakattenā</bold>ti paṭilābhāpanakattena.</paragraph>
    <paragraph line="9"><bold>Jaṅgalāna</bold>nti jaṅgalacārīnaṃ. Jaṅgala-saddo cettha kharabhāvasāmaññena pathavīpariyāyo, na anupaṭṭhānavidūradesavācī. Tenāha <bold>‘‘pathavītalacārīna’’</bold>nti. Padānaṃ vuccamānattā <bold>‘‘sapādakapāṇāna’’</bold>nti visesetvā vuttaṃ. <bold>Samodhāna</bold>nti antogadhabhāvaṃ. Tenāha <bold>‘‘odhānaṃ pakkhepa’’</bold>nti. ‘‘Upakkhepa’’ntipi paṭhanti, upanetvā pakkhipitabbanti attho. Vassikāya pupphaṃ <bold>vassikaṃ</bold> yathā ‘‘āmalakiyā phalaṃ āmalaka’’nti. <bold>Mahātalasmi</bold>nti uparipāsāde. Chaṭṭhaṃ uttānameva.</paragraph>
    <centered line="10">Appamādasuttādivaṇṇanā niṭṭhitā.</centered>
    <subhead line="11">7-8. Paṭhamanāthasuttādivaṇṇanā</subhead>
    <paragraph line="12" number="17-18"> Sattame <pageBreak edition="Vipassana Research Institut" number="3.0286" /> yehi sīlādīhi samannāgato bhikkhu dhammasaraṇatāya dhammeneva nāthati āsīsati abhibhavatīti nātho vuccati, te <pageBreak edition="Myanmar" number="3.0308" /> tassa nāthabhāvakarā dhammā <bold>nāthakaraṇā</bold>ti vuttāti āha <bold>‘‘attano sanāthabhāvakarā patiṭṭhakarāti attho’’</bold>ti. Tattha <bold>attano patiṭṭhakarā</bold>ti yassa nāthabhāvakarā, tassa attano patiṭṭhāvidhāyino. Appatiṭṭho anātho, sappatiṭṭho sanāthoti patiṭṭhattho nātha-saddo. Kalyāṇaguṇayogato kalyāṇāti dassento <bold>‘‘sīlādiguṇasampannā’’</bold>ti āha. Mijjanalakkhaṇā mettā etassa atthīti <bold>mitto</bold>. So vuttanayena kalyāṇo assa atthīti tassa atthitāmattaṃ kalyāṇamittapadena vuttaṃ. Assa tena sabbakālaṃ avijahitavāsoti taṃ dassetuṃ ‘‘kalyāṇasahāyo’’ti vuttanti āha <bold>‘‘tevassā’’</bold>ti. <bold>Te eva</bold> kalyāṇamittā <bold>assa</bold> bhikkhuno. <bold>Saha ayanato</bold>ti saha pavattanato. Asamodhāne cittena, samodhāne pana cittena ceva kāyena ca <bold>sampavaṅko</bold>. Sukhaṃ vaco etasmiṃ anukūlagāhimhi ādaragāravavati puggaleti <bold>suvaco</bold>. Tenāha <bold>‘‘sukhena vattabbo’’</bold>tiādi. <bold>Khamo</bold>ti khanto. Tamevassa khamabhāvaṃ dassetuṃ <bold>‘‘gāḷhenā’’</bold>tiādi vuttaṃ. <bold>Vāmato</bold>ti micchā, ayoniso vā gaṇhāti. <bold>Paṭippharatī</bold>ti paṭāṇikabhāvena tiṭṭhati. <bold>Padakkhiṇaṃ gaṇhātī</bold>ti sammā, yoniso vā gaṇhāti.</paragraph>
    <paragraph line="13"><bold>Uccāvacānī</bold>ti vipulakhuddakāni. <bold>Tatrupagamaniyāyā</bold>ti tatra tatra mahante khuddake ca kamme sādhanavasena upāyena upagacchantiyā, tassa tassa kammassa nipphādane samatthāyāti attho. <bold>Tatrupāyāyā</bold>ti vā tatra tatra kamme sādhetabbe upāyabhūtāya.</paragraph>
    <paragraph line="14"><bold>Dhamme assa kāmoti dhammakāmo</bold>ti byadhikaraṇānampi bāhirattho samāso hotīti katvā vuttaṃ. Kāmetabbato vā piyāyitabbato kāmo, dhammo. Dhammo kāmo assāti <bold>dhammakāmo. Dhammo</bold>ti pariyattidhammo adhippetoti āha <bold>‘‘tepiṭakaṃ buddhavacanaṃ piyāyatīti attho’’</bold>ti. Samudāharaṇaṃ kathanaṃ samudāhāro, piyo samudāhāro etassāti <bold>piyasamudāhāro</bold>. <bold>Sayañcā</bold>ti ettha <bold>ca</bold>-saddena ‘‘sakkacca’’nti padaṃ anukaḍḍhati. Tena sayañca sakkaccaṃ desetukāmo hotīti yojanā. <bold>Abhidhammo satta pakaraṇāni</bold> ‘‘adhiko abhivisiṭṭho ca pariyattidhammo’’ti katvā. <bold>Vinayo ubhatovibhaṅgā</bold><pageBreak edition="Myanmar" number="3.0309" /> vinayanato kāyavācānaṃ. <bold>Abhivinayo khandhakaparivārā</bold> visesato ābhisamācārikadhammakittanato. Ābhisamācārikadhammapāripūrivaseneva hi ādibrahmacariyakadhammapāripūrī. <bold>Dhammo eva</bold> piṭakadvayassapi pariyattidhammabhāvato. <bold>Maggaphalāni abhidhammo</bold> ‘‘nibbānadhammassa <pageBreak edition="Vipassana Research Institut" number="3.0287" /> abhimukho’’ti katvā. <bold>Kilesavūpasamakaraṇaṃ</bold> pubbabhāgiyā tisso sikkhā saṅkhepato vivaṭṭanissito samatho vipassanā ca. <bold>Uḷārapāmojjo</bold>ti balavapāmojjo. <bold>Kāraṇatthe</bold>ti nimittatthe. Kusaladhammanimittaṃ hissa vīriyārambho. Tenāha <bold>‘‘tesaṃ adhigamatthāyā’’</bold>ti. <bold>Kusalesu dhammesū</bold>ti vā nipphādetabbe bhummaṃ yathā ‘‘cetaso avūpasame ayonisomanasikārapadaṭṭhāna’’nti. Aṭṭhame natthi vattabbaṃ.</paragraph>
    <centered line="15">Paṭhamanāthasuttādivaṇṇanā niṭṭhitā.</centered>
    <subhead line="16">9. Paṭhamaariyāvāsasuttavaṇṇanā</subhead>
    <paragraph line="17" number="19"> Navame ariyānaṃ eva āvāsāti <bold>ariyāvāsā</bold> anariyānaṃ tādisānaṃ asambhavato. <bold>Ariyā</bold>ti cettha ukkaṭṭhaniddesena khīṇāsavā gahitā. Te ca yasmā tehi sabbakālaṃ avijahitavāsā eva, tasmā vuttaṃ <bold>‘‘te āvasiṃsu āvasanti āvasissantī’’</bold>ti. Tattha <bold>āvasiṃsū</bold>ti nissāya āvasiṃsu. Pañcaṅgavippahīnatādayo hi ariyānaṃ apassayā. Tesu pañcaṅgavippahānapaccekasaccapanodanaesanāosaṭṭhāni, ‘‘saṅkhāyekaṃ paṭisevati, adhivāseti parivajjeti vinodetī’’ti (dī. ni. 3.308; ma. ni. 2.168; a. ni. 10.20) vuttesu apassenesu vinodanañca maggakiccāneva, itare maggena ca samijjhantīti.</paragraph>
    <centered line="18">Paṭhamaariyāvāsasuttavaṇṇanā niṭṭhitā.</centered>
    <subhead line="19">10. Dutiyaariyāvāsasuttavaṇṇanā</subhead>
    <paragraph line="20" number="20"> Dasame kasmā pana bhagavā kurusu viharanto imaṃ suttaṃ abhāsīti āha <bold>‘‘yasmā’’</bold>tiādi. Kururaṭṭhaṃ kira tadā tannivāsisattānaṃ yonisomanasikāravantatādinā <pageBreak edition="Myanmar" number="3.0310" /> yebhuyyena suppaṭipannatāya pubbe ca katapuññatābalena vā tadā utuādisampattiyuttameva ahosi. Keci pana ‘‘pubbe pavattakuruvattadhammānuṭṭhānavāsanāya uttarakuru viya yebhuyyena utuādisampannameva hoti. Bhagavato kāle sātisayaṃ utusappāyādiyuttaṃ raṭṭhaṃ ahosī’’ti vadanti. Tattha bhikkhū bhikkhuniyo upāsakā upāsikāyo utupaccayādisampannattā tassa raṭṭhassa sappāyautupaccayasevanena niccaṃ kallasarīrā kallacittā ca honti. Te cittasarīrakallatāya anuggahitapaññābalā gambhīrakathaṃ paṭiggahetuṃ samatthā paṭiccasamuppādanissitānaṃ <pageBreak edition="Vipassana Research Institut" number="3.0288" /> gambhīrapaññānañca kārakā honti. Tenāha <bold>‘‘kururaṭṭhavāsino bhikkhū gambhīrapaññākārakā’’</bold>tiādi.</paragraph>
    <paragraph line="21"><bold>Yuttappayuttā</bold>ti satipaṭṭhānabhāvanāya yuttā ceva payuttā ca. Tasmiñhi (dī. ni. aṭṭha. 2.373; ma. ni. aṭṭha. 1.106) janapade catasso parisā pakatiyāva satipaṭṭhānabhāvanānuyogamanuyuttā viharanti, antamaso dāsakammakaraparijanāpi satipaṭṭhānappaṭisaṃyuttameva kathaṃ kathenti. Udakatitthasuttakantanaṭṭhānādīsupi niratthakakathā nāma nappavattati. Sace kāci itthī, ‘‘amma, tvaṃ kataraṃ satipaṭṭhānabhāvanaṃ manasi karosī’’ti pucchitā ‘‘na kiñcī’’ti vadati, taṃ garahanti ‘‘dhīratthu tava jīvitaṃ, jīvamānāpi tvaṃ matasadisā’’ti. Atha naṃ ‘‘mā dāni puna evamakāsī’’ti ovaditvā aññataraṃ satipaṭṭhānaṃ uggaṇhāpenti. Yā pana ‘‘ahaṃ asukaṃ satipaṭṭhānaṃ nāma manasi karomī’’ti vadati, tassā ‘‘sādhu sādhū’’ti sādhukāraṃ datvā ‘‘tava jīvitaṃ sujīvitaṃ, tvaṃ nāma manussattaṃ pattā, tavatthāya sammāsambuddho uppanno’’tiādīhi pasaṃsanti. Na kevalañcettha manussajātikāyeva satipaṭṭhānamanasikārayuttā, te nissāya viharantā tiracchānagatāpi.</paragraph>
    <paragraph line="22">Tatridaṃ vatthu – eko kira naṭako suvapotakaṃ gahetvā sikkhāpento vicarati. So bhikkhuniupassayaṃ upanissāya vasitvā gamanakāle suvapotakaṃ pamussitvā gato. Taṃ sāmaṇeriyo gahetvā paṭijaggiṃsu, ‘‘buddharakkhito’’ti cassa nāmaṃ akaṃsu. Taṃ ekadivasaṃ purato nisinnaṃ disvā mahātherī āha ‘‘buddharakkhitā’’ti. Kiṃ, ayyoti. Atthi te koci bhāvanāmanasikāroti? Natthayyeti. Āvuso <pageBreak edition="Myanmar" number="3.0311" />, pabbajitānaṃ santike vasantena nāma vissaṭṭhaattabhāvena bhavituṃ na vaṭṭati, kocideva manasikāro icchitabbo, tvaṃ pana aññaṃ na sakkhissasi, ‘‘aṭṭhi aṭṭhī’’ti sajjhāyaṃ karohīti. So theriyā ovāde ṭhatvā ‘‘aṭṭhi aṭṭhī’’ti sajjhāyanto carati.</paragraph>
    <paragraph line="23">Taṃ ekadivasaṃ pātova toraṇagge nisīditvā bālātapaṃ tapamānaṃ eko sakuṇo nakhapañjarena aggahesi. So ‘‘kiri kirī’’ti saddamakāsi. Sāmaṇeriyo sutvā, ‘‘ayye, buddharakkhito sakuṇena gahito, mocema na’’nti leḍḍuādīni gahetvā anubandhitvā mocesuṃ. Taṃ ānetvā purato ṭhapitaṃ therī āha, ‘‘buddharakkhita, sakuṇena gahitakāle kiṃ cintesī’’ti. Ayye, na aññaṃ cintesiṃ, ‘‘aṭṭhipuñjova aṭṭhipuñjaṃ gahetvā gacchati, katarasmiṃ ṭhāne vippakirissatī’’ti evaṃ, ayye, aṭṭhipuñjameva cintesinti. Sādhu sādhu, buddharakkhita <pageBreak edition="Vipassana Research Institut" number="3.0289" />, anāgate bhavakkhayassa te paccayo bhavissatīti. Evaṃ tattha tiracchānagatāpi satipaṭṭhānamanasikārayuttā.</paragraph>
    <paragraph line="24"><bold>Dīghanikāyādīsu mahānidānādīnī</bold>ti dīghanikāye mahānidānaṃ (dī. ni. 2.95 ādayo) satipaṭṭhānaṃ (dī. ni. 2.372 ādayo) majjhimanikāye satipaṭṭhānaṃ (ma. ni. 1.105 ādayo) sāropamaṃ (ma. ni. 1.307 ādayo) rukkhopamaṃ raṭṭhapālaṃ māgaṇḍiyaṃ āneñjasappāyanti (ma. ni. 3.66 ādayo) evamādīni.</paragraph>
    <paragraph line="25"><bold>Ñāṇādayo</bold>ti ñāṇañceva taṃsampayuttadhammā ca. Tenāha <bold>‘‘ñāṇanti vutte’’</bold>tiādi. <bold>Ñāṇasampayuttacittāni labbhanti</bold> tehi vinā sampajānatāya asambhavato. <bold>Mahācittānī</bold>ti aṭṭhapi mahākiriyacittāni labbhanti ‘‘satatavihārā’’ti vacanato ñāṇuppattipaccayarahitakālepi pavattijotanato. <bold>Dasa cittānī</bold>ti aṭṭha mahākiriyacittāni hasituppādavoṭṭhabbanacittehi saddhiṃ dasa cittāni labbhanti. Arajjanādussanavasena pavatti tesampi sādhāraṇāti. ‘‘Upekkhako viharatī’’ti vacanato chaḷaṅgupekkhāvasena āgatānaṃ imesaṃ satatavihārānaṃ somanassaṃ kathaṃ labbhatīti āha <bold>‘‘āsevanavasena labbhatī’’</bold>ti. Kiñcāpi khīṇāsavo iṭṭhāniṭṭhepi ārammaṇe majjhatto viya bahulaṃ upekkhako viharati attano parisuddhapakatibhāvāvijahanato. Kadāci pana tathā cetobhisaṅkhārābhāve yaṃ taṃ sabhāvato iṭṭhaṃ ārammaṇaṃ <pageBreak edition="Myanmar" number="3.0312" />, tattha yāthāvasabhāvaggahaṇavasenapi arahato cittaṃ somanassasahagataṃ hutvā pavattateva, tañca kho pubbāsevanavasena. Tena vuttaṃ <bold>‘‘āsevanavasena labbhatī’’</bold>ti. <bold>Ārakkhakiccaṃ sādheti</bold> sativepullappattattā. <bold>Carato</bold>tiādinā niccasamādānaṃ dasseti, taṃ vikkhepābhāvena daṭṭhabbaṃ.</paragraph>
    <paragraph line="26"><bold>Pabbajjūpagatā</bold>ti yaṃ kiñci pabbajjaṃ upagatā, na samitapāpā. <bold>Bhovādino</bold>ti jātimattabrāhmaṇe vadati. <bold>Pāṭekkasaccānī</bold>ti tehi tehi diṭṭhigatikehi pāṭiyekkaṃ gahitāni ‘‘idameva sacca’’nti abhiniviṭṭhāni diṭṭhisaccādīni. Tānipi hi ‘‘idameva sacca’’nti gahaṇaṃ upādāya ‘‘saccānī’’ti voharīyanti. Tenāha <bold>‘‘idamevā’’</bold>tiādi. <bold>Nīhaṭānī</bold>ti attano santānato nīharitāni apanītāni. <bold>Gahitaggahaṇassā</bold>ti ariyamaggādhigamato pubbe gahitassa diṭṭhiggāhassa. <bold>Vissaṭṭhabhāvavevacanānī</bold>ti ariyamaggena sabbaso pariccāgabhāvassa adhivacanāni.</paragraph>
    <paragraph line="27">Natthi etāsaṃ vayo vekallanti <bold>avayā</bold>ti āha <bold>‘‘anūnā’’</bold>ti, anavasesoti attho. <bold>Esanā</bold>ti <pageBreak edition="Vipassana Research Institut" number="3.0290" /> kāmesanādayo. <bold>Maggassa kiccanipphatti kathitā</bold> rāgādīnaṃ pahīnabhāvadīpanato. <bold>Paccavekkhaṇaphalaṃ kathita</bold>nti paccavekkhaṇamukhena ariyaphalaṃ kathitaṃ. Adhigate hi aggaphale sabbaso rāgādīnaṃ anuppādadhammataṃ pajānāti, tañca pajānanaṃ paccavekkhaṇañāṇanti.</paragraph>
    <centered line="28">Dutiyaariyāvāsasuttavaṇṇanā niṭṭhitā.</centered>
    <centered line="29">Nāthavaggavaṇṇanā niṭṭhitā.</centered>
  </content>
</document>