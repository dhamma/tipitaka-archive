<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0404t.tik22.xml</normativeSource>
    <archivePath>roman/tika/suttapitaka (tika)/anguttaranikaya (tika)/atthakadinipata-tika/(10) 5. upalivaggo.xml</archivePath>
    <baseFileName>(10) 5. upalivaggo</baseFileName>
    <titlePath>(10) 5. Upālivaggo - Aṭṭhakādinipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">(10) 5. Upālivaggo</chapter>
    <subhead line="2">1-4. Kāmabhogīsuttādivaṇṇanā</subhead>
    <paragraph line="3" number="91-94"> Pañcamassa paṭhamādīni uttānatthāni. Catutthe tapanaṃ santapanaṃ kāyassa khedanaṃ tapo, so etassa atthīti tapassī, taṃ <bold>tapassiṃ</bold>. Yasmā tathābhūto tapanissito, tapo vā tannissito, tasmā āha <bold>‘‘tapanissitaka’’</bold>nti. Lūkhaṃ pharusaṃ sādhusammatācāravirahato na pasādanīyaṃ ājīvati vattatīti lūkhājīvī, taṃ <bold>lūkhājīviṃ. Upakkosatī</bold>ti uppaṇḍeti <pageBreak edition="Myanmar" number="3.0350" />, upahasanavasena paribhāsati. <bold>Upavadatī</bold>ti avaññāpubbakaṃ apavadati. Tenāha <bold>‘‘hīḷeti vambhetī’’</bold>ti.</paragraph>
    <centered line="4">Kāmabhogīsuttādivaṇṇanā niṭṭhitā.</centered>
    <subhead line="5">5. Uttiyasuttavaṇṇanā</subhead>
    <paragraph line="6" number="95"> Pañcame paccante bhavaṃ <bold>paccantimaṃ</bold>. Pākārassa thirabhāvaṃ uddhamuddhaṃ pāpetīti <bold>uddhāpaṃ,</bold> pākāramūlaṃ. <bold>Ādi</bold>-saddena pākāradvārabandhaparikhādīnaṃ saṅgaho veditabbo. Paṇḍitadovārikaṭṭhāniyaṃ <pageBreak edition="Vipassana Research Institut" number="3.0325" /> katvā bhagavā attānaṃ dassesīti dassento <bold>‘‘ekadvāranti kasmā āhā’’</bold>ti codanaṃ samuṭṭhāpesi. Yassā paññāya vasena puriso paṇḍitoti vuccati, taṃ <bold>paṇḍicca</bold>nti āha <bold>‘‘paṇḍiccena samannāgato’’</bold>ti. Taṃtaṃitikattabbatāsu chekabhāvo byattabhāvo <bold>veyyattiyaṃ</bold>. Medhati sammohaṃ hiṃsati vidhamatīti medhā, sā etassa atthīti <bold>medhāvī</bold>. Ṭhāne ṭhāne uppatti etissā atthīti <bold>ṭhānuppattikā,</bold> ṭhānaso uppajjanapaññā. Anupariyāyanti etenāti anupariyāyo, so eva pathoti <bold>anupariyāyapatho,</bold> parito pākārassa anusaṃyāyanamaggo. Pākārabhāgā sandhātabbā etthāti <bold>pākārasandhi,</bold> pākārassa phullitappadeso. So pana heṭṭhimantena dvinnampi iṭṭhakānaṃ vigamena evaṃ vuccatīti āha <bold>‘‘dvinnaṃ iṭṭhakānaṃ apagataṭṭhāna’’</bold>nti. <bold>Chinnaṭṭhāna</bold>nti chinnabhinnappadeso, chiddaṭṭhānaṃ vā. Tañhi vivaranti vuccati.</paragraph>
    <centered line="7">Uttiyasuttavaṇṇanā niṭṭhitā.</centered>
    <subhead line="8">6-8. Kokanudasuttādivaṇṇanā</subhead>
    <paragraph line="9" number="96-98"> Chaṭṭhe <bold>khandhāpi diṭṭhiṭṭhānaṃ</bold> ārammaṇaṭṭhena ‘‘rūpaṃ attato samanupassatī’’tiādivacanato. <bold>Avijjāpi diṭṭhiṭṭhānaṃ</bold> upanissayādibhāvena pavattanato. Yathāha ‘‘assutavā, bhikkhave, puthujjano ariyānaṃ adassāvī ariyadhammassa akovido’’tiādi (dha. sa. 1007). <bold>Phassopi diṭṭhiṭṭhānaṃ</bold>. Yathā <pageBreak edition="Myanmar" number="3.0351" /> cāha ‘‘tadapi phassapaccayā (dī. ni. 1.118-130) phussa phussa paṭisaṃvediyantī’’ti (dī. ni. 1.144) ca. <bold>Saññāpi diṭṭhiṭṭhānaṃ</bold>. Vuttañhetaṃ ‘‘saññānidānā hi papañcasaṅkhā (su. ni. 880; mahāni. 109), pathavito saññatvā’’ti (ma. ni. 1.2) ca ādi. <bold>Vitakkopi diṭṭhiṭṭhānaṃ</bold>. Vuttampi cetaṃ ‘‘takkañca diṭṭhīsu pakappayitvā, saccaṃ musāti dvayadhammamāhū’’ti (su. ni. 892; mahāni. 121), ‘‘takkī hoti vīmaṃsī’’ti (dī. ni. 1.34) ca ādi. <bold>Ayonisomanasikāropi diṭṭhiṭṭhānaṃ</bold>. Tenāha bhagavā – ‘‘tassevaṃ ayoniso manasikaroto channaṃ diṭṭhīnaṃ aññatarā diṭṭhi uppajjati, atthi me attāti tassa saccato thetato diṭṭhi uppajjatī’’tiādi (ma. ni. 1.19).</paragraph>
    <paragraph line="10"><bold>Yā diṭṭhī</bold>ti idāni vuccamānānaṃ aṭṭhārasannaṃ padānaṃ sādhāraṇaṃ mūlapadaṃ. Diṭṭhiyeva <bold>diṭṭhigataṃ</bold> gūthagataṃ viya, diṭṭhīsu vā gataṃ idaṃ dassanaṃ dvāsaṭṭhidiṭṭhīsu antogadhattātipi <bold>diṭṭhigataṃ,</bold> diṭṭhiyā vā gataṃ <bold>diṭṭhigataṃ</bold>. Idañhi ‘‘atthi me attā’’tiādi diṭṭhiyā gamanamattameva <pageBreak edition="Vipassana Research Institut" number="3.0326" />, natthettha attā vā nicco vā kocīti vuttaṃ hoti. Sā cāyaṃ diṭṭhi dunniggamanaṭṭhena <bold>gahanaṃ</bold>. Duratikkamaṭṭhena sappaṭibhayaṭṭhena ca <bold>kantāro</bold> dubbhikkhakantāravāḷakantārādayo viya. Sammādiṭṭhiyā vinivijjhanaṭṭhena, vilomanaṭṭhena vā <bold>visūkaṃ</bold>. Kadāci sassatassa, kadāci ucchedassa vā gahaṇato virūpaṃ phanditanti <bold>vipphanditaṃ</bold>. Bandhanaṭṭhena <bold>saṃyojanaṃ</bold>. Diṭṭhiyeva anto tudanaṭṭhena dunnīharaṇīyaṭṭhena ca sallanti <bold>diṭṭhisallaṃ</bold>. Diṭṭhiyeva pīḷākaraṇaṭṭhena sambādhoti <bold>diṭṭhisambādho</bold>. Diṭṭhiyeva mokkhāvaraṇaṭṭhena palibodhoti <bold>diṭṭhipalibodho</bold>. Diṭṭhiyeva dummocanīyaṭṭhena bandhananti <bold>diṭṭhibandhanaṃ</bold>. Diṭṭhiyeva duruttaraṇaṭṭhena papātoti <bold>diṭṭhipapāto</bold>. Diṭṭhiyeva thāmagataṭṭhena anusayoti <bold>diṭṭhānusayo</bold>. Diṭṭhiyeva attānaṃ santāpetīti <bold>diṭṭhisantāpo</bold>. Diṭṭhiyeva attānaṃ anudahatīti <bold>diṭṭhipariḷāho</bold>. Diṭṭhiyeva kilesakāyaṃ ganthetīti <bold>diṭṭhigantho</bold>. Diṭṭhiyeva bhusaṃ ādiyatīti <bold>diṭṭhupādānaṃ</bold>. Diṭṭhiyeva ‘‘sacca’’ntiādivasena abhinivisatīti <bold>diṭṭhābhiniveso</bold>. Diṭṭhiyeva ‘‘idaṃ para’’nti āmasati, parato vā āmasatīti <bold>diṭṭhiparāmāso,</bold> samuṭṭhāti etenāti samuṭṭhānaṃ, kāraṇaṃ. Samuṭṭhānassa bhāvo samuṭṭhānaṭṭho, tena <bold>samuṭṭhānaṭṭhena,</bold> kāraṇabhāvenāti attho. Sattamaṭṭhamesu natthi vattabbaṃ.</paragraph>
    <centered line="11">Kokanudasuttādivaṇṇanā niṭṭhitā.</centered>
    <subhead line="12">9-10. Upālisuttādivaṇṇanā</subhead>
    <paragraph line="13" number="99-100"> Navame <pageBreak edition="Myanmar" number="3.0352" /> ajjhogāhetvā adhippetamatthaṃ sambhavituṃ sādhetuṃ dukkhāni <bold>durabhisambhavāni</bold>. Aṭṭhakathāyaṃ pana tattha nivāsoyeva dukkhoti dassetuṃ <bold>‘‘sambhavituṃ dukkhāni dussahānī’’</bold>ti vuttaṃ. <bold>Araññavanapatthānī</bold>ti araññalakkhaṇappattāni vanasaṇḍāni. Vanapatthasaddo hi saṇḍabhūte rukkhasamūhepi vattatīti araññaggahaṇaṃ. <bold>Paviveka</bold>nti pakārato, pakārehi vā vivecanaṃ, rūpādiputhuttārammaṇe pakārato gamanādiiriyāpathappakārehi attano kāyassa vivecanaṃ, gacchatopi tiṭṭhatopi nisajjatopi nipajjatopi ekasseva pavatti. Teneva hi vivecetabbānaṃ vivecanākārassa ca bhedato bahuvidhattā te ekattena gahetvā ‘‘paviveka’’nti ekavacanena vuttaṃ. <bold>Dukkaraṃ paviveka</bold>nti vā pavivekaṃ kattuṃ na sukhanti attho. <bold>Ekībhāve</bold>ti ekattabhāve. <bold>Dvayaṃdvayārāmo</bold>ti dvinnaṃ dvinnaṃ bhāvābhirato. <bold>Haranti viyā</bold>ti saṃharanti viya vighātuppādanena. Tenāha <bold>‘‘ghasanti viyā’’</bold>ti. Bhayasantāsuppādanena khādituṃ āgatā yakkharakkhasapisācādayo viyāti adhippāyo. <bold>Īdisassā</bold>ti aladdhasamādhino. <bold>Tiṇapaṇṇamigādisaddehī</bold>ti vāteritānaṃ tiṇapaṇṇādīnaṃ migapakkhiādīnañca bhīsanakehi bheravehi saddehi. <bold>Vividhehi ca</bold> aññehi khāṇuādīhi <pageBreak edition="Vipassana Research Institut" number="3.0327" /> yakkhādiākārehi upaṭṭhitehi <bold>bhīsanakehi</bold>. Ghaṭena kīḷā <bold>ghaṭikā</bold>ti eke. Dasamaṃ uttānameva.</paragraph>
    <centered line="14">Upālisuttādivaṇṇanā niṭṭhitā.</centered>
    <centered line="15">Upālivaggavaṇṇanā niṭṭhitā.</centered>
    <centered line="16">Dutiyapaṇṇāsakaṃ niṭṭhitaṃ.</centered>
    <title line="17">3. Tatiyapaṇṇāsakaṃ</title>
  </content>
</document>