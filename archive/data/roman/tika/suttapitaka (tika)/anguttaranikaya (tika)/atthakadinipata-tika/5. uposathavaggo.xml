<?xml version="1.0"?>
<document>
<metadata>
<normativeSource>http://tipitaka.org/romn/cscd/s0404t.tik4.xml</normativeSource>
<archivePath>roman/tika/suttapitaka (tika)/anguttaranikaya (tika)/atthakadinipata-tika/5. uposathavaggo.xml</archivePath>
<title>5. Uposathavaggo - Aṭṭhakādinipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">5. Uposathavaggo</chapter>
<subhead line="2">1-8. Saṃkhittūposathasuttādivaṇṇanā</subhead>
<paragraph line="3" number="41-48">Pañcamassa paṭhamādīsu natthi vattabbaṃ. Chaṭṭhe (saṃ. ni. ṭī. 1.1.165) pañca aṅgāni etassāti pañcaṅgaṃ, pañcaṅgameva pañcaṅgikaṃ, tassa <bold>pañcaṅgikassa</bold>. Mahatī daddarī vīṇāvisesopi <bold>ātatamevā</bold>ti <bold>‘‘cammapariyonaddhesū’’</bold>ti visesanaṃ kataṃ. <bold>Ekatalatūriyaṃ</bold>kumbhathunadaddarikādi. <bold>Ubhayatalaṃ</bold>bherimudiṅgādi. Cammapariyonaddhaṃ hutvā vinibaddhaṃ <bold>ātatavitataṃ</bold>. <bold>Sabbaso pariyonaddhaṃ</bold>nāma caturassaambaṇaṃ paṇavādi ca. Gomukhīādīnampi ettheva saṅgaho daṭṭhabbo. <bold>Vaṃsādī</bold>ti <bold>ādi</bold>-saddena saṅkhādīnaṃ saṅgaho. <bold>Sammādī</bold>ti sammatāḷakaṃsatāḷasilāsalākatāḷādi. Tattha <bold>sammatāḷaṃ</bold>nāma dantamayatāḷaṃ. <bold>Kaṃsatāḷaṃ</bold>lohamayaṃ. Silāmayaṃ ayopattena ca vādanatāḷaṃ <bold>silāsalākatāḷaṃ. Sumucchitassā</bold>ti suṭṭhu paṭiyattassa. <bold>Pamāṇe</bold>ti <pageBreak edition="V" number="3.0223" />nātidaḷhanātisithilasaṅkhāte majjhime mucchanāpamāṇe. <bold>Cheko</bold>ti paṭu paṭṭho. So cassa paṭubhāvo manoharoti āha <bold>‘‘sundaro’’</bold>ti. <bold>Rañjetu</bold>nti rāgaṃ uppādetuṃ. <bold>Khamatevā</bold>ti rocateva. <bold>Na nibbindatī</bold>ti na tajjeti, sotasukhabhāvato piyāyitabbova hoti.</paragraph>
<paragraph line="4"><bold>Bhattāraṃ nātimaññatī</bold>ti sāmikaṃ muñcitvā aññaṃ manasāpi na pattheti. <bold>Uṭṭhāhikā</bold>ti uṭṭhānavīriyasampannā. <bold>Analasā</bold>ti nikkosajjā. <bold>Saṅgahitaparijjanā</bold>ti sammānanādīhi ceva chaṇādīsu pesetabba-piyabhaṇḍādipaṇṇākārapesanādīhi ca saṅgahitaparijanā. Idha <bold>parijano</bold>nāma sāmikassa ceva <pageBreak edition="M" number="3.0241" />attano ca ñātijano. <bold>Sambhata</bold>nti kasivaṇijjādīni katvā ābhatadhanaṃ. Sattamaṭṭhamāni uttānatthāni.</paragraph>
<centered line="5">Saṃkhittūposathasuttādivaṇṇanā niṭṭhitā.</centered>
<subhead line="6">9-10. Paṭhamaidhalokikasuttādivaṇṇanā</subhead>
<paragraph line="7" number="49-50">Navame <bold>idhalokavijayāyā</bold>ti idhalokavijinanatthāya abhibhavatthāya. Yo hi diṭṭhadhammikaṃ anatthaṃ parivajjanavasena abhibhavati, tato eva tadatthaṃ sampādeti, so idhalokavijayāya paṭipanno nāma hoti paccatthikaniggaṇhanato sadatthasampādanato ca. Tenāha <bold>‘‘ayaṃsa loko āraddho hotī’’</bold>ti. (Pasaṃsāvahato tayidaṃ pasaṃsāvahanaṃ kittisaddena idhaloke saddānaṃ cittatosanaviddheyyabhāvāpādanena ca hotīti daṭṭhabbaṃ.) <bold>Susaṃvihitakammanto</bold>ti yāgubhattapacanakālādīni anatikkamitvā tassa tassa sādhukaṃ karaṇena suṭṭhu saṃvihitakammanto. <bold>Paralokavijayāyā</bold>ti paralokassa vijinanatthāya abhibhavatthāya. Yo hi samparāyikaṃ anatthaṃ parivajjanavasena abhibhavati, tato eva tadatthaṃ sampādeti, so paralokavijayāya paṭipanno nāma hoti. Sesaṃ sabbattha uttānameva.</paragraph>
<centered line="8">Paṭhamaidhalokikasuttādivaṇṇanā niṭṭhitā.</centered>
<centered line="9">Uposathavaggavaṇṇanā niṭṭhitā.</centered>
<centered line="10">Paṭhamapaṇṇāsakaṃ niṭṭhitaṃ.</centered>
<title line="11">2. Dutiyapaṇṇāsakaṃ</title>
</body>
</document>