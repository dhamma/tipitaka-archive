<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403t.tik29.xml</normativeSource>
    <archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/7. devatavaggo.xml</archivePath>
    <baseFileName>7. devatavaggo</baseFileName>
    <titlePath>7. Devatāvaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">7. Devatāvaggo</chapter>
    <subhead line="2">1-3. Anāgāmiphalasuttādivaṇṇanā</subhead>
    <paragraph line="3" number="65-67"> Sattamassa <pageBreak edition="Myanmar" number="3.0142" /> paṭhamādīni uttānatthāni. Tatiye abhisamācāre uttamasamācāre bhavaṃ <bold>ābhisamācārikaṃ,</bold> vattappaṭipattivattaṃ. Tenāha <bold>‘‘uttamasamācārabhūta’’</bold>ntiādi. <bold>Sekhapaṇṇattisīla</bold>nti sekhiyavasena paññattasīlaṃ.</paragraph>
    <centered line="4">Anāgāmiphalasuttādivaṇṇanā niṭṭhitā.</centered>
    <subhead line="5">4-5. Saṅgaṇikārāmasuttādivaṇṇanā</subhead>
    <paragraph line="6" number="68-69"> Catutthe gaṇena saṅgaṇaṃ samodhānaṃ gaṇasaṅgaṇikā, sā āramitabbaṭṭhena ārāmo etassāti <bold>gaṇasaṅgaṇikārāmo. Saṅgaṇikā</bold>ti vā sakaparisasamodhānaṃ. <bold>Gaṇo</bold>ti nānājanasamodhānaṃ. Sesamettha suviññeyyameva. Pañcamaṃ uttānatthameva.</paragraph>
    <centered line="7">Saṅgaṇikārāmasuttādivaṇṇanā niṭṭhitā.</centered>
    <subhead line="8">6. Samādhisuttavaṇṇanā</subhead>
    <paragraph line="9" number="70"> Chaṭṭhe <pageBreak edition="Vipassana Research Institut" number="3.0133" /> paṭippassambhanaṃ paṭippassaddhīti atthato ekanti āha <bold>‘‘na paṭippassaddhiladdhenāti kilesappaṭippassaddhiyā aladdhenā’’</bold>ti. Sukkapakkhe <bold>santenā</bold>tiādīsu aṅgasantatāya ārammaṇasantatāya sabbakilesasantatāya ca santena, atappaniyaṭṭhena <bold>paṇītena,</bold> kilesappaṭippassaddhiyā laddhattā, kilesappaṭippassaddhibhāvaṃ vā laddhattā <bold>paṭippassaddhiladdhena,</bold> passaddhikilesena vā arahatā laddhattā <bold>paṭippassaddhiladdhena,</bold> ekodibhāvena adhigatattā <bold>ekodibhāvādhigatenā</bold>ti evamattho daṭṭhabbo.</paragraph>
    <centered line="10">Samādhisuttavaṇṇanā niṭṭhitā.</centered>
    <subhead line="11">7-10. Sakkhibhabbasuttādivaṇṇanā</subhead>
    <paragraph line="12" number="71-74"> Sattame <pageBreak edition="Myanmar" number="3.0143" /><bold>tasmiṃ tasmiṃ visese</bold>ti tasmiṃ tasmiṃ sacchikātabbe visese. Sakkhibhāvāya paccakkhakāritāya bhabbo sakkhibhabbo, tassa bhāvo sakkhibhabbatā. Taṃ <bold>sakkhibhabbataṃ. Sati satiāyatane</bold>ti sati satikāraṇe. Kiñcettha kāraṇaṃ? Abhiññā vā abhiññāpādakajjhānaṃ vā, avasāne pana chaṭṭhābhiññāya arahattaṃ vā kāraṇaṃ, arahattassa vipassanā vāti veditabbaṃ. Yañhi taṃ tatra tatra sakkhibhabbatāsaṅkhātaṃ iddhividhapaccanubhavanādi, tassa abhiññā kāraṇaṃ. Atha iddhividhapaccanubhavanādi abhiññā, evaṃ sati abhiññāpādakajjhānaṃ kāraṇaṃ. Arahattampi ‘‘kudāssu nāmāhaṃ tadāyatanaṃ upasampajja viharissāmī’’ti anuttaresu vimokkhesu pihaṃ upaṭṭhapetvā chaṭṭhābhiññaṃ nibbattentassa kāraṇaṃ. Idañca sabbasādhāraṇaṃ na hoti, sādhāraṇavasena pana arahattassa vipassanā kāraṇaṃ. Atha vā <bold>sati āyatane</bold>ti tassa tassa visesādhigamassa upanissayasaṅkhāte kāraṇe satīti evamettha attho daṭṭhabbo.</paragraph>
    <paragraph line="13">Hānabhāgiyādīsu ‘‘paṭhamajjhānassa lābhiṃ kāmasahagatā saññāmanasikārā samudācaranti, hānabhāgiyo samādhi. Tadanudhammatā sati santiṭṭhati, ṭhitibhāgiyo samādhi. Avitakkasahagatā saññāmanasikārā samudācaranti, visesabhāgiyo samādhi. Nibbidāsahagatā saññāmanasikārā samudācaranti virāgūpasaṃhitā, nibbedhabhāgiyo samādhī’’ti (vibha. 799) iminā nayena sabbasamāpattiyo vitthāretvā hānabhāgiyādiattho veditabbo. Tattha <bold>paṭhamajjhānassa lābhi</bold>nti <pageBreak edition="Vipassana Research Institut" number="3.0134" /> yvāyaṃ appaguṇassa paṭhamassa jhānassa lābhī, taṃ. <bold>Kāmasahagatā saññāmanasikārā samudācarantī</bold>ti tato vuṭṭhitaṃ ārammaṇavasena kāmasahagatā hutvā saññāmanasikārā samudācaranti tudanti, tassa kāmānatītassa kāmānupakkhandānaṃ saññāmanasikārānaṃ vasena so paṭhamajjhānasamādhi hāyati parihāyati, tasmā <bold>hānabhāgiyo</bold> vutto. <bold>Tadanudhammatā</bold>ti tadanurūpasabhāvo. <bold>Sati santiṭṭhatī</bold>ti idaṃ micchāsatiṃ sandhāya vuttaṃ. Yassa hi paṭhamajjhānānurūpasabhāvā paṭhamajjhānaṃ santato paṇītato disvā assādayamānā abhinandamānā nikanti hoti, tassa nikantivasena so paṭhamajjhānasamādhi neva hāyati na vaḍḍhati, ṭhitikoṭṭhāsiko hoti. Tena vuttaṃ <pageBreak edition="Myanmar" number="3.0144" /><bold>‘‘ṭhitibhāgiyo samādhī’’</bold>ti. <bold>Avitakkasahagatā</bold>ti avitakkaṃ dutiyajjhānaṃ santato paṇītato manasikaroto ārammaṇavasena avitakkasahagatā. <bold>Saññāmanasikārā samudācarantī</bold>ti paguṇapaṭhamajjhānato vuṭṭhitaṃ dutiyajjhānādhigamatthāya codenti tudanti. Tassa upari dutiyajjhānānupakkhandānaṃ saññāmanasikārānaṃ vasena so paṭhamajjhānasamādhi visesabhūtassa dutiyajjhānassa uppattipadaṭṭhānatāya <bold>‘‘visesabhāgiyo’’</bold>ti vutto.</paragraph>
    <paragraph line="14"><bold>Nibbidāsahagatā</bold>ti tameva paṭhamajjhānalābhiṃ jhānato vuṭṭhitaṃ nibbidāsaṅkhātena vipassanāñāṇena sahagatā. Vipassanāñāṇañhi jhānaṅgesu pabhedena upaṭṭhahantesu nibbindati ukkaṇṭhati, tasmā <bold>‘‘nibbidā’’</bold>ti vuccati. <bold>Samudācarantī</bold>ti nibbānasacchikiriyatthāya codenti tudanti. <bold>Virāgūpasaṃhitā</bold>ti virāgasaṅkhātena nibbānena upasaṃhitā. Vipassanāñāṇañhi sakkā iminā maggena virāgaṃ nibbānaṃ sacchikātunti pavattito ‘‘virāgūpasaṃhita’’nti vuccati. Taṃsampayuttā saññāmanasikārā virāgūpasaṃhitā eva nāma. Tassa tesaṃ saññāmanasikārānaṃ vasena paṭhamajjhānasamādhi ariyamaggappaṭivedhassa padaṭṭhānatāya <bold>‘‘nibbedhabhāgiyo’’</bold>ti vutto. Hānaṃ bhajantīti <bold>hānabhāgiyā,</bold> hānabhāgo vā etesaṃ atthīti <bold>hānabhāgiyā,</bold> parihānakoṭṭhāsikāti attho. Iminā nayena <bold>ṭhitibhāgiyo</bold> veditabbo. Aṭṭhamādīni uttānatthāneva.</paragraph>
    <centered line="15">Sakkhibhabbasuttādivaṇṇanā niṭṭhitā.</centered>
    <centered line="16">Devatāvaggavaṇṇanā niṭṭhitā.</centered>
  </content>
</document>