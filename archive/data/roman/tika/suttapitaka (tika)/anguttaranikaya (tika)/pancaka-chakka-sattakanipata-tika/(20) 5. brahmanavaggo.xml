<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403t.tik19.xml</normativeSource>
    <archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/(20) 5. brahmanavaggo.xml</archivePath>
    <baseFileName>(20) 5. brahmanavaggo</baseFileName>
    <titlePath>(20) 5. Brāhmaṇavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">(20) 5. Brāhmaṇavaggo</chapter>
    <subhead line="2">1. Soṇasuttavaṇṇanā</subhead>
    <paragraph line="3" number="191"> Pañcamassa <pageBreak edition="V" number="3.0055" /> paṭhame <bold>sampiyenevā</bold>ti aññamaññapemeneva kāyena ca cittena ca missībhūtā saṅghaṭṭitā saṃsaṭṭhā hutvā saṃvāsaṃ vattenti, na appiyena niggahena vāti vuttaṃ hoti. Tenāha <bold>‘‘piya’’</bold>ntiādi. Udaraṃ avadihati upacinoti pūretīti <bold>udarāvadehakaṃ</bold>. Bhāvanapuṃsakañcetaṃ, udarāvadehakaṃ katvā udaraṃ pūretvāti attho. Tenāha <bold>‘‘udaraṃ avadihitvā’’</bold>tiādi.</paragraph>
    <centered line="4">Soṇasuttavaṇṇanā niṭṭhitā.</centered>
    <subhead line="5">2. Doṇabrāhmaṇasuttavaṇṇanā</subhead>
    <paragraph line="6" number="192"> Dutiye <pageBreak edition="M" number="3.0057" /><bold>pavattāro</bold>ti (dī. ni. ṭī. 1.285) pāvacanabhāvena vattāro. Yasmā te tesaṃ mantānaṃ pavattanakā, tasmā āha <bold>‘‘pavattayitāro’’</bold>ti. Sudde bahi katvā rahobhāsitabbaṭṭhena mantā eva taṃtaṃatthappaṭipattihetutāya <bold>mantapadaṃ</bold>. Anupanītāsādhāraṇatāya rahassabhāvena vattabbakiriyāya adhigamūpāyaṃ. <bold>Sajjhāyita</bold>nti gāyanavasena sajjhāyitaṃ. Taṃ pana udattānudattādīnaṃ sarānaṃ sampadāvaseneva icchitanti āha <bold>‘‘sarasampattivasenā’’</bold>ti. <bold>Aññesaṃ vutta</bold>nti pāvacanabhāvena aññesaṃ vuttaṃ. <bold>Samupabyūḷha</bold>nti saṅgahetvā uparūpari saññūḷhaṃ. <bold>Rāsikata</bold>nti iruvedayajuvedasāmavedādivasena, tatthāpi paccekaṃ mantabrahmādivasena, ajjhāyānuvākādivasena ca rāsikataṃ. <bold>Tesa</bold>nti mantānaṃ kattūnaṃ. <bold>Dibbena cakkhunā oloketvā</bold>ti dibbacakkhuparibhaṇḍena yathākammūpagañāṇena sattānaṃ kammassakatādiṃ, paccakkhato dassanaṭṭhena dibbacakkhusadisena pubbenivāsañāṇena atītakappe brāhmaṇānaṃ mantajjhenavidhiñca oloketvā. <bold>Pāvacanena saha saṃsandetvā</bold>ti kassapasammāsambuddhassa yaṃ vacanaṃ vaṭṭasannissitaṃ, tena saha aviruddhaṃ katvā. Na hi tesaṃ vivaṭṭasannissito attho paccakkho hoti. <bold>Aparāpare</bold>ti aṭṭhakādīhi aparāpare pacchimā okkākarājakālādīsu uppannā. <bold>Pakkhipitvā</bold>ti aṭṭhakādīhi ganthitamantapadesu kilesasannissitapadānaṃ tattha tattha pade pakkhipanaṃ katvā. <bold>Viruddhe akaṃsū</bold>ti <pageBreak edition="V" number="3.0056" /><bold>brāhmaṇadhammikasuttādīsu</bold> (su. ni. brāhmaṇadhammikasuttaṃ 286 ādayo) āgatanayena saṃkilesatthadīpanato paccanīkabhūte akaṃsu.</paragraph>
    <paragraph line="7">Usūnaṃ asanakammaṃ issatthaṃ, dhanusippena jīvikā. Idha pana issatthaṃ viyāti <bold>issatthaṃ,</bold> sabbaāvudhajīvikāti āha <bold>‘‘yodhājīvakammenā’’</bold>ti, āvudhaṃ gahetvā upaṭṭhānakammenāti attho. <bold>Rājaporisaṃ</bold> nāma vinā āvudhena poroheccāmaccakammādirājakammaṃ katvā rājupaṭṭhānaṃ. <bold>Sippaññatarenā</bold>ti gahitāvasesena hatthiassasippādinā. Kumārabhāvato pabhuti caraṇena <bold>komārabrahmacariyaṃ</bold>.</paragraph>
    <paragraph line="8"><bold>Udakaṃ pātetvā dentī</bold>ti dvāre ṭhitasseva brāhmaṇassa hatthe udakaṃ āsiñcantā ‘‘idaṃ te, brāhmaṇa, bhariyaṃ posāpanatthāya demā’’ti vatvā <pageBreak edition="M" number="3.0058" /> denti. Kasmā pana te evaṃ brahmacariyaṃ caritvāpi dāraṃ pariyesanti, na yāvajīvaṃ brahmacārino hontīti? Micchādiṭṭhivasena. Tesañhī evaṃ diṭṭhi hoti ‘‘yo puttaṃ na uppādeti, so kulavaṃsacchedakaro hoti, tato niraye paccatī’’ti. Cattāro kira abhāyitabbaṃ bhāyanti gaṇḍuppādako, kikī, kontinī, brāhmaṇoti. Gaṇḍuppādā kira mahāpathaviyā khayanabhayena mattabhojanā honti, na bahuṃ mattikaṃ khādanti. Kikī sakuṇikā ākāsapatanabhayena aṇḍassa upari uttānā seti. Kontinī sakuṇī pathavīkampanabhayena pādehi bhūmiṃ na suṭṭhu akkamati. Brāhmaṇā kulavaṃsūpacchedabhayena dāraṃ pariyesanti. Āhu cettha –</paragraph>
    <gatha1 line="9">‘‘Gaṇḍuppādo kikī ceva, kontī brāhmaṇadhammiko;</gatha1>
    <gathalast line="10">Ete abhayaṃ bhāyanti, sammūḷhā caturo janā’’ti. (su. ni. aṭṭha. 2.293);</gathalast>
    <paragraph line="11">Sesamettha uttānameva.</paragraph>
    <centered line="12">Doṇabrāhmaṇasuttavaṇṇanā niṭṭhitā.</centered>
    <subhead line="13">3. Saṅgāravasuttavaṇṇanā</subhead>
    <paragraph line="14" number="193"> Tatiye (saṃ. ni. ṭī. 2.5.236) <bold>paṭhamaññevā</bold>ti puretaraṃyeva, asajjhāyakatānaṃ <pageBreak edition="V" number="3.0057" /> mantānaṃ appaṭibhānaṃ pageva paṭhamaṃyeva siddhaṃ, tattha vattabbameva natthīti adhippāyo. Pariyuṭṭhānaṃ nāma abhibhavo gahaṇanti āha <bold>‘‘kāmarāgapariyuṭṭhitenāti kāmarāgaggahitenā’’</bold>ti. Vikkhambheti apanetīti vikkhambhanaṃ, paṭipakkhato nissarati etenāti nissaraṇaṃ. Vikkhambhanañca taṃ nissaraṇañcāti <bold>vikkhambhananissaraṇaṃ</bold>. Tenāha <bold>‘‘tatthā’’</bold>tiādi. Sesapadadvayepi eseva nayo. Attanā araṇīyo pattabbo attho <bold>attattho</bold>. Tathā <bold>parattho</bold> veditabbo.</paragraph>
    <paragraph line="15">‘‘Aniccato anupassanto niccasaññaṃ pajahatī’’tiādīsu (paṭi. ma. 1.52) byāpādādīnaṃ anāgatattā byāpādavāre tadaṅganissaraṇaṃ na gahitaṃ. Kiñcāpi na gahitaṃ, paṭisaṅkhānavasena tassa vinodetabbatāya tadaṅganissaraṇampi labbhatevāti sakkā viññātuṃ. <bold>Ālokasaññā</bold> upacārappattā vā appanāppattā <pageBreak edition="M" number="3.0059" /> vā. Yo koci kasiṇajjhānādibhedo <bold>samatho. Dhammavavatthānaṃ</bold> upacārappanāppattavasena gahetabbaṃ.</paragraph>
    <paragraph line="16"><bold>Kudhito</bold>ti tatto. <bold>Ussūrakajāto</bold>ti tasseva kudhitabhāvassa ussūrakaṃ accuṇhataṃ patto. Tenāha <bold>‘‘usumakajāto’’</bold>ti. <bold>Tilabījakādibhedenā</bold>ti tilabījakaṇṇikakesarādibhedena sevālena. <bold>Paṇakenā</bold>ti udakapicchillena. <bold>Appasanno</bold> ākulatāya. <bold>Asannisinno</bold> kalaluppattiyā. <bold>Anālokaṭṭhāne</bold>ti ālokarahite ṭhāne.</paragraph>
    <centered line="17">Saṅgāravasuttavaṇṇanā niṭṭhitā.</centered>
    <subhead line="18">4. Kāraṇapālīsuttavaṇṇanā</subhead>
    <paragraph line="19" number="194"> Catutthe <bold>paṇḍito maññe</bold>ti ettha <bold>maññe</bold>ti idaṃ ‘‘maññatī’’ti iminā samānatthaṃ nipātapadaṃ. Tassa iti-saddaṃ ānetvā atthaṃ dassento <bold>‘‘paṇḍitoti maññatī’’</bold>ti āha. Anumatipucchāvasena cetaṃ vuttaṃ. Tenevāha <bold>‘‘udāhu no’’</bold>ti. ‘‘Taṃ kiṃ maññati bhavaṃ piṅgiyānī samaṇassa gotamassa paññāveyyattiya’’nti vuttamevatthaṃ puna gaṇhanto ‘‘paṇḍito maññe’’ti āha, tasmā vuttaṃ <bold>‘‘bhavaṃ piṅgiyānī samaṇaṃ gotamaṃ paṇḍitoti maññati udāhu no’’</bold>ti, yathā te khameyya, tathā naṃ kathehīti adhippāyo. <bold>Ahaṃ ko nāma,</bold> mama avisayo esoti dasseti. <bold>Ko cā</bold>ti hetunissakke paccattavacananti āha <bold>‘‘kuto cā’’</bold>ti. Tathā cāha <bold>‘‘kena kāraṇena jānissāmī’’</bold>ti, yena kāraṇena samaṇassa gotamassa paññāveyyattiyaṃ jāneyyaṃ <pageBreak edition="V" number="3.0058" />, taṃ kāraṇaṃ mayi natthīti adhippāyo. <bold>Buddhoyeva bhaveyya</bold> abuddhassa sabbathā buddhañāṇānubhāvaṃ jānituṃ asakkuṇeyyattāti. Vuttañhetaṃ – ‘‘appamattakaṃ panetaṃ, bhikkhave, oramattakaṃ sīlamattakaṃ, yena puthujjano tathāgatassa vaṇṇaṃ vadamāno vadeyya (dī. ni. 1.7). Atthi, bhikkhave, aññeva dhammā gambhīrā duddasā duranubodhā…pe… yehi tathāgatassa yathābhūtaṃ vaṇṇaṃ sammā vadamāno vadeyyā’’ti (dī. ni. 1.28) ca. <bold>Etthā</bold>ti ‘‘sopi nūnassa tādiso’’ti etasmiṃ pade.</paragraph>
    <paragraph line="20"><bold>Pasatthappasattho</bold>ti <pageBreak edition="M" number="3.0060" /> pasatthehi pāsaṃsehi attano guṇeheva so pasattho, na tassa kittinā, pasaṃsāsabhāveneva pāsaṃsoti attho. Tenāha <bold>‘‘sabbaguṇāna’’</bold>ntiādi. <bold>Maṇiratana</bold>nti cakkavattino maṇiratanaṃ.</paragraph>
    <paragraph line="21">Sadevake pāsaṃsānampi pāsaṃsoti dassetuṃ <bold>‘‘pasatthehi vā’’</bold>ti dutiyavikappo gahito. Araṇīyato attho, so eva vasatīti vasoti <bold>atthavaso</bold>. Tassa tassa payogassa ānisaṃsabhūtaṃ phalanti āha <bold>‘‘atthavasanti atthānisaṃsa’’</bold>nti. Attho vā phalaṃ tadadhīnavuttitāya vaso etassāti <bold>atthavaso,</bold> kāraṇaṃ.</paragraph>
    <paragraph line="22"><bold>Khuddakamadhū</bold>ti khuddakamakkhikāhi katadaṇḍakamadhu. <bold>Aneḷaka</bold>nti niddosaṃ apagatamakkhikaṇḍakaṃ.</paragraph>
    <paragraph line="23">Udāharīyati ubbegapītivasenāti <bold>udānaṃ,</bold> tathā vā udāharaṇaṃ <bold>udānaṃ</bold>. Tenāha <bold>‘‘udāhāraṃ udāharī’’</bold>ti. Yathā pana taṃ vacanaṃ udānanti vuccati, taṃ dassetuṃ <bold>‘‘yathā hī’’</bold>tiādi vuttaṃ. Sesaṃ suviññeyyameva.</paragraph>
    <centered line="24">Kāraṇapālīsuttavaṇṇanā niṭṭhitā.</centered>
    <subhead line="25">5. Piṅgiyānīsuttavaṇṇanā</subhead>
    <paragraph line="26" number="195"> Pañcame <bold>sabbasaṅgāhika</bold>nti sarīragatassa ceva vatthālaṅkāragatassa cāti sabbassa nīlabhāvassa saṅgāhakavacanaṃ. <bold>Tassevā</bold>ti nīlādisabbasaṅgāhikavasena vuttaatthasseva. <bold>Vibhāgadassana</bold>nti pabhedadassanaṃ. Yathā te licchavirājāno apītādivaṇṇā eva keci keci vilepanavasena <pageBreak edition="V" number="3.0059" /> pītādivaṇṇā khāyiṃsu, evaṃ anīlādivaṇṇā eva keci vilepanavasena nīlādivaṇṇā khāyiṃsu. Te kira suvaṇṇavicittehi maṇiobhāsehi ekanīlā viya khāyanti.</paragraph>
    <paragraph line="27"><bold>Kokanada</bold>nti vā padumavisesanaṃ yathā ‘‘kokāsaka’’nti. Taṃ kira bahupattaṃ vaṇṇasampannaṃ ativiya sugandhañca hoti. Ayañhettha attho – yathā <pageBreak edition="M" number="3.0061" /> kokanadasaṅkhātaṃ padumaṃ pāto sūriyuggamanavelāya phullaṃ vikasitaṃ avītagandhaṃ siyā virocamānaṃ, evaṃ sarīragandhena guṇagandhena ca sugandhaṃ, saradakāle antalikkhe ādiccamiva attano tejasā tapantaṃ, aṅgehi niccharantajutitāya aṅgīrasaṃ sambuddhaṃ passāti.</paragraph>
    <centered line="28">Piṅgiyānīsuttavaṇṇanā niṭṭhitā.</centered>
    <subhead line="29">6. Mahāsupinasuttavaṇṇanā</subhead>
    <paragraph line="30" number="196"> Chaṭṭhe <bold>dhātukkhobhakaraṇapaccayo</bold> nāma visabhāgabhesajjasenāsanāhārādipaccayo. <bold>Atthakāmatāya vā anatthakāmatāya vā</bold>ti pasannā atthakāmatāya, kuddhā anatthakāmatāya. <bold>Atthāya vā anatthāya vā</bold>ti sabhāvato bhavitabbāya atthāya vā anatthāya vā. <bold>Upasaṃharantī</bold>ti attano devānubhāvena upanenti. <bold>Bodhisattamātā viya puttapaṭilābhanimitta</bold>nti tadā kira pure puṇṇamāya sattamadivasato paṭṭhāya vigatasurāpānaṃ mālāgandhādivibhūtisampannaṃ nakkhattakīḷaṃ anubhavamānā bodhisattamātā sattame divase pātova uṭṭhāya gandhodakena nahāyitvā sabbālaṅkārabhūsitā varabhojanaṃ bhuñjitvā uposathaṅgāni adhiṭṭhāya sirigabbhaṃ pavisitvā sirisayane nipannā niddaṃ okkamamānā imaṃ supinaṃ addasa – cattāro kira naṃ mahārājāno sayaneneva saddhiṃ ukkhipitvā anotattadahaṃ netvā nahāpetvā dibbavatthaṃ nivāsetvā dibbagandhehi vilimpetvā dibbapupphāni piḷandhetvā tato avidūre rajatapabbato, tassa anto kanakavimānaṃ atthi, tasmiṃ pācīnato sīsaṃ katvā nipajjāpesuṃ. Atha bodhisatto setavaravāraṇo hutvā tato avidūre eko suvaṇṇapabbato, tattha caritvā tato oruyha rajatapabbataṃ āruhitvā kanakavimānaṃ pavisitvā mātaraṃ padakkhiṇaṃ katvā dakkhiṇapassaṃ phāletvā kucchiṃ paviṭṭhasadiso ahosi. Imaṃ supinaṃ sandhāya etaṃ vuttaṃ ‘‘bodhisattamātā viya puttapaṭilābhanimitta’’nti.</paragraph>
    <paragraph line="31"><bold>Kosalarājā</bold><pageBreak edition="V" number="3.0060" /><pageBreak edition="M" number="3.0062" /><bold>viya soḷasa supine</bold>ti –</paragraph>
    <gatha1 line="32">‘‘Usabhā rukkhā gāviyo gavā ca,</gatha1>
    <gatha2 line="33">Asso kaṃso siṅgālī ca kumbho;</gatha2>
    <gatha3 line="34">Pokkharaṇī ca apākacandanaṃ,</gatha3>
    <gathalast line="35">Lābūni sīdanti silāplavanti.</gathalast>
    <gatha1 line="36">‘‘Maṇḍūkiyo kaṇhasappe gilanti,</gatha1>
    <gatha2 line="37">Kākaṃ suvaṇṇā parivārayanti;</gatha2>
    <gathalast line="38">Tasā vakā eḷakānaṃ bhayā hī’’ti. (jā. 1.1.77) –</gathalast>
    <unindented line="39">Ime soḷasa supine passanto kosalarājā viya.</unindented>
    <paragraph line="40" number="1"> Ekadivasaṃ kira kosalamahārājā rattiṃ niddūpagato pacchimayāme soḷasa mahāsupine passi (jā. aṭṭha. 1.1.76 mahāsupinajātakavaṇṇanā). Tattha cattāro añjanavaṇṇā kāḷausabhā ‘‘yujjhissāmā’’ti catūhi disāhi rājaṅgaṇaṃ āgantvā ‘‘usabhayuddhaṃ passissāmā’’ti mahājane sannipatite yujjhanākāraṃ dassetvā naditvā gajjitvā ayujjhitvāva paṭikkantā. Imaṃ paṭhamaṃ supinaṃ addasa.</paragraph>
    <paragraph line="41" number="2"> Khuddakā rukkhā ceva gacchā ca pathaviṃ bhinditvā vidatthimattampi ratanamattampi anuggantvāva pupphanti ceva phalanti ca. Imaṃ dutiyaṃ addasa.</paragraph>
    <paragraph line="42" number="3"> Gāviyo tadahujātānaṃ vacchānaṃ khīraṃ pivantiyo addasa. Ayaṃ tatiyo supino.</paragraph>
    <paragraph line="43" number="4"> Dhuravāhe ārohapariṇāhasampanne mahāgoṇe yugaparamparāya ayojetvā taruṇe godamme dhure yojente addasa. Te dhuraṃ vahituṃ asakkontā chaḍḍetvā aṭṭhaṃsu, sakaṭāni nappavattiṃsu. Ayaṃ catuttho supino.</paragraph>
    <paragraph line="44" number="5"> Ekaṃ ubhatomukhaṃ assaṃ addasa. Tassa ubhosu passesu yavasaṃ denti, so dvīhipi mukhehi khādati. Ayaṃ pañcamo supino.</paragraph>
    <paragraph line="45" number="6"> Mahājano <pageBreak edition="V" number="3.0061" /><pageBreak edition="M" number="3.0063" /> satasahassagghanikaṃ suvaṇṇapātiṃ sammajjitvā ‘‘idha passāvaṃ karohī’’ti ekassa jarasiṅgālassa upanāmesi. Taṃ tattha passāvaṃ karontaṃ addasa. Ayaṃ chaṭṭho supino.</paragraph>
    <paragraph line="46" number="7"> Eko puriso rajjuṃ vaṭṭetvā pādamūle nikkhipati. Tena nisinnapīṭhassa heṭṭhā sayitā chātasiṅgālī tassa ajānantasseva taṃ khādati. Imaṃ sattamaṃ supinaṃ addasa.</paragraph>
    <paragraph line="47" number="8"> Rājadvāre bahūhi tucchakumbhehi parivāretvā ṭhapitaṃ ekaṃ mahantaṃ pūritakumbhaṃ addasa. Cattāropi pana vaṇṇā catūhi disāhi catūhi anudisāhi ca ghaṭehi udakaṃ ānetvā pūritakumbhameva pūrenti, pūritaṃ pūritaṃ udakaṃ uttaritvā palāyati. Tepi punappunaṃ tattheva udakaṃ āsiñcanti, tucchakumbhe olokentāpi natthi. Ayaṃ aṭṭhamo supino.</paragraph>
    <paragraph line="48" number="9"> Ekaṃ pañcapadumasañchannaṃ gambhīraṃ sabbatotitthaṃ pokkharaṇiṃ addasa. Samantato dvipadacatuppadā otaritvā tattha pānīyaṃ pivanti. Tassa majjhe gambhīraṭṭhāne udakaṃ āvilaṃ, tīrappadese dvipadacatuppadānaṃ akkamanaṭṭhāne acchaṃ vippasannamanāvilaṃ. Ayaṃ navamo supino.</paragraph>
    <paragraph line="49" number="10"> Ekissāyeva kumbhiyā paccamānaṃ odanaṃ apākaṃ addasa. ‘‘Apāka’’nti vicāretvā vibhajitvā ṭhapitaṃ viya tīhākārehi paccamānaṃ ekasmiṃ passe atikilinno hoti, ekasmiṃ uttaṇḍulo, ekasmiṃ supakkoti. Ayaṃ dasamo supino.</paragraph>
    <paragraph line="50" number="11"> Satasahassagghanakaṃ candanasāraṃ pūtitakkena vikkiṇante addasa. Ayaṃ ekādasamo supino.</paragraph>
    <paragraph line="51" number="12"> Tucchalābūni udake sīdantāni addasa. Ayaṃ dvādasamo supino.</paragraph>
    <paragraph line="52" number="13"> Mahantamahantā kūṭāgārappamāṇā ghanasilā nāvā viya udake plavamānā addasa. Ayaṃ terasamo supino.</paragraph>
    <paragraph line="53" number="14"> Khuddakamadhukapupphappamāṇā maṇḍūkiyo mahante kaṇhasappe vegena anubandhitvā uppalanāḷe viya chinditvā maṃsaṃ khāditvā gilantiyo addasa. Ayaṃ cuddasamo supino.</paragraph>
    <paragraph line="54" number="15"> Dasahi <pageBreak edition="V" number="3.0062" /><pageBreak edition="M" number="3.0064" /> asaddhammehi samannāgataṃ gāmagocaraṃ kākaṃ kañcanavaṇṇavaṇṇatāya ‘‘suvaṇṇā’’ti laddhanāme suvaṇṇarājahaṃse parivārente addasa. Ayaṃ pannarasamo supino.</paragraph>
    <paragraph line="55" number="16"> Pubbe dīpino eḷake khādanti. Te pana eḷake dīpino anubandhitvā muramurāti khādante addasa. Athaññe tasā vakā eḷake dūratova disvā tasitā tāsappattā hutvā eḷakānaṃ bhayā palāyitvā gumbagahanāni pavisitvā nilīyiṃsu. Ayaṃ soḷasamo supino.</paragraph>
    <paragraph line="56" number="1"> Tattha adhammikānaṃ rājūnaṃ, adhammikānañca manussānaṃ kāle loke viparivattamāne kusale osanne akusale ussanne lokassa parihānakāle devo na sammā vasissati, meghapādā pacchijjissanti, sassāni milāyissanti, dubbhikkhaṃ bhavissati, vassitukāmā viya catūhi disāhi meghā uṭṭhahitvā itthikāhi ātape patthaṭānaṃ vīhiādīnaṃ temanabhayena antopavesitakāle purisesu kudālapiṭake ādāya āḷibandhanatthāya nikkhantesu vassanākāraṃ dassetvā gajjitvā vijjulatā nicchāretvā usabhā viya ayujjhitvā avassitvāva palāyissanti. Ayaṃ paṭhamassa vipāko.</paragraph>
    <paragraph line="57" number="2"> Lokassa parihīnakāle manussānaṃ parittāyukakāle sattā tibbarāgā bhavissanti, asampattavayāva kumāriyo purisantaraṃ gantvā utuniyo ceva gabbhiniyo ca hutvā puttadhītāhi vaḍḍhissanti. Khuddakarukkhānaṃ pupphaṃ viya hi tāsaṃ utunibhāvo, phalaṃ viya ca puttadhītaro bhavissanti. Ayaṃ dutiyassa vipāko.</paragraph>
    <paragraph line="58" number="3"> Manussānaṃ jeṭṭhāpacāyikakammassa naṭṭhakāle sattā mātāpitūsu vā sassusasuresu vā lajjaṃ anupaṭṭhapetvā sayameva kuṭumbaṃ saṃvidahantāva ghāsacchādanamattampi mahallakānaṃ dātukāmā dassanti, adātukāmā na dassanti. Mahallakā anāthā hutvā asayaṃvasī dārake ārādhetvā jīvissanti tadahujātānaṃ vacchakānaṃ khīraṃ pivantiyo mahāgāviyo viya. Ayaṃ tatiyassa vipāko.</paragraph>
    <paragraph line="59" number="4"> Adhammikarājūnaṃ <pageBreak edition="M" number="3.0065" /> kāle adhammikarājāno paṇḍitānaṃ paveṇikusalānaṃ kammanittharaṇasamatthānaṃ mahāmattānaṃ yasaṃ na dassanti, dhammasabhāyaṃ vinicchayaṭṭhānepi paṇḍite vohārakusale mahallake amacce na ṭhapessanti, tabbiparītānaṃ pana taruṇataruṇānaṃ yasaṃ dassanti, tathārūpe eva ca vinicchayaṭṭhāne ṭhapessanti. Te rājakammāni ceva yuttāyuttañca ajānantā <pageBreak edition="V" number="3.0063" /> neva taṃ yasaṃ ukkhipituṃ sakkhissanti, na rājakammāni nittharituṃ. Te asakkontā kammadhuraṃ chaḍḍessanti, mahallakāpi paṇḍitāmaccā yasaṃ alabhantā kiccāni nittharituṃ samatthāpi ‘‘kiṃ amhākaṃ etehi, mayaṃ bāhirakā jātā, abbhantarikā taruṇadārakā jānissantī’’ti uppannāni kammāni na karissanti. Evaṃ sabbathāpi tesaṃ rājūnaṃ hāniyeva bhavissati, dhuraṃ vahituṃ asamatthānaṃ vacchadammānaṃ dhure yojitakālo viya dūravāhānañca mahāgoṇānaṃ yugaparamparāya ayojitakālo viya bhavissati. Ayaṃ catutthassa vipāko.</paragraph>
    <paragraph line="60" number="5"> Adhammikarājakāleyeva adhammikabālarājāno adhammike lolamanusse vinicchaye ṭhapessanti, te pāpapuññesu anādarā bālā sabhāyaṃ nisīditvā vinicchayaṃ dentā ubhinnampi atthapaccatthikānaṃ hatthato lañjaṃ gahetvā khādissanti asso viya dvīhi mukhehi yavasaṃ. Ayaṃ pañcamassa vipāko.</paragraph>
    <paragraph line="61" number="6"> Adhammikāyeva vijātirājāno jātisampannānaṃ kulaputtānaṃ āsaṅkāya yasaṃ na dassanti, akulīnānaṃyeva dassanti. Evaṃ mahākulāni duggatāni bhavissanti, lāmakakulāni issarāni. Te ca kulīnapurisā jīvituṃ asakkontā ‘‘ime nissāya jīvissāmā’’ti akulīnānaṃ dhītaro dassanti, iti tāsaṃ kuladhītānaṃ akulīnehi saddhiṃ saṃvāso jarasiṅgālassa suvaṇṇapātiyaṃ passāvakaraṇasadiso bhavissati. Ayaṃ chaṭṭhassa vipāko.</paragraph>
    <paragraph line="62" number="7"> Gacchante gacchante kāle itthiyo purisalolā surālolā alaṅkāralolā visikhālolā āmisalolā bhavissanti dussīlā durācārā. Tā sāmikehi kasigorakkhādīni kammāni katvā kicchena <pageBreak edition="M" number="3.0066" /> kasirena sambhataṃ dhanaṃ jārehi saddhiṃ suraṃ pivantiyo mālāgandhavilepanaṃ dhārayamānā antogehe accāyikampi kiccaṃ anoloketvā gehaparikkhepassa uparibhāgenapi chiddaṭṭhānehipi jāre upadhārayamānā sve vapitabbayuttakaṃ bījampi koṭṭetvā yāgubhattakhajjakāni pacitvā khādamānā vilumpissanti heṭṭhāpīṭhake nipannachātasiṅgālī viya vaṭṭetvā vaṭṭetvā pādamūle nikkhittarajjuṃ. Ayaṃ sattamassa vipāko.</paragraph>
    <paragraph line="63" number="8"> Gacchante gacchante kāle loko parihāyissati, raṭṭhaṃ nirojaṃ bhavissati, rājāno duggatā kapaṇā bhavissanti. Yo issaro bhavissati, tassa bhaṇḍāgāre satasahassamattā bhavissanti. Te evaṃduggatā sabbe jānapade attanova kammaṃ kāressanti, upaddutā manussā sake kammante chaḍḍetvā rājūnaṃyeva atthāya pubbaṇṇāparaṇṇāni vapantā rakkhantā lāyantā maddantā <pageBreak edition="V" number="3.0064" /> pavesentā ucchukkhettāni karontā yantāni vāhentā phāṇitādīni pacantā pupphārāme phalārāme ca karontā tattha tattha nipphannāni pubbaṇṇādīni āharitvā rañño koṭṭhāgārameva pūressanti. Attano gehesu tucchakoṭṭhe olokentāpi na bhavissanti, tucchakumbhe anoloketvā pūritakumbhapūraṇasadisameva bhavissati. Ayaṃ aṭṭhamassa vipāko.</paragraph>
    <paragraph line="64" number="9"> Gacchante gacchante kāle rājāno adhammikā bhavissanti, chandādivasena agatiṃ gacchantā rajjaṃ kāressanti, dhammena vinicchayaṃ nāma na dassanti lañjavittakā bhavissanti dhanalolā, raṭṭhavāsikesu tesaṃ khantimettānuddayā nāma na bhavissanti, kakkhaḷā pharusā ucchuyante ucchubhaṇḍikā viya manusse pīḷentā nānappakāraṃ baliṃ uppādetvā dhanaṃ gaṇhissanti. Manussā balipīḷitā kiñci dātuṃ asakkontā gāmanigamādayo chaḍḍetvā paccantaṃ gantvā vāsaṃ kappessanti. Majjhimajanapado suñño bhavissati, paccanto ghanavāso seyyathāpi pokkharaṇiyā majjhe udakaṃ āvilaṃ pariyante vippasannaṃ. Ayaṃ navamassa vipāko.</paragraph>
    <paragraph line="65" number="10"> Gacchante gacchante kāle rājāno adhammikā bhavissanti, tesu adhammikesu rājayuttāpi brāhmaṇagahapatikāpi negamajānapadāpīti samaṇabrāhmaṇe <pageBreak edition="M" number="3.0067" /> upādāya sabbe manussā adhammikā bhavissanti. Tato tesaṃ ārakkhadevatā, balipaṭiggāhikadevatā, rukkhadevatā, ākāsaṭṭhadevatāti evaṃ devatāpi adhammikā bhavissanti. Adhammikarājūnaṃ rajje vātā visamā kharā vāyissanti, te ākāsaṭṭhakavimānāni kampessanti. Tesu kampitesu devatā kupitā devaṃ vassituṃ na dassanti. Vassamānopi sakalaraṭṭhe ekappahāreneva na vassissati, vassamānopi sabbattha kasikammassa vā vappakammassa vā upakāro hutvā na vassissati. Yathā ca raṭṭhe, evaṃ janapadepi gāmepi ekataḷākasarepi ekappahārena na vassissati, taḷākassa uparibhāge vassanto heṭṭhābhāge na vassissati, heṭṭhā vassanto upari na vassissati. Ekasmiṃ bhāge sassaṃ ativassena nassissati, ekasmiṃ avassanena milāyissati, ekasmiṃ sammā vassamāno sampādessati. Evaṃ ekassa rañño rajje vuttasassā vipāko. Tippakārā bhavissanti ekakumbhiyā odano viya. Ayaṃ dasamassa vipāko.</paragraph>
    <paragraph line="66" number="11"> Gacchante gacchanteyeva kāle sāsane parihāyante paccayalolā alajjikā bahū bhikkhū bhavissanti. Te bhagavatā paccayaloluppaṃ nimmathetvā kathitadhammadesanaṃ cīvarādicatupaccayahetu paresaṃ desessanti. Paccayehi mucchitvā nittharaṇapakkhe ṭhitā nibbānābhimukhaṃ katvā desetuṃ na sakkhissanti. Kevalaṃ ‘‘padabyañjanasampattiñceva madhurasaddañca sutvā <pageBreak edition="V" number="3.0065" /> mahagghāni cīvarādīni dassanti’’iccevaṃ desessanti. Apare antaravīthicatukkarājadvārādīsu nisīditvā kahāpaṇaaḍḍhakahāpaṇapādamāsakarūpādīnipi nissāya desessanti. Iti bhagavatā nibbānagghanakaṃ katvā desitaṃ dhammaṃ catupaccayatthāya ceva kahāpaṇādiatthāya ca vikkiṇitvā desentā satasahassagghanakaṃ candanasāraṃ pūtitakkena vikkiṇantā viya bhavissanti. Ayaṃ ekādasamassa vipāko.</paragraph>
    <paragraph line="67" number="12"> Adhammikarājakāle loke viparivattanteyeva rājāno jātisampannānaṃ kulaputtānaṃ yasaṃ na dassanti, akulīnānaññeva dassanti. Te issarā bhavissanti, itarā daliddā. Rājasammukhepi rājadvārepi amaccasammukhepi vinicchayaṭṭhānepi tucchalābusadisānaṃ akulīnānaṃyeva kathā osīditvā ṭhitā viya niccalā suppatiṭṭhitā bhavissati. Saṅghasannipātepi saṅghakammagaṇakammaṭṭhānesu <pageBreak edition="M" number="3.0068" /> ceva pattacīvarapariveṇādivinicchayaṭṭhānesu ca dussīlānaṃ pāpapuggalānaṃyeva kathā niyyānikā bhavissati, na lajjibhikkhūnanti evaṃ sabbatthāpi tucchalābūnaṃ sīdanakālo viya bhavissati. Ayaṃ dvādasamassa vipāko.</paragraph>
    <paragraph line="68" number="13"> Tādiseyeva kāle adhammikarājāno akulīnānaṃ yasaṃ dassanti. Te issarā bhavissanti, kulīnā duggatā. Tesu na keci gāravaṃ karissanti, itaresuyeva karissanti. Rājasammukhe vā amaccasammukhe vā vinicchayaṭṭhāne vā vinicchayakusalānaṃ ghanasilāsadisānaṃ kulaputtānaṃ kathā na ogāhitvā patiṭṭhahissati. Tesu kathentesu ‘‘kiṃ ime kathentī’’ti itare parihāsameva karissanti. Bhikkhusannipātepi vuttappakāresu ṭhānesu neva pesale bhikkhū garukātabbe maññissanti, nāpi nesaṃ kathā pariyogāhitvā patiṭṭhahissati, silānaṃ plavanakālo viya bhavissati. Ayaṃ terasamassa vipāko.</paragraph>
    <paragraph line="69" number="14"> Loke parihāyanteyeva manussā tibbarāgādijātikā kilesānuvattakā hutvā taruṇānaṃ attano bhariyānaṃ vase vattissanti. Gehe dāsakammakārādayopi gomahiṃsādayopi hiraññasuvaṇṇampi sabbaṃ tāsaṃyeva āyattaṃ bhavissati. ‘‘Asukaṃ hiraññasuvaṇṇaṃ vā paricchadādijātaṃ vā kaha’’nti vutte ‘‘yattha vā tattha vā hotu, kiṃ tuyhiminā byāpārena, tvaṃ mayhaṃ ghare santaṃ vā asantaṃ vā jānitukāmo jāto’’ti vatvā nānappakārehi akkositvā mukhasattīhi koṭṭetvā dāsaceṭake viya vase katvā attano issariyaṃ pavattessanti. Evaṃ madhukapupphappamāṇānaṃ maṇḍūkīnaṃ āsivise kaṇhasappe gilanakālo viya bhavissati. Ayaṃ cuddasamassa vipāko.</paragraph>
    <paragraph line="70" number="15"> Dubbalarājakāle <pageBreak edition="V" number="3.0066" /> pana rājāno hatthisippādīsu akusalā yuddhesu avisāradā bhavissanti. Te attano rājādhipaccaṃ āsaṅkamānā samānajātikānaṃ kulaputtānaṃ issariyaṃ adatvā attano pādamūlikanahāpanakappakādīnaṃ dassanti. Jātigottasampannā kulaputtā rājakule patiṭṭhaṃ alabhamānā jīvikaṃ kappetuṃ asamatthā hutvā issariye ṭhite jātigottahīne akulīne upaṭṭhahantā vicarissanti, suvaṇṇarājahaṃsehi kākassa parivāritakālo viya bhavissati. Ayaṃ pannarasamassa vipāko.</paragraph>
    <paragraph line="71" number="16"> Adhammikarājakāleyeva <pageBreak edition="M" number="3.0069" /> ca akulīnāva rājavallabhā issarā bhavissanti, kulīnā apaññātā duggatā. Te rājānaṃ attano kathaṃ gāhāpetvā vinicchayaṭṭhānādīsu balavanto hutvā dubbalānaṃ paveṇiāgatāni khettavatthādīni ‘‘amhākaṃ santakānī’’ti abhiyuñjitvā te ‘‘na tumhākaṃ, amhāka’’nti āgantvā vinicchayaṭṭhānādīsu vivadante vettalatādīhi paharāpetvā gīvāyaṃ gahetvā apakaḍḍhāpetvā ‘‘attano pamāṇaṃ na jānātha, amhehi saddhiṃ vivadatha, idāni vo paharāpetvā rañño kathetvā hatthapādacchedādīni kāressāmā’’ti santajjessanti. Te tesaṃ bhayena attano santakāni vatthūni ‘‘tumhākaṃyeva tāni, gaṇhathā’’ti niyyātetvā attano gehāni pavisitvā bhītā nipajjissanti. Pāpabhikkhūpi pesale bhikkhū yathāruci viheṭhessanti. Pesalā bhikkhū paṭisaraṇaṃ alabhamānā araññaṃ pavisitvā gahanaṭṭhānesu nilīyissanti. Evaṃ hīnajaccehi ceva pāpabhikkhūhi ca upaddutānaṃ jātimantakulaputtānañceva pesalabhikkhūnañca eḷakānaṃ bhayena tasavakānaṃ palāyanakālo viya bhavissati. Ayaṃ soḷasamassa vipāko. Evaṃ tassa tassa anatthassa pubbanimittabhūte soḷasa mahāsupine passi. Tena vuttaṃ ‘‘kosalarājā viya soḷasa supine’’ti. Ettha ca pubbanimittato attano atthānatthanimittaṃ supinaṃ passanto attano kammānubhāvena passati. Kosalarājā viya lokassa atthānatthanimittaṃ supinaṃ passanto pana sabbasattasādhāraṇakammānubhāvena passatīti veditabbaṃ.</paragraph>
    <paragraph line="72"><bold>Kuddhā hi devatā</bold>ti mahānāgavihāre mahātherassa kuddhā devatā viya. Rohaṇe kira mahānāgavihāre mahāthero bhikkhusaṅghaṃ anapaloketvāva ekaṃ nāgarukkhaṃ chindāpesi. Rukkhe adhivatthā devatā therassa kuddhā paṭhamameva naṃ saccasupinena palobhetvā pacchā ‘‘ito te sattadivasamatthake upaṭṭhāko rājā marissatī’’ti supine ārocesi. Thero taṃ kathaṃ āharitvā rājorodhānaṃ ācikkhi. Tā ekappahāreneva mahāviravaṃ viraviṃsu. Rājā ‘‘kiṃ eta’’nti pucchi. Tā ‘‘evaṃ therena vutta’’nti ārocayiṃsu. Rājā divasaṃ gaṇāpetvā sattāhe vītivatte therassa hatthapāde chindāpesi. <bold>Ekantaṃ saccameva hotī</bold>ti phalassa saccabhāvato vuttaṃ, dassanaṃ <pageBreak edition="M" number="3.0070" /> pana vipallatthameva <pageBreak edition="V" number="3.0067" />. Teneva pahīnavipallāsā pubbanimittabhūtampi supinaṃ na passanti. Dvīhi tīhipi kāraṇehi kadāci supinaṃ passatīti āha <bold>‘‘saṃsaggabhedato’’</bold>ti. ‘‘Asekhā na passanti pahīnavipallāsattā’’ti vacanato catunnampi kāraṇānaṃ vipallāsā eva mūlakāraṇanti daṭṭhabbaṃ.</paragraph>
    <paragraph line="73"><bold>Ta</bold>nti supinakāle pavattaṃ bhavaṅgacittaṃ. <bold>Rūpanimittādiārammaṇa</bold>nti kammakammanimittagatinimittato aññaṃ rūpanimittādiārammaṇaṃ na hoti. <bold>Īdisānī</bold>ti paccakkhato anubhūtapubbaparikappitarūpādiārammaṇāni ceva rāgādisampayuttāni ca. <bold>Sabbohārikacittenā</bold>ti pakaticittena.</paragraph>
    <paragraph line="74"><bold>Dvīhi antehi mutto</bold>ti kusalākusalasaṅkhātehi dvīhi antehi mutto. <bold>Āvajjanatadārammaṇakkhaṇe</bold>ti idaṃ yāva tadārammaṇuppatti, tāva pavattacittavāraṃ sandhāya vuttaṃ. ‘‘Supineneva diṭṭhaṃ viya me, sutaṃ viya meti kathanakāle pana abyākatoyeva āvajjanamattasseva uppajjanato’’ti vadanti. Evaṃ vadantehi pañcadvāre dutiyamoghavāre viya manodvārepi āvajjanaṃ dvattikkhattuṃ uppajjitvā javanaṭṭhāne ṭhatvā bhavaṅgaṃ otaratīti adhippetanti daṭṭhabbaṃ ekacittakkhaṇikassa āvajjanassa uppattiyaṃ ‘‘diṭṭhaṃ viya me, sutaṃ viya me’’ti kappanāya asambhavato. Ettha ca ‘‘supinantepi tadārammaṇavacanato paccuppannavasena atītavasena vā sabhāvadhammā supinante ārammaṇaṃ hontī’’ti vadanti. ‘‘Yadipi supinante vibhūtaṃ hutvā upaṭṭhite rūpādivatthumhi tadārammaṇaṃ vuttaṃ, tathāpi supinante upaṭṭhitanimittassa parikappavasena gahetabbatāya dubbalabhāvato dubbalavatthukattāti vutta’’nti vadanti. Keci pana ‘‘karajakāyassa nirussāhasantabhāvappattito tannissitahadayavatthu na suppasannaṃ hoti, tato tannissitāpi cittappavatti na suppasannā asuppasannavaṭṭinissitadīpappabhā viya, tasmā <bold>dubbalavatthukattā</bold>ti ettha dubbalahadayavatthukattā’’ti atthaṃ vadanti. Vīmaṃsitvā yuttataraṃ gahetabbaṃ.</paragraph>
    <paragraph line="75"><bold>Supinantacetanā</bold>ti manodvārikajavanavasena pavattā supinantacetanā. Supinañhi passanto manodvārikeneva javanena passati, na pañcadvārikena. Paṭibujjhanto ca manodvārikeneva paṭibujjhati, na pañcadvārikena. Niddāyantassa hi mahāvaṭṭiṃ jāletvā dīpe cakkhusamīpaṃ upanīte paṭhamaṃ cakkhudvārikaṃ āvajjanaṃ bhavaṅgaṃ na āvaṭṭeti, manodvārikameva āvaṭṭeti. Atha javanaṃ javitvā bhavaṅgaṃ otarati. Dutiyavāre cakkhudvārikaāvajjanaṃ bhavaṅgaṃ āvaṭṭeti <pageBreak edition="M" number="3.0071" />, tato cakkhuviññāṇādīni javanapariyosānāni pavattanti, tadanantaraṃ bhavaṅgaṃ pavattati. Tatiyavāre manodvārikaāvajjanena bhavaṅge āvaṭṭite manodvārikajavanaṃ javati. Tena cittena ‘‘kiṃ ayaṃ imasmiṃ ṭhāne āloko’’ti jānāti. Tathā niddāyantassa kaṇṇasamīpe tūriyesu paggahitesu <pageBreak edition="V" number="3.0068" />, ghānasamīpe sugandhesu vā duggandhesu vā pupphesu upanītesu, mukhe sappimhi vā phāṇite vā pakkhitte, piṭṭhiyaṃ pāṇinā pahāre dinne paṭhamaṃ sotadvārikādīni āvajjanāni bhavaṅgaṃ na āvaṭṭenti, manodvārikameva āvaṭṭeti, atha javanaṃ javitvā bhavaṅgaṃ otarati. Dutiyavāre sotadvārikādīni āvajjanāni bhavaṅgaṃ āvaṭṭenti, tato sotaghānajivhākāyaviññāṇādīni javanapariyosānāni pavattanti, tadanantaraṃ bhavaṅgaṃ vattati. Tatiyavāre manodvārikaāvajjanena bhavaṅge āvaṭṭite manodvārikajavanaṃ javati, tena cittena ñatvā ‘‘kiṃ ayaṃ imasmiṃ ṭhāne saddo, saṅkhasaddo bherisaddo’’ti vā ‘‘kiṃ ayaṃ imasmiṃ ṭhāne gandho, mūlagandho’’ti vā ‘‘kiṃ idaṃ mayhaṃ mukhaṃ pakkhittaṃ, sappīti vā phāṇita’’nti vā ‘‘kenamhi piṭṭhiyaṃ pahaṭo, atibaddho me pahāro’’ti vā vattā hoti. Evaṃ manodvārikajavaneneva paṭibujjhati, na pañcadvārikena. Supinampi teneva passati, na pañcadvārikena. Sesamettha suviññeyyameva.</paragraph>
    <centered line="76">Mahāsupinasuttavaṇṇanā niṭṭhitā.</centered>
    <subhead line="77">7. Vassasuttavaṇṇanā</subhead>
    <paragraph line="78" number="197"> Sattame <bold>utusamuṭṭhāna</bold>nti vassike cattāro māse uppannaṃ. <bold>Akālepī</bold>ti cittavesākhamāsesupi. Vassavalāhakadevaputtānañhi attano ratiyā kīḷitukāmatācitte uppanne akālepi devo vassati. Tatridaṃ vatthu – eko kira vassavalāhakadevaputto vākarakuṭakavāsikhīṇāsavattherassa santikaṃ gantvā vanditvā aṭṭhāsi. Thero ‘‘kosi tva’’nti pucchi. Ahaṃ, bhante, vassavalāhakadevaputtoti. Tumhākaṃ kira cittena devo vassatīti. Āma, bhanteti. Passitukāmā mayanti. Temissatha, bhanteti. Meghasīsaṃ vā gajjitaṃ vā na paññāyati, kathaṃ temissāmāti. Bhante, amhākaṃ cittena devo vassati, tumhe paṇṇasālaṃ pavisathāti. ‘‘Sādhu, devaputtā’’ti pāde dhovitvā paṇṇasālaṃ <pageBreak edition="M" number="3.0072" /> pāvisi. Devaputto tasmiṃ pavisanteyeva ekaṃ gītaṃ gāyitvā hatthaṃ ukkhipi, samantā tiyojanaṭṭhānaṃ ekameghaṃ ahosi. Thero addhatinto paṇṇasālaṃ paviṭṭhoti.</paragraph>
    <centered line="79">Vassasuttavaṇṇanā niṭṭhitā.</centered>
    <subhead line="80">8-9. Vācāsuttādivaṇṇanā</subhead>
    <paragraph line="81" number="198-9"> Aṭṭhame <pageBreak edition="V" number="3.0069" /><bold>aṅgehī</bold>ti kāraṇehi. Aṅgīyanti hetubhāvena ñāyantīti <bold>aṅgāni,</bold> kāraṇāni. Kāraṇatthe ca aṅga-saddo. <bold>Pañcahī</bold>ti hetumhi nissakkavacanaṃ. <bold>Samannāgatā</bold>ti samanuāgatā pavattā yuttā ca.<bold> Vācā</bold>ti samullapana-vācā. Yā ‘‘vācā girā byappatho’’ti (dha. sa. 636) ca, ‘‘nelā kaṇṇasukhā’’ti (dī. ni. 1.9) ca āgacchati. Yā pana ‘‘vācāya ce kataṃ kamma’’nti (dha. sa. aṭṭha. 1 kāyakammadvāra) evaṃ viññatti ca, ‘‘yā catūhi vacīduccaritehi ārati…pe… ayaṃ vuccati sammāvācā’’ti (dha. sa. 299) evaṃ virati ca, ‘‘pharusavācā, bhikkhave, āsevitā bhāvitā bahulīkatā nirayasaṃvattanikā hotī’’ti (a. ni. 8.40) evaṃ cetanā ca vācāti āgatā, na sā idha adhippetā. Kasmā? Abhāsitabbato. ‘‘Subhāsitā hoti, no dubbhāsitā’’ti hi vuttaṃ. <bold>Subhāsitā</bold>ti suṭṭhu bhāsitā. Tenassā atthāvahataṃ dīpeti. <bold>Anavajjā</bold>ti rāgādiavajjarahitā. Imināssa kāraṇasuddhiṃ agatigamanādippavattadosābhāvañca dīpeti. Rāgadosādivimuttañhi yaṃ bhāsato anurodhavivajjanato agatigamanaṃ durasamussitamevāti. <bold>Ananuvajjā</bold>ti anuvādavimuttā. Imināssā sabbākārasampattiṃ dīpeti. Sati hi sabbākārasampattiyaṃ ananuvajjatāti. <bold>Viññūna</bold>nti paṇḍitānaṃ. Tena nindāpasaṃsāsu bālā appamāṇāti dīpeti.</paragraph>
    <paragraph line="82"><bold>Imehi kho</bold>tiādīni tāni aṅgāni paccakkhato dassento taṃ vācaṃ nigameti. Yañca aññe paṭiññādīhi avayavehi, nāmādīhi padehi, liṅgavacanavibhattikālakārakasampattīhi ca samannāgataṃ musāvādādivācampi subhāsitanti maññanti, taṃ paṭisedheti. Avayavādisamannāgatāpi hi tathārūpī <pageBreak edition="M" number="3.0073" /> vācā dubbhāsitāva hoti attano ca paresañca anatthāvahattā. Imehi pana pañcahaṅgehi samannāgatā sacepi milakkhubhāsāpariyāpannā ghaṭaceṭikāgītikapariyāpannāpi hoti, tathāpi subhāsitāva lokiyalokuttarahitasukhāvahattā. Tathā hi maggapasse sassaṃ rakkhantiyā sīhaḷaceṭikāya sīhaḷakeneva jātijarāmaraṇayuttaṃ gītikaṃ gāyantiyā saddaṃ sutvā maggaṃ gacchantā saṭṭhimattā vipassakabhikkhū arahattaṃ pāpuṇiṃsu.</paragraph>
    <paragraph line="83">Tathā tisso nāma āraddhavipassako bhikkhu padumassarasamīpena gacchanto padumassare padumāni bhañjitvā –</paragraph>
    <gatha1 line="84">‘‘Pātova <pageBreak edition="V" number="3.0070" /> phullitakokanadaṃ,</gatha1>
    <gatha2 line="85">Sūriyālokena bhijjiyate;</gatha2>
    <gatha3 line="86">Evaṃ manussattaṃ gatā sattā,</gatha3>
    <gathalast line="87">Jarābhivegena maddīyantī’’ti. (saṃ. ni. aṭṭha. 1.1.213; su. ni. aṭṭha. 2.452 subhāsitasuttavaṇṇanā) –</gathalast>
    <unindented line="88">Imaṃ gītiṃ gāyantiyā ceṭikāya sutvā arahattaṃ patto.</unindented>
    <paragraph line="89">Buddhantarepi aññataro puriso sattahi puttehi saddhiṃ aṭavito āgamma aññatarāya itthiyā musalena taṇḍule koṭṭentiyā –</paragraph>
    <gatha1 line="90">‘‘Jarāya parimadditaṃ etaṃ, milātacammanissitaṃ;</gatha1>
    <gathalast line="91">Maraṇena bhijjati etaṃ, maccussa ghāsamāmisaṃ.</gathalast>
    <gatha1 line="92">‘‘Kimīnaṃ ālayaṃ etaṃ, nānākuṇapena pūritaṃ;</gatha1>
    <gathalast line="93">Asucibhājanaṃ etaṃ, tadalikkhandhasamaṃ ida’’nti. (saṃ. ni. aṭṭha. 1.1.213; su. ni. aṭṭha. 2.452 subhāsitasuttavaṇṇanā) –</gathalast>
    <unindented line="94">Imaṃ gītaṃ sutvā paccavekkhanto saha puttehi paccekabodhiṃ patto. Evaṃ imehi pañcahi aṅgehi samannāgatā vācā sacepi milakkhubhāsāya pariyāpannā ghaṭaceṭikāgītikapariyāpannā vācā hoti, tathāpi subhāsitāti veditabbā. Subhāsitā eva anavajjā ananuvajjā ca viññūnaṃ atthatthikānaṃ kulaputtānaṃ atthappaṭisaraṇānaṃ, no byañjanappaṭisaraṇānanti. Navamaṃ uttānameva.</unindented>
    <centered line="95">Vācāsuttādivaṇṇanā niṭṭhitā.</centered>
    <subhead line="96">10. Nissāraṇīyasuttavaṇṇanā</subhead>
    <paragraph line="97" number="200"> Dasame <pageBreak edition="M" number="3.0074" /> nissarantīti nissaraṇīyāti vattabbe dīghaṃ katvā niddeso. Kattari hesa anīya-saddo yathā ‘‘niyyāniyā’’ti. Tenāha <bold>‘‘nissaṭā’’</bold>ti. Kuto pana nissaṭā? Yathāsakaṃ paṭipakkhato. Nijjīvaṭṭhena dhātuyoti āha <bold>‘‘attasuññasabhāvā’’</bold>ti. Atthato pana dhammadhātumanoviññāṇadhātuviseso <pageBreak edition="V" number="3.0071" />. Tādisassa bhikkhuno kilesavasena kāmesu manasikāro natthīti āha <bold>‘‘vīmaṃsanattha’’</bold>nti, ‘‘nekkhammaniyataṃ idāni me cittaṃ, kiṃ nu kho kāmavitakkopi uppajjissatī’’ti vīmaṃsantassāti attho. <bold>Pakkhandanaṃ</bold> nāma anuppaveso. So pana tattha natthīti āha <bold>‘‘nappavisatī’’</bold>ti. <bold>Pasīdanaṃ</bold> nāma abhiruci. <bold>Santiṭṭhanaṃ</bold> patiṭṭhānaṃ. <bold>Vimuccanaṃ</bold> adhimuccananti. Taṃ sabbaṃ paṭikkhipanto vadati <bold>‘‘pasādaṃ nāpajjatī’’</bold>tiādi. Evaṃbhūtaṃ panassa cittaṃ tassa kathaṃ tiṭṭhatīti āha <bold>‘‘yathā’’</bold>tiādi.</paragraph>
    <paragraph line="98"><bold>Ta</bold>nti paṭhamajjhānaṃ. <bold>Assā</bold>ti bhikkhuno. <bold>Cittaṃ pakkhandatī</bold>ti parikammacittena saddhiṃ jhānacittaṃ ekattavasena ekajjhaṃ katvā vadati. <bold>Gocare gatattā</bold>ti attano ārammaṇe eva pavattattā. <bold>Ahānabhāgiyattā</bold>ti ṭhitibhāgiyattā. <bold>Suṭṭhu vimutta</bold>nti vikkhambhanavimuttiyā sammadeva vimuttaṃ. Cittassa ca kāyassa ca vihananato <bold>vighāto</bold>. Dukkhaṃ paridahanato <bold>pariḷāho. Kāmavedanaṃ na vediyati</bold> anuppajjanato. Nissaranti tatoti <bold>nissaraṇaṃ</bold>. Ke nissaranti? Kāmā. Evañca <bold>kāmāna</bold>nti kattusāmivacanaṃ suṭṭhu yujjati. Yadaggena kāmā tato nissaṭāti vuccanti, tadaggena jhānampi kāmato nissaṭanti vattabbataṃ labhatīti vuttaṃ <bold>‘‘kāmehi nissaṭattā’’</bold>ti. Evaṃ vikkhambhanavasena kāmanissaraṇaṃ vatvā idāni samucchedavasena accantato nissaraṇaṃ dassetuṃ <bold>‘‘yo panā’’</bold>tiādi vuttaṃ. <bold>Sesapadesū</bold>ti sesakoṭṭhāsesu.</paragraph>
    <paragraph line="99"><bold>Ayaṃ pana viseso</bold>ti visesaṃ vadantena taṃ jhānaṃ pādakaṃ katvātiādiko avisesoti katvā dutiyatatiyavāresu sabbaso anāmaṭṭho, catutthavāre pana ayampi visesoti dassetuṃ <bold>‘‘accantanissaraṇañcettha arahattaphalaṃ yojetabba’’</bold>nti vuttaṃ. Yasmā arūpajjhānaṃ <pageBreak edition="M" number="3.0075" /> pādakaṃ katvā aggamaggaṃ adhigantvā arahatte ṭhitassa cittaṃ sabbaso rūpehi nissaṭaṃ nāma hoti. Tassa hi phalasamāpattito vuṭṭhāya vīmaṃsanatthaṃ rūpābhimukhaṃ cittaṃ pesentassa. <bold>Idamakkhāta</bold>nti samathayānikānaṃ vasena heṭṭhā cattāro vārā gahitā. Idaṃ pana sukkhavipassakassa vasenāti āha <bold>‘‘suddhasaṅkhāre’’</bold>tiādi. <bold>‘‘Puna sakkāyo natthī’’ti uppanna</bold>nti ‘‘idāni me sakkāyappabandho natthī’’ti vīmaṃsantassa uppannaṃ.</paragraph>
    <centered line="100">Nissāraṇīyasuttavaṇṇanā niṭṭhitā.</centered>
    <centered line="101">Brāhmaṇavaggavaṇṇanā niṭṭhitā.</centered>
    <centered line="102">Catutthapaṇṇāsakaṃ niṭṭhitaṃ.</centered>
    <title line="103">5. Pañcamapaṇṇāsakaṃ</title>
  </content>
</document>