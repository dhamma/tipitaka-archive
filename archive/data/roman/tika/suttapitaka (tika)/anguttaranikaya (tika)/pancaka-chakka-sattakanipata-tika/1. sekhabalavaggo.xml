<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403t.tik0.xml</normativeSource>
    <archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/1. sekhabalavaggo.xml</archivePath>
    <baseFileName>1. sekhabalavaggo</baseFileName>
    <titlePath>1. Sekhabalavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Aṅguttaranikāye</nikaya>
    <book line="3">Pañcakanipāta-ṭīkā</book>
    <title line="4">1. Paṭhamapaṇṇāsakaṃ</title>
    <chapter line="5">1. Sekhabalavaggo</chapter>
    <subhead line="6">1. Saṃkhittasuttavaṇṇanā</subhead>
    <paragraph line="7" number="1"> Pañcakanipātassa <pageBreak edition="Vipassana Research Institut" number="3.0001" /><pageBreak edition="Myanmar" number="3.0001" /> paṭhame kāmaṃ sampayuttadhammesu thirabhāvopi balaṭṭho eva, paṭipakkhehi pana akampanīyattaṃ sātisayaṃ balaṭṭhoti vuttaṃ – <bold>‘‘assaddhiye na kampatī’’</bold>ti.</paragraph>
    <centered line="8">Saṃkhittasuttavaṇṇanā niṭṭhitā.</centered>
    <subhead line="9">2-6. Vitthatasuttādivaṇṇanā</subhead>
    <paragraph line="10" number="2-6"> Dutiye <pageBreak edition="Vipassana Research Institut" number="3.0002" /><bold>hirīyatī</bold>ti lajjati virajjati. Yasmā hirī pāpajigucchanalakkhaṇā, tasmā <bold>‘‘jigucchatīti attho’’</bold>ti vuttaṃ. <bold>Ottappatī</bold>ti utrasati. Pāputrāsalakkhaṇañhi ottappaṃ.</paragraph>
    <paragraph line="11"><bold>Paggahitavīriyo</bold>ti <pageBreak edition="Myanmar" number="3.0002" /> saṅkocaṃ anāpannavīriyo. Tenāha <bold>‘‘anosakkitamānaso’’</bold>ti. <bold>Pahānatthāyā</bold>ti samucchinnatthāya. Kusalānaṃ dhammānaṃ upasampadā nāma samadhigamo evāti āha <bold>‘‘paṭilābhatthāyā’’</bold>ti.</paragraph>
    <paragraph line="12">Gatiatthā dhātusaddā buddhiatthā hontīti āha <bold>‘‘udayañca vayañca paṭivijjhituṃ samatthāyā’’</bold>ti. Missakanayenāyaṃ desanā gatāti āha <bold>‘‘vikkhambhanavasena ca samucchedavasena cā’’</bold>ti. Tenāha <bold>‘‘vipassanāpaññāya ceva maggapaññāya cā’’</bold>ti. Vipassanāpaññāya vikkhambhanakiriyato sā ca kho padesikāti nippadesikaṃ katvā dassetuṃ <bold>‘‘maggapaññāya paṭilābhasaṃvattanato’’</bold>ti vuttaṃ. Dukkhakkhayagāminibhāvepi eseva nayo. <bold>Sammā</bold>ti yāthāvato. Akuppadhammatāya hi maggapaññāya khepitaṃ khepitameva, nāssa puna khepanakiccaṃ atthīti upāyena ñāyena sā pavattatīti āha <bold>‘‘hetunā nayenā’’</bold>ti. Tatiyādīsu natthi vattabbaṃ.</paragraph>
    <centered line="13">Vitthatasuttādivaṇṇanā niṭṭhitā.</centered>
    <subhead line="14">7. Kāmasuttavaṇṇanā</subhead>
    <paragraph line="15" number="7"> Sattame asanti lūnanti tenāti <bold>asitaṃ,</bold> dāttaṃ. Vividhā ābhañjanti bhāraṃ olambenti tenāti <bold>byābhaṅgī,</bold> vidhaṃ. <bold>Kulaputto</bold>ti ettha duvidho kulaputto jātikulaputto, ācārakulaputto ca. Tattha ‘‘tena kho pana samayena raṭṭhapālo nāma kulaputto tasmiṃyeva thullakoṭṭhike aggakulikassa putto’’ti (ma. ni. 2.294) evaṃ āgato uccakulappasuto <bold>jātikulaputto</bold> nāma. ‘‘Ye te kulaputtā saddhā agārasmā anagāriyaṃ pabbajitā’’ti (ma. ni. 1.34) evaṃ āgatā pana yattha katthaci kule pasutāpi ācārasampannā <bold>ācārakulaputto</bold> nāma. Idha pana ācārakulaputto adhippeto. Tenāha <bold>‘‘kulaputtoti ācārakulaputto’’</bold>ti. <bold>Yutta</bold>nti anucchavikaṃ, evaṃ vattabbataṃ arahatīti attho. Sesamettha uttānameva.</paragraph>
    <centered line="16">Kāmasuttavaṇṇanā niṭṭhitā.</centered>
    <subhead line="17">8. Cavanasuttavaṇṇanā</subhead>
    <paragraph line="18" number="8"> Aṭṭhame <pageBreak edition="Vipassana Research Institut" number="3.0003" /><pageBreak edition="Myanmar" number="3.0003" /><bold>saddhāyā</bold>ti iminā adhigamasaddhā dassitā. Catubbidhā hi saddhā – āgamanīyasaddhā, adhigamasaddhā, pasādasaddhā, okappanasaddhāti. Tattha <bold>āgamanīyasaddhā</bold> sabbaññubodhisattānaṃ pavattā hoti. Āgamanīyappaṭipadāya āgatā hi saddhā sātisayā mahābodhisattānaṃ paropadesena vinā saddheyyavatthuṃ aviparītato gahetvā adhimuccanato. Saccappaṭivedhato āgatasaddhā <bold>adhigamasaddhā</bold> suppabuddhādīnaṃ viya. ‘‘Sammāsambuddho bhagavā’’tiādinā buddhādīsu uppajjanakappasādo <bold>pasādasaddhā</bold> mahākappinarājādīnaṃ viya. ‘‘Evameta’’nti okkanditvā pakkhanditvā saddahanavasena kappanaṃ okappanaṃ, tadeva saddhāti <bold>okappanasaddhā</bold>. Tattha pasādasaddhā paraneyyarūpā hoti, savanamattenapi pasīdanato. Okappanasaddhā saddheyyaṃ vatthuṃ ogāhitvā anupavisitvā ‘‘evameta’’nti paccakkhaṃ karontī viya pavattati.</paragraph>
    <centered line="19">Cavanasuttavaṇṇanā niṭṭhitā.</centered>
    <subhead line="20">9. Paṭhamaagāravasuttavaṇṇanā</subhead>
    <paragraph line="21" number="9"> Navame <bold>appatissayo</bold>ti appatissavo va-kārassa ya-kāraṃ katvā niddeso. Garunā kismiñci vutto gāravavasena patissavanaṃ, patissavo, patissavabhūtaṃ, taṃsabhāvañca yaṃ kiñci gāravaṃ. Natthi etasmiṃ patissavoti <bold>appatissavo,</bold> gāravavirahito. Tenāha <bold>‘‘ajeṭṭhako anīcavuttī’’</bold>ti.</paragraph>
    <centered line="22">Paṭhamaagāravasuttavaṇṇanā niṭṭhitā.</centered>
    <subhead line="23">10. Dutiyaagāravasuttavaṇṇanā</subhead>
    <paragraph line="24" number="10"> Dasame <bold>vuddhi</bold>ntiādīsu sīlena <bold>vuddhiṃ,</bold> maggena <bold>viruḷhiṃ,</bold> nibbānena <bold>vepullaṃ</bold>. Sīlasamādhīhi vā <bold>vuddhiṃ,</bold> vipassanāmaggehi <bold>viruḷhiṃ,</bold> phalanibbānehi <bold>vepullaṃ</bold>. Ettha ca yassa catubbidhaṃ sīlaṃ akhaṇḍādibhāvappavattiyā suparisuddhaṃ visesabhāgiyattā appakasireneva maggaphalāvahaṃ saṅgharakkhitattherassa viya, so tādisena sīlena imasmiṃ dhammavinaye vuddhiṃ <pageBreak edition="Myanmar" number="3.0004" /> āpajjissati. Tena vuttaṃ – ‘‘sīlena vuddhi’’nti. Yassa pana ariyamaggo uppanno, so virūḷhamūlo viya pādapo suppatiṭṭhitattā sāsane virūḷhiṃ āpanno nāma hoti. Tena vuttaṃ <pageBreak edition="Vipassana Research Institut" number="3.0004" /> – ‘‘maggena virūḷhi’’nti. Yo sabbakilesanibbānappatto, so arahā sīlādidhammakkhandhapāripūriyā sati vepullappatto hoti. Tena vuttaṃ ‘‘nibbānena vepulla’’nti. Dutiyavikappe attho vuttanayānusārena veditabbo.</paragraph>
    <centered line="25">Dutiyaagāravasuttavaṇṇanā niṭṭhitā.</centered>
    <centered line="26">Sekhabalavaggavaṇṇanā niṭṭhitā.</centered>
  </content>
</document>