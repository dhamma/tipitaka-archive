<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403t.tik36.xml</normativeSource>
<archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/4. devatavaggo_.xml</archivePath>
<title>4. Devatāvaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">4. Devatāvaggo</chapter>
<subhead line="2">5. Paṭhamamittasuttavaṇṇanā</subhead>
<paragraph line="3" number="36">Catutthassa <pageBreak edition="V" number="3.0155" />pañcame <bold>attano</bold>guyhaṃ tassa <bold>āvikarotī</bold>ti attano guyhaṃ nigguhituṃ yuttakathaṃ aññassa akathetvā tasseva ācikkhati. Tassa guyhaṃ <bold>aññesaṃ nācikkhatī</bold>ti tena kathitaguyhaṃ yathā aññe na jānanti, evaṃ anāvikaronto chādeti.</paragraph>
<centered line="4">Paṭhamamittasuttavaṇṇanā niṭṭhitā.</centered>
<subhead line="5">6-11. Dutiyamittasuttādivaṇṇanā</subhead>
<paragraph line="6" number="37-42">Chaṭṭhe <bold>piyo ca hoti manāpo cā</bold>ti kalyāṇamittalakkhaṇaṃ dassitaṃ. Kalyāṇamitto hi saddhāsampanno ca hoti sīlasampanno sutasampanno cāgasampanno vīriyasampanno satisampanno samādhisampanno paññāsampanno. Tattha saddhāsampattiyā saddahati tathāgatassa sambodhiṃ kammañca kammaphalañca, tena sambodhiyā hetubhūtaṃ sattesu hitasukhaṃ na pariccajati <pageBreak edition="M" number="3.0167" />. Sīlasampattiyā sattānaṃ piyo hoti garu bhāvanīyo codako pāpagarahī vattā vacanakkhamo. Sutasampattiyā saccapaṭiccasamuppādādipaṭisaṃyuttānaṃ gambhīrānaṃ kathānaṃ kattā hoti. Cāgasampattiyā appiccho hoti santuṭṭho pavivitto asaṃsaṭṭho. Vīriyasampattiyā āraddhavīriyo hoti attahitaparahitapaṭipattiyaṃ. Satisampattiyā upaṭṭhitassatī hoti. Samādhisampattiyā avikkhitto hoti samāhitacito. Paññāsampattiyā aviparītaṃ pajānāti. So satiyā kusalākusalānaṃ dhammānaṃ gatiyo samannesamāno paññāya sattānaṃ hitāhitaṃ yathābhūtaṃ jānitvā samādhinā tattha ekaggacitto hutvā vīriyena satte ahite nisedhetvā hite niyojeti. Tena vuttaṃ <bold>‘‘piyo…pe… niyojetī’’</bold>ti. Sattamādīni uttānatthāni.</paragraph>
<centered line="7">Dutiyamittasuttādivaṇṇanā niṭṭhitā.</centered>
<centered line="8">Devatāvaggavaṇṇanā niṭṭhitā.</centered>
</body>
</document>