<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403t.tik5.xml</normativeSource>
<archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/(6) 1. nivaranavaggo.xml</archivePath>
<titlePath>(6) 1. Nīvaraṇavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">(6) 1. Nīvaraṇavaggo</chapter>
<subhead line="2">1-2. Āvaraṇasuttādivaṇṇanā</subhead>
<paragraph line="3" number="51-52"> Dutiyassa <pageBreak edition="V" number="3.0021" /><pageBreak edition="M" number="3.0022" /> paṭhame āvarantīti <bold>āvaraṇā,</bold> nīvārayantīti <bold>nīvaraṇā</bold>. Ettha ca <bold>āvarantī</bold>ti kusaladhammuppattiṃ ādito parivārenti. <bold>Nīvārayantī</bold>ti niravasesato vārayantīti attho, tasmā <bold>āvaraṇavasenā</bold>ti ādito kusaluppattivāraṇavasena. <bold>Nīvaraṇavasenā</bold>ti niravasesato vāraṇavasenāti evamettha attho daṭṭhabbo. Yasmā pañca nīvaraṇā uppajjamānā anuppannāya lokiyalokuttarāya paññāya uppajjituṃ na denti, uppannāpi aṭṭha samāpattiyo pañca vā abhiññā upacchinditvā pātenti, tasmā <bold>‘‘paññāya dubbalīkaraṇā’’</bold>ti vuccanti. Upacchindanaṃ pātanañcettha tāsaṃ paññānaṃ anuppannānaṃ uppajjituṃ appadānameva. Iti mahaggatānuttarapaññānaṃ ekaccāya ca parittapaññāya anuppattihetubhūtā nīvaraṇadhammā itarāsaṃ samatthataṃ vihanantiyevāti paññāya dubbalīkaraṇā vuttā. Bhāvanāmanasikārena vinā pakatiyā manussehi nibbattetabbo dhammoti <bold>manussadhammo,</bold> manussattabhāvāvaho vā dhammo <bold>manussadhammo,</bold> anuḷāraṃ parittakusalaṃ. Yaṃ asatipi buddhuppāde vattati, yañca sandhāyāha ‘‘hīnena brahmacariyena, khattiye upapajjatī’’ti (jā. 1.8.75). Alaṃ ariyāya ariyabhāvāyāti alamariyo, ariyabhāvāya samatthoti vuttaṃ hoti. Ñāṇadassanameva ñāṇadassanaviseso, alamariyo ca so ñāṇadassanaviseso cāti <bold>alamariyañāṇadassanaviseso</bold>.</paragraph>
<paragraph line="4"><bold>Ñāṇadassana</bold>nti ca dibbacakkhupi vipassanāpi maggopi phalampi paccavekkhaṇañāṇampi sabbaññutaññāṇampi vuccati. ‘‘Appamatto samāno ñāṇadassanaṃ ārādhetī’’ti (ma. ni. 1.311) hi ettha dibbacakkhu ñāṇadassanaṃ nāma. ‘‘Ñāṇadassanāya cittaṃ abhinīharati abhininnāmetī’’ti (dī. ni. 1.234) ettha vipassanāñāṇaṃ. ‘‘Abhabbā te ñāṇāya dassanāya anuttarāya sambodhāyā’’ti (a. ni. 4.196) ettha maggo. ‘‘Ayamañño <pageBreak edition="M" number="3.0023" /> uttarimanussadhammā alamariyañāṇadassanaviseso adhigato phāsuvihāro’’ti (ma. ni. 1.328) ettha <pageBreak edition="V" number="3.0022" /> phalaṃ. ‘‘Ñāṇañca pana me dassanaṃ udapādi, akuppā me vimutti, ayamantimā jāti, natthi dāni punabbhavo’’ti (saṃ. ni. 5.1081; mahāva. 16; paṭi. ma. 2.30) ettha paccavekkhaṇañāṇaṃ. ‘‘Ñāṇañca pana me dassanaṃ udapādi ‘sattāhakālakato āḷāro kālāmo’’’ti (ma. ni. 1.284; 2.340) ettha sabbaññutaññāṇaṃ. Idha pana lokuttaradhammo adhippeto. Ettha ca rūpāyatanaṃ jānāti cakkhuviññāṇaṃ viya passati cāti <bold>ñāṇadassanaṃ,</bold> dibbacakkhu. Sammasanūpacāre ca dhammalakkhaṇattayañca tathā jānāti passati cāti <bold>ñāṇadassanaṃ,</bold> vipassanā. Nibbānaṃ cattāri vā saccāni asammohappaṭivedhato jānāti passati cāti <bold>ñāṇadassanaṃ,</bold> maggo. Phalaṃ pana nibbānavaseneva yojetabbaṃ. Paccavekkhaṇā maggādhigatassa atthassa sabbaso jotanaṭṭhena <bold>ñāṇadassanaṃ</bold>. Sabbaññutā anāvaraṇatāya samantacakkhutāya ca <bold>ñāṇadassanaṃ. Byādiṇṇakālo</bold>ti pariyādinnakālo. Dutiyaṃ uttānameva.</paragraph>
<centered line="5">Āvaraṇasuttādivaṇṇanā niṭṭhitā.</centered>
<subhead line="6">3-4. Padhāniyaṅgasuttādivaṇṇanā</subhead>
<paragraph line="7" number="53-54"> Tatiye padahatīti padahano, bhāvanamanuyutto yogī, tassa bhāvo bhāvanānuyogo <bold>padahanabhāvo</bold>. Padhānamassa atthīti padhāniko, ka-kārassa ya-kāraṃ katvā <bold>‘‘padhāniyo’’</bold>ti vuttaṃ. ‘‘Abhinīhārato paṭṭhāya āgatattā’’ti vuttattā paccekabodhisattasāvakabodhisattānampi paṇidhānato pabhuti āgatasaddhā <bold>āgamanasaddā</bold> eva, ukkaṭṭhaniddesena pana <bold>‘‘sabbaññubodhisattāna’’</bold>nti vuttaṃ. Adhigamato samudāgatattā aggamaggaphalasampayuttā cāpi <bold>adhigamasaddhā nāma,</bold> yā sotāpannassa aṅgabhāvena vuttā. <bold>Acalabhāvenā</bold>ti paṭipakkhena anadhibhavanīyattā niccalabhāvena. <bold>Okappana</bold>nti okkanditvā adhimuccanaṃ, pasāduppattiyā pasādanīyavatthusmiṃ pasīdanameva. <bold>Suppaṭividdha</bold>nti suṭṭhu paṭividdhaṃ. Yathā tena paṭividdhena sabbaññutaññāṇaṃ hatthagataṃ ahosi, tathā paṭividdhaṃ. Yassa buddhasubuddhatāya saddhā acalā asampavedhi, tassa dhammasudhammatāya saṅghasuppaṭipannatāya <pageBreak edition="M" number="3.0024" /> tena paṭivedhena saddhā na tathāti aṭṭhānametaṃ anavakāso. Tenāha bhagavā – ‘‘yo, bhikkhave, buddhe pasanno dhamme pasanno saṅghe pasanno’’tiādi. <bold>Padhānavīriyaṃ ijjhati</bold> ‘‘addhā imāya paṭipadāya jarāmaraṇato muccissāmī’’ti sakkaccaṃ padahanato.</paragraph>
<paragraph line="8"><bold>Appa</bold>-saddo <pageBreak edition="V" number="3.0023" /> abhāvattho ‘‘appasaddassa…pe… kho panā’’tiādīsu viyāti āha <bold>‘‘arogo’’</bold>ti. <bold>Samavepākiniyā</bold>ti yathābhuttamāhāraṃ samākāreneva pacanasīlāya. Daḷhaṃ katvā pacantī hi gahaṇī ghorabhāvena pittavikārādivasena rogaṃ janeti, sithilaṃ katvā pacantī mandabhāvena vātavikārādivasena tenāha <bold>‘‘nātisītāya nāccuṇhāyā’’</bold>ti. Gahaṇitejassa mandapaṭutāvasena sattānaṃ yathākkamaṃ sītuṇhasahatāti āha <bold>‘‘atisītalaggahaṇiko’’</bold>tiādi. Yāthāvato accayadesanā attano āvikaraṇaṃ nāmāti āha <bold>‘‘yathābhūtaṃ attano aguṇaṃ pakāsetā’’</bold>ti. <bold>Udayatthagāminiyā</bold>ti saṅkhārānaṃ udayañca vayañca paṭivijjhantiyāti ayamettha atthoti āha <bold>‘‘udayañcā’’</bold>tiādi. <bold>Parisuddhāyā</bold>ti nirupakkilesāya. <bold>Nibbijjhituṃ samatthāyā</bold>ti tadaṅgavasena savisesaṃ pajahituṃ samatthāya. <bold>Tassa dukkhassa khayagāminiyā</bold>ti yaṃ dukkhaṃ imasmiṃ ñāṇe anadhigate pavattirahaṃ, adhigate na pavatti, taṃ sandhāya vadati. Tathāhesa yogāvacaro ‘‘cūḷasotāpanno’’ti vuccati. Catutthaṃ uttānameva.</paragraph>
<centered line="9">Padhāniyaṅgasuttādivaṇṇanā niṭṭhitā.</centered>
<subhead line="10">5. Mātāputtasuttavaṇṇanā</subhead>
<paragraph line="11" number="55"> Pañcame <bold>vissāso</bold>ti visacchāyasantāno bhāvo. <bold>Otāro</bold>ti tattha cittassa anuppaveso. <bold>Gahetvā</bold>ti attano eva okāsaṃ gahetvā. <bold>Khepetvā</bold>ti kusalavāraṃ khepetvā.</paragraph>
<paragraph line="12"><bold>Ghaṭṭeyyā</bold>ti akkamanādivasena bādheyya. <bold>Tīhi pariññāhī</bold>ti ñātatīraṇappahānasaṅkhātāhi tīhi pariññāhi. Natthi etesaṃ kutoci bhayanti <bold>akutobhayā,</bold> nibbhayāti attho. Catunnaṃ oghānaṃ, saṃsāramahoghasseva vā pāraṃ pariyantaṃ gatā. Tenāha <bold>‘‘pāraṃ vuccati nibbāna’’</bold>ntiādi.</paragraph>
<centered line="13">Mātāputtasuttavaṇṇanā niṭṭhitā.</centered>
<subhead line="14">6. Upajjhāyasuttavaṇṇanā</subhead>
<paragraph line="15" number="56"> Chaṭṭhe <pageBreak edition="M" number="3.0025" /> madhurakabhāvo nāma sarīrassa thambhitattaṃ, taṃ pana garubhāvapubbakanti āha <bold>‘‘sañjātagarubhāvo’’</bold>ti <pageBreak edition="V" number="3.0024" />. <bold>Na pakkhāyantī</bold>ti nappakāsenti, nānākāraṇato na upaṭṭhahanti. Tenāha <bold>‘‘catasso disā ca anudisā ca mayhaṃ na upaṭṭhahantī’’</bold>ti. Sesamettha uttānameva.</paragraph>
<centered line="16">Upajjhāyasuttavaṇṇanā niṭṭhitā.</centered>
<subhead line="17">7. Abhiṇhapaccavekkhitabbaṭṭhānasuttavaṇṇanā</subhead>
<paragraph line="18" number="57"> Sattame <bold>jarādhammo</bold>ti <bold>dhamma</bold>-saddo ‘‘asammosadhammo nibbāna’’ntiādīsu (su. ni. 763) viya pakatipariyāyo, tasmā jarāpakatiko jiṇṇasabhāvoti attho. Tenāha <bold>‘‘jarāsabhāvo’’</bold>tiādi. Sesapadesupi eseva nayo. Kammunā dātabbaṃ ādiyatīti <bold>kammadāyādo,</bold> attanā yathūpacitakammaphalabhāgīti attho. Taṃ pana dāyajjaṃ kāraṇūpacārena vadanto <bold>‘‘kammaṃ mayhaṃ dāyajjaṃ santakanti attho’’</bold>ti āha yathā ‘‘kusalānaṃ, bhikkhave, dhammānaṃ samādānahetu, evamidaṃ puññaṃ vaḍḍhatī’’ti (dī. ni. 3.80). Yonīhi phalaṃ sabhāvato bhinnampi abhinnaṃ viya missitaṃ hoti. Tenāha <bold>‘‘kammaṃ mayhaṃ yoni kāraṇa’’</bold>nti. Mamattavasena bajjhantīti bandhū, ñāti sālohito ca, kammaṃ pana ekantasambandhavāti āha <bold>‘‘kammaṃ mayhaṃ bandhū’’</bold>ti. <bold>Patiṭṭhā</bold>ti avassayo. Kammasadiso hi sattānaṃ avassayo natthi.</paragraph>
<paragraph line="19"><bold>Yobbanaṃ ārabbha uppannamado</bold>ti ‘‘mahallakakāle puññaṃ karissāma, daharamha tāvā’’ti yobbanaṃ apassāya mānakaraṇaṃ. ‘‘Ahaṃ nirogo saṭṭhi vā sattati vā vassāni atikkantāni, na me harītakakhaṇḍampi khāditabbaṃ, ime panaññe ‘asukaṃ no ṭhānaṃ rujjati, bhesajjaṃ khādāmā’ti vicaranti, ko añño mayā sadiso nirogo nāmā’’ti evaṃ mānakaraṇaṃ <bold>ārogyamado</bold>. Sabbesampi jīvitaṃ nāma pabhaṅguraṃ dukkhānubandhañca, tadubhayaṃ anoloketvā pabandhaṭṭhitiṃ paccayasulabhatañca nissāya ‘‘ciraṃ jīviṃ, ciraṃ jīvāmi, ciraṃ jīvissāmi, sukhaṃ jīviṃ, sukhaṃ jīvāmi, sukhaṃ jīvissāmī’’ti evaṃ mānakaraṇaṃ <bold>jīvitamado</bold>.</paragraph>
<paragraph line="20"><bold>Upadhirahita</bold>nti <pageBreak edition="M" number="3.0026" /> kāmūpadhirahitaṃ. Cattāro hi upadhī – kāmūpadhi, khandhūpadhi, kilesūpadhi, abhisaṅkhārūpadhīti. Kāmāpi ‘‘yaṃ pañca kāmaguṇe paṭicca uppajjati sukhaṃ somanassaṃ, ayaṃ kāmānaṃ assādo’’ti (ma. ni. 1.166) evaṃ vuttassa sukhassa adhiṭṭhānabhāvato ‘‘upadhiyati ettha sukha’’nti iminā vacanatthena ‘‘upadhī’’ti vuccati, khandhāpi khandhamūlakassa dukkhassa <pageBreak edition="V" number="3.0025" /> adhiṭṭhānabhāvato, kilesāpi apāyadukkhassa adhiṭṭhānabhāvato, abhisaṅkhārāpi bhavadukkhassa adhiṭṭhānabhāvato. Sesaṃ suviññeyyameva.</paragraph>
<centered line="21">Abhiṇhapaccavekkhitabbaṭṭhānasuttavaṇṇanā niṭṭhitā.</centered>
<subhead line="22">8-10. Licchavikumārakasuttādivaṇṇanā</subhead>
<paragraph line="23" number="58-60"> Aṭṭhame <bold>sāpateyya</bold>nti ettha saṃ vuccati dhanaṃ, tassa patīti sapati, dhanasāmiko. Tassa hitāvahattā sāpateyyaṃ, drabyaṃ, dhananti attho. Attano rucivasena gāmakiccaṃ netīti gāmaniyo, gāmaniyoyeva <bold>gāmaṇiko</bold>.</paragraph>
<paragraph line="24">Anvāya upanissāya jīvanasīlā <bold>anujīvino</bold>ti āha <bold>‘‘ye ca etaṃ upanissāya jīvantī’’</bold>ti. Ekaṃ mahākulaṃ nissāya paṇṇāsampi saṭṭhipi kulāni jīvanti, te manusse sandhāyetaṃ vuttaṃ. Sesaṃ suviññeyyameva. Navamādīni uttānatthāneva.</paragraph>
<centered line="25">Licchavikumārakasuttādivaṇṇanā niṭṭhitā.</centered>
<centered line="26">Nīvaraṇavaggavaṇṇanā niṭṭhitā.</centered>
</body>
</document>