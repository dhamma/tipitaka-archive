<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0403t.tik3.xml</normativeSource>
    <source>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/4. sumanavaggo.xml</source>
    <script>roman</script>
    <directory>/tika/suttapitaka (tika)/anguttaranikaya (tika)/pancaka-chakka-sattakanipata-tika</directory>
    <basename>4. sumanavaggo</basename>
    <titlePath>4. Sumanavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">4. Sumanavaggo</chapter>
    <subhead line="2">1. Sumanasuttavaṇṇanā</subhead>
    <paragraph line="3" number="31"> Catutthassa <pageBreak edition="Myanmar" number="3.0015" /> paṭhame <bold>satakkakū</bold>ti satasikharo, anekakūṭoti attho. Idaṃ tassa mahāmeghabhāvadassanaṃ. So hi mahāvassaṃ vassati. Tenevāha – <bold>‘‘ito cito ca uṭṭhitena valāhakakūṭasatena samannāgatoti attho’’</bold>ti. <bold>Dassanasampanno</bold>ti ettha dassanaṃ nāma sotāpattimaggo. So hi paṭhamaṃ nibbānadassanato ‘‘dassana’’nti vuccati. Yadipi taṃ gotrabhu paṭhamataraṃ passati, disvā pana kattabbakiccassa kilesappahānassa akaraṇato na taṃ ‘‘dassana’’nti vuccati. Āvajjanaṭṭhāniyañhi taṃ ñāṇaṃ. Maggassa nibbānārammaṇatāsāmaññena cetaṃ vuttaṃ, na nibbānappaṭivijjhanena, tasmā dhammacakkhuṃ punappunaṃ nibbattanena bhāvanaṃ appattaṃ dassanaṃ, dhammacakkhuñca pariññādikiccakaraṇena catusaccadhammadassanaṃ tadabhisamayoti natthettha gotrabhussa dassanabhāvāpatti. Sesamettha suviññeyyameva.</paragraph>
    <centered line="4">Sumanasuttavaṇṇanā niṭṭhitā.</centered>
    <subhead line="5">2. Cundīsuttavaṇṇanā</subhead>
    <paragraph line="6" number="32"> Dutiye ‘‘ariyakantehi sīlehi samannāgato’’tiādīsu (a. ni. 5.179) ariyakantānīti pañcasīlāni āgatāni. Ariyakantāni <pageBreak edition="Vipassana Research Institut" number="3.0015" /> hi pañcasīlāni ariyānaṃ kantāni piyāni, bhavantaragatāpi ariyā tāni na vijahanti. Idha pana ‘‘yāvatā, cunda, sīlāni ariyakantāni sīlāni, tesaṃ aggamakkhāyati…pe… agge te paripūrakārino’’ti vuttattā maggaphalāni sīlāni adhippetānīti āha <bold>‘‘ariyakantāni sīlānīti maggaphalasampayuttāni sīlānī’’</bold>ti.</paragraph>
    <centered line="7">Cundīsuttavaṇṇanā niṭṭhitā.</centered>
    <subhead line="8">3. Uggahasuttavaṇṇanā</subhead>
    <paragraph line="9" number="33"> Tatiye <pageBreak edition="Myanmar" number="3.0016" /><bold>sabbapaṭhamaṃ uṭṭhānasīlā</bold>ti rattiyā vibhāyanavelāya sāmike parijane seyyāya avuṭṭhite sabbapaṭhamaṃ uṭṭhānasīlā. Sāmikaṃ disvā nisinnāsanato aggidaḍḍhā viya paṭhamameva vuṭṭhahantīti vā <bold>pubbuṭṭhāyiniyo. Kiṃkāra</bold>nti kiṃkaraṇīyaṃ, kiṃkaraṇabhāvena pucchitvā kātabbaveyyāvaccanti attho. Taṃ paṭissuṇantā vicarantīti <bold>kiṃkārappaṭissāviniyo</bold>. Manāpaṃyeva kiriyaṃ karonti sīlenāti <bold>manāpacāriniyo</bold>. Piyameva vadanti sīlenāti <bold>piyavādiniyo</bold>.</paragraph>
    <paragraph line="10"><bold>Tatrupāyāyā</bold>ti tatra kamme sādhetabbaupāyabhūtāya vīmaṃsāya. Tenāha <bold>‘‘tasmiṃ uṇṇākappāsasaṃvidhāne’’</bold>tiādi. <bold>Alaṃ kātu</bold>nti kātuṃ samatthā. <bold>Alaṃ saṃvidhātu</bold>nti vicāretuṃ samatthā. Tenāha <bold>‘‘alaṃ kātuṃ alaṃ saṃvidhātunti attanā kātumpi parehi kārāpetumpī’’</bold>tiādi. Sesamettha suviññeyyameva.</paragraph>
    <centered line="11">Uggahasuttavaṇṇanā niṭṭhitā.</centered>
    <subhead line="12">4-5. Sīhasenāpatisuttādivaṇṇanā</subhead>
    <paragraph line="13" number="34-35"> Catutthe <bold>sandiṭṭhika</bold>nti asamparāyikatāya sāmaṃ daṭṭhabbaṃ. Sayaṃ anubhavitabbaṃ attapaccakkhaṃ diṭṭhadhammikanti attho. <bold>Na saddhāmattakeneva tiṭṭhatī</bold>ti ‘‘dānaṃ nāma sādhu sundaraṃ, buddhādīhi paṇḍitehi pasattha’’nti evaṃ saddhāmattakeneva na tiṭṭhati. <bold>Yaṃ dānaṃ detī</bold>ti yaṃ deyyadhammaṃ parassa deti. <bold>Tassa pati hutvā</bold>ti tabbisayaṃ lobhaṃ suṭṭhu abhibhavanto tassa adhipati hutvā deti. Tena anadhibhavanīyattā <bold>na dāso na sahāyo</bold>ti. Tattha tadubhayaṃ anvayato <pageBreak edition="Vipassana Research Institut" number="3.0016" /> byatirekato ca dassetuṃ <bold>‘‘yo hī’’</bold>tiādi vuttaṃ. <bold>Dāso hutvā deti</bold> taṇhādāsabyassa upagatattā. <bold>Sahāyo hutvā deti</bold> tassa piyabhāvāvissajjanato. <bold>Sāmī hutvā deti</bold> tattha taṇhādāsabyato attānaṃ mocetvā abhibhuyya pavattanato. Atha vā yo dānasīlatāya dāyako puggalo, so dāne pavattibhedena dānadāso, dānasahāyo, dānapatīti tippakāro hoti. Tadassa tippakārataṃ vibhajitvā dassetuṃ <bold>‘‘yo hī’’</bold>tiādi vuttaṃ. Dātabbaṭṭhena <bold>dānaṃ,</bold> annapānādi.</paragraph>
    <paragraph line="14">Tattha <pageBreak edition="Myanmar" number="3.0017" /> yaṃ attanā paribhuñjati, taṇhādhipannatāya tassa vasena vattanato dāso viya hoti. Yaṃ paresaṃ dīyati, tatthāpi annapānasāmaññena idaṃ vuttaṃ <bold>‘‘dānasaṅkhātassa deyyadhammassa dāso hutvā’’</bold>ti. <bold>Sahāyo hutvā deti</bold> attanā paribhuñjitabbassa paresaṃ dātabbassa ca samasamaṃ ṭhapanato. <bold>Pati hutvā deti</bold> sayaṃ deyyadhammassa vase avattitvā tassa attano vase vattāpanato. Aparo nayo – yo attanā paṇītaṃ paribhuñjitvā paresaṃ nihīnaṃ deti, so <bold>dānadāso</bold> nāma tannimittanihīnabhāvāpattito. Yo yādisaṃ attanā paribhuñjati, tādisameva paresaṃ deti, so <bold>dānasahāyo</bold> nāma tannimittahīnādhikabhāvavivajjanena sadisabhāvāpattito. Yo attanā nihīnaṃ paribhuñjitvā paresaṃ paṇītaṃ deti, so <bold>dānapati</bold> nāma tannimittaseṭṭhabhāvāpattito.</paragraph>
    <paragraph line="15"><bold>Nittejabhūto</bold> tejahānippattiyā. Saha byati gacchatīti sahabyo, sahapavattanako, tassa bhāvo <bold>sahabyatā,</bold> sahapavattīti āha <bold>‘‘sahabhāvaṃ ekībhāvaṃ gatā’’</bold>ti. <bold>Asitassā</bold>ti vā abandhassa, taṇhābandhanena abandhassāti attho. Pañcamaṃ uttānameva.</paragraph>
    <centered line="16">Sīhasenāpatisuttādivaṇṇanā niṭṭhitā.</centered>
    <subhead line="17">6-7. Kāladānasuttādivaṇṇanā</subhead>
    <paragraph line="18" number="36-37"> Chaṭṭhe <bold>ārāmato</bold>ti phalārāmato. <bold>Paṭhamuppannānī</bold>ti sabbapaṭhamaṃ sujātāni. <bold>Bhāsitaññū</bold>ti bhikkhū gharadvāre ṭhitā kiñcāpi tuṇhī honti, atthato pana ‘‘bhikkhaṃ dethā’’ti vadanti nāma ariyāya yācanāya. Vuttañhetaṃ ‘‘uddhissa ariyā tiṭṭhanti, esā ariyānaṃ yācanā’’ti. Tatra ye ‘‘mayaṃ pacāma, ime na pacanti, pacamāne patvā alabhantā kuhiṃ labhissantī’’ti <pageBreak edition="Vipassana Research Institut" number="3.0017" /> deyyadhammaṃ saṃvibhajanti, te <bold>bhāsitaññū</bold> nāma ñatvā kattabbassa karaṇato. <bold>Yuttappattakāle</bold>ti dātuṃ yuttappattakāle. <bold>Appaṭivānacitto</bold>ti anivattanacitto. Sattamaṃ uttānameva.</paragraph>
    <centered line="19">Kāladānasuttādivaṇṇanā niṭṭhitā.</centered>
    <subhead line="20">8. Saddhasuttavaṇṇanā</subhead>
    <paragraph line="21" number="38"> Aṭṭhame <pageBreak edition="Myanmar" number="3.0018" /><bold>anukampantī</bold>ti ‘‘sabbe sattā sukhī hontu averā abyāpajjā’’ti evaṃ hitapharaṇena anuggaṇhanti. Apica upaṭṭhākānaṃ gehaṃ aññe sīlavante sabrahmacārino gahetvā pavisantāpi <bold>anuggaṇhanti</bold> nāma. <bold>Nīcavutti</bold>nti paṇipātasīlaṃ. <bold>Kodhamānathaddhatāya rahita</bold>nti kodhamānavasena uppanno yo thaddhabhāvo cittassa uddhumātalakkhaṇo, tena virahitanti attho. <bold>Soraccenā</bold>ti ‘‘tattha katamaṃ soraccaṃ? Yo kāyiko avītikkamo, vācasiko avītikkamo, kāyikavācasiko avītikkamo, idaṃ vuccati soraccaṃ. Sabbopi sīlasaṃvaro soracca’’nti evamāgatena sīlasaṃvarasaṅkhātena soratabhāvena. <bold>Sakhila</bold>nti ‘‘tattha katamaṃ sākhalyaṃ? Yā sā vācā thaddhakā kakkasā pharusā kaṭukā abhisajjanī kodhasāmantā asamādhisaṃvattanikā, tathārūpiṃ vācaṃ pahāya yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṃ vācaṃ bhāsitā hoti. Yā tattha saṇhavācatā sakhilavācatā apharusavācatā, idaṃ vuccati sākhalya’’nti (dha. sa. 1350) evaṃ vuttena sammodakamudubhāvena samannāgataṃ. Tenāha <bold>‘‘sakhilanti sammodaka’’</bold>nti.</paragraph>
    <centered line="22">Saddhasuttavaṇṇanā niṭṭhitā.</centered>
    <subhead line="23">9-10. Puttasuttādivaṇṇanā</subhead>
    <paragraph line="24" number="39-40"> Navame <bold>bhato</bold>ti posito. Taṃ pana bharaṇaṃ jātakālato paṭṭhāya sukhapaccayūpaharaṇena dukkhapaccayāpaharaṇena ca pavattitanti dassetuṃ <bold>‘‘amhehī’’</bold>tiādi vuttaṃ. <bold>Hatthapādavaḍḍhanādīhī</bold>ti <bold>ādi</bold>-saddena mukhena siṅghānikāpanayananahāpanamaṇḍanādiñca saṅgaṇhāti. Mātāpitūnaṃ santakaṃ khettādiṃ avināsetvā rakkhitaṃ tesaṃ paramparāya ṭhitiyā kāraṇaṃ hotīti āha <bold>‘‘amhākaṃ santakaṃ…pe… kulavaṃso ciraṃ ṭhassatī’’</bold>ti. <bold>Salākabhattādīni anupacchinditvā</bold>ti salākabhattādīni avicchinditvā. Yasmā dāyajjappaṭilābhassa yogyabhāvena vattamānoyeva <pageBreak edition="Vipassana Research Institut" number="3.0018" /> dāyassa paṭipajjissati, na itaroti āha <bold>‘‘kulavaṃsānurūpāya paṭipattiyā’’</bold>tiādi <pageBreak edition="Myanmar" number="3.0019" />. <bold>Attanā dāyajjārahaṃ karonto</bold>ti attānaṃ dāyajjārahaṃ karonto. Mātāpitaro hi attano ovāde avattamāne micchāpaṭipanne dārake vinicchayaṃ gantvā aputte karonti, te dāyajjārahā na honti. Ovāde vattamāne pana kulasantakassa sāmike karonti. <bold>Tatiyadivasato paṭṭhāyā</bold>ti matadivasato tatiyadivasato paṭṭhāya. Sesaṃ suviññeyyameva. Dasamaṃ uttānameva.</paragraph>
    <centered line="25">Puttasuttādivaṇṇanā niṭṭhitā.</centered>
    <centered line="26">Sumanavaggavaṇṇanā niṭṭhitā.</centered>
  </content>
</document>