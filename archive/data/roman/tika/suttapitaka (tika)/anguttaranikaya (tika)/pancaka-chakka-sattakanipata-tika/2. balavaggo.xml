<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0403t.tik1.xml</normativeSource>
    <source>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/2. balavaggo.xml</source>
    <script>roman</script>
    <directory>/tika/suttapitaka (tika)/anguttaranikaya (tika)/pancaka-chakka-sattakanipata-tika</directory>
    <basename>2. balavaggo</basename>
    <titlePath>2. Balavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">2. Balavaggo</chapter>
    <subhead line="2">1. Ananussutasuttavaṇṇanā</subhead>
    <paragraph line="3" number="11"> Dutiyassa paṭhame <bold>abhijānitvā</bold>ti abhivisiṭṭhena ñāṇena jānitvā. <bold>Aṭṭhahi kāraṇehi tathāgatassā</bold>ti ‘‘tathā āgatoti tathāgato. Tathā gatoti tathāgato. Tathalakkhaṇaṃ āgatoti tathāgato. Tathadhamme yāthāvato abhisambuddhoti tathāgato. Tathadassitāya tathāgato. Tathāvāditāya tathāgato. Tathākāritāya tathāgato. Abhibhavanaṭṭhena tathāgato’’ti evaṃ vuttehi aṭṭhahi kāraṇehi. Usabhassa idanti <bold>āsabhaṃ,</bold> seṭṭhaṭṭhānaṃ. Tenāha <bold>‘‘āsabhaṃ ṭhānanti seṭṭhaṭṭhāna’’</bold>nti. Parato dassitabalayogena ‘‘dasabaloha’’nti <bold>abhītanādaṃ nadati. Brahmacakka</bold>nti ettha seṭṭhapariyāyo. <bold>Brahma</bold>saddoti āha <bold>‘‘seṭṭhacakka’’</bold>nti. Cakkañcetaṃ dhammacakkaṃ adhippetaṃ.</paragraph>
    <centered line="4">Ananussutasuttavaṇṇanā niṭṭhitā.</centered>
    <subhead line="5">3. Saṃkhittasuttavaṇṇanā</subhead>
    <paragraph line="6" number="13"> Tatiye kāmaṃ sampayuttadhammesu thirabhāvopi balaṭṭho eva, paṭipakkhehi pana akampanīyattaṃ sātisayaṃ balaṭṭhoti vuttaṃ <bold>‘‘muṭṭhassacce na kampatī’’</bold>ti.</paragraph>
    <centered line="7">Saṃkhittasuttavaṇṇanā niṭṭhitā.</centered>
    <subhead line="8">4. Vitthatasuttavaṇṇanā</subhead>
    <paragraph line="9" number="14"> Catutthe <pageBreak edition="Vipassana Research Institut" number="3.0005" /><pageBreak edition="Myanmar" number="3.0005" /><bold>satinepakkenā</bold>ti satiyā nepakkena, tikkhavisadasūrabhāvenāti attho. Aṭṭhakathāyaṃ pana nepakkaṃ nāma paññāti adhippāyena ‘‘nepakkaṃ vuccati paññā’’ti vuttaṃ. Evaṃ sati añño niddiṭṭho nāma hoti. <bold>Satimā</bold>ti ca iminā savisesā sati gahitāti paratopi ‘‘cirakatampi cirabhāsitampi saritā anussaritā’’ti satikiccameva niddiṭṭhaṃ, na paññākiccaṃ, tasmā <bold>satinepakkenā</bold>ti satiyā nepakkabhāvenāti sakkā viññātuṃ labbhateva. Paccayavisesavasena aññadhammanirapekkho satiyā balavabhāvo. Tathā hi ñāṇavippayuttacittenapi sajjhāyanasammasanāni sambhavanti.</paragraph>
    <paragraph line="10"><bold>Cirakatampī</bold>ti attanā vā parena vā kāyena cirakataṃ cetiyaṅgaṇavattādimahāvattappaṭipattipūraṇaṃ. <bold>Cirabhāsitampī</bold>ti attanā vā parena vā vācāya cirabhāsitaṃ sakkaccaṃ uddisanauddisāpanadhammāsāraṇadhammadesanāupanisinnakaparikathāanumodanīyādivasena pavattitaṃ vacīkammaṃ. <bold>Saritā anussaritā</bold>ti tasmiṃ kāyena cirakate kāyo nāma kāyaviññatti, cirabhāsite vācā nāma vacīviññatti, tadubhayampi rūpaṃ, taṃsamuṭṭhāpakā cittacetasikā arūpaṃ. Iti ime rūpārūpadhammā evaṃ uppajjitvā evaṃ niruddhāti sarati ceva anussarati ca, satisambojjhaṅgaṃ samuṭṭhāpetīti attho. Bojjhaṅgasamuṭṭhāpikā hi sati idha adhippetā. Tāya satiyā esa sakiṃ saraṇena saritā, punappunaṃ saraṇena anussaritāti veditabbā.</paragraph>
    <centered line="11">Vitthatasuttavaṇṇanā niṭṭhitā.</centered>
    <subhead line="12">5-10. Daṭṭhabbasuttādivaṇṇanā</subhead>
    <paragraph line="13" number="15-20"> Pañcame <bold>savisayasmiṃyevā</bold>ti attano attano visaye eva. <bold>Lokiyalokuttaradhamme kathetu</bold>nti lokiyadhamme lokuttaradhamme ca tena tena pavattivisesena kathetuṃ. <bold>Catūsu sotāpattiyaṅgesū</bold>ti sappurisasaṃsevo saddhammassavanaṃ yonisomanasikāro dhammānudhammappaṭipattīti imesu catūsu sotāpattimaggakāraṇesu. Kāmañca tesu satiādayopi dhammā icchitabbāva tehi vinā tesaṃ asambhavato <pageBreak edition="Myanmar" number="3.0006" />, tathāpi cettha saddhā visesato kiccakārīti veditabbā. Saddho eva hi sappurise payirupāsati, saddhammaṃ suṇāti, yoniso ca aniccādito manasi karoti, ariyamaggassa <pageBreak edition="Vipassana Research Institut" number="3.0006" /> ca anudhammaṃ paṭipajjati, tasmā vuttaṃ <bold>‘‘ettha saddhābalaṃ daṭṭhabba’’</bold>nti. Iminā nayena sesabalesupi attho daṭṭhabbo.</paragraph>
    <paragraph line="14"><bold>Catūsu sammappadhānesū</bold>ti catubbidhasammappadhānabhāvanāya. <bold>Catūsu satipaṭṭhānesū</bold>tiādīsupi eseva nayo. Ettha ca sotāpattiaṅgesu saddhā viya, sammappadhānabhāvanāya vīriyaṃ viya ca satipaṭṭhānabhāvanāya yasmā ‘‘vineyya loke abhijjhādomanassa’’nti (dī. ni. 2.373; ma. ni. 1.106) vacanato pubbabhāge kiccato sati adhikā icchitabbā, evaṃ samādhikammikassa samādhi, ‘‘ariyasaccabhāvanā paññābhāvanā’’ti katvā tattha paññā pubbabhāge adhikā icchitabbāti pākaṭoyamattho. Adhigamakkhaṇe pana samādhipaññānaṃ viya sabbesampi balānaṃ saddhādīnaṃ samatāva icchitabbā. Tathā hi ‘‘ettha saddhābala’’ntiādinā tattha tattha etthaggahaṇaṃ kataṃ.</paragraph>
    <paragraph line="15">Idāni saddhādīnaṃ tattha tattha atirekakiccataṃ upamāya vibhāvetuṃ <bold>‘‘yathā hī’’</bold>tiādi vuttaṃ. Tatridaṃ upamā saṃsandanaṃ – rājapañcamasahāyā viya vimuttiparipācakāni pañca balāni. Nesaṃ kīḷanatthaṃ ekajjhaṃ vīthiotaraṇaṃ viya balānaṃ ekajjhaṃ vipassanāvīthiotaraṇaṃ, sahāyesu paṭhamādīnaṃ yathāsakaṃ geheva vicāraṇā viya saddhādīnaṃ sotāpattiaṅgādīni patvā pubbaṅgamatā. Sahāyesu itaresaṃ tattha tattha tuṇhībhāvo viya sesabalānaṃ tattha tattha tadanvayatā, tassa pubbaṅgamassa balassa kiccānugatā. Na hi tadā tesaṃ sasambhārapathavīādīsu āpādīnaṃ viya kiccaṃ pākaṭaṃ hoti, saddhādīnaṃyeva pana kiccaṃ vibhūtaṃ hutvā tiṭṭhati puretaraṃ tathāpaccayehi cittasantānassa abhisaṅkhatattā. Ettha ca vipassanākammikassa bhāvanā visesato paññuttarāti dassanatthaṃ rājānaṃ nidassanaṃ katvā paññindriyaṃ vuttaṃ. Chaṭṭhādīni suviññeyyāni.</paragraph>
    <centered line="16">Daṭṭhabbasuttādivaṇṇanā niṭṭhitā.</centered>
    <centered line="17">Balavaggavaṇṇanā niṭṭhitā.</centered>
  </content>
</document>