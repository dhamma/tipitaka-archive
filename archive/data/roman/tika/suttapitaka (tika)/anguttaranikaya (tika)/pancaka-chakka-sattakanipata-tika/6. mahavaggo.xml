<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0403t.tik28.xml</normativeSource>
    <source>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/6. mahavaggo.xml</source>
    <script>roman</script>
    <directory>/tika/suttapitaka (tika)/anguttaranikaya (tika)/pancaka-chakka-sattakanipata-tika</directory>
    <basename>6. mahavaggo</basename>
    <titlePath>6. Mahāvaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">6. Mahāvaggo</chapter>
    <subhead line="2">1. Soṇasuttavaṇṇanā</subhead>
    <paragraph line="3" number="55"> Chaṭṭhassa <pageBreak edition="Vipassana Research Institut" number="3.0113" /><pageBreak edition="Myanmar" number="3.0120" /> paṭhame <bold>nisīdi bhagavā paññatte āsane</bold>ti ettha kiṃ taṃ āsanaṃ paṭhamameva paññattaṃ, udāhu bhagavantaṃ disvā paññattanti ce? Bhagavato dharamānakāle padhānikabhikkhūnaṃ vattametaṃ, yadidaṃ attano vasanaṭṭhāne buddhāsanaṃ paññapetvāva nisīdananti dassento āha <bold>‘‘padhānikabhikkhū’’</bold>tiādi. Buddhakāle kira yattha yattha ekopi bhikkhu viharati, sabbattha buddhāsanaṃ paññattameva hoti. Kasmā? Bhagavā hi attano santike kammaṭṭhānaṃ gahetvā phāsukaṭṭhāne viharante manasi karoti – ‘‘asuko mayhaṃ santike kammaṭṭhānaṃ gahetvā gato, asakkhi nu kho visesaṃ nibbattetuṃ, no’’ti. Atha naṃ passati kammaṭṭhānaṃ vissajjetvā akusalavitakkaṃ vitakkayamānaṃ, tato ‘‘kathañhi nāma mādisassa satthu santike kammaṭṭhānaṃ gahetvā viharantaṃ imaṃ kulaputtaṃ akusalavitakkā adhibhavitvā anamatagge vaṭṭadukkhe saṃsāressantī’’ti tassa anuggahatthaṃ tattheva attānaṃ dassetvā taṃ kulaputtaṃ ovaditvā ākāsaṃ uppatitvā puna attano vasanaṭṭhānameva gacchati. Athevaṃ ovadiyamānā te bhikkhū cintayiṃsu ‘‘satthā amhākaṃ manaṃ jānitvā āgantvā amhākaṃ samīpe ṭhitaṃyeva attānaṃ dasseti. Tasmiṃ khaṇe, ‘bhante, idha nisīdatha nisīdathā’ti āsanapariyesanaṃ nāma bhāro’’ti. Te āsanaṃ paññapetvāva viharanti. Yassa pīṭhaṃ atthi, so taṃ paññapeti. Yassa natthi, so mañcaṃ vā phalakaṃ vā pāsāṇaṃ vā vālikāpuñjaṃ vā paññapeti. Taṃ alabhamānā purāṇapaṇṇānipi saṃkaḍḍhitvā tattha paṃsukūlaṃ pattharitvā ṭhapenti.</paragraph>
    <paragraph line="4"><bold>Satta sarā</bold>ti – chajjo, usabho, gandhāro, majjhimo, pañcamo, dhevato, nisādoti ete satta sarā. <bold>Tayo gāmā</bold>ti – chajjagāmo, majjhimagāmo, sādhāraṇagāmoti tayo gāmā, samūhāti attho. Manussaloke vīṇāvādanā ekekassa sarassa vasena tayo tayo mucchanāti katvā <bold>ekavīsati mucchanā</bold>. Devaloke vīṇāvādanā pana samapaññāsa mucchanāti vadanti. Tattha hi <pageBreak edition="Vipassana Research Institut" number="3.0114" /> ekekassa sarassa vasena satta <pageBreak edition="Myanmar" number="3.0121" /> satta mucchanā, antarassa sarassa ca ekāti samapaññāsa mucchanā. Teneva <bold>sakkapañhasuttasaṃvaṇṇanāyaṃ</bold> (dī. ni. aṭṭha. 2.345) ‘‘samapaññāsa mucchanā mucchetvā’’ti pañcasikhassa vīṇāvādanaṃ dassentena vuttaṃ. <bold>Ṭhānā ekūnapaññāsā</bold>ti ekekasseva sarassa satta satta ṭhānabhedā, yato sarassa maṇḍalatāvavatthānaṃ hoti. Ekūnapaññāsaṭṭhānaviseso tisso duve catasso catasso tisso duve catassoti dvāvīsati sutibhedā ca icchitā.</paragraph>
    <paragraph line="5"><bold>Atigāḷhaṃ āraddha</bold>nti thinamiddhachambhitattānaṃ vūpasamatthaṃ ativiya āraddhaṃ. Sabbattha niyuttā <bold>sabbatthikā</bold>. Sabbena vā līnuddhaccapakkhiyena atthetabbā <bold>sabbatthikā</bold>. Samathoyeva <bold>samathanimittaṃ</bold>. Evaṃ sesesupi. <bold>Khayā rāgassa vītarāgattā</bold>ti ettha yasmā bāhirako kāmesu vītarāgo na khayā rāgassa vītarāgo sabbaso avippahīnarāgattā. Vikkhambhitarāgo hi so. Arahā pana khayā eva, tasmā vuttaṃ ‘‘khayā rāgassa vītarāgattā’’ti. Esa nayo dosamohesupi.</paragraph>
    <paragraph line="6"><bold>Lābhasakkārasilokaṃ nikāmayamāno</bold>ti ettha labbhati pāpuṇīyatīti <bold>lābho,</bold> catunnaṃ paccayānametaṃ adhivacanaṃ. Sakkaccaṃ kātabboti <bold>sakkāro</bold>. Paccayā eva hi paṇītapaṇītā sundarasundarā abhisaṅkharitvā katā ‘‘sakkāro’’ti vuccati, yā ca parehi attano gāravakiriyā, pupphādīhi vā pūjā. <bold>Siloko</bold>ti vaṇṇabhaṇanaṃ. Taṃ lābhañca, sakkārañca, silokañca, nikāmayamāno, pavattayamānoti attho. Tenevāha <bold>‘‘catupaccayalābhañca…pe… patthayamāno’’</bold>ti.</paragraph>
    <paragraph line="7"><bold>Thūṇa</bold>nti pasūnaṃ bandhanatthāya nikhātatthambhasaṅkhātaṃ thūṇaṃ. Sesaṃ suviññeyyameva.</paragraph>
    <centered line="8">Soṇasuttavaṇṇanā niṭṭhitā.</centered>
    <subhead line="9">2. Phaggunasuttavaṇṇanā</subhead>
    <paragraph line="10" number="56"> Dutiye <bold>samadhosī</bold>ti samantato adhosi. Sabbabhāgena pariphandanacalanākārena apacitiṃ dasseti. Vattaṃ kiretaṃ bāḷhagilānenapi vuḍḍhataraṃ <pageBreak edition="Myanmar" number="3.0122" /> disvā uṭṭhitākārena apaciti dassetabbā. Tena pana ‘‘mā cali mā calī’’ti vattabbo, taṃ pana calanaṃ uṭṭhānākāradassanaṃ hotīti <pageBreak edition="Vipassana Research Institut" number="3.0115" /> āha <bold>‘‘uṭṭhānākāraṃ dassetī’’</bold>ti. <bold>Santimāni āsanānī</bold>ti paṭhamameva paññatthāsanaṃ sandhāya vadati. Buddhakālasmiñhi ekassapi bhikkhuno vasanaṭṭhāne – ‘‘sace satthā āgacchissati, āsanaṃ paññattameva hotū’’ti antamaso phalakamattampi paṇṇasanthāramattampi paññattameva. <bold>Khamanīyaṃ yāpanīya</bold>nti kacci dukkhaṃ khamituṃ, iriyāpathaṃ vā yāpetuṃ sakkāti pucchati. <bold>Sīsavedanā</bold>ti kutoci nikkhamituṃ alabhamānehi vātehi samuṭṭhāpitā balavatiyo sīsavedanā honti.</paragraph>
    <centered line="11">Phaggunasuttavaṇṇanā niṭṭhitā.</centered>
    <subhead line="12">2. Chaḷabhijātisuttavaṇṇanā</subhead>
    <paragraph line="13" number="57"> Tatiye <bold>abhijātiyo</bold>ti ettha <bold>abhi</bold>-saddo upasaggamattaṃ, na atthavisesajotakoti āha <bold>‘‘cha jātiyo’’</bold>ti. <bold>Abhijāyatī</bold>ti etthāpi eseva nayo.</paragraph>
    <paragraph line="14"><bold>Urabbhe</bold> hanantīti <bold>orabbhikā</bold>. Evaṃ <bold>sūkarikā</bold>dayo veditabbā. <bold>Rode</bold>nti kururakammantatāya sappaṭibaddhe satte assūni mocentīti ruddā, te eva <bold>luddā</bold> ra-kārassa la-kāraṃ katvā. Iminā aññepi ye keci māgavikā nesādā vuttā, te pāpakammappasutatāya <bold>‘‘kaṇhābhijātī’’</bold>ti vadati.</paragraph>
    <paragraph line="15"><bold>Bhikkhū</bold>ti ca buddhasāsane bhikkhū. Te kira sacchandarāgena paribhuñjantīti adhippāyena catūsu paccayesu kaṇṭake pakkhipitvā khādantīti ‘‘kaṇṭakavuttikā’’ti vadati. Kasmāti ce? Yasmā te paṇīte paccaye paṭisevantīti tassa micchāgāho. Ñāyaladdhepi paccaye bhuñjamānā ājīvakasamayassa vilomaggāhitāya paccayesu kaṇṭake pakkhipitvā khādanti nāmāti vadatīti. Atha vā <bold>kaṇṭakavuttikā</bold> evaṃnāmakā eke pabbajitā, ye savisesaṃ attakilamathānuyogaṃ anuyuttā. Tathā hi te kaṇṭake vattantā viya hontīti ‘‘kaṇṭakavuttikā’’ti vuttā. Imameva ca atthavikappaṃ sandhāyāha <bold>‘‘kaṇṭakavuttikāti samaṇā nāmete’’</bold>ti.</paragraph>
    <paragraph line="16"><bold>Lohitābhijāti</bold><pageBreak edition="Myanmar" number="3.0123" /> nāma nigaṇṭhā ekasāṭakāti vuttā. Te kira ṭhatvā bhuñjananahānappaṭikkhepādivatasamāyogena purimehi dvīhi paṇḍaratarā.</paragraph>
    <paragraph line="17"><bold>Acelakasāvakā</bold>ti <pageBreak edition="Vipassana Research Institut" number="3.0116" /> ājīvakasāvake vadati. Te kira ājīvakaladdhiyā suvisuddhacittatāya nigaṇṭhehipi paṇḍaratarā. Evañca katvā attano paccayadāyake nigaṇṭhehipi jeṭṭhakatare karoti.</paragraph>
    <paragraph line="18">Ājīvakā ājīvakiniyo <bold>‘‘sukkābhijātī’’</bold>ti vuttā. Te kira purimehi catūhi paṇḍaratarā. Nandādayo hi tathārūpaṃ ājīvakappaṭipattiṃ ukkaṃsaṃ pāpetvā ṭhitā, tasmā nigaṇṭhehi ājīvakasāvakehi ca paṇḍaratarāti <bold>‘‘paramasukkābhijātī’’</bold>ti vuttā.</paragraph>
    <paragraph line="19"><bold>Bilaṃ olaggeyyu</bold>nti maṃsabhāgaṃ nhārunā vā kenaci vā ganthitvā purisassa hatthe vā kese vā olambanavasena bandheyyuṃ. Iminā satthadhammaṃ nāma dasseti. Satthavāho kira mahākantāraṃ paṭipanno antarāmagge goṇe mate maṃsaṃ gahetvā sabbesaṃ satthikānaṃ ‘‘idaṃ khāditvā ettakaṃ mūlaṃ dātabba’’nti koṭṭhāsaṃ olambati. Goṇamaṃsaṃ nāma khādantāpi atthi, akhādantāpi atthi, khādantāpi mūlaṃ dātuṃ sakkontāpi asakkontāpi. Satthavāho yena mūlena goṇo gahito, taṃ mūlaṃ satthikehi dhāraṇatthaṃ sabbesaṃ balakkārena koṭṭhāsaṃ datvā mūlaṃ gaṇhāti. Ayaṃ satthadhammo.</paragraph>
    <paragraph line="20"><bold>Kaṇhābhijātiyo samāno</bold>ti kaṇhe nīcakule jāto hutvā. <bold>Kaṇhadhamma</bold>nti paccatte upayogavacananti āha <bold>‘‘kaṇhasabhāvo hutvā abhijāyatī’’</bold>ti, taṃ antogadhahetuatthaṃ padaṃ, uppādetīti attho. Tasmā <bold>kaṇhaṃ dhammaṃ abhijāyatī</bold>ti kāḷakaṃ dasadussīlyadhammaṃ uppādeti. <bold>Sukkaṃ dhammaṃ abhijāyatī</bold>ti etthāpi iminā nayena attho veditabbo. So hi ‘‘ahaṃ pubbepi puññānaṃ akatattā nīcakule nibbatto, idāni puññaṃ karissāmī’’ti puññasaṅkhātaṃ paṇḍaradhammaṃ karoti.</paragraph>
    <paragraph line="21"><bold>Akaṇhaṃ asukkaṃ nibbāna</bold>nti sace kaṇhaṃ bhaveyya, kaṇhavipākaṃ dadeyya yathā dasavidhaṃ dussīlyadhammaṃ. Sace sukkaṃ, sukkavipākaṃ dadeyya yathā dānasīlādikusalakammaṃ. Dvinnampi appadānato ‘‘akaṇhaṃ asukka’’nti vuttaṃ. Nibbānañca nāma imasmiṃ atthe arahattaṃ adhippetaṃ ‘‘abhijāyatī’’ti vacanato <pageBreak edition="Myanmar" number="3.0124" />. Tañhi kilesanibbānante jātattā nibbānaṃ nāma yathā ‘‘rāgādīnaṃ khayante jātattā rāgakkhayo, dosakkhayo, mohakkhayo’’ti. Paṭippassambhanavasena vā kilesānaṃ nibbāpanato nibbānaṃ. Taṃ esa abhijāyati pasavati. Idhāpi hi antogadhahetu atthaṃ ‘‘jāyatī’’ti padaṃ. Aṭṭhakathāyaṃ pana ‘‘jāyatī’’ti imassa pāpuṇātīhi atthaṃ <pageBreak edition="Vipassana Research Institut" number="3.0117" /> gahetvāva <bold>‘‘nibbānaṃ pāpuṇātī’’</bold>ti vuttaṃ. <bold>Sukkābhijātiyo samāno</bold>ti sukke uccakule jāto hutvā. Sesamettha suviññeyyameva.</paragraph>
    <centered line="22">Chaḷabhijātisuttavaṇṇanā niṭṭhitā.</centered>
    <subhead line="23">4. Āsavasuttavaṇṇanā</subhead>
    <paragraph line="24" number="58"> Catutthe <bold>saṃvarenā</bold>ti saṃvarena hetubhūtena vā. <bold>Idhā</bold>ti ayaṃ idha-saddo sabbākārato indiyasaṃvarasaṃvutassa puggalassa sannissayabhūtasāsanaparidīpano, aññassa tathābhāvappaṭisedhano vāti vuttaṃ <bold>‘‘idhāti idhasmiṃ sāsane’’</bold>ti. <bold>Paṭisaṅkhā</bold>ti paṭisaṅkhāya. <bold>Saṅkhā</bold>-saddo ñāṇakoṭṭhāsapaññattigaṇanādīsu dissati ‘‘saṅkhāyekaṃ paṭisevatī’’tiādīsu (ma. ni. 2.168) hi ñāṇe dissati. ‘‘Papañcasaññāsaṅkhā samudācarantī’’tiādīsu (ma. ni. 1.202, 204) koṭṭhāse. ‘‘Tesaṃ tesaṃ dhammānaṃ saṅkhā samaññā’’tiādīsu (dha. sa. 1313-1315) paññattiyaṃ. ‘‘Na sukaraṃ saṅkhātu’’ntiādīsu (saṃ. ni. 2.128) gaṇanāya. Idha pana ñāṇe daṭṭhabbo. Tenevāha <bold>‘‘paṭisañjānitvā paccavekkhitvāti attho’’</bold>ti. Ādīnavapaccavekkhaṇā ādīnavapaṭisaṅkhāti yojanā. <bold>Sampalimaṭṭha</bold>nti ghaṃsitaṃ. <bold>Anubyañjanaso</bold>ti hatthapādasitaālokitavilokitādippakārabhāgaso. Tañhi ayonisomanasikaroto kilesānaṃ anubyañjanato ‘‘anubyañjana’’nti vuccati. <bold>Nimittaggāho</bold>ti itthipurisanimittassa subhanimittādikassa vā kilesavatthubhūtassa nimittassa gāho. <bold>Ādittapariyāyenā</bold>ti <bold>ādittapariyāye</bold> (saṃ. ni. 4.28; mahāva. 54) āgatanayena veditabbo.</paragraph>
    <paragraph line="25">Yathā itthiyā indriyaṃ itthindriyaṃ, na evamidaṃ, idaṃ pana cakkhumeva indriyanti <bold>cakkhundriyaṃ</bold>. Tenāha <bold>‘‘cakkhumeva indriya’’</bold>nti. Yathā āvāṭe niyataṭṭhitiko kacchapo ‘‘āvāṭakacchapo’’ti vuccati, evaṃ tappaṭibaddhavuttitāya taṃ ṭhāno <pageBreak edition="Myanmar" number="3.0125" /> saṃvaro cakkhundriyasaṃvaro. Tenāha <bold>‘‘cakkhundriye saṃvaro cakkhundriyasaṃvaro’’</bold>ti. Nanu ca cakkhundriye saṃvaro vā asaṃvaro vā natthi. Na hi cakkhupasādaṃ nissāya sati vā muṭṭhassaccaṃ vā uppajjati. Apica yadā rūpārammaṇaṃ cakkhussa āpāthaṃ āgacchati, tadā bhavaṅge dvikkhattuṃ uppajjitvā niruddhe kiriyamanodhātu āvajjanakiccaṃ sādhayamānā uppajjitvā nirujjhati. Tato cakkhuviññāṇaṃ dassanakiccaṃ, tato vipākamanodhātu sampaṭicchanakiccaṃ, tato vipākamanoviññāṇadhātu santīraṇakiccaṃ, tato kiriyāhetukamanoviññāṇadhātu voṭṭhabbanakiccaṃ sādhayamānā uppajjitvā nirujjhati <pageBreak edition="Vipassana Research Institut" number="3.0118" />, tadanantaraṃ javanaṃ javati. Tatthāpi neva bhavaṅgasamaye, na āvajjanādīnaṃ aññatarasamaye ca saṃvaro vā asaṃvaro vā atthi. Javanakkhaṇe pana sace dussīlyaṃ vā muṭṭhassaccaṃ vā aññāṇaṃ vā akkhanti vā kosajjaṃ vā uppajjati, asaṃvaro hoti. Tasmiṃ pana sīlādīsu uppannesu saṃvaro hoti, tasmā ‘‘cakkhundriye saṃvaro’’ti kasmā vuttanti āha <bold>‘‘javane uppajjamānopi hesa…pe… cakkhundriyasaṃvaroti vuccatī’’</bold>ti.</paragraph>
    <paragraph line="26">Idaṃ vuttaṃ hoti – yathā nagare catūsu dvāresu asaṃvutesu kiñcāpi antogharadvārakoṭṭhakagabbhādayo susaṃvutā, tathāpi antonagare sabbaṃ bhaṇḍaṃ arakkhitaṃ agopitameva hoti. Nagaradvārena hi pavisitvā corā yadicchakaṃ kareyyuṃ, evamevaṃ javane dussīlyādīsu uppannesu tasmiṃ asaṃvare sati dvārampi aguttaṃ hoti bhavaṅgampi āvajjanādīni vīthicittānipi. Yathā pana nagaradvāresu saṃvutesu kiñcāpi antogharādayo asaṃvutā, tathāpi antonagare sabbaṃ bhaṇḍaṃ surakkhitaṃ sugopitameva hoti. Nagaradvāresu hi pihitesu corānaṃ paveso natthi, evamevaṃ javane sīlādīsu uppannesu dvārampi suguttaṃ hoti bhavaṅgampi āvajjanādīni vīthicittānipi, tasmā javanakkhaṇe uppajjamānopi cakkhundriyasaṃvaroti vuttoti.</paragraph>
    <paragraph line="27">Saṃvarena samannāgato puggalo saṃvutoti āha <bold>‘‘upeto’’</bold>ti. <bold>Ayamevettha attho sundarataro</bold>ti upari pāḷiyaṃ sandissanato vuttaṃ. Tenāha <bold>‘‘tathā hī’’</bold>tiādi.</paragraph>
    <paragraph line="28"><bold>Yanti ādeso</bold>ti iminā liṅgavipallāsena saddhiṃ vacanavipallāso katoti dasseti, nipātapadaṃ vā etaṃ puthuvacanatthaṃ. <bold>Vighātakarā</bold>ti cittavighātakarā <pageBreak edition="Myanmar" number="3.0126" />, kāyacittadukkhanibbattakā vā. Yathāvuttakilesahetukā dāhānubandhā vipākā eva <bold>vipākapariḷāhā</bold>. Yathā panettha āsavā aññe ca vighātakarā kilesapariḷāhā sambhavanti, taṃ dassetuṃ <bold>‘‘cakkhudvārasmiñhī’’</bold>tiādi vuttaṃ. Taṃ suviññeyyameva. Ettha ca saṃvaraṇūpāyo, saṃvaritabbaṃ, saṃvaro, yato so saṃvaro, yattha saṃvaro, yathā saṃvaro, yañca saṃvaraphalanti ayaṃ vibhāgo veditabbo. Kathaṃ? ‘‘Paṭisaṅkhā yoniso’’ti hi <bold>saṃvaraṇūpāyo</bold>. Cakkhundriyaṃ <bold>saṃvaritabbaṃ</bold>. Saṃvaraggahaṇena gahitā sati <bold>saṃvaro</bold>. ‘‘Asaṃvutassā’’ti <bold>saṃvaraṇāvadhi</bold>. Asaṃvarato hi saṃvaraṇaṃ. Saṃvaritabbaggahaṇasiddho idha <bold>saṃvaravisayo</bold>. Cakkhundriyañhi saṃvaraṇaṃ ñāṇaṃ rūpārammaṇe saṃvarayatīti avuttasiddhoyamattho. Āsavatannimittakilesapariḷāhābhāvo <bold>phalaṃ</bold>. Evaṃ sotadvārādīsu yojetabbaṃ. <bold>Sabbatthevā</bold>ti manodvāre pañcadvāre cāti sabbasmiṃ dvāre.</paragraph>
    <paragraph line="29"><bold>Paṭisaṅkhā</bold><pageBreak edition="Vipassana Research Institut" number="3.0119" /><bold>yoniso cīvara</bold>ntiādīsu ‘‘sītassa paṭighātāyā’’tiādinā paccavekkhaṇameva yoniso paṭisaṅkhā. <bold>Īdisa</bold>nti evarūpaṃ iṭṭhārammaṇaṃ. <bold>Bhavapatthanāya assādayato</bold>ti bhavapatthanāmukhena <bold>bhāvitaṃ</bold> ārammaṇaṃ assādentassa. <bold>Cīvara</bold>nti nivāsanādi yaṃ kiñcicīvaraṃ. <bold>Paṭisevatī</bold>ti nivāsanādivasena paribhuñjati. <bold>Yāvadevā</bold>ti payojanaparimāṇaniyamanaṃ. Sītappaṭighātādiyeva hi yogino cīvarappaṭisevanappayojanaṃ. <bold>Sītassā</bold>ti sītadhātukkhobhato vā utupariṇāmato vā uppannassa sītassa. <bold>Paṭighātāyā</bold>ti paṭighātanatthaṃ tappaccayassa vikārassa vinodanatthaṃ. <bold>Uṇhassā</bold>ti aggisantāpato uppannassa uṇhassa. <bold>Ḍaṃsā</bold>dayo pākaṭāyeva. Puna <bold>yāvadevā</bold>ti niyatappayojanaparimāṇaniyamanaṃ. Niyatañhi payojanaṃ cīvaraṃ paṭisevantassa hirikopīnappaṭicchādanaṃ, itaraṃ kadāci. <bold>Hirikopīna</bold>nti sambādhaṭṭhānaṃ. Yasmiñhi aṅge vivaṭe hirī kuppati vinassati, taṃ hiriyā kopanato hirikopīnaṃ, taṃpaṭicchādanatthaṃ cīvaraṃ paṭisevati.</paragraph>
    <paragraph line="30"><bold>Piṇḍapāta</bold>nti yaṃ kiñci āhāraṃ. So hi piṇḍolyena bhikkhuno patte patanato, tattha tattha laddhabhikkhāpiṇḍānaṃ pāto sannipātoti vā ‘‘piṇḍapāto’’ti vuccati. <bold>Neva davāyā</bold>ti na kīḷanāya. <bold>Na madāyā</bold>ti na balamadamānamadapurisamadatthaṃ. <bold>Na maṇḍanāyā</bold>ti na aṅgapaccaṅgānaṃ pīṇanabhāvatthaṃ. <bold>Na vibhūsanāyā</bold>ti na tesaṃyeva sobhatthaṃ, chavisampattiatthanti attho <pageBreak edition="Myanmar" number="3.0127" />. Imāni yathākkamaṃ mohadosasaṇṭhānavaṇṇarāgūpanissayappahānatthāni veditabbāni. Purimaṃ vā dvayaṃ attano saṃkilesuppattinisedhanatthaṃ, itaraṃ parassapi. Cattāripi kāmasukhallikānuyogassa pahānatthaṃ vuttānīti veditabbāni. <bold>Kāyassā</bold>ti rūpakāyassa. <bold>Ṭhitiyā yāpanāyā</bold>ti pabandhaṭṭhitatthañceva pavattiyā avicchedanatthañca, cirakālaṭṭhitatthaṃ jīvitindriyassa pavattāpanatthaṃ. <bold>Vihiṃsūparatiyā</bold>ti jighacchādukkhassa uparamatthaṃ. <bold>Brahmacariyānuggahāyā</bold>ti sāsanamaggabrahmacariyānaṃ anuggaṇhanatthaṃ. <bold>Itī</bold>ti evaṃ iminā upāyena. <bold>Purāṇañca vedanaṃ paṭihaṅkhāmī</bold>ti purāṇaṃ abhuttapaccayā uppajjanakavedanaṃ paṭihanissāmi. <bold>Navañca vedanaṃ na uppādessāmī</bold>ti navaṃ bhuttapaccayā uppajjanakavedanaṃ na uppādessāmi. Tassā hi anuppajjanatthameva āhāraṃ paribhuñjati. Ettha abhuttapaccayā uppajjanakavedanā nāma yathāvuttajighacchānimittā vedanā. Sā hi abhuñjantassa bhiyyo bhiyyopavaḍḍhanavasena uppajjati, bhuttapaccayā anuppajjanakavedanāpi khudānimittāva aṅgadāhasūlādivedanā appavattā. Sā hi bhuttapaccayā anuppannāva na uppajjissati. Vihiṃsānimittatā cetāsaṃ vihiṃsāya viseso.</paragraph>
    <paragraph line="31"><bold>Yātrā ca me bhavissatī</bold>ti yāpanā ca me catunnaṃ iriyāpathānaṃ bhavissati. ‘‘Yāpanāyā’’ti <pageBreak edition="Vipassana Research Institut" number="3.0120" /> iminā jīvitindriyayāpanā vuttā, idha catunnaṃ iriyāpathānaṃ avicchedasaṅkhātā yāpanāti ayametāsaṃ viseso. <bold>Anavajjatā ca phāsuvihāro cā</bold>ti ayuttapariyesanappaṭiggahaṇaparibhogaparivajjanena anavajjatā, parimitaparibhogena phāsuvihāro. Asappāyāparimitabhojanapaccayā aratitandīvijambhitāviññugarahādidosābhāvena vā anavajjatā. Sappāyaparimitabhojanapaccayā kāyabalasambhavena phāsuvihāro. Yāvadatthaṃ udarāvadehakabhojanaparivajjanena vā seyyasukhapassasukhamiddhasukhādīnaṃ abhāvato anavajjatā. Catupañcālopamattaūnabhojanena catuiriyāpathayogyatāpādanato phāsuvihāro. Vuttañhetaṃ –</paragraph>
    <gatha1 line="32">‘‘Cattāro pañca ālope, abhutvā udakaṃ pive;</gatha1>
    <gathalast line="33">Alaṃ phāsuvihārāya, pahitattassa bhikkhuno’’ti. (theragā. 983; mi. pa. 6.5.10);</gathalast>
    <paragraph line="34">Ettāvatā <pageBreak edition="Myanmar" number="3.0128" /> ca payojanapariggaho, majjhimā ca paṭipadā dīpitā hoti. <bold>Yātrā ca me bhavissatī</bold>ti payojanapariggahadīpanā. Yātrā hi naṃ āhārūpayogaṃ payojeti. Dhammikasukhāpariccāgahetuko <bold>phāsuvihāro</bold> majjhimā paṭipadā antadvayaparivajjanato.</paragraph>
    <paragraph line="35"><bold>Senāsana</bold>nti senañca āsanañca. Yattha vihārādike seti nipajjati āsati nisīdati, taṃ senāsanaṃ. <bold>Utuparissayavinodanappaṭisallānārāmattha</bold>nti utuyeva parisahanaṭṭhena parissayo sarīrābādhacittavikkhepakaro, tassa vinodanatthaṃ, anuppannassa anuppādanatthaṃ, uppannassa vūpasamanatthañcāti attho. Atha vā yathāvutto utu ca sīhabyagghādipākaṭaparissayo ca rāgadosādipaṭicchannaparissayo ca utuparissayo, tassa vinodanatthañceva ekībhāvaphāsukatthañca. Cīvarappaṭisevane hirīkopīnappaṭicchādanaṃ viya taṃ niyatapayojananti puna <bold>‘‘yāvadevā’’</bold>ti vuttaṃ.</paragraph>
    <paragraph line="36"><bold>Gilānapaccayabhesajjaparikkhāra</bold>nti rogassa paccanīkappavattiyā gilānapaccayo, tato eva bhisakkassa anuññātavatthutāya bhesajjaṃ, jīvitassa parivārasambhārabhāvehi parikkhāro cāti gilānapaccayabhesajjaparikkhāro, taṃ. <bold>Veyyābādhikāna</bold>nti veyyābādhato dhātukkhobhato ca taṃnibbattakuṭṭhagaṇḍapīḷakādirogato uppannānaṃ. <bold>Vedanāna</bold>nti dukkhavedanānaṃ. <bold>Abyābajjhaparamatāyā</bold>ti niddukkhaparamabhāvāya. Yāva taṃ dukkhaṃ sabbaṃ pahīnaṃ hoti, tāva paṭisevāmīti yojanā. Evamettha saṅkhepeneva pāḷivaṇṇanā veditabbā. <bold>Navavedanuppādatopī</bold>ti na kevalaṃ āyatiṃ eva vipākapariḷāhā <pageBreak edition="Vipassana Research Institut" number="3.0121" />, atha kho atibhojanapaccayā alaṃsāṭakādīnaṃ viya navavedanuppādatopi veditabbā.</paragraph>
    <paragraph line="37">Kammaṭṭhānikassa calanaṃ nāma kammaṭṭhānapariccāgoti āha <bold>‘‘calati kampati kammaṭṭhānaṃ vijahatī’’</bold>ti. ‘‘Khamo hoti sītassa uṇhassā’’ti ettha ca lomasanāgattherassa vatthu kathetabbaṃ. Thero kira cetiyapabbate piyaṅguguhāya padhānaghare viharanto antaraṭṭhake himapātasamaye lokantarikanirayaṃ paccavekkhitvā kammaṭṭhānaṃ avijahantova abbhokāse vītināmesi. Gimhasamaye ca pacchābhattaṃ bahicaṅkame kammaṭṭhānaṃ manasikaroto sedāpissa kacchehi muccanti. Atha naṃ antevāsiko āha – ‘‘idha, bhante, nisīdatha, sītalo okāso’’ti. Thero ‘‘uṇhabhayenevamhi, āvuso, idha nisinno’’ti avīcimahānirayaṃ paccavekkhitvā <pageBreak edition="Myanmar" number="3.0129" /> nisīdiyeva. <bold>Uṇha</bold>nti cettha aggisantāpova veditabbo sūriyasantāpassa parato vuccamānattā. Sūriyasantāpavasena panetaṃ vatthu vuttaṃ.</paragraph>
    <paragraph line="38">Yo ca dve tayo vāre bhattaṃ vā pānīyaṃ vā alabhamānopi anamatagge saṃsāre attano pettivisayūpapattiṃ paccavekkhitvā avedhanto kammaṭṭhānaṃ na vijahatiyeva. Ḍaṃsamakasavātātapasamphassehi phuṭṭho cepi tiracchānūpapattiṃ paccavekkhitvā avedhanto kammaṭṭhānaṃ na vijahatiyeva. Sarīsapasamphassena phuṭṭho cāpi anamatagge saṃsāre sīhabyagghādimukhesu anekavāraṃ parivattitapubbabhāvaṃ paccavekkhitvā avedhanto kammaṭṭhānaṃ na vijahatiyeva <bold>padhāniyatthero</bold> viya, ayaṃ <bold>‘‘khamo jighacchāya…pe… sarīsapasamphassāna’’</bold>nti veditabbo. Theraṃ kira khaṇḍacelavihāre kaṇikārapadhāniyaghare ariyavaṃsadhammaṃ suṇantaññeva ghoraviso sappo ḍaṃsi. Thero jānitvāpi pasannacitto nisinno dhammaṃyeva suṇāti, visavego thaddho ahosi. Thero upasampadamāḷaṃ ādiṃ katvā sīlaṃ paccavekkhitvā ‘‘visuddhasīlomhī’’ti pītiṃ uppādesi, saha pītuppādā visaṃ nivattitvā pathaviṃ pāvisi. Thero tattheva cittekaggataṃ labhitvā vipassanaṃ vaḍḍhetvā arahattaṃ pāpuṇi.</paragraph>
    <paragraph line="39">Yo pana akkosavasena durutte duruttattāyeva ca durāgate api antimavatthusaññite vacanapathe sutvā khantiguṇaṃyeva paccavekkhitvā na vedhati <bold>dīghabhāṇakaabhayatthero</bold> viya, ayaṃ <bold>‘‘khamo duruttānaṃ durāgatānaṃ vacanapathāna’’</bold>nti veditabbo. Thero kira paccayasantosabhāvanārāmatāya mahāariyavaṃsappaṭipadaṃ kathesi, sabbo mahāgāmo āgacchati, therassa mahāsakkāro uppajji. Taṃ aññataro mahāthero adhivāsetuṃ asakkonto ‘‘dīghabhāṇako <pageBreak edition="Vipassana Research Institut" number="3.0122" /> ‘ariyavaṃsaṃ kathemī’ti sabbarattiṃ kolāhalaṃ karotī’’tiādīhi akkosi. Ubhopi ca attano attano vihāraṃ gacchantā gāvutamattaṃ ekapathena agamaṃsu. Sakalagāvutampi so taṃ akkosiyeva. Tato yattha dvinnaṃ vihārānaṃ maggo bhijjati, tattha ṭhatvā dīghabhāṇakatthero taṃ vanditvā ‘‘eso, bhante, tumhākaṃ maggo’’ti āha. So assuṇanto <pageBreak edition="Myanmar" number="3.0130" /> viya agamāsi. Theropi vihāraṃ gantvā pāde pakkhāletvā nisīdi. Tamenaṃ antevāsiko ‘‘kiṃ, bhante, sakalagāvutaṃ paribhāsantaṃ na kiñci avocutthā’’ti āha. Thero ‘‘khantiyevāvuso, mayhaṃ bhāro, na akkhanti, ekapaduddhārepi kammaṭṭhānaviyogaṃ na passāmī’’ti āha.</paragraph>
    <paragraph line="40">Vacanameva tadatthaṃ ñāpetukāmānañca patho upāyoti āha <bold>‘‘vacanameva vacanapatho’’</bold>ti. Asukhaṭṭhena vā <bold>tibbā</bold>. Yañhi na sukhaṃ, taṃ aniṭṭhaṃ tibbanti vuccati. <bold>Adhivāsakajātiko hotī</bold>ti yathāvuttavedanānaṃ adhivāsakasabhāvo hoti. Cittalapabbate padhāniyattherassa kira rattiṃ padhānena vītināmetvā ṭhitassa udaravāto uppajjati. So taṃ adhivāsetuṃ asakkonto āvattati parivattati. Tamenaṃ caṅkamanapasse ṭhito piṇḍapātiyatthero āha – ‘‘āvuso, pabbajito nāma adhivāsanasīlo hotī’’ti. So ‘‘sādhu, bhante’’ti adhivāsetvā niccalo sayi. Vāto nābhito yāva hadayaṃ phālesi. Thero vedanaṃ vikkhambhetvā vipassanto muhuttena anāgāmī hutvā parinibbāyi. <bold>Evaṃ sabbatthā</bold>ti ‘‘uṇhena phuṭṭhassa sītaṃ patthayato’’tiādinā sabbattha uṇhādinimittaṃ kāmāsavuppatti veditabbā. <bold>Natthi sugatibhave sītaṃ vā uṇhaṃ vā</bold>ti aniṭṭhaṃ sītaṃ vā uṇhaṃ vā natthīti adhippāyo. Attaggāhe sati attaniyaggāhoti āha <bold>‘‘mayhaṃ sītaṃ uṇhanti gāho diṭṭhāsavo’’</bold>ti.</paragraph>
    <paragraph line="41"><bold>Ahaṃ samaṇo</bold>ti ‘‘ahaṃ samaṇo, kiṃ mama jīvitena vā maraṇena vā’’ti evaṃ cintetvāti adhippāyo. <bold>Paccavekkhitvā</bold>ti gāmappavesappayojanādiñca paccavekkhitvā. <bold>Paṭikkamatī</bold>ti hatthiādīnaṃ samīpagamanato apakkamati. Ṭhāyanti etthāti ṭhānaṃ, kaṇṭakānaṃ ṭhānaṃ <bold>kaṇṭakaṭṭhānaṃ,</bold> yattha kaṇṭakāni santi, taṃ okāsanti vuttaṃ hoti. <bold>Amanussaduṭṭhānī</bold>ti amanussasañcārena dūsitāni, saparissayānīti attho. <bold>Aniyatavatthubhūta</bold>nti aniyatasikkhāpadassa kāraṇabhūtaṃ. <bold>Vesiyādibhedato</bold>ti vesiyāvidhavāthullakumārikāpaṇḍakapānāgārabhikkhunibhedato. <bold>Samāna</bold>nti samaṃ, avisamanti attho. <bold>Akāsi vā</bold>ti tādisaṃ anācāraṃ akāsi vā. <bold>Sīlasaṃvarasaṅkhātenā</bold>ti kathaṃ parivajjanaṃ sīlaṃ? Anāsanaparivajjanena hi <pageBreak edition="Myanmar" number="3.0131" /> anācāraparivajjanaṃ vuttaṃ. Anācārāgocaraparivajjanaṃ cārittasīlatāya sīlasaṃvaro. Tathā hi bhagavatā ‘‘pātimokkhasaṃvarasaṃvuto viharatī’’ti (vibha. 508) sīlasaṃvaravibhajane ācāragocarasampattiṃ <pageBreak edition="Vipassana Research Institut" number="3.0123" /> dassentena ‘‘atthi anācāro, atthi agocaro’’tiādinā (vibha. 513-514) ācāragocarā vibhajitvā dassitā. ‘‘Caṇḍaṃ hatthiṃ parivajjetī’’ti vacanato hatthiādiparivajjanampi bhagavato vacanānuṭṭhānanti katvā ācārasīlamevāti veditabbaṃ.</paragraph>
    <paragraph line="42"><bold>Itipī</bold>ti imināpi kāraṇena ayonisomanasikārasamuṭṭhitattāpi, lobhādisahagatattāpi, kusalappaṭipakkhatopītiādīhi kāraṇehi ayaṃ vitakko akusaloti attho. Iminā nayena <bold>sāvajjo</bold>tiādīsupi attho veditabbo. Ettha ca <bold>akusalo</bold>tiādinā diṭṭhadhammikaṃ kāmavitakkassa ādīnavaṃ dasseti, <bold>dukkhavipāko</bold>ti iminā samparāyikaṃ. <bold>Attabyābādhāya saṃvattatī</bold>tiādīsupi imināva nayena ādīnavavibhāvanā veditabbā. Uppannassa kāmavitakkassa anadhivāsanaṃ nāma puna tādisassa anuppādanaṃ. Taṃ panassa pahānaṃ vinodanaṃ byantikaraṇaṃ anabhāvagamananti ca vattuṃ vaṭṭatīti pāḷiyaṃ – ‘‘uppannaṃ kāmavitakkaṃ nādhivāsetī’’ti vatvā ‘‘pajahatī’’tiādi vuttanti tamatthaṃ dassento <bold>‘‘anadhivāsento kiṃ karotī’’</bold>tiādimāha. Pahānañcettha vikkhambhanameva, na samucchedoti dassetuṃ <bold>‘‘vinodetī’’</bold>tiādi vuttanti vikkhambhanavaseneva attho dassito. <bold>Uppannuppanne</bold>ti tesaṃ pāpavitakkānaṃ uppādāvatthāgahaṇaṃ vā kataṃ siyā anavasesaggahaṇaṃ vā. Tesu paṭhamaṃ sandhāyāha <bold>‘‘uppannamatte’’</bold>ti, sampatijāteti attho. Anavasesaggahaṇaṃ byāpanicchāyaṃ hotīti dassetuṃ <bold>‘‘satakkhattumpi uppannuppanne’’</bold>ti vuttaṃ.</paragraph>
    <paragraph line="43"><bold>Ñātivitakko</bold>ti ‘‘amhākaṃ ñātayo sukhajīvino sampattiyuttā’’tiādinā gehassitapemavasena ñātake ārabbha uppannavitakko. <bold>Janapadavitakko</bold>ti ‘‘amhākaṃ janapado subhikkho sampannasasso ramaṇīyo’’tiādinā gehassitapemavasena janapadaṃ ārabbha uppannavitakko. Ukkuṭikappadhānādīhi dukkhe nijjiṇṇe samparāye sattā sukhī honti amarāti dukkarakārikāya paṭisaṃyutto amaratthāya vitakko. Taṃ vā ārabbha amarāvikkhepadiṭṭhisahagato amaro ca so vitakko cāti <pageBreak edition="Myanmar" number="3.0132" /><bold>amarāvitakko. Parānuddayatāpaṭisaṃyutto</bold>ti paresu upaṭṭhākādīsu sahananditādivasena pavatto anuddayatāpatirūpako gehassitapemappaṭisaṃyutto vitakko. <bold>Lābhasakkārasilokappaṭisaṃyutto</bold>ti cīvarādilābhena ca sakkārena ca kittisaddena ca ārammaṇakaraṇavasena paṭisaṃyutto. <bold>Anavaññattippaṭisaṃyutto</bold>ti ‘‘aho vata maṃ pare na avajāneyyuṃ, na heṭṭhā katvā maññeyyuṃ, pāsāṇacchattaṃ viya garuṃ kareyyu’’nti uppannavitakko.</paragraph>
    <paragraph line="44">Kāmavitakko <pageBreak edition="Vipassana Research Institut" number="3.0124" /> kāmasaṅkappanasabhāvato kāmāsavappattiyā sātisayattā ca kāmanākāroti āha <bold>‘‘kāmavitakko panettha kāmāsavo’’</bold>ti. <bold>Tabbiseso</bold>ti kāmāsavaviseso bhavasabhāvattāti adhippāyo. Kāmavitakkādike vinodeti attano santānato nīharati etenāti <bold>vinodanaṃ,</bold> vīriyanti āha <bold>‘‘vīriyasaṃvarasaṅkhātena vinodanenā’’</bold>ti.</paragraph>
    <paragraph line="45">‘‘Satta bojjhaṅgā bhāvitā bahulīkatā vijjāvimuttiyo paripūrentī’’ti vacanato vijjāvimuttīnaṃ anadhigamo tato ca sakalavaṭṭadukkhānativatti <bold>abhāvanāya ādīnavo</bold>. Vuttavipariyāyena bhagavato orasaputtabhāvādivasena ca <bold>bhāvanāya ānisaṃso</bold> veditabbo. <bold>Thomento</bold>ti āsavapahānassa dukkarattā tāya eva dukkarakiriyāya taṃ abhitthavanto. <bold>Saṃvareneva pahīnā</bold>ti saṃvarena pahīnā eva. Tena vuttaṃ <bold>‘‘na appahīnesuyeva pahīnasaññī’’</bold>ti.</paragraph>
    <centered line="46">Āsavasuttavaṇṇanā niṭṭhitā.</centered>
    <subhead line="47">5. Dārukammikasuttavaṇṇanā</subhead>
    <paragraph line="48" number="59"> Pañcame <bold>puttasambādhasayana</bold>nti puttehi sambādhasayanaṃ. Ettha puttasīsena dārapariggahaṃ puttadāresu uppilo viya. Tena tesaṃ rogādihetu sokābhibhavena ca cittassa saṃkiliṭṭhataṃ dasseti. <bold>Kāmabhoginā</bold>ti iminā pana rāgābhibhavanti. Ubhayenapi vikkhittacittataṃ dasseti. <bold>Kāsikacandana</bold>nti ujjalacandanaṃ. Taṃ kira vaṇṇavisesasamujjalaṃ hoti pabhassaraṃ, tadatthameva naṃ saṇhataraṃ karonti. Tenevāha <bold>‘‘saṇhacandana’’</bold>nti <pageBreak edition="Myanmar" number="3.0133" />, kāsikavatthañca candanañcāti attho. <bold>Mālāgandhavilepana</bold>nti vaṇṇasobhatthañceva sugandhabhāvatthañca mālaṃ, sugandhabhāvatthāya gandhaṃ, chavirāgakaraṇatthañceva subhatthañca vilepanaṃ dhārentena. <bold>Jātarūparajata</bold>nti suvaṇṇañceva avasiṭṭhadhanañca sādiyantena. Sabbenapi kāmesu abhigiddhabhāvameva pakāseti.</paragraph>
    <centered line="49">Dārukammikasuttavaṇṇanā niṭṭhitā.</centered>
    <subhead line="50">6. Hatthisāriputtasuttavaṇṇanā</subhead>
    <paragraph line="51" number="60"> Chaṭṭhe hatthiṃ sāretīti hatthisārī, tassa puttoti <bold>hatthisāriputto</bold>. So kira sāvatthiyaṃ hatthiācariyassa putto bhagavato santike pabbajitvā tīṇi piṭakāni uggahetvā sukhumesu <pageBreak edition="Vipassana Research Institut" number="3.0125" /> khandhadhātuāyatanādīsu atthantaresu kusalo ahosi. Tena vuttaṃ – <bold>‘‘therānaṃ bhikkhūnaṃ abhidhammakathaṃ kathentānaṃ antarantarā kathaṃ opātetī’’</bold>ti. Tattha <bold>antarantarā kathaṃ opātetī</bold>ti therehi vuccamānassa kathāpabandhassa antare antare attano kathaṃ pavesetīti attho. <bold>Pañcahi saṃsaggehī</bold>ti savanasaṃsaggo, dassanasaṃsaggo, samullāpasaṃsaggo, sambhogasaṃsaggo, kāyasaṃsaggoti imehi pañcahi saṃsaggehi. <bold>Kiṭṭhakhādako</bold>ti kiṭṭhaṭṭhāne uppannasassañhi kiṭṭhanti vuttaṃ kāraṇūpacārena. <bold>Sippiyo</bold> suttiyo. <bold>Sambukā</bold>ti saṅkhamāha.</paragraph>
    <paragraph line="52"><bold>Gihibhāve vaṇṇaṃ kathesī</bold>ti (dī. ni. aṭṭha. 1.422) kassapasammāsambuddhassa kira sāsane dve sahāyakā ahesuṃ, aññamaññaṃ samaggā ekatova sajjhāyanti. Tesu eko anabhirato gihibhāve cittaṃ uppādetvā itarassa ārocesi. So gihibhāve ādīnavaṃ, pabbajjāya ānisaṃsaṃ dassetvā ovadi. So taṃ sutvā abhiramitvā puna ekadivasaṃ tādise citte uppanne taṃ etadavoca – ‘‘mayhaṃ, āvuso, evarūpaṃ cittaṃ uppajjati, imāhaṃ pattacīvaraṃ tuyhaṃ dassāmī’’ti. So pattacīvaralobhena tassa gihibhāve ānisaṃsaṃ dassetvā pabbajjāya ādīnavaṃ kathesi. Tassa taṃ sutvāva gihibhāvato cittaṃ nivattetvā pabbajjāyameva abhirami. Evamesa tadā sīlavantassa bhikkhuno gihibhāve <pageBreak edition="Myanmar" number="3.0134" /> ānisaṃsakathāya kathitattā idāni cha vāre vibbhamitvā sattamavāre pabbajitvā mahāmoggallānassa mahākoṭṭhikattherassa ca abhidhammakathaṃ kathentānaṃ antarantarā kathaṃ opātesi. Atha naṃ mahākoṭṭhikatthero apasādesi. So mahāsāvakassa kathite patiṭṭhātuṃ asakkonto vibbhamitvā gihi jāto. Poṭṭhapādassa panāyaṃ gihisahāyako ahosi, tasmā vibbhamitvā dvīhatīhaccayena poṭṭhapādassa santikaṃ gato. Atha naṃ so disvā – ‘‘samma, kiṃ tayā kataṃ, evarūpassa nāma satthu sāsanā apasakkantosi, ehi pabbajituṃ dāni te vaṭṭatī’’ti taṃ gahetvā bhagavato santikaṃ agamāsi. Tasmiṃ ṭhāne pabbajitvā arahattaṃ pāpuṇi. Tena vuttaṃ <bold>‘‘sattame vāre pabbajitvā arahattaṃ pāpuṇī’’</bold>ti.</paragraph>
    <centered line="53">Hatthisāriputtasuttavaṇṇanā niṭṭhitā.</centered>
    <subhead line="54">7. Majjhesuttavaṇṇanā</subhead>
    <paragraph line="55" number="61"> Sattame <bold>mantā</bold>ti ya-kāralopena niddeso, karaṇatthe vā etaṃ paccattavacanaṃ. Tenāha <bold>‘‘tāya ubho ante viditvā’’</bold>ti. <bold>Phassavasena nibbattattā</bold>ti dvayadvayasamāpattiyaṃ aññamaññaṃ samphassavasena nibbattattā, ‘‘phassapaccayā taṇhā, taṇhāpaccayā upādānaṃ, upādānapaccayā bhavo <pageBreak edition="Vipassana Research Institut" number="3.0126" />, bhavapaccayā jātī’’ti iminā cānukkamena phassasamuṭṭhānattā imassa kāyassa phassavasena nibbattattāti vuttaṃ. <bold>Eko anto</bold>ti ettha ayaṃ <bold>anta</bold>-saddo antaabbhantaramariyādalāmakaabhāvakoṭṭhāsapadapūraṇasamīpādīsu dissati. ‘‘Antapūro udarapūro’’tiādīsu (su. ni. 197) hi ante antasaddo. ‘‘Caranti loke parivārachannā anto asuddhā, bahi sobhamānā’’tiādīsu (saṃ. ni. 1.122) abbhantare. ‘‘Kāyabandhanassa anto jīrati (cūḷava. 278) sā haritantaṃ vā panthantaṃ vā selantaṃ vā udakantaṃ vā’’tiādīsu (ma. ni. 1.304) mariyādāyaṃ. ‘‘Antamidaṃ, bhikkhave, jīvikāna’’ntiādīsu (saṃ. ni. 3.80; itivu. 91) lāmake. ‘‘Esevanto dukkhassā’’tiādīsu (ma. ni. 3.393; saṃ. ni. 2.51) abhāve. Sabbapaccayasaṅkhayo hi dukkhassa abhāvo <pageBreak edition="Myanmar" number="3.0135" /> koṭītipi vuccati. ‘‘Tayo antā’’tiādīsu (dī. ni. 3.305) koṭṭhāse. ‘‘Iṅgha tāva suttantaṃ vā gāthāyo vā abhidhammaṃ vā pariyāpuṇassu, suttante okāsaṃ kārāpetvā’’ti (pāci. 442) ca ādīsu padapūraṇe. ‘‘Gāmantaṃ vā osaṭo (pārā. 409-410; cūḷava. 343) gāmantasenāsana’’ntiādīsu (pārā. aṭṭha. 2.410) samīpe. Svāyamidha koṭṭhāse vattatīti <bold>ayameko koṭṭhāso</bold>ti.</paragraph>
    <paragraph line="56">Santo paramatthato vijjamāno dhammasamūhoti <bold>sakkāyo,</bold> pañcupādānakkhandhā. Tenāha <bold>‘‘tebhūmakavaṭṭa’’</bold>nti. Sesamettha suviññeyyameva.</paragraph>
    <centered line="57">Majjhesuttavaṇṇanā niṭṭhitā.</centered>
    <subhead line="58">8. Purisindriyañāṇasuttavaṇṇanā</subhead>
    <paragraph line="59" number="62"> Aṭṭhame nibbattivasena apāyasaṃvattaniyena vā kammunā apāyesu niyuttoti <bold>āpāyiko nerayiko</bold>ti etthāpi eseva nayo. Avīcimhi uppajjitvā tattha āyukappasaññitaṃ antarakappaṃ tiṭṭhatīti <bold>kappaṭṭho</bold>. Nirayūpapattipariharaṇavasena tikicchituṃ asakkuṇeyyoti <bold>atekiccho. Akhaṇḍānī</bold>ti ekadesenapi akhaṇḍitāni. Bhinnakālato paṭṭhāya bījaṃ bījatthāya na upakappati. <bold>Apūtīnī</bold>ti udakatemanena apūtikāni. Pūtikañhi bījaṃ bījatthāya na upakappati. <bold>Avātātapahatānī</bold>ti vātena ca ātapena ca na hatāni nirojataṃ na pāpitāni. Nirojañhi kasaṭaṃ bījaṃ bījatthāya na upakappati. ‘‘Sārādānī’’ti vattabbe ā-kārassa rassattaṃ katvā pāḷiyaṃ <bold>‘‘sāradānī’’</bold>ti vuttanti āha <bold>‘‘sārādānī’’</bold>ti. Taṇḍulasārassa ādānato <pageBreak edition="Vipassana Research Institut" number="3.0127" /><bold>sārādāni,</bold> gahitasārāni patiṭṭhitasārāni. Nissarañhi bījaṃ bījatthāya na upakappati. <bold>Sukhasayitānī</bold>ti cattāro māse koṭṭhe pakkhittaniyāmeneva sukhasayitāni suṭṭhu sannicitāni. <bold>Maṇḍakhette</bold>ti ūsakhārādidosehi aviddhaste sārakkhette. <bold>Abhido</bold>ti abhi-saddena samānatthanipātapadanti āha <bold>‘‘abhiaḍḍharatta’’</bold>nti. Natthi etassa bhidāti vā <bold>abhido</bold>. ‘‘Abhidaṃ aḍḍharatta’’nti vattabbe upayogatthe paccattavacanaṃ. <bold>Aḍḍharatta</bold>nti <pageBreak edition="Myanmar" number="3.0136" /> ca accantasaṃyogavacanaṃ, bhummatthe vā. Tasmā <bold>abhido aḍḍharatta</bold>nti abhinne aḍḍharattasamayeti attho. Puṇṇamāsiyañhi gaganamajjhassa purato vā pacchato vā cande ṭhite aḍḍharattasamayo bhinno nāma hoti, majjhe eva pana ṭhite abhinno nāma.</paragraph>
    <paragraph line="60"><bold>Suppabuddhasunakkhattādayo</bold>ti ettha (dha. pa. aṭṭha. 2.127 suppabuddhasakyavatthu) suppabuddho kira sākiyo ‘‘mama dhītaraṃ chaḍḍetvā nikkhanto, mama puttaṃ pabbājetvā tassa veriṭṭhāne ṭhito cā’’ti imehi dvīhi kāraṇehi satthari āghātaṃ bandhitvā ekadivasaṃ ‘‘na dāni nimantitaṭṭhānaṃ gantvā bhuñjituṃ dassāmī’’ti gamanamaggaṃ pidahitvā antaravīthiyaṃ suraṃ pivanto nisīdi. Athassa satthari bhikkhusaṅghaparivute taṃ ṭhānaṃ āgate ‘‘satthā āgato’’ti ārocesuṃ. So āha – ‘‘purato gacchāti tassa vadetha, nāyaṃ mayā mahallakataro, nāssa maggaṃ dassāmī’’ti. Punappunaṃ vuccamānopi tatheva nisīdi. Satthā mātulassa santikā maggaṃ alabhitvā tatova nivatti. Sopi carapurisaṃ pesesi – ‘‘gaccha tassa kathaṃ sutvā ehī’’ti. Satthāpi nivattanto sitaṃ katvā ānandattherena – ‘‘ko nu kho, bhante, sitapātukamme paccayo’’ti puṭṭho āha – ‘‘passasi, ānanda, suppabuddha’’nti. Passāmi, bhante. Bhāriyaṃ tena kammaṃ kataṃ mādisassa buddhassa maggaṃ adentena, ito sattame divase heṭṭhāpāsāde pāsādamūle pathaviyā pavisissatī’’ti ācikkhi.</paragraph>
    <paragraph line="61">Sunakkhattopi (ma. ni. aṭṭha. 1.147) pubbe bhagavantaṃ upasaṅkamitvā dibbacakkhuparikammaṃ pucchi. Athassa bhagavā kathesi. So dibbacakkhuṃ nibbattetvā ālokaṃ vaḍḍhetvā olokento devaloke nandanavanacittalatāvanaphārusakavanamissakavanesu dibbasampattiṃ anubhavamāne devaputte ca devadhītaro ca disvā – ‘‘etesaṃ evarūpāya attabhāvasampattiyā ṭhitānaṃ kira madhuro nu kho saddo bhavissatī’’ti saddaṃ sotukāmo hutvā dasabalaṃ upasaṅkamitvā dibbasotadhātuparikammaṃ pucchi. Bhagavā panassa – ‘‘dibbasotadhātussa upanissayo natthī’’ti ñatvā parikammaṃ na kathesi. Na hi buddhā yaṃ na bhavissati, tassa parikammaṃ kathenti. So bhagavati āghātaṃ bandhitvā cintesi – ‘‘ahaṃ samaṇaṃ gotamaṃ paṭhamaṃ dibbacakkhuparikammaṃ <pageBreak edition="Vipassana Research Institut" number="3.0128" /> pucchiṃ, so mayhaṃ ‘sampajjatu vā mā vā sampajjatū’ti kathesi. Ahaṃ pana paccattapurisakārena taṃ nibbattetvā dibbasotadhātuparikammaṃ pucchiṃ, taṃ me na kathesi. Addhā evaṃ <pageBreak edition="Myanmar" number="3.0137" /> hoti ‘ayaṃ rājapabbajito dibbacakkhuñāṇaṃ nibbattetvā, dibbasotañāṇaṃ nibbattetvā, cetopariyakammañāṇaṃ nibbattetvā, āsavānaṃ khaye ñāṇaṃ nibbattetvā, mayā samasamo bhavissatī’ti issāmacchariyavasena mayhaṃ na kathetī’’ti bhiyyoso āghātaṃ bandhitvā kāsāyāni chaḍḍetvā gihibhāvaṃ patvāpi na tuṇhībhūto vihāsi. Dasabalaṃ pana asatā tucchena abbhācikkhitvā apāyūpago ahosi. Tampi bhagavā byākāsi. Vuttañhetaṃ – ‘‘evampi kho, bhaggava, sunakkhatto licchaviputto mayā vuccamāno apakkameva imasmā dhammavinayā, yathā taṃ āpāyiko’’ti (dī. ni. 3.6). Tena vuttaṃ <bold>‘‘aparepi suppabuddhasunakkhattādayo bhagavatā ñātāvā’’</bold>ti. <bold>Ādi</bold>-saddena kokālikādīnaṃ saṅgaho daṭṭhabbo.</paragraph>
    <paragraph line="62"><bold>Susīmo paribbājako</bold>ti (saṃ. ni. aṭṭha. 2.2.70) evaṃnāmako vedaṅgesu kusalo paṇḍito paribbājako. Aññatitthiyā hi parihīnalābhasakkārasilokā ‘‘samaṇo gotamo na jātigottādīni ārabbha lābhaggappatto jāto, kaviseṭṭho panesa uttamakavitāya sāvakānaṃ bandhaṃ bandhitvā deti. Te taṃ uggaṇhitvā upaṭṭhākānaṃ upanisinnakathampi anumodanampi sarabhaññampīti evamādīni kathenti. Te tesaṃ pasannānaṃ lābhaṃ upasaṃharanti. Sace mayaṃ yaṃ samaṇo gotamā jānāti, tato thokaṃ jāneyyāma, attano samayaṃ tattha pakkhipitvā mayampi upaṭṭhākānaṃ katheyyāma. Tato etehi lābhitarā bhaveyyāma. Ko nu kho samaṇassa gotamassa santike pabbajitvā khippameva uggaṇhituṃ sakkhissatī’’ti evaṃ cintetvā ‘‘susimo paṭibalo’’ti disvā upasaṅkamitvā evamāhaṃsu ‘‘ehi tvaṃ, āvuso susīma, samaṇe gotame brahmacariyaṃ cara, tvaṃ dhammaṃ pariyāpuṇitvā amhe vāceyyāsi, taṃ mayaṃ dhammaṃ pariyāpuṇitvā gihīnaṃ bhāsissāma, evaṃ mayampi sakkatā bhavissāma garukatā mānitā pūjitā lābhino cīvarapiṇḍapātasenāsanagilānapaccayabhesajjaparikkhārāna’’nti (saṃ. ni. 2.70).</paragraph>
    <paragraph line="63">Atha susīmo paribbājako tesaṃ vacanaṃ sampaṭicchitvā yenānando tenupasaṅkami, upasaṅkamitvā pabbajjaṃ yāci. Thero ca taṃ ādāya bhagavantaṃ <pageBreak edition="Myanmar" number="3.0138" /> upasaṅkamitvā etamatthaṃ ārocesi. Bhagavā pana cintesi ‘‘ayaṃ paribbājako titthiyasamaye ‘ahaṃ pāṭiekko satthā’ti paṭijānamāno carati, ‘idheva maggabrahmacariyaṃ carituṃ icchāmī’ti kira vadati, kiṃ nu kho mayi pasanno, udāhu mayhaṃ vā mama sāvakānaṃ dhammakathāya pasanno’’ti. Athassa ekaṭṭhānepi pasādābhāvaṃ ñatvā ‘‘ayaṃ mama sāsane ‘dhammaṃ thenessāmī’ti pabbajati, itissa āgamanaṃ <pageBreak edition="Vipassana Research Institut" number="3.0129" /> aparisuddhaṃ, nipphatti nu kho kīdisā’’ti olokento ‘‘kiñcāpi ‘dhammaṃ thenessāmī’ti pabbajati, katipāheneva pana ghaṭetvā arahattaṃ gaṇhissatī’’ti ñatvā ‘‘tenahānanda, susīmaṃ pabbājethā’’ti āha. Taṃ sandhāyetaṃ vuttaṃ <bold>‘‘evaṃ bhagavatā ko ñāto? Susīmo paribbājako’’</bold>ti.</paragraph>
    <paragraph line="64"><bold>Santatimahāmatto</bold>ti (dha. pa. aṭṭha. 2.141 santatimahāmattavatthu) so kira ekasmiṃ kāle rañño pasenadissa paccantaṃ kupitaṃ vūpasametvā āgato. Athassa rājā tuṭṭho satta divasāni rajjaṃ datvā ekaṃ naccagītakusalaṃ itthiṃ adāsi. So satta divasāni surāmadamatto hutvā sattame divase sabbālaṅkārappaṭimaṇḍito hatthikkhandhavaragato nahānatitthaṃ gacchanto satthāraṃ piṇḍāya pavisantaṃ dvārantare disvā hatthikkhandhavaragatova sīsaṃ cāletvā vandi. Satthā sitaṃ katvā ‘‘ko nu kho, bhante, sitapātukaraṇe hetū’’ti ānandattherena puṭṭho sitakāraṇaṃ ācikkhanto āha – ‘‘passasi, ānanda, santatimahāmattaṃ, ajjeva sabbābharaṇappaṭimaṇḍito mama santikaṃ āgantvā cātuppadikagāthāvasāne arahattaṃ patvā parinibbāyissatī’’ti. Tena vuttaṃ <bold>‘‘evaṃ ko ñāto bhagavatāti? Santatimahāmatto’’</bold>ti.</paragraph>
    <centered line="65">Purisindriyañāṇasuttavaṇṇanā niṭṭhitā.</centered>
    <subhead line="66">9. Nibbedhikasuttavaṇṇanā</subhead>
    <paragraph line="67" number="63"> Navame parihāyati attano phalaṃ pariggahetvā vattati, tassa vā kāraṇabhāvaṃ upagacchatīti <bold>pariyāyo</bold>ti idha kāraṇaṃ vuttanti āha <bold>‘‘nibbijjhanakāraṇa’’</bold>nti.</paragraph>
    <paragraph line="68">‘‘Anujānāmi <pageBreak edition="Myanmar" number="3.0139" />, bhikkhave, ahatānaṃ vatthānaṃ diguṇaṃ saṅghāṭi’’nti ettha hi paṭalaṭṭho guṇaṭṭho. ‘‘Accenti kālā tarayanti rattiyo, vayoguṇā anupubbaṃ jahantī’’ti (saṃ. ni. 1.4) ettha rāsaṭṭho guṇaṭṭho. ‘‘Sataguṇā dakkhiṇā pāṭikaṅkhitabbā’’ti (ma. ni. 3.379) ettha ānisaṃsaṭṭho. ‘‘Antaṃ antaguṇaṃ (dī. ni. 2.377; ma. ni. 1.110; khu. pā. 3.dvattiṃsākāro), kayirā mālāguṇe bahū’’ti (dha. pa. 53) ettha bandhanaṭṭho guṇaṭṭho. Idhāpi esova adhippetoti āha <bold>‘‘bandhanaṭṭhena guṇā’’</bold>ti. Kāmarāgassa saṃyojanassa paccayabhāvena vatthukāmesupi bandhanaṭṭho rāsaṭṭho vā guṇaṭṭho daṭṭhabbo. <bold>Cakkhuviññeyyā</bold>ti vā cakkhuviññāṇataṃdvārikaviññāṇehi jānitabbā. <bold>Sotaviññeyyā</bold>tiādīsupi eseva nayo. <bold>Iṭṭhārammaṇabhūtā</bold>ti <pageBreak edition="Vipassana Research Institut" number="3.0130" /> sabhāveneva iṭṭhārammaṇajātikā, iṭṭhārammaṇabhāvaṃ vā pattā. <bold>Kamanīyā</bold>ti kāmetabbā. <bold>Manavaḍḍhanakā</bold>ti manoharā. Etena parikappanatopi iṭṭhārammaṇabhāvaṃ saṅgaṇhāti. <bold>Piyajātikā</bold>ti piyāyitabbasabhāvā. <bold>Kāmūpasañhitā</bold>ti kāmarāgena upecca sambandhanīyā sambandhā kātabbā. Tenāha <bold>‘‘ārammaṇaṃ katvā’’</bold>tiādi. <bold>Saṅkapparāgo</bold>ti vā subhādivasena saṅkappitavutthamhi uppannarāgo. Evamettha vatthukāmaṃ paṭikkhipitvā kilesakāmo vutto tasseva vasena tesampi kāmabhāvasiddhito, kilesakāmassapi iṭṭhavedanā diṭṭhādisampayogabhedena pavattiākārabhedena ca atthi vicittakāti tato visesetuṃ <bold>‘‘citravicitrārammaṇānī’’</bold>ti āha, nānappakārāni rūpādiārammaṇānīti attho.</paragraph>
    <paragraph line="69"><bold>Athettha dhīrā vinayanti chanda</bold>nti atha etesu ārammaṇesu dhitisampannā paṇḍitā chandarāgaṃ vinayanti.</paragraph>
    <paragraph line="70"><bold>Tajjātika</bold>nti taṃsabhāvaṃ, atthato pana tassa kāmassa anurūpanti vuttaṃ hoti. Puññassa bhāgo puññabhāgo, puññakoṭṭhāso. Tena nibbatto, tattha vā bhavoti <bold>puññabhāgiyo. Apuññabhāgiyo</bold>ti etthāpi eseva nayo. Vipākoyeva <bold>vepakka</bold>nti āha <bold>‘‘vohāravipāka’’</bold>nti.</paragraph>
    <paragraph line="71"><bold>Sabbasaṅgāhikā</bold>ti kusalākusalasādhāraṇā. <bold>Saṃvidahanacetanā</bold>ti sampayuttadhammesu saṃvidahanalakkhaṇā cetanā. <bold>Urattāḷi</bold>nti uraṃ tāḷetvā <pageBreak edition="Myanmar" number="3.0140" />. <bold>Ekapada</bold>nti ekapadacitaṃ mantaṃ. Tenāha <bold>‘‘ekapadamantaṃ vā’’</bold>tiādi.</paragraph>
    <centered line="72">Nibbedhikasuttavaṇṇanā niṭṭhitā.</centered>
    <subhead line="73">10. Sīhanādasuttavaṇṇanā</subhead>
    <paragraph line="74" number="64"> Dasame <bold>tathāgatabalānī</bold>ti aññehi asādhāraṇāni tathāgatasseva balāni. Nanu cetāni sāvakānampi ekaccāni uppajjantīti? Kāmaṃ uppajjanti, yādisāni pana buddhānaṃ ṭhānāṭṭhānañāṇādīni, na tādisāni tadaññesaṃ kadāci uppajjantīti aññehi asādhāraṇāni. Imameva hi yathāvuttaṃ lesaṃ apekkhitvā sādhāraṇabhāvato āsayānusayañāṇādīsu eva asādhāraṇasamaññā niruḷhā. Yathā pubbabuddhānaṃ balāni puññassa sampattiyā āgatāni, tathā āgatabalānīti vā <bold>tathāgatabalāni</bold>. Usabhassa idaṃ <bold>āsabhaṃ,</bold> seṭṭhaṭṭhānaṃ. <bold>Pamukhanāda</bold>nti seṭṭhanādaṃ <pageBreak edition="Vipassana Research Institut" number="3.0131" />. <bold>Paṭivedhañāṇañceva desanāñāṇañcā</bold>ti ettha paññāya pabhāvitaṃ attano ariyaphalāvahaṃ paṭivedhañāṇaṃ. Karuṇāya pabhāvitaṃ sāvakānaṃ ariyaphalāvahaṃ desanāñāṇaṃ. Tattha paṭivedhañāṇaṃ uppajjamānaṃ uppannanti duvidhaṃ. Tañhi abhinikkhamanato yāva arahattamaggā uppajjamānaṃ, phalakkhaṇe uppannaṃ nāma. Tusitabhavanato yāva mahābodhipallaṅke arahattamaggā uppajjamānaṃ, phalakkhaṇe uppannaṃ nāma. Dīpaṅkarato paṭṭhāya yāva arahattamaggā uppajjamānaṃ, phalakkhaṇe uppannaṃ nāma. Desanāñāṇampi pavattamānaṃ pavattanti duvidhaṃ. Tañhi yāva aññātakoṇḍaññassa sotāpattimaggā pavattamānaṃ, phalakkhaṇe pavattaṃ nāma. Tesu paṭivedhañāṇaṃ lokuttaraṃ, desanāñāṇaṃ lokiyaṃ. Ubhayampi panetaṃ aññehi asādhāraṇaṃ, buddhānaññeva orasañāṇaṃ.</paragraph>
    <paragraph line="75"><bold>Ṭhānañca ṭhānato pajānātī</bold>ti kāraṇañca kāraṇato pajānāti. Yasmā tattha phalaṃ tiṭṭhati tadāyattavuttitāya uppajjati ceva pavattati ca, tasmā ṭhānanti vuccati. Bhagavā ‘‘ye ye dhammā yesaṃ yesaṃ dhammānaṃ hetū paccayā uppādāya, taṃ taṃ ṭhānaṃ, ye ye dhammā yeyaṃ yeyaṃ dhammānaṃ na hetū na paccayā uppādāya, taṃ taṃ aṭṭhāna’’nti pajānanto ṭhānato aṭṭhānato yathābhūtaṃ pajānāti.</paragraph>
    <paragraph line="76">Samādiyantīti <pageBreak edition="Myanmar" number="3.0141" /><bold>samādānāni,</bold> tāni pana samādiyitvā katāni hontīti āha <bold>‘‘samādiyitvā katāna’’</bold>nti. <bold>Kammameva vā kammasamādāna</bold>nti etena ‘‘samādāna’’nti saddassa apubbatthābhāvaṃ dasseti muttagatasadde gatasaddassa viya. <bold>Gatī</bold>ti nirayādigatiyo. <bold>Upadhī</bold>ti attabhāvo. <bold>Kālo</bold>ti kammassa vipaccanārahakālo. <bold>Payogo</bold>ti vipākuppattiyā paccayabhūtā kiriyā.</paragraph>
    <paragraph line="77"><bold>Catunnaṃ jhānāna</bold>nti paccanīkajjhāpanaṭṭhena ārammaṇūpanijjhānaṭṭhena ca catunnaṃ rūpāvacarajjhānānaṃ. Catukkanayena hetaṃ vuttaṃ. <bold>Aṭṭhannaṃ vimokkhāna</bold>nti ‘‘rūpī rūpāni passatī’’tiādīnaṃ (ma. ni. 2.248; 3.312; dha. sa. 248; paṭi. ma. 1.209) aṭṭhannaṃ vimokkhānaṃ. <bold>Tiṇṇaṃ samādhīna</bold>nti savitakkasavicārādīnaṃ tiṇṇaṃ samādhīnaṃ. <bold>Navannaṃ anupubbasamāpattīna</bold>nti paṭhamajjhānasamāpattiādīnaṃ navannaṃ anupubbasamāpattīnaṃ. Ettha ca paṭipāṭiyā aṭṭhannaṃ samādhītipi nāmaṃ, samāpattītipi cittekaggatāsabbhāvato, nirodhasamāpattiyā tadabhāvato na samādhīti nāmaṃ. <bold>Hānabhāgiyaṃ dhamma</bold>nti appaguṇehi paṭhamajjhānādīhi vuṭṭhitassa saññāmanasikārānaṃ kāmādipakkhandanaṃ. <bold>Visesabhāgiyaṃ dhamma</bold>nti paguṇehi paṭhamajjhānādīhi vuṭṭhitassa saññāmanasikārānaṃ dutiyajjhānādipakkhandanaṃ. Iti saññāmanasikārānaṃ <pageBreak edition="Vipassana Research Institut" number="3.0132" /> kāmādidutiyajjhānādipakkhandanāni hānabhāgiyavisesabhāgiyadhammāti dassitāni. Tehi pana jhānānaṃ taṃsabhāvatā dhammasaddena vuttā. <bold>Tasmā</bold>ti vuttamevatthaṃ hetubhāvena paccāmasati. <bold>Vodāna</bold>nti paguṇatāsaṅkhātaṃ vodānaṃ. Tañhi paṭhamajjhānādīhi vuṭṭhahitvā dutiyajjhānādīnaṃ adhigamassa paccayattā <bold>‘‘vuṭṭhāna’’</bold>nti vuttaṃ. Ye pana ‘‘nirodhato phalasamāpattiyā vuṭṭhānanti pāḷi natthī’’ti vadanti. Te ‘‘nirodhā vuṭṭhahantassa nevasaññānāsaññāyatanaṃ phalasamāpattiyā anantarapaccayena paccayo’’ti imāya <bold>pāḷiyaṃ</bold> (paṭṭhā. 1.1.417) paṭisedhetabbā.</paragraph>
    <centered line="78">Sīhanādasuttavaṇṇanā niṭṭhitā.</centered>
    <centered line="79">Mahāvaggavaṇṇanā niṭṭhitā.</centered>
  </content>
</document>