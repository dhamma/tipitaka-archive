<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403t.tik7.xml</normativeSource>
<archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/(8) 3. yodhajivavaggo.xml</archivePath>
<title>(8) 3. Yodhājīvavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">(8) 3. Yodhājīvavaggo</chapter>
<subhead line="2">1-2. Paṭhamacetovimuttiphalasuttādivaṇṇanā</subhead>
<paragraph line="3" number="71-72">Tatiyassa paṭhame <bold>avijjāpaligha</bold>nti ettha <bold>avijjā</bold>ti vaṭṭamūlikā avijjā, ayaṃ pacurajanehi ukkhipituṃ asakkuṇeyyabhāvato dukkhipanaṭṭhena nibbānadvārappavesavibandhanena ca ‘‘paligho viyāti paligho’’ti vuccati. Tenesa tassā ukkhittattā <bold>‘‘ukkhittapaligho’’</bold>ti vutto. Punabbhavassa karaṇasīlo, punabbhavaṃ vā phalaṃ arahatīti <bold>ponobhavikā,</bold>punabbhavadāyikāti attho. <bold>Jātisaṃsāro</bold>ti jāyanavasena ceva saṃsaraṇavasena ca evaṃladdhanāmānaṃ punabbhavakkhandhānaṃ paccayo kammābhisaṅkhāro. Jātisaṃsāroti hi phalūpacārena kāraṇaṃ vuttaṃ. Tañhi punappunaṃ uppattikāraṇavasena parikkhipitvā ṭhitattā <bold>‘‘parikhā’’</bold>ti vuccati santānassa <pageBreak edition="M" number="3.0028" />parikkhipanato. Tenesa tassa saṃkiṇṇattā vikiṇṇattā sabbaso khittattā vināsitattā <bold>‘‘saṃkiṇṇaparikho’’</bold>ti vutto.</paragraph>
<paragraph line="4"><bold>Taṇhāsaṅkhāta</bold>nti <pageBreak edition="V" number="3.0027" />ettha <bold>taṇhā</bold>ti vaṭṭamūlikā taṇhā. Ayañhi gambhīrānugataṭṭhena <bold>‘‘esikā’’</bold>ti vuccati. <bold>Luñcitvā</bold>uddharitvā. <bold>Orambhāgiyānī</bold>ti orambhāgajanakāni kāmabhave upapattipaccayāni kāmarāgasaṃyojanādīni. Etāni hi kavāṭaṃ viya nagaradvāraṃ cittaṃ pidahitvā ṭhitattā ‘‘aggaḷā’’ti vuccanti. Tenesa tesaṃ niggatattā bhinnattā <bold>‘‘niraggaḷo’’</bold>ti vuttoti. Aggamaggena panno apacito mānaddhajo etassāti <bold>pannaddhajo. Pannabhāro</bold>ti khandhabhārakilesabhāraabhisaṅkhārabhārā oropitā assāti pannabhāro. <bold>Visaṃyutto</bold>ti catūhi yogehi sabbakilesehi ca visaṃyutto. <bold>Asmimāno</bold>ti rūpe asmīti māno, vedanāya, saññāya, saṅkhāresu, viññāṇe asmimāno. Ettha hi pañcapi khandhe avisesato ‘‘asmī’’ti gahetvā pavattamāno asmimānoti adhippeto.</paragraph>
<paragraph line="5">Nagaradvārassa parissayapaṭibāhanatthañceva sodhanatthañca ubhosu passesu esikāthambhe nikhaṇitvā ṭhapetīti āha <bold>‘‘nagaradvāre ussāpite esikāthambhe’’</bold>ti. Pākāraviddhaṃsaneneva parikhābhūmisamakaraṇaṃ hotīti āha <bold>‘‘pākāraṃ bhinditvā parikhaṃ vikiritvā’’</bold>ti. <bold>‘‘Eva’’</bold>ntiādi upamāsaṃsandanaṃ. Santo saṃvijjamāno kāyo dhammasamūhoti <bold>sakkāyo,</bold>upādānakkhandhapañcakaṃ. <bold>Dvattiṃsakammakāraṇā</bold>dukkhakkhandhe āgatadukkhāni. Akkhirogasīsarogādayo. <bold>Aṭṭhanavuti rogā,</bold>rājabhayādīni <bold>pañcavīsatimahābhayāni</bold>. Dutiyaṃ uttānameva.</paragraph>
<centered line="6">Paṭhamacetovimuttiphalasuttādivaṇṇanā niṭṭhitā.</centered>
<subhead line="7">3-4. Paṭhamadhammavihārīsuttādivaṇṇanā</subhead>
<paragraph line="8" number="73-74">Tatiye <bold>niyakajjhatte</bold>ti attano santāne. Mettāya upasaṃharaṇavasena <bold>hitaṃ esantena</bold>. Karuṇāya vasena <bold>anukampamānena. Pariggahetvā</bold>ti parito gahetvā, pharitvāti attho. <bold>Pariccā</bold>ti parito katvā, samantato pharitvā icceva attho. <bold>‘‘Paṭiccā’’</bold>tipi <pageBreak edition="M" number="3.0029" />pāṭho. <bold>Mā pamajjitthā</bold>ti ‘‘jhāyathā’’ti vuttasamathavipassanānaṃ ananuyuñjanena aññena vā kenaci pamādakāraṇena mā pamādaṃ āpajjittha. Niyyānikasāsane akattabbakaraṇaṃ viya kattabbākaraṇampi pamādoti. <bold>Vipattikāle</bold>ti sattaasappāyādivipattiyutte kāle. Sabbepi sāsane guṇā idheva saṅgahaṃ gacchantīti āha <bold>‘‘jhāyatha mā pamādattha…pe… anusāsanī’’</bold>ti. Catutthe natthi vattabbaṃ.</paragraph>
<centered line="9">Paṭhamadhammavihārīsuttādivaṇṇanā niṭṭhitā.</centered>
<subhead line="10">5. Paṭhamayodhājīvasuttavaṇṇanā</subhead>
<paragraph line="11" number="75">Pañcame <pageBreak edition="V" number="3.0028" />yujjhanaṃ yodho, so ājīvo etesanti <bold>yodhājīvā</bold>. Tenāha <bold>‘‘yuddhūpajīvino’’</bold>ti. <bold>Santhambhitvā ṭhātuṃ na sakkotī</bold>ti baddho dhitisampanno ṭhātuṃ na sakkoti. <bold>Samāgate</bold>ti sampatte. <bold>Byāpajjatī</bold>ti vikāramāpajjati. Tenāha <bold>‘‘pakatibhāvaṃ jahatī’’</bold>ti.</paragraph>
<paragraph line="12"><bold>Rajaggasmi</bold>nti paccatte bhummavacananti āha <bold>‘‘kiṃ tassa puggalassa rajaggaṃ nāmā’’</bold>ti. <bold>Vinibbeṭhetvā</bold>ti gahitaggahaṇaṃ vissajjāpetvā. <bold>Mocetvā</bold>ti sarīrato apanetvā.</paragraph>
<centered line="13">Paṭhamayodhājīvasuttavaṇṇanā niṭṭhitā.</centered>
<subhead line="14">6. Dutiyayodhājīvasuttavaṇṇanā</subhead>
<paragraph line="15" number="76">Chaṭṭhe <bold>camma</bold>nti iminā cammamayaṃ cammamiti sibbitaṃ, aññaṃ vā keṭakaphalakādiṃ saṅgaṇhāti. <bold>Dhanukalāpaṃ sannayhitvā</bold>ti dhanuñceva tūṇirañca sannayhitvā sajjetvā. Dhanudaṇḍassa jiyāyattabhāvakaraṇādipi hi dhanuno sannayhanaṃ. Tenevāha <bold>‘‘dhanuñca sarakalāpañca sannayhitvā’’</bold>ti. <bold>Yuddhasannivesena ṭhita</bold>nti dvinnaṃ senānaṃ byūhanasaṃvidhānanayena kato yo sanniveso, tassa vasena ṭhitaṃ, senābyūhasaṃvidhānavasena sanniviṭṭhanti vuttaṃ hoti. <bold>Ussāhañca vāyāmañca karotī</bold>ti yujjhanavasena ussāhaṃ vāyāmañca karoti. <bold>Pariyāpādentī</bold>ti maraṇapariyantikaṃ aparaṃ pāpenti. Tenāha <bold>‘‘pariyāpādayantī’’</bold>ti, jīvitaṃ pariyāpādayanti maraṇaṃ paṭipajjāpentīti vuttaṃ hoti.</paragraph>
<paragraph line="16"><bold>Arakkhiteneva</bold><pageBreak edition="M" number="3.0030" /><bold>kāyenā</bold>tiādīsu hatthapāde kīḷāpento gīvaṃ viparivattento kāyaṃ na rakkhati nāma. Nānappakāraṃ duṭṭhullaṃ karonto vācaṃ na rakkhati nāma. Kāmavitakkādayo vitakkento cittaṃ na rakkhati nāma. <bold>Anupaṭṭhitāya satiyā</bold>ti kāyagatāya satiyā anupaṭṭhitāya. <bold>Rāgena anugato</bold>ti rāgena anupahato. <bold>Rāgapareto</bold>ti vā rāgena phuṭṭho phuṭṭhavisena viya sappena.</paragraph>
<paragraph line="17"><bold>Anudahanaṭṭhenā</bold>ti anupāyappaṭipattiyā. Sampati āyatiñca <bold>mahābhitāpaṭṭhena</bold>. Anavatthitasabhāvatāya <bold>ittarapaccupaṭṭhānaṭṭhena</bold>. Muhuttaramaṇīyatāya <bold>tāvakālikaṭṭhena</bold>. Byattehi abhibhavanīyatāya <pageBreak edition="V" number="3.0029" /><bold>sabbaṅgapaccaṅgapalibhañjanaṭṭhena</bold>. Chedanabhedanādiadhikaraṇabhāvena ugghaṭṭanasadisatāya <bold>adhikuṭṭanaṭṭhena</bold>. Avaṇe vaṇaṃ uppādetvā anto anupavisanasabhāvatāya <bold>vinivijjhanaṭṭhena</bold>. Diṭṭhadhammikasamparāyika anatthanimittatāya <bold>sāsaṅkasappaṭibhayaṭṭhena</bold>.</paragraph>
<centered line="18">Dutiyayodhājīvasuttavaṇṇanā niṭṭhitā.</centered>
<subhead line="19">7-8. Paṭhamaanāgatabhayasuttādivaṇṇanā</subhead>
<paragraph line="20" number="77-78">Sattame <bold>visesassa pattiyā</bold>visesassa pāpuṇanatthaṃ. <bold>Vīriya</bold>nti padhānavīriyaṃ. Taṃ pana caṅkamanavasena karaṇe ‘‘kāyika’’ntipi vattabbataṃ labhatīti āha – <bold>‘‘duvidhampī’’</bold>ti. <bold>Satthakavātā</bold>ti sandhibandhanāni kattariyā chindantā viya pavattavātā. Tenāha – <bold>‘‘satthaṃ viyā’’</bold>tiādi. <bold>Katakammehī</bold>ti katacorakammehi. Te kira katakammā yaṃ nesaṃ devataṃ āyācitvā kammaṃ nipphannaṃ, tassa upakāratthāya manusse māretvā galalohitāni gaṇhanti. Te ‘‘aññesu manussesu māriyamānesu kolāhalaṃ uppajjissati, pabbajitaṃ pariyesanto nāma natthī’’ti maññamānā bhikkhū gahetvā mārenti. Taṃ sandhāyetaṃ vuttaṃ. <bold>Akatakammehī</bold>ti aṭavito gāmaṃ āgamanakāle kammanipphattatthaṃ puretaraṃ balikammaṃ kātukāmehi. Tenevāha – <bold>‘‘corikaṃ katvā nikkhantā katakammā nāmā’’</bold>tiādi. Aṭṭhame natthi vattabbaṃ.</paragraph>
<centered line="21">Paṭhamaanāgatabhayasuttādivaṇṇanā niṭṭhitā.</centered>
<subhead line="22">9. Tatiyaanāgatabhayasuttavaṇṇanā</subhead>
<paragraph line="23" number="79">Navame <pageBreak edition="M" number="3.0031" /><bold>pāḷigambhīrā</bold>ti (saṃ. ni. ṭī. 2.2.229) pāḷivasena gambhīrā agādhā dukkhogāhā sallasuttasadisā. <bold>Sallasutta</bold>ñhi (su. ni. 579) ‘‘animittamanaññāta’’ntiādinā pāḷivasena gambhīraṃ, na atthagambhīraṃ. Tathā hi tattha tā tā gāthā duviññeyyarūpā tiṭṭhanti. Duviññeyyañhi ñāṇena dukkhogāhanti katvā ‘‘gambhīra’’nti vuccati. Pubbāparaṃpettha kāsañci gāthānaṃ duviññeyyatāya dukkhogāhameva, tasmā pāḷivasena gambhīraṃ. <bold>Atthagambhīrā</bold>ti atthavasena gambhīrā mahāvedallasuttasadisā, <bold>mahāvedallasuttassa</bold>(ma. ni. 1.449 ādayo) atthavasena gambhīratā pākaṭāyeva. Lokaṃ uttaratīti lokuttaro, so atthabhūto etesaṃ atthīti <bold>lokuttarā</bold>. Tenāha – <bold>‘‘lokuttaradhammadīpakā’’</bold>ti. <bold>Suññatāpaṭisaṃyuttā</bold>ti sattasuññadhammappakāsakā <pageBreak edition="V" number="3.0030" />. Tenāha <bold>‘‘khandhadhātuāyatanapaccayākārappaṭisaṃyuttā’’</bold>ti. <bold>Uggahetabbaṃ pariyāpuṇitabba</bold>nti ca liṅgavacanavipallāsena vuttanti āha <bold>‘‘uggahetabbe ceva vaḷañjetabbe cā’’</bold>ti. Kavino kammaṃ <bold>kavitā</bold>. Yassa pana yaṃ kammaṃ, taṃ tena katanti vuccatīti āha <bold>‘‘kavitāti kavīhi katā’’</bold>ti. <bold>Kāveyya</bold>nti kabyaṃ, <bold>kabya</bold>nti ca kavinā vuttanti attho. Tenāha <bold>‘‘tasseva vevacana’’</bold>nti. <bold>Cittakkharā</bold>ti citrākāraakkharā. Itaraṃ tasseva vevacanaṃ. <bold>Sāsanato bahiddhā ṭhitā</bold>ti na sāsanāvacarā. <bold>Bāhirakasāvakehī</bold>ti ‘‘buddhā’’ti appaññātānaṃ yesaṃ kesañci sāvakehi. <bold>Sussūsissantī</bold>ti akkharacittatāya ceva sarasampattiyā ca attamanā hutvā sāmaṇeradaharabhikkhumātugāmamahāgahapatikādayo ‘‘esa dhammakathiko’’ti sannipatitvā sotukāmā bhavissanti.</paragraph>
<centered line="24">Tatiyaanāgatabhayasuttavaṇṇanā niṭṭhitā.</centered>
<subhead line="25">10. Catutthaanāgatabhayasuttavaṇṇanā</subhead>
<paragraph line="26" number="80">Dasame <bold>pañcavidhena saṃsaggenā</bold>ti ‘‘savanasaṃsaggo, dassanasaṃsaggo, samullāpasaṃsaggo, sambhogasaṃsaggo, kāyasaṃsaggo’’ti evaṃ vuttena pañcavidhena saṃsaggena. Saṃsajjati etenāti saṃsaggo, rāgo. Savanahetuko, savanavasena vā pavatto saṃsaggo <bold>savanasaṃsaggo</bold>. Esa nayo <pageBreak edition="M" number="3.0032" />sesesupi. <bold>Kāyasaṃsaggo</bold>pana kāyaparāmāso. Tesu parehi vā kathiyamānaṃ rūpādisampattiṃ attanā vā sitalapitagītasaddaṃ suṇantassa sotaviññāṇavīthivasena uppanno rāgo <bold>savanasaṃsaggo</bold>nāma. Visabhāgarūpaṃ olokentassa pana cakkhuviññāṇavīthivasena uppanno rāgo <bold>dassanasaṃsaggo</bold>nāma. Aññamaññaālāpasallāpavasena uppannarāgo <bold>samullāpasaṃsaggo</bold>nāma. Bhikkhuno bhikkhuniyā santakaṃ, bhikkhuniyā bhikkhussa santakaṃ gahetvā paribhogakaraṇavasena uppannarāgo <bold>sambhogasaṃsaggo</bold>nāma. Hatthaggāhādivasena uppanno rāgo <bold>kāyasaṃsaggo</bold>nāma.</paragraph>
<paragraph line="27"><bold>Anekavihita</bold>nti annasannidhipānasannidhivatthasannidhiyānasannidhisayanasannidhigandhasannidhi- āmisasannidhivasena anekappakāraṃ. <bold>Sannidhikatassā</bold>ti etena ‘‘sannidhikāraparibhoga’’nti (dha. sa. tikamātikā 10) ettha kāra-saddassa kammatthataṃ dasseti. Yathā vā ‘‘ācayaṃ gāmino’’ti vattabbe anunāsikalopena ‘‘ācayagāmino’’ti niddeso kato, evaṃ ‘‘sannidhikāraṃ paribhoga’’nti vattabbe anunāsikalopena <bold>‘‘sannidhikāraparibhoga’’</bold>nti vuttaṃ, sannidhiṃ katvā paribhoganti attho.</paragraph>
<paragraph line="28">‘‘Sannidhikatassa <pageBreak edition="V" number="3.0031" />paribhoga’’nti ettha (dī. ni. aṭṭha. 1.12) pana duvidhā kathā vinayavasena sallekhavasena ca. Vinayavasena tāva yaṃ kiñci annaṃ ajja paṭiggahitaṃ aparajju sannidhikāraṃ hoti, tassa paribhoge pācittiyaṃ. Attanā laddhaṃ pana sāmaṇerānaṃ datvā tehi laddhaṃ vā pāpetvā dutiyadivase bhuñjituṃ vaṭṭati, sallekho pana na hoti. Pānasannidhimhipi eseva nayo. Vatthasannidhimhi anadhiṭṭhitāvikappitaṃ sannidhi ca hoti, sallekhañca kopeti. Ayaṃ nippariyāyakathā. Pariyāyato pana ticīvarasantuṭṭhena bhavitabbaṃ, catutthaṃ labhitvā aññassa dātabbaṃ. Sace yassa kassaci dātuṃ na sakkoti, yassa pana dātukāmo hoti, so uddesatthāya vā paripucchatthāya vā gato, āgatamatte dātabbaṃ, adātuṃ na vaṭṭati. Cīvare pana appahonte, satiyā vā paccāsāya anuññātakālaṃ ṭhapetuṃ vaṭṭati. Sūcisuttacīvarakārakānaṃ alābhe tatopi vinayakammaṃ katvā ṭhapetuṃ vaṭṭati ‘‘imasmiṃ jiṇṇe puna īdisaṃ kuto labhissāmī’’ti pana ṭhapetuṃ na vaṭṭati, sannidhi ca hoti, sallekhañca kopeti.</paragraph>
<paragraph line="29">Yānasannidhimhi <pageBreak edition="M" number="3.0033" /><bold>yānaṃ</bold>nāma vayhaṃ ratho sakaṭaṃ sandamānikā pāṭaṅkīti. Na panetaṃ pabbajitassa yānaṃ, upāhanaṃ pana yānaṃ. Ekabhikkhussa hi eko araññavāsatthāya, eko dhotapādakatthāyāti ukkaṃsato dve upāhanasaṅghāṭakā vaṭṭanti, tatiyaṃ labhitvā aññassa dātabbo. ‘‘Imasmiṃ jiṇṇe aññaṃ kuto labhissāmī’’ti ṭhapetuṃ na vaṭṭati, sannidhi ca hoti, sallekhañca kopeti. Sayanasannidhimhi <bold>sayana</bold>nti mañco. Ekassa bhikkhuno eko sayanagabbhe, eko divāṭṭhāneti ukkaṃsato dve mañcā vaṭṭanti. Tato uttariṃ labhitvā aññassa bhikkhuno, gaṇassa vā dātabbo, adātuṃ na vaṭṭati, sannidhi ceva hoti, sallekho ca kuppati. Gandhasannidhimhi bhikkhuno kaṇḍukacchuchavidosādiābādhe sati gandhā vaṭṭanti. Gandhatthikena gandhañca āharāpetvā tasmiṃ roge vūpasante aññesaṃ vā ābādhikānaṃ dātabbaṃ, dvāre pañcaṅguligharadhūpanādīsu vā upanetabbaṃ. ‘‘Puna roge sati bhavissatī’’ti ṭhapetuṃ na vaṭṭati, gandhasannidhi ca hoti, sallekhañca kopeti.</paragraph>
<paragraph line="30"><bold>Āmisa</bold>nti vuttāvasesaṃ daṭṭhabbaṃ. Seyyathidaṃ – idhekacco bhikkhu ‘‘tathārūpe kāle upakārāya bhavissantī’’ti tilataṇḍulamuggamāsanāḷikeraloṇamacchasappitelakulālabhājanādīni āharāpetvā ṭhapeti. So vassakāle kālasseva sāmaṇerehi yāguṃ pacāpetvā paribhuñjitvā ‘‘sāmaṇera udakakaddame dukkhaṃ gāmaṃ pavisituṃ, gaccha asukakulaṃ gantvā mayhaṃ vihāre nisinnabhāvaṃ ārocehi, asukakulato dadhiādīni āharā’’ti peseti. Bhikkhūhi ‘‘kiṃ, bhante <pageBreak edition="V" number="3.0032" />, gāmaṃ pavisissāmā’’ti vuttepi ‘‘duppaveso, āvuso, idāni gāmo’’ti vadati. Te ‘‘hotu, bhante, acchatha tumhe, mayaṃ bhikkhaṃ pariyesitvā āharissāmā’’ti gacchanti. Atha sāmaṇero dadhiādīni āharitvā bhattañca byañjanañca sampādetvā upaneti, taṃ bhuñjantasseva upaṭṭhākā bhattaṃ pahiṇanti, tatopi manāpamanāpaṃ bhuñjati. Atha bhikkhū piṇḍapātaṃ gahetvā āgacchanti, tatopi manāpamanāpaṃ bhuñjatiyeva. Evaṃ catumāsampi vītināmeti. Ayaṃ vuccati bhikkhu muṇḍakuṭumbikajīvikaṃ jīvati, na samaṇajīvikanti. Evarūpo <bold>āmisasannidhi</bold>nāma hoti. Bhikkhuno pana vasanaṭṭhāne ekā taṇḍulanāḷi eko guḷapiṇḍo <pageBreak edition="M" number="3.0034" />kuḍuvamattaṃ sappīti ettakaṃ nidhetuṃ vaṭṭati akāle sampattacorānaṃ atthāya. Te hi ettakaṃ āmisapaṭisanthāraṃ alabhantā jīvitā voropeyyuṃ, tasmā sace hi ettakaṃ natthi, āharāpetvāpi ṭhapetuṃ vaṭṭati. Aphāsukakāle ca yadettha kappiyaṃ, taṃ attanāpi paribhuñjituṃ vaṭṭati. Kappiyakuṭiyaṃ pana bahuṃ ṭhapentassapi sannidhi nāma natthi.</paragraph>
<centered line="31">Catutthaanāgatabhayasuttavaṇṇanā niṭṭhitā.</centered>
<centered line="32">Yodhājīvavaggavaṇṇanā niṭṭhitā.</centered>
</body>
</document>