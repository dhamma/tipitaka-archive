<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403t.tik16.xml</normativeSource>
    <archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/(17) 2. aghatavaggo.xml</archivePath>
    <baseFileName>(17) 2. aghatavaggo</baseFileName>
    <titlePath>(17) 2. Āghātavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">(17) 2. Āghātavaggo</chapter>
    <subhead line="2">1-5. Paṭhamaāghātapaṭivinayasuttādivaṇṇanā</subhead>
    <paragraph line="3" number="161-165"> Dutiyassa <pageBreak edition="Myanmar" number="3.0051" /> paṭhame natthi vattabbaṃ. Dutiye āghāto paṭivinayati ettha, etehīti vā <bold>āghātapaṭivinayā</bold>. Tenāha <bold>‘‘āghāto etehi paṭivinetabbo’’</bold>tiādi.</paragraph>
    <paragraph line="4"><bold>Nantaka</bold>nti anantakaṃ, antavirahitaṃ vatthakhaṇḍaṃ. Yadi hi tassa anto bhaveyya, ‘‘pilotikā’’ti saṅkhaṃ na gaccheyya.</paragraph>
    <paragraph line="5"><bold>Sevālenā</bold>ti bījakaṇṇikakesarādibhedena sevālena. <bold>Udakapappaṭakenā</bold>ti nīlamaṇḍūkapiṭṭhivaṇṇena udakapiṭṭhiṃ chādetvā nibbattena udakapiṭṭhikena. <bold>Ghammena anugato</bold>ti ghammena phuṭṭho abhibhūto. <bold>Cittuppāda</bold>nti paṭighasampayuttacittuppādaṃ.</paragraph>
    <paragraph line="6">Visabhāgavedanuppattiyā kakaceneva iriyāpathapavattinivāraṇena chindanto ābādhati pīḷetīti ābādho, so assa atthīti <bold>ābādhiko</bold>. Taṃsamuṭṭhānena <bold>dukkhito</bold> sañjātadukkho. <bold>Bāḷhagilāno</bold>ti adhimattagilāno. <bold>Gāmantanāyakassā</bold>ti gāmantasampāpakassa.</paragraph>
    <paragraph line="7">Pasannabhāvena <pageBreak edition="Vipassana Research Institut" number="3.0050" /> udakassa acchabhāvo veditabboti āha <bold>‘‘acchodakāti pasannodakā’’</bold>ti. Sādurasatāya sātatāti āha <bold>‘‘madhurodakā’’</bold>ti. Tanukameva salilaṃ visesato sītalaṃ, na bahalāti āha <bold>‘‘tanusītasalilā’’</bold>ti. <bold>Setakā</bold>ti nikkaddamā. Sacikkhallādivasena hi udakassa vivaṇṇatā. Sabhāvato pana taṃ setavaṇṇameva. Tatiyādīni uttānatthāneva.</paragraph>
    <centered line="8">Paṭhamaāghātapaṭivinayasuttādivaṇṇanā niṭṭhitā.</centered>
    <subhead line="9">6. Nirodhasuttavaṇṇanā</subhead>
    <paragraph line="10" number="166"> Chaṭṭhe <pageBreak edition="Myanmar" number="3.0052" /><bold>amarisanatthe</bold>ti asahanatthe. <bold>Anāgatavacanaṃ kata</bold>nti anāgatasaddappayogo kato, attho pana vattamānakālikova. Akkharacintakā (pāṇini. 3.3.145-146) hi īdisesu ṭhānesu anokappanāmarisanatthavasena atthisadde upapade vattamānakālepi anāgatavacanaṃ karonti.</paragraph>
    <centered line="11">Nirodhasuttavaṇṇanā niṭṭhitā.</centered>
    <subhead line="12">7-9. Codanāsuttādivaṇṇanā</subhead>
    <paragraph line="13" number="167-9"> Sattame <bold>vatthusandassanā</bold>ti yasmiṃ vatthusmiṃ āpatti, tassa sarūpato dassanaṃ. <bold>Āpattisandassanā</bold>ti yaṃ āpattiṃ so āpanno, tassā dassanaṃ. <bold>Saṃvāsappaṭikkhepo</bold>ti uposathappavāraṇādisaṃvāsassa paṭikkhipanaṃ akaraṇaṃ. <bold>Sāmīcippaṭikkhepo</bold>ti abhivādanādisāmīcikiriyāya akaraṇaṃ. <bold>Codayamānenā</bold>ti codentena. <bold>Cuditakassa kālo</bold>ti cuditakassa codetabbakālo. <bold>Puggala</bold>nti codetabbapuggalaṃ. <bold>Upaparikkhitvā</bold>ti ‘‘ayaṃ cuditakalakkhaṇe tiṭṭhati, na tiṭṭhatī’’ti vīmaṃsitvā. <bold>Ayasaṃ āropetī</bold>ti ‘‘ime maṃ abhūtena abbhācikkhantā ayasaṃ byasanaṃ uppādentī’’ti bhikkhūnaṃ ayasaṃ uppādeti. Aṭṭhamanavamāni uttānatthāneva.</paragraph>
    <centered line="14">Codanāsuttādivaṇṇanā niṭṭhitā.</centered>
    <subhead line="15">10. Bhaddajisuttavaṇṇanā</subhead>
    <paragraph line="16" number="170"> Dasame <pageBreak edition="Vipassana Research Institut" number="3.0051" /><bold>abhibhavitvā ṭhito</bold> ime satteti adhippāyo. Yasmā pana so ‘‘pāsaṃsabhāvena uttamabhāvena ca te satte abhibhavitvā ṭhito’’ti attānaṃ maññati, tasmā vuttaṃ <bold>‘‘jeṭṭhako’’</bold>ti. <bold>Aññadatthu daso</bold>ti dassane antarāyābhāvavacanena ñeyyavisesapariggāhikabhāvena <pageBreak edition="Myanmar" number="3.0053" /> ca anāvaraṇadassāvitaṃ paṭijānātīti āha <bold>‘‘sabbaṃ passatīti adhippāyo’’</bold>ti.</paragraph>
    <centered line="17">Bhaddajisuttavaṇṇanā niṭṭhitā.</centered>
    <centered line="18">Āghātavaggavaṇṇanā niṭṭhitā.</centered>
  </content>
</document>