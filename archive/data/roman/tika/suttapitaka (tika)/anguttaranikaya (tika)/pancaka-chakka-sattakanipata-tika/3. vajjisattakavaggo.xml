<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403t.tik35.xml</normativeSource>
<archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/3. vajjisattakavaggo.xml</archivePath>
<titlePath>3. Vajjisattakavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">3. Vajjisattakavaggo</chapter>
<subhead line="2">1. Sārandadasuttavaṇṇanā</subhead>
<paragraph line="3" number="21"> Tatiyassa paṭhame devāyatanabhāvena cittattā lokassa cittīkāraṭṭhānatāya ca <bold>cetiyaṃ</bold> ahosi. <bold>Yāvakīva</bold>nti (dī. ni. ṭī. 2.134) ekamevetaṃ padaṃ aniyamato parimāṇavācī. Kālo cettha adhippetoti āha <bold>‘‘yattakaṃ kāla’’</bold>nti. <bold>Abhiṇhaṃ sannipātā</bold>ti niccasannipātā. Taṃ pana niccasannipātataṃ dassetuṃ <bold>‘‘divasassā’’</bold>tiādi vuttaṃ. <bold>Sannipātabahulā</bold>ti pacurasannipātā. <bold>Vosāna</bold>nti saṅkocaṃ. <bold>‘‘Vuddhiyevā’’</bold>tiādinā vuttamatthaṃ byatirekamukhena dassetuṃ <bold>‘‘abhiṇhaṃ asannipatantā hī’’</bold>tiādi vuttaṃ. <bold>Ākulā</bold>ti khubhitā na pasannā. <bold>Bhijjitvā</bold>ti vaggabandhato vibhajja visuṃ visuṃ hutvā.</paragraph>
<paragraph line="4"><bold>Sannipātabheriyā</bold>ti sannipātārocanabheriyā. <bold>Addhabhuttā vā</bold>ti sāmibhuttā vā. <bold>Osīdamāne</bold>ti hāyamāne.</paragraph>
<paragraph line="5"><bold>Suṅka</bold>nti <pageBreak edition="V" number="3.0149" /> bhaṇḍaṃ gahetvā gacchantehi pabbatakhaṇḍanādititthagāmadvārādīsu rājapurisānaṃ dātabbabhāgaṃ. <bold>Bali</bold>nti nipphannasassādito chabhāgaṃ sattabhāgantiādinā laddhabbakaraṃ. <bold>Daṇḍa</bold>nti dasavīsatikahāpaṇādikaṃ aparādhānurūpaṃ gahetabbadhanadaṇḍaṃ. <bold>Vajjidhamma</bold>nti vajjirājadhammaṃ. Idāni apaññattapaññāpanādīsu tappaṭikkhepe ca ādīnavānisaṃse ca vitthārato dassetuṃ <bold>‘‘tesa’’</bold>ntiādi <pageBreak edition="M" number="3.0160" /> vuttaṃ. <bold>Pāricariyakkhamā</bold>ti upaṭṭhānakkhamā. <bold>Porāṇaṃ vajjidhamma</bold>nti ettha pubbe kira vajjirājāno ‘‘ayaṃ coro’’ti ānetvā dassite ‘‘gaṇhatha naṃ cora’’nti avatvā vinicchayamahāmattānaṃ denti. Te vinicchinitvā sace acoro hoti, vissajjenti. Sace coro, attanā kiñci akatvā vohārikānaṃ denti, tepi vinicchinitvā acoro ce, vissajjenti. Coro ce, suttadharānaṃ denti. Tepi vinicchinitvā acoro ce, vissajjenti. Coro ce, aṭṭakulikānaṃ denti, tepi tatheva katvā senāpatissa, senāpati uparājassa, uparājā rañño. Rājā vinicchinitvā sace acoro hoti, vissajjeti. Sace pana coro hoti, paveṇipaṇṇakaṃ vācāpeti. Tattha ‘‘yena idaṃ nāma kataṃ, tassa ayaṃ nāmadaṇḍo’’ti likhitaṃ. Rājā tassa kiriyaṃ tena samānetvā tadanucchavikaṃ daṇḍaṃ karoti. Iti etaṃ porāṇaṃ vajjidhammaṃ samādāya vattantānaṃ manussā na ujjhāyanti. Paramparāgatesu aṭṭakulesu jātā agatigamanaviratā aṭṭamahallakapurisā <bold>aṭṭakulikā</bold>.</paragraph>
<paragraph line="6"><bold>Sakkāra</bold>nti upakāraṃ. <bold>Garubhāvaṃ paccupaṭṭhapetvā</bold>ti ‘‘ime amhākaṃ garuno’’ti tattha garubhāvaṃ paṭi paṭi upaṭṭhapetvā. <bold>Mānessantī</bold>ti sammānessanti. Taṃ pana sammānanaṃ tesu nesaṃ attamanatāpubbakanti āha <bold>‘‘manena piyāyissantī’’</bold>ti. <bold>Nipaccakāraṃ</bold> paṇipātaṃ. <bold>Dassentī</bold>ti garucittabhāraṃ dassenti. <bold>Sandhānetu</bold>nti sambandhaṃ avicchinnaṃ katvā ghaṭetuṃ.</paragraph>
<paragraph line="7"><bold>Pasayhakārassā</bold>ti balakkārassa. Kāmaṃ vuddhiyā pūjanīyatāya ‘‘vuddhihāniyo’’ti vuttaṃ, attho pana vuttānukkameneva yojetabbo. Pāḷiyaṃ vā yasmā ‘‘vuddhiyeva pāṭikaṅkhā, no parihānī’’ti vuttaṃ, tasmā tadanukkamena <bold>‘‘vuddhihāniyo’’</bold>ti vuttaṃ.</paragraph>
<paragraph line="8">Vipaccituṃ aladdhokāse pāpakamme, tassa kammassa vipāke vā anavasarova devasopasaggo. Tasmiṃ pana laddhokāse siyā devatopasaggassa avasaroti āha <bold>‘‘anuppannaṃ…pe… vaḍḍhentī’’</bold>ti. Eteneva <bold>anuppannaṃ sukha</bold>nti etthāpi attho veditabbo. Balakāyassa diguṇatiguṇatādassanaṃ paṭibhayabhāvadassananti evamādinā devatānaṃ <bold>saṅgāmasīse sahāyatā</bold> veditabbā.</paragraph>
<paragraph line="9"><bold>Anicchita</bold>nti <pageBreak edition="V" number="3.0150" /><pageBreak edition="M" number="3.0161" /> aniṭṭhaṃ. <bold>Āvaraṇato</bold>ti nisedhanato. Dhammato anapetā dhammiyāti idha <bold>‘‘dhammikā’’</bold>ti vuttā. Migasūkarādighātāya sunakhādīnaṃ kaḍḍhitvā vanacaraṇaṃ vājo, tattha niyuttā, te vā vājentīti <bold>vājikā,</bold> migavadhacārino.</paragraph>
<centered line="10">Sārandadasuttavaṇṇanā niṭṭhitā.</centered>
<subhead line="11">2. Vassakārasuttavaṇṇanā</subhead>
<paragraph line="12" number="22"> Dutiye <bold>abhiyātukāmo</bold>ti ettha <bold>abhi</bold>-saddo abhibhavanattho ‘‘anabhividitu’’ntiādīsu viyāti āha <bold>‘‘abhibhavanatthāya yātukāmo’’</bold>ti. <bold>Vajjirājāno</bold>ti ‘‘vajjetabbā ime’’ti ādito pavattaṃ vacanaṃ upādāya vajjīti laddhanāmā rājāno, vajjiraṭṭhassa vā rājāno vajjirājāno. Raṭṭhassa pana vajjisamaññā tannivāsirājakumāravasena veditabbā. <bold>Rājiddhiyā</bold>ti rājabhāvānugatena pabhāvena. So pana pabhāvo nesaṃ gaṇarājānaṃ mitho sāmaggiyā loke pākaṭo. Ciraṭṭhāyī ca ahosīti <bold>‘‘samaggabhāvaṃ kathetī’’</bold>ti vuttaṃ. Anu anu taṃsamaṅgino bhāveti vaḍḍhetīti anubhāvo, anubhāvo eva <bold>ānubhāvo,</bold> patāpo. So pana nesaṃ patāpo hatthiassādivāhanasampattiyā tattha ca subhikkhitabhāvena loke pākaṭo jātoti <bold>‘‘etena…pe… kathetī’’</bold>ti vuttaṃ. <bold>Tāḷacchiggaḷenā</bold>ti kuñcikāchiddena. <bold>Asana</bold>nti saraṃ. <bold>Atipātayissantī</bold>ti atikkāmenti. <bold>Poṅkhānupoṅkha</bold>nti poṅkhassa anupoṅkhaṃ, purimasarassa poṅkhapadānugatapoṅkhaṃ itaraṃ saraṃ katvāti attho. <bold>Avirādhita</bold>nti avirajjhitaṃ. <bold>Ucchindissāmī</bold>ti ummūlanavasena kulasantatiṃ chindissāmi. Ayanaṃ vaḍḍhanaṃ ayo, tappaṭipakkhena <bold>anayo</bold>ti āha <bold>‘‘avaḍḍhi’’</bold>nti. Ñātīnaṃ byasanaṃ vināso <bold>ñātibyasanaṃ</bold>.</paragraph>
<paragraph line="13"><bold>Gaṅgāyā</bold>ti gaṅgāsamīpe. <bold>Paṭṭanagāma</bold>nti sakaṭapaṭṭanagāmaṃ. <bold>Tatrā</bold>ti tasmiṃ paṭṭane. <bold>Balavāghātajāto</bold>ti uppannabalavakodho. <bold>Me</bold>ti mayhaṃ. <bold>Gatenā</bold>ti gamanena. <bold>Sītaṃ vā uṇhaṃ vā natthi</bold> tāya velāya. <bold>Abhimukhaṃ yuddhenā</bold>ti abhimukhaṃ ujukameva saṅgāmakaraṇena. <bold>Upalāpanaṃ</bold> sāmaṃ dānañcāti dassetuṃ <bold>‘‘ala’’</bold>ntiādi vuttaṃ. Bhedopi idha upāyo evāti <pageBreak edition="M" number="3.0162" /> vuttaṃ <bold>‘‘aññatra mithubhedā’’</bold>ti. Yuddhassa pana anupāyatā pageva pakāsitā. <bold>Ida</bold>nti ‘‘aññatra upalāpanāya aññatra mithubhedā’’ti idaṃ vacanaṃ. <bold>Kathāya nayaṃ labhitvā</bold>ti ‘‘yāvakīvañca <pageBreak edition="V" number="3.0151" /> …pe… parihānī’’ti imāya bhagavato kathāya upāyaṃ labhitvā. <bold>Anukampāyā</bold>ti vajjirājesu anuggahena.</paragraph>
<paragraph line="14"><bold>Rājāpi tameva pesetvā sabbe…pe… pāpesī</bold>ti rājā taṃ attano santikaṃ āgataṃ ‘‘kiṃ, ācariya, bhagavā avacā’’ti pucchi. So ‘‘yathā bho samaṇassa gotamassa vacanaṃ na sakkā vajjī kenaci gahetuṃ, apica upalāpanāya vā mithubhedena vā sakkā’’ti āha. Tato naṃ rājā ‘‘upalāpanāya amhākaṃ hatthiassādayo nassissanti, bhedeneva te gahessāmi, kiṃ karomā’’ti pucchi. Tena hi, mahārāja, tumhe vajjī ārabbha parisati kathaṃ samuṭṭhāpetha, tato ahaṃ ‘‘kiṃ te, mahārāja, tehi, attano santakena kasivaṇijjādīni katvā jīvantu ete rājāno’’ti vatvā pakkamissāmi. Tato tumhe ‘‘kiṃ nu, bho, esa brāhmaṇo vajjī ārabbha pavattaṃ kathaṃ paṭibāhatī’’ti vadeyyātha. Divasabhāge cāhaṃ tesaṃ paṇṇākāraṃ pesessāmi, tampi gāhāpetvā tumhepi mama dosaṃ āropetvā bandhanatāḷanādīni akatvāva kevalaṃ khuramuṇḍaṃ maṃ katvā nagarā nīharāpetha, athāhaṃ ‘‘mayā te nagare pākāro parikhā ca kāritā, ahaṃ thiradubbalaṭṭhānañca uttānagambhīraṭṭhānañca jānāmi, na cirassaṃ dāni taṃ ujuṃ karissāmī’’ti vakkhāmi. Taṃ sutvā tumhe ‘‘gacchatū’’ti vadeyyāthāti. Rājā sabbaṃ akāsi.</paragraph>
<paragraph line="15">Licchavī tassa nikkhamanaṃ sutvā ‘‘saṭho brāhmaṇo, mā tassa gaṅgaṃ uttāretuṃ adatthā’’ti āhaṃsu. Tatra ekaccehi ‘‘amhe ārabbha kathitattā kira so evaṃ karotī’’ti vutte ‘‘tena hi bhaṇe etū’’ti vadiṃsu. So gantvā licchavī disvā ‘‘kimāgatatthā’’ti pucchito taṃ pavattiṃ ārocesi. Licchavino ‘‘appamattakena nāma evaṃ garuṃ daṇḍaṃ kātuṃ na yutta’’nti vatvā ‘‘kiṃ te tatra ṭhānantara’’nti pucchiṃsu. Vinicchayamahāmaccohamasmīti. Tadeva te ṭhānantaraṃ hotūti. So suṭṭhutaraṃ vinicchayaṃ karoti. Rājakumārā tassa santike sippaṃ uggaṇhanti. So patiṭṭhitaguṇo hutvā ekadivasaṃ ekaṃ licchaviṃ gahetvā ekamantaṃ gantvā ‘‘dārakā <pageBreak edition="M" number="3.0163" /> kasantī’’ti pucchi. Āma, kasanti. Dve goṇe yojetvāti. Āma, dve goṇe yojetvāti. Ettakaṃ vatvā nivatto. Tato tamañño ‘‘kiṃ ācariyo āhā’’ti pucchitvā tena vuttaṃ – asaddahanto ‘‘na meso yathābhūtaṃ kathetī’’ti tena saddhiṃ bhijji.</paragraph>
<paragraph line="16">Brāhmaṇo aparampi ekadivasaṃ ekaṃ licchaviṃ ekamantaṃ netvā ‘‘kena byañjanena bhuttosī’’ti pucchitvā nivatto. Tampi añño pucchitvā asaddahanto tatheva bhijji. Brāhmaṇo aparampi divasaṃ ekaṃ licchaviṃ ekamantaṃ netvā ‘‘atiduggatosi kirā’’ti pucchi. Ko evamāhāti <pageBreak edition="V" number="3.0152" />. Asuko nāma licchavīti. Aparampi ekamantaṃ netvā ‘‘tvaṃ kira bhīrujātiko’’ti pucchi. Ko evamāhāti? Asuko nāma licchavīti. Evaṃ aññena akathitameva aññassa kathento tīhi saṃvaccharehi te rājāno aññamaññaṃ bhinditvā yathā dve ekamaggena na gacchanti, tathā katvā sannipātabheriṃ carāpesi. Licchavino ‘‘issarā sannipatantu, sūrā sannipatantū’’ti vatvā na sannipatiṃsu. Brāhmaṇo ‘‘ayaṃ dāni kālo, sīghaṃ āgacchatū’’ti rañño sāsanaṃ peseti. Rājā sutvāva balabheriṃ carāpetvā nikkhami. Vesālikā sutvā ‘‘rañño gaṅgaṃ uttarituṃ na dassāmā’’ti bheriṃ carāpesuṃ. Te sutvā ‘‘gacchantu sūrarājāno’’tiādīni vatvā na sannipatiṃsu. ‘‘Nagarappavesanaṃ na dassāma, dvārāni pidahissāmā’’ti bheriṃ carāpesuṃ. Ekopi na sannipati. Yathāvivaṭehi dvārehi pavisitvā sabbe anayabyasanaṃ pāpetvā gato. Taṃ sandhāyetaṃ vuttaṃ – ‘‘rājāpi tameva pesetvā sabbepi bhinditvā gantvā anayabyasanaṃ pāpesī’’ti.</paragraph>
<centered line="17">Vassakārasuttavaṇṇanā niṭṭhitā.</centered>
<subhead line="18">2. Paṭhamasattakasuttavaṇṇanā</subhead>
<paragraph line="19" number="23"> Tatiye aparihānāya hitāti <bold>aparihāniyā</bold> (dī. ni. ṭī. 2.136), na parihāyanti etehīti vā <bold>aparihāniyā</bold>. Evaṃ saṅkhepato vuttamatthaṃ vitthārato dassento <bold>‘‘idhāpi cā’’</bold>tiādimāha. Tattha <bold>tato</bold>tiādi disāsu āgatasāsane vuttavacanaṃ vuttakathanaṃ. <bold>Vihārasīmā ākulā</bold> yasmā <pageBreak edition="M" number="3.0164" />, tasmā <bold>uposathapavāraṇā ṭhitā. Olīyamānako</bold>ti pāḷito atthato ca vinassamānako. <bold>Ukkhipāpentā</bold>ti paguṇabhāvakaraṇena atthasaṃvaṇṇanāvasena ca paggaṇhantā.</paragraph>
<paragraph line="20"><bold>Sāvatthiyaṃ bhikkhū viya</bold> (pārā. 565) pācittiyaṃ desāpetabboti paññāpentā. <bold>Vajjiputtakā viya</bold> (cūḷava. 446) dasavatthudīpanena. <bold>Tathā akarontā</bold>ti navaṃ katikavattaṃ vā sikkhāpadaṃ vā amaddantā dhammavinayato sāsanaṃ dīpentā khuddakampi ca sikkhāpadaṃ asamūhanantā. <bold>Āyasmā mahākassapo viya cā</bold>ti ‘‘suṇātu me, āvuso, saṅgho, santāmhākaṃ sikkhāpadāni gihigatāni. Gihinopi jānanti ‘idaṃ vo samaṇānaṃ sakyaputtikānaṃ kappati, idaṃ vo na kappatī’ti. Sacepi hi mayaṃ khuddānukhuddakāni sikkhāpadāni samūhanissāma, bhavissanti vattāro ‘dhūmakālikaṃ samaṇena gotamena sāvakānaṃ sikkhāpadaṃ paññattaṃ, yāvimesaṃ satthā aṭṭhāsi, tāvime sikkhāpadesu sikkhiṃsu. Yato imesaṃ satthā parinibbuto, na dānime sikkhāpadesu <pageBreak edition="V" number="3.0153" /> sikkhantī’ti. Yadi saṅghassa pattakallaṃ, saṅgho apaññattaṃ na paññapeyya, paññattaṃ na samucchindeyya, yathāpaññattesu sikkhāpadesu samādāya vatteyyā’’ti imaṃ (cūḷava. 442) tantiṃ ṭhapento āyasmā mahākassapo viya ca.</paragraph>
<paragraph line="21"><bold>Thirabhāvappattā</bold>ti sāsane thirabhāvaṃ anivattitabhāvaṃ upagatā. <bold>Therakārakehī</bold>ti therabhāvasādhakehi sīlādiguṇehi asekkhadhammehi. <bold>Bahū rattiyo</bold>ti pabbajitā hutvā bahū rattiyo jānanti. Sīlādiguṇesu patiṭṭhāpanameva sāsane <bold>pariṇāyakatā</bold>ti āha <bold>‘‘tīsu sikkhāsu pavattentī’’</bold>ti. <bold>Ovādaṃ na denti</bold> abhājanabhāvato. <bold>Paveṇikatha</bold>nti ācariyaparamparābhataṃ sammāpaṭipattidīpanaṃ dhammakathaṃ. <bold>Sārabhūtaṃ dhammapariyāya</bold>nti samathavipassanāmaggaphalasampāpanena sāsane sārabhūtaṃ bojjhaṅgakosallaanuttarasītibhāva- (a. ni. 6.85) adhicittasuttādidhammatantiṃ. <bold>Ādikaṃ ovāda</bold>nti <bold>ādi</bold>-saddena ‘‘evaṃ te āloketabbaṃ, evaṃ te viloketabbaṃ, evaṃ te samiñjitabbaṃ, evaṃ te pasāretabbaṃ, evaṃ te saṅghāṭipattacīvaraṃ dhāretabba’’nti ovādaṃ saṅgaṇhāti.</paragraph>
<paragraph line="22">Punabbhavadānaṃ <bold>punabbhavo</bold> uttarapadalopena. <bold>Itare</bold>ti ye na paccayavasikā na āmisacakkhukā, te <bold>na gacchanti</bold> taṇhāya vasaṃ.</paragraph>
<paragraph line="23"><bold>Āraññakesū</bold>ti <pageBreak edition="M" number="3.0165" /> araññabhāgesu araññapariyāpannesu. Nanu yattha katthacipi taṇhā sāvajjā evāti codanaṃ sandhāyāha <bold>‘‘gāmantasenāsanesu hī’’</bold>tiādi. Tena ‘‘anuttaresu vimokkhesu pihaṃ upaṭṭhāpayato’’ti ettha vuttapihādayo piya āraññakasenāsanesu sālayatā sevitabbapakkhikā evāti dasseti.</paragraph>
<paragraph line="24"><bold>Attanāvā</bold>ti sayameva. Tena parehi anussāhitānaṃ saraseneva anāgatānaṃ pesalānaṃ bhikkhūnaṃ āgamanaṃ, āgatānañca phāsuvihāraṃ paccāsīsantīti dasseti. <bold>Imināva nīhārenā</bold>ti imāya paṭipattiyā. <bold>Aggahitadhammaggahaṇa</bold>nti aggahitassa pariyattidhammassa uggahaṇaṃ. <bold>Gahitasajjhāyakaraṇa</bold>nti uggahitassa suṭṭhu atthacintanaṃ. Cintarattho hi ayaṃ sajjhāyasaddo. <bold>Entī</bold>ti upagacchanti. Nisīdanti āsanapaññāpanādinā.</paragraph>
<centered line="25">Paṭhamasattakasuttavaṇṇanā niṭṭhitā.</centered>
<subhead line="26">4-6. Dutiyasattakasuttādivaṇṇanā</subhead>
<paragraph line="27" number="24-26"> Catutthe <pageBreak edition="V" number="3.0154" /><bold>karontoyevā</bold>ti yathāvuttaṃ tiracchānakathaṃ kathentoyeva. Atiracchānakathābhāvepi tassa tattha tapparabhāvadassanatthaṃ avadhāraṇavacanaṃ. <bold>Pariyantakārī</bold>ti sapariyantaṃ katvā vattā. ‘‘Pariyantavatiṃ vācaṃ bhāsitā’’ti (dī. ni. 1.9, 194) hi vuttaṃ. <bold>Appabhassovā</bold>ti parimitakathoyeva ekantena kathetabbasseva kathanato. Samāpattisamāpajjanaṃ <bold>ariyo tuṇhībhāvo. Niddāyatiyevā</bold>ti niddokkamane anādīnavadassī niddāyatiyeva, iriyāpathaparivattanādinā na naṃ vinodeti. <bold>Evaṃ saṃsaṭṭhovā</bold>ti vuttanayena gaṇasaṅgaṇikāya saṃsaṭṭho eva viharati. <bold>Dussīlā pāpicchā nāmā</bold>ti sayaṃ nissīlā asantaguṇasambhāvanicchāya samannāgatattā pāpā lāmakā icchā etesanti pāpicchā. Pāpapuggalehi mittikaraṇato <bold>pāpamittā</bold>. Tehi sadā sahapavattanena <bold>pāpasahāyā</bold>. Tattha ninnatādinā tadadhimuttatāya <bold>pāpasampavaṅkā</bold>. Pañcamādīni uttānatthāniyeva.</paragraph>
<centered line="28">Dutiyasattakasuttādivaṇṇanā niṭṭhitā.</centered>
<subhead line="29">7-11. Saññāsuttādivaṇṇanā</subhead>
<paragraph line="30" number="27-31"> Sattame <pageBreak edition="M" number="3.0166" /> aniccāti anupassati etāyāti <bold>aniccānupassanā</bold>. Tathāpavattavipassanā pana yasmā attanā sahagatasaññāya bhāvitāya bhāvitā eva hoti, tasmā vuttaṃ <bold>‘‘aniccānupassanādīhi sahagatasaññā’’</bold>ti. Imā satta lokiyavipassanāpi honti ‘‘anicca’’ntiādinā pavattanato. ‘‘Etaṃ santaṃ etaṃ paṇītaṃ yadidaṃ sabbasaṅkhārasamatho’’ti āgatavasena panettha dve lokuttarā hontīti veditabbā. ‘‘Virāgo nirodho’’ti hi tattha nibbānaṃ vuttanti idha virāgasaññā, tā vuttasaññā nibbānārammaṇāpi siyuṃ. Sesamettha suviññeyyameva. Aṭṭhamādīni uttānatthāneva.</paragraph>
<centered line="31">Saññāsuttādivaṇṇanā niṭṭhitā.</centered>
<centered line="32">Vajjisattakavaggavaṇṇanā niṭṭhitā.</centered>
</body>
</document>