<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403t.tik2.xml</normativeSource>
    <archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/3. pancangikavaggo.xml</archivePath>
    <baseFileName>3. pancangikavaggo</baseFileName>
    <titlePath>3. Pañcaṅgikavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">3. Pañcaṅgikavaggo</chapter>
    <subhead line="2">1-2. Paṭhamaagāravasuttādivaṇṇanā</subhead>
    <paragraph line="3" number="21-22"> Tatiyassa <pageBreak edition="Vipassana Research Institut" number="3.0007" /><pageBreak edition="Myanmar" number="3.0007" /> paṭhame <bold>ābhisamācārika</bold>nti abhisamācāre uttamasamācāre bhavaṃ. Kiṃ pana tanti āha <bold>‘‘vattavasena paññattasīla’’</bold>nti. Sesaṃ suviññeyyameva. Dutiye natthi vattabbaṃ.</paragraph>
    <centered line="4">Paṭhamaagāravasuttādivaṇṇanā niṭṭhitā.</centered>
    <subhead line="5">3-4. Upakkilesasuttādivaṇṇanā</subhead>
    <paragraph line="6" number="23-24"> Tatiye <bold>na ca pabhāvanta</bold>nti na ca pabhāsampannaṃ. <bold>Pabhijjanasabhāva</bold>nti tāpetvā tāḷakajjanapabhaṅguraṃ. <bold>Avasesaṃ loha</bold>nti vuttāvasesaṃ sajātilohaṃ, vijātilohaṃ, pisācalohaṃ, kittimalohanti evaṃpabhedaṃ sabbampi lohaṃ. <bold>Uppajjituṃ appadānenā</bold>ti ettha nanu lokiyakusalacittassapi suvisuddhassapi uppajjituṃ appadāneneva upakkilesatāti? Saccametaṃ, yasmiṃ pana santāne nīvaraṇāni laddhappatiṭṭhāni, tattha mahaggatakusalassapi asambhavo, pageva lokuttarakusalassa. Parittakusalaṃ pana yathāpaccayaṃ uppajjamānaṃ nīvaraṇehi upahate santāne uppattiyā aparisuddhaṃ hontaṃ upakkiliṭṭhaṃ nāma hoti aparisuddhadīpakapallikavaṭṭitelādisannissayo padīpo viya. Apica nippariyāyato uppajjituṃ appadāneneva tesaṃ upakkilesatāti dassento <bold>‘‘yadaggena hī’’</bold>tiādimāha. Ārammaṇe vikkhittappavattivasena cuṇṇavicuṇṇatā veditabbā. Catutthe natthi vattabbaṃ.</paragraph>
    <centered line="7">Upakkilesasuttādivaṇṇanā niṭṭhitā.</centered>
    <subhead line="8">5. Anuggahitasuttavaṇṇanā</subhead>
    <paragraph line="9" number="25"> Pañcame <bold>sammādiṭṭhīti vipassanāsammādiṭṭhī</bold>tiādinā aṅguttarabhāṇakānaṃ matena ayaṃ atthavaṇṇanā āraddhā, majjhimabhāṇakā panettha aññathā atthaṃ vadanti. Vuttañhetaṃ <bold>majjhimaṭṭhakathāyaṃ</bold> (ma. ni. aṭṭha. 1.452) –</paragraph>
    <indent line="10"><bold>‘‘Anuggahitā’’</bold>ti <pageBreak edition="Vipassana Research Institut" number="3.0008" /><pageBreak edition="Myanmar" number="3.0008" /> laddhūpakārā. <bold>Sammādiṭṭhī</bold>ti arahattamaggasammādiṭṭhi. Phalakkhaṇe nibbattā cetovimutti phalaṃ assāti <bold>cetovimuttiphalā</bold>. Tadeva cetovimuttisaṅkhātaṃ phalaṃ ānisaṃso assāti <bold>cetovimuttiphalānisaṃsā</bold>. Dutiyapadepi eseva nayo. Ettha catutthaphalapaññā <bold>paññāvimutti</bold> nāma, avasesā dhammā <bold>cetovimuttī</bold>ti veditabbā. <bold>‘‘Sīlānuggahitā’’</bold>tiādīsu <bold>sīla</bold>nti catupārisuddhisīlaṃ. <bold>Suta</bold>nti sappāyadhammassavanaṃ. <bold>Sākacchā</bold>ti kammaṭṭhāne khalanapakkhalanacchedanakathā. <bold>Samatho</bold>ti vipassanāpādikā aṭṭha samāpattiyo. <bold>Vipassanā</bold>ti sattavidhā anupassanā. Catupārisuddhisīlañhi pūrentassa, sappāyadhammassavanaṃ suṇantassa, kammaṭṭhāne khalanapakkhalanaṃ chindantassa vipassanāpādikāsu aṭṭhasu samāpattīsu kammaṃ karontassa, sattavidhaṃ anupassanaṃ bhāventassa arahattamaggo uppajjitvā phalaṃ deti.</indent>
    <indent line="11">‘‘Yathā hi madhuraṃ ambapakkaṃ paribhuñjitukāmo ambapotakassa samantā udakakoṭṭhakaṃ thiraṃ katvā bandhati, ghaṭaṃ gahetvā kālena kālaṃ udakaṃ āsiñcati, udakassa anikkhamanatthaṃ mariyādaṃ thiraṃ karoti. Yā hoti samīpe valli vā sukkhadaṇḍako vā kipillikapuṭo vā makkaṭakajālaṃ vā, taṃ apaneti, khaṇittiṃ gahetvā kālena kālaṃ mūlāni parikhaṇati, evamassa appamattassa imāni pañca kāraṇāni karoto so ambo vaḍḍhitvā phalaṃ deti, evaṃ sampadamidaṃ veditabbaṃ. Rukkhassa samantato koṭṭhakabandhanaṃ viya hi sīlaṃ daṭṭhabbaṃ, kālena kālaṃ udakasiñcanaṃ viya dhammassavanaṃ, mariyādāya thirabhāvakaraṇaṃ viya samatho, samīpe valliādīnaṃ haraṇaṃ viya kammaṭṭhāne khalanapakkhalanacchedanaṃ, kālena kālaṃ khaṇittiṃ gahetvā mūlakhaṇanaṃ viya sattannaṃ anupassanānaṃ bhāvanā, tehi pañcahi kāraṇehi anuggahitassa ambarukkhassa madhuraphaladānakālo viya imassa bhikkhuno imehi pañcahi dhammehi anuggahitāya sammādiṭṭhiyā arahattaphaladānaṃ veditabba’’nti.</indent>
    <paragraph line="12">Ettha ca <bold>laddhūpakārā</bold>ti yathārahaṃ nissayādivasena laddhapaccayā. Vipassanāsammādiṭṭhiyā anuggahitabhāvena gahitattā maggasammādiṭṭhīsu ca arahattamaggasammādiṭṭhi <pageBreak edition="Myanmar" number="3.0009" />. Anantarassa hi vidhi paṭisedho vā, aggaphalasamādhimhi tapparikkhāradhammesuyeva ca kevalo cetopariyāyo niruḷhoti <bold>sammādiṭṭhīti arahattamaggasammādiṭṭhi. Phalakkhaṇe</bold>ti anantaraṃ kālantare cāti duvidhepi phalakkhaṇe. Paṭippassaddhivasena sabbasaṃkilesehi cetovimuccati etāyāti <bold>cetovimutti,</bold> aggaphalapaññaṃ ṭhapetvā avasesā phaladhammā. Tenāha <bold>‘‘cetovimutti phalaṃ assāti, cetovimuttisaṅkhātaṃ <pageBreak edition="Vipassana Research Institut" number="3.0009" /> phalaṃ ānisaṃso’’</bold>ti. Sabbakilesehi cetaso vimuccanasaṅkhātaṃ paṭippassambhanasaññitaṃ pahānaṃ phalaṃ ānisaṃso cāti yojanā. Idha cetovimuttisaddena pahānamattaṃ gahitaṃ, pubbe pahāyakadhammā. Aññathā phaladhammā eva ānisaṃsoti gayhamāne punavacanaṃ niratthakaṃ siyā. <bold>Paññāvimuttiphalānisaṃsā</bold>ti etthāpi evameva attho veditabbo. Sammāvācākammantājīvā sīlasabhāvattā visesato samādhissa upakārā, tathā sammāsaṅkappo jhānasabhāvattā. Tathā hi so ‘‘appanā’’ti niddiṭṭho. Sammāsatisammāvāyāmā pana samādhipakkhiyā evāti āha <bold>‘‘avasesā dhammā cetovimuttīti veditabbā’’</bold>ti.</paragraph>
    <paragraph line="13"><bold>Catupārisuddhisīla</bold>nti ariyamaggādhigamassa padaṭṭhānabhūtaṃ catupārisuddhisīlaṃ. <bold>Sutā</bold>dīsupi eseva nayo. Attano cittappavattiārocanavasena saha kathanaṃ saṃkathā, saṃkathāva <bold>sākacchā</bold>. Idha pana kammaṭṭhānappaṭibaddhāti āha <bold>‘‘kammaṭṭhāne…pe… kathā’’</bold>ti. Tassa kammaṭṭhānassa ekavāraṃ vidhiyā appaṭipajjanaṃ khalanaṃ, anekavāraṃ pakkhalanaṃ, tadubhayassa vicchedanī apanayanī kathā <bold>khalanapakkhalanacchedanakathā. Pūrentassā</bold>ti vivaṭṭasannissitaṃ katvā pālentassa brūhentassa ca. <bold>Suṇantassā</bold>ti ‘‘yathāuggahitakammaṭṭhānaṃ phātiṃ gamissatī’’ti evaṃ suṇantassa. Teneva hi <bold>‘‘sappāyadhammassavana’’</bold>nti vuttaṃ. <bold>Kammaṃ karontassā</bold>ti bhāvanānuyogakammaṃ karontassa. Pañcasupi ṭhānesu anta-saddo hetuatthajotano daṭṭhabbo. Evañhi ‘‘yathā hī’’tiādinā vuccamānā ambūpamā yujjeyya.</paragraph>
    <paragraph line="14"><bold>Udakakoṭṭhaka</bold>nti jalāvāṭaṃ. <bold>Thiraṃ katvā bandhatī</bold>ti asithilaṃ daḷhaṃ nātimahantaṃ nātikhuddakaṃ katvā yojeti. <bold>Thiraṃ karotī</bold>ti udakasiñcanakāle tato tato pavattitvā udakassa anikkhamanatthaṃ jalāvāṭapāḷiṃ thirataraṃ karoti. <bold>Sukkhadaṇḍako</bold>ti tasseva ambagacchassa sukkhako sākhāsīsako <pageBreak edition="Myanmar" number="3.0010" />. <bold>Kipillikapuṭo</bold>ti tambakipillikapuṭo. <bold>Khaṇitti</bold>nti kudālaṃ. <bold>Koṭṭhakabandhanaṃ viya sīlaṃ</bold> sammādiṭṭhiyā vaḍḍhanūpāyassa mūlabhāvato. <bold>Udakasiñcanaṃ viya dhammassavanaṃ</bold> bhāvanāya paribrūhanato. <bold>Mariyādāya thirabhāvakaraṇaṃ viya samatho</bold> yathāvuttāya bhāvanādhiṭṭhānāya sīlamariyādāya daḷhībhāvāpādanato. Samāhitassa hi sīlaṃ thirataraṃ hoti. <bold>Samīpe valliādīnaṃ haraṇaṃ viya kammaṭṭhāne khalanapakkhalanacchedanaṃ</bold> icchitabbabhāvanāya vibandhanāpanayanato. <bold>Mūlakhaṇanaṃ viya sattannaṃ anupassanānaṃ bhāvanā</bold> tassā vibandhassa mūlabhūtānaṃ taṇhāmānadiṭṭhīnaṃ palikhaṇanato. Ettha ca yasmā suparisuddhasīlassa kammaṭṭhānaṃ anuyuñjantassa sappāyadhammassavanaṃ icchitabbaṃ, tato yathāsute atthe sākacchāsamāpajjanaṃ, tato kammaṭṭhānavisodhanena samathanibbatti, tato samāhitassa āraddhavipassakassa vipassanāpāripūri, paripuṇṇā <pageBreak edition="Vipassana Research Institut" number="3.0010" /> vipassanā maggasammādiṭṭhiṃ brūhetīti evametesaṃ aṅgānaṃ paramparāya sammukhā anuggaṇhanato ayamānupubbī kathitāti veditabbaṃ.</paragraph>
    <centered line="15">Anuggahitasuttavaṇṇanā niṭṭhitā.</centered>
    <subhead line="16">6. Vimuttāyatanasuttavaṇṇanā</subhead>
    <paragraph line="17" number="26"> Chaṭṭhe vimuttiyā vaṭṭadukkhato vimuccanassa āyatanāni kāraṇāni <bold>vimuttāyatanānī</bold>ti āha – <bold>‘‘vimuccanakāraṇānī’’</bold>ti. <bold>Pāḷiatthaṃ jānantassā</bold>ti ‘‘idha sīlaṃ āgataṃ, idha samādhi, idha paññā’’tiādinā taṃtaṃpāḷiatthaṃ yāthāvato jānantassa. <bold>Pāḷiṃ jānantassā</bold>ti tadatthabodhiniṃ pāḷiṃ yāthāvato upadhārentassa. <bold>Taruṇapītī</bold>ti sañjātamattā mudukā pīti jāyati. Kathaṃ jāyati? Yathādesitaṃ dhammaṃ upadhārentassa tadanucchavikameva attano kāyavācāmanosamācāraṃ pariggaṇhantassa somanassaṃ pattassa pamodalakkhaṇaṃ pāmojjaṃ jāyati. <bold>Tuṭṭhākārabhūtā balavapītī</bold>ti purimuppannāya pītiyā vasena laddhāsevanattā ativiya tuṭṭhākārabhūtā kāyacittadarathassa passambhanasamatthatāya passaddhiyā paccayo bhavituṃ samatthā balappattā pīti jāyati. Yasmā nāmakāye passaddhe rūpakāyopi passaddho eva hoti, tasmā ‘‘nāmakāyo passambhati’’cceva vuttaṃ.</paragraph>
    <paragraph line="18"><bold>Sukhaṃ</bold><pageBreak edition="Myanmar" number="3.0011" /><bold>paṭilabhatī</bold>ti vakkhamānassa cittasamādhānassa paccayo bhavituṃ samatthaṃ cetasikaṃ nirāmisasukhaṃ paṭilabhati vindati. <bold>Samādhiyatī</bold>ti ettha pana na yo koci samādhi adhippeto, atha kho anuttarasamādhīti dassento <bold>‘‘arahatta…pe… samādhiyatī’’</bold>ti āha. <bold>‘‘Ayaṃ hī’’</bold>tiādi tassaṃ desanāyaṃ tādisassa puggalassa yathāvuttasamādhipaṭilābhassa kāraṇabhāvavibhāvanaṃ, yaṃ tathā vimuttāyatanabhāvo. <bold>Osakkitu</bold>nti dassituṃ. <bold>Samādhiyeva samādhinimitta</bold>nti kammaṭṭhānapāḷiyā āruḷho samādhi eva parato uppajjanakabhāvanāsamādhissa kāraṇabhāvato samādhinimittaṃ. Tenāha <bold>‘‘ācariyassa santike’’</bold>tiādi.</paragraph>
    <centered line="19">Vimuttāyatanasuttavaṇṇanā niṭṭhitā.</centered>
    <subhead line="20">7. Samādhisuttavaṇṇanā</subhead>
    <paragraph line="21" number="27"> Sattame <pageBreak edition="Vipassana Research Institut" number="3.0011" /> sabbaso kilesadukkhadarathapariḷāhānaṃ vigatattā sātisayamettha sukhanti vuttaṃ <bold>‘‘appitappitakkhaṇe sukhattā paccuppannasukho’’</bold>ti. Purimassa purimassa vasena pacchimaṃ pacchimaṃ laddhāsevanatāya santapaṇītatarabhāvappattaṃ hotīti āha <bold>‘‘purimo…pe… sukhavipāko’’</bold>ti. <bold>Kilesappaṭippassaddhiyā</bold>ti kilesānaṃ paṭippassambhanena laddhattā. <bold>‘‘Kilesappaṭippassaddhibhāva</bold>nti kilesānaṃ paṭippassambhanabhāvaṃ. <bold>Laddhattā</bold> pattattā tabbhāvaṃ upagatattā. Lokiyasamādhissa paccanīkāni nīvaraṇapaṭhamajjhānanikantiādīni niggahetabbāni, aññe kilesā vāretabbā. Imassa pana arahattasamādhissa paṭippassaddhasabbakilesattā na niggahetabbaṃ vāretabbañca atthīti maggānantaraṃ samāpattikkhaṇe ca appayogena adhigatattā appitattā ca aparihānivasena vā appitattā <bold>na sasaṅkhāraniggayhavāritagato. Sativepullappattattā</bold>ti etena appavattamānāyapi satiyā satibahulatāya sato eva nāmāti dasseti. <bold>Yathāparicchinnakālavasenā</bold>ti etena paricchinnassatiyā satoti dasseti. <bold>Sesesū</bold>ti ñāṇesu.</paragraph>
    <centered line="22">Samādhisuttavaṇṇanā niṭṭhitā.</centered>
    <subhead line="23">8-9. Pañcaṅgikasuttādivaṇṇanā</subhead>
    <paragraph line="24" number="28-29"> Aṭṭhame <pageBreak edition="Myanmar" number="3.0012" /> karo vuccati pupphasambhavaṃ ‘‘gabbhāsaye kirīyatī’’ti katvā. Karato jāto kāyo <bold>karajakāyo,</bold> tadupanissayo catusantatirūpasamudāyo. Kāmaṃ nāmakāyopi vivekajena pītisukhena tathāladdhūpakāro, ‘‘abhisandetī’’tiādivacanato pana rūpakāyo idha adhippetoti āha <bold>‘‘imaṃ karajakāya’’</bold>nti. <bold>Abhisandetī</bold>ti abhisandanaṃ karoti. Taṃ pana abhisandanaṃ jhānamayena pītisukhena karajakāyassa tintabhāvāpādanaṃ sabbatthakameva lūkhabhāvāpanayananti āha <bold>‘‘temetī’’</bold>tiādi. Tayidaṃ abhisandanaṃ atthato yathāvuttapītisukhasamuṭṭhānehi paṇītarūpehi kāyassa parippharaṇaṃ daṭṭhabbaṃ. <bold>Parisandetī</bold>tiādīsupi eseva nayo. Sabbaṃ etassa atthīti sabbāvā, tassa <bold>sabbāvato</bold>. Avayavāvayavisambandhe avayavini sāmivacananti avayavavisayo <bold>sabba</bold>-saddo, tasmā vuttaṃ <bold>‘‘sabbakoṭṭhāsavato’’</bold>ti. <bold>Aphuṭaṃ nāma na hoti</bold> yattha yattha kammajarūpaṃ, tattha tattha cittajarūpassa abhibyāpanato. Tenāha <bold>‘‘upādinnakasantatī’’</bold>tiādi.</paragraph>
    <paragraph line="25"><bold>Cheko</bold>ti <pageBreak edition="Vipassana Research Institut" number="3.0012" /> kusalo. Taṃ panassa kosallaṃ nahānīyacuṇṇānaṃ karaṇe piṇḍikaraṇe ca samatthatāvasena veditabbanti āha <bold>‘‘paṭibalo’’</bold>tiādi. <bold>Kaṃsa</bold>-saddo ‘‘mahatiyā kaṃsapātiyā’’tiādīsu (ma. ni. 1.61) suvaṇṇe āgato.‘‘Kaṃso upahato yathā’’tiādīsu (dha. pa. 134) kittimalohe. Katthaci paṇṇattimatte ‘‘upakaṃso nāma rājāsi, mahākaṃsassa atrajo’’tiādi (jā. aṭṭha. 4.10.164 ghaṭapaṇḍitajātakavaṇṇanā). Idha pana yattha katthaci loheti āha <bold>‘‘yena kenaci lohena katabhājane’’</bold>ti. <bold>Snehānugatā</bold>ti udakasinehena anuppavisanavasena gatā upagatā. <bold>Snehaparetā</bold>ti udakasinehena parito gatā samantato phuṭā. Tato eva <bold>santarabāhirā phuṭā snehena</bold>. Etena sabbaso udakena temitabhāvamāha. <bold>Na ca pagghariṇī</bold>ti etena tintassapi tassa ghanathaddhabhāvaṃ vadati. Tenāha <bold>‘‘na bindubindū’’</bold>tiādi.</paragraph>
    <paragraph line="26">Tāhi tāhi udakasirāhi ubbhijjatīti ubbhidaṃ, ubbhidaṃ udakaṃ etassāti <bold>ubbhidodako. Ubbhinnaudako</bold>ti nadītīre khatakūpako viya ubbhijjanakaudako. <bold>Uggacchanaudako</bold>ti dhārāvasena uṭṭhahanaudako. Kasmā panettha ubbhidodakova <pageBreak edition="Myanmar" number="3.0013" /> rahado gahito, na itaroti āha <bold>‘‘heṭṭhā uggacchanaudakañhī’’</bold>tiādi. <bold>Dhārānipātabubbuḷakehī</bold>ti dhārānipātehi ca udakabubbuḷehi ca. ‘‘Pheṇapaṭalehi cā’’ti vattabbaṃ, <bold>sannisinnameva</bold> aparikkhobhatāya niccalameva, suppasannamevāti adhippāyo. <bold>Sesa</bold>nti ‘‘abhisandetī’’tiādikaṃ.</paragraph>
    <paragraph line="27"><bold>Uppalānī</bold>ti uppalagacchāni. <bold>Setarattanīlesū</bold>ti uppalesu, setuppalarattuppalanīluppalesūti attho. <bold>Yaṃ kiñci uppalaṃ uppalameva</bold> sāmaññaggahaṇato. <bold>Satapatta</bold>nti ettha <bold>sata</bold>-saddo bahupariyāyo ‘‘satagghī’’tiādīsu viya. Tena anekasatapattassapi saṅgaho siddho hoti. Loke pana rattaṃ padumaṃ, setaṃ puṇḍarīkanti vuccati. Yāva aggā yāva ca mūlā udakena abhisandanādisambhavadassanatthaṃ <bold>udakānuggata</bold>ggahaṇaṃ. Idha uppalādīni viya karajakāyo, udakaṃ viya tatiyajjhānasukhaṃ.</paragraph>
    <paragraph line="28">Yasmā <bold>parisuddhena cetasā</bold>ti catutthajjhānacittamāha, tañca rāgādiupakkilesamalāpagamato nirupakkilesaṃ nimmalaṃ, tasmā āha <bold>‘‘nirupakkilesaṭṭhena parisuddha’’</bold>nti. Yasmā pana pārisuddhiyā eva paccayavisesena pavattiviseso pariyodātatā sudhantasuvaṇṇassa nighaṃsanena pabhassaratā viya, tasmā āha <bold>‘‘pabhassaraṭṭhena pariyodātaṃ veditabba’’</bold>nti. <bold>Ida</bold>nti odātavacanaṃ. <bold>Utupharaṇattha</bold>nti utuno pharaṇadassanatthaṃ. <bold>Utupharaṇaṃ na hoti</bold> sesanti adhippāyo. Tenāha <bold>‘‘taṅkhaṇa</bold><pageBreak edition="Vipassana Research Institut" number="3.0013" /><bold>…pe… balavaṃ hotī’’</bold>ti. <bold>Vatthaṃ viya karajakāyo</bold>ti yogino karajakāyo vatthaṃ viya daṭṭhabbo utupharaṇasadisena catutthajjhānasukhena pharitabbattā. Purisassa sarīraṃ viya catutthajjhānaṃ daṭṭhabbaṃ utupharaṇaṭṭhāniyassa sukhassa nissayabhāvato. Tenāha <bold>‘‘tasmā’’</bold>tiādi. Tattha ca <bold>‘‘parisuddhena cetasā’’</bold>ti cetogahaṇena jhānasukhaṃ vuttanti daṭṭhabbaṃ. Tenāha <bold>‘‘utupharaṇaṃ viya catutthajjhānasukha’’</bold>nti. Nanu ca catutthajjhāne sukhameva natthīti? Saccaṃ natthi, sātalakkhaṇasantasabhāvattā panettha upekkhā ‘‘sukha’’nti adhippetā. Tena vuttaṃ <bold>sammohavinodaniyaṃ</bold> (vibha. aṭṭha. 232) ‘‘upekkhā pana santattā, sukhamicceva bhāsitā’’ti.</paragraph>
    <paragraph line="29">Tassa <pageBreak edition="Myanmar" number="3.0014" /> tassa samādhissa sarūpadassanassa paccayattā paccavekkhaṇañāṇaṃ <bold>paccavekkhaṇanimittaṃ. Samabharito</bold>ti samapuṇṇo.</paragraph>
    <paragraph line="30"><bold>Maṇḍabhūmī</bold>ti papāvaṇṇabhūmi. Yattha salilasiñcanena vināva sassāni ṭhitāni sampajjanti. Yuge yojetabbāni yoggāni, tesaṃ ācariyo <bold>yoggācariyo</bold>. Tesaṃ sikkhāpanato hatthiādayopi ‘‘yoggā’’ti vuccantīti āha pāḷiyaṃ ‘‘assadammasārathī’’ti. <bold>Yena yenā</bold>ti catūsu maggesu yena yena maggena. <bold>Yaṃ yaṃ gati</bold>nti javasamajavādibhedāsu gatīsu yaṃ yaṃ gatiṃ. Navame natthi vattabbaṃ.</paragraph>
    <centered line="31">Pañcaṅgikasuttādivaṇṇanā niṭṭhitā.</centered>
    <subhead line="32">10. Nāgitasuttavaṇṇanā</subhead>
    <paragraph line="33" number="30"> Dasame <bold>uccāsaddamahāsaddā</bold>ti uddhaṃ uggatattā ucco patthaṭo mahanto vinibbhijjitvā gahetuṃ asakkuṇeyyo saddo etesanti uccāsaddamahāsaddā. Vacīghosopi hi bahūhi ekajjhaṃ pavattito atthato saddato ca duravabodho kevalaṃ mahānigghoso eva hutvā sotapathamāgacchati. <bold>Macchavilope</bold>ti macchānaṃ vilumpitvā viya gahaṇe, macchānaṃ vā vilumpane. Kevaṭṭānañhi macchapacchiṭhapitaṭṭhāne mahājano sannipatitvā ‘‘idha aññaṃ ekaṃ macchaṃ dehi, ekaṃ macchaphālaṃ dehī’’ti, ‘‘etassa te mahā dinno, mayhaṃ khuddako’’ti evaṃ uccāsaddaṃ mahāsaddaṃ karonti. Macchaggahaṇatthaṃ jāle pakkhittepi tasmiṃ ṭhāne kevaṭṭā ceva aññe ca ‘‘paviṭṭho gahito’’ti mahāsaddaṃ karonti. Taṃ sandhāyetaṃ vuttaṃ. <bold>Asucisukha</bold>nti kāyāsucisannissitattā kilesāsucisannissitattā <pageBreak edition="Vipassana Research Institut" number="3.0014" /> ca asucisannissitasukhaṃ. <bold>Nekkhammasukhassā</bold>ti kāmato nikkhamantassa sukhassa. <bold>Pavivekasukhassā</bold>ti gaṇasaṅgaṇikato kilesasaṅgaṇikato ca vigatassa sukhassa. <bold>Upasamasukhassā</bold>ti rāgādivūpasamāvahassa sukhassa. <bold>Sambodhasukha</bold>nti maggasaṅkhātassa sambodhassa niṭṭhappattatthāya sukhaṃ. Sesaṃ suviññeyyameva.</paragraph>
    <centered line="34">Nāgitasuttavaṇṇanā niṭṭhitā.</centered>
    <centered line="35">Pañcaṅgikavaggavaṇṇanā niṭṭhitā.</centered>
  </content>
</document>