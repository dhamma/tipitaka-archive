<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403t.tik14.xml</normativeSource>
<archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/(15) 5. tikandakivaggo.xml</archivePath>
<title>(15) 5. Tikaṇḍakīvaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">(15) 5. Tikaṇḍakīvaggo</chapter>
<subhead line="2">1. Avajānātisuttavaṇṇanā</subhead>
<paragraph line="3" number="141">Pañcamassa <pageBreak edition="V" number="3.0045" /><pageBreak edition="M" number="3.0047" />paṭhame <bold>datvā avajānātī</bold>ti ettha eko bhikkhu mahāpuñño catupaccayalābhī hoti, so cīvarādīni labhitvā aññaṃ appapuññaṃ āpucchati. Sopi tasmiṃ punappunaṃ āpucchantepi gaṇhātiyeva. Athassa itaro thokaṃ kupito hutvā maṅkubhāvaṃ uppādetukāmo vadati ‘‘ayaṃ attano dhammatāya cīvarādīni na labhati, amhe nissāya labhatī’’ti. Evampi <bold>datvā avajānā</bold>ti nāma. Eko pana ekena saddhiṃ dve tīṇi vassāni vasanto pubbe taṃ puggalaṃ garuṃ katvā gacchante gacchante kāle cittīkāraṃ na karoti, āsananisinnaṭṭhānampi na gacchati. Ayampi puggalo <bold>saṃvāsena avajānāti</bold>nāma. <bold>Ādheyyamukho</bold>ti ādito dheyyamukho, paṭhamavacanasmiṃyeva ṭhapitamukhoti attho. Tatthāyaṃ nayo – eko puggalo sāruppaṃyeva bhikkhuṃ ‘‘asāruppo eso’’ti katheti. Taṃ sutvā esa niṭṭhaṃ gacchati, puna aññena sabhāgena bhikkhunā ‘‘sāruppo aya’’nti vuttepi tassa vacanaṃ na gaṇhāti. Asukena nāma ‘‘asāruppo aya’’nti amhākaṃ kathitanti purimabhikkhunova kathaṃ gaṇhāti. Aparopissa dussīlaṃ ‘‘sīlavā’’ti katheti. Tassa vacanaṃ saddahitvā puna aññena ‘‘asāruppo eso bhikkhu, nāyaṃ tumhākaṃ santikaṃ upasaṅkamituṃ yutto’’ti vuttepi tassa vacanaṃ aggahetvā purimaṃyeva kathaṃ gaṇhāti. Aparo vaṇṇampi kathitaṃ gaṇhāti, avaṇṇampi kathitaṃ gaṇhātiyeva. Ayampi <bold>ādheyyamukho</bold>yeva nāma ādhātabbamukho, yaṃ yaṃ suṇāti, tattha tattha ṭhapitamukhoti attho.</paragraph>
<paragraph line="4"><bold>Lolo</bold>ti saddhādīnaṃ ittarakālappatitattā assaddhiyādīhi lulitabhāvena lolo. <bold>Ittarabhattī</bold>tiādīsu punappunaṃ bhajanena saddhāva bhattipemaṃ. Saddhāpemampi gehassitapemampi vaṭṭati, pasādo saddhāpasādo. <bold>Evaṃ puggalo lolo hotī</bold>ti evaṃ ittarasaddhāditāya puggalo lolo nāma hoti. Haliddirāgo viya, thusarāsimhi koṭṭitakhānuko viya, assapiṭṭhiyaṃ ṭhapitakumbhaṇḍaṃ viya ca anibaddhaṭṭhāne muhuttena kuppati. <bold>Mando momūho</bold>ti aññāṇabhāvena mando, avisayatāya momūho, mahāmūḷhoti attho.</paragraph>
<centered line="5">Avajānātisuttavaṇṇanā niṭṭhitā.</centered>
<subhead line="6">2-3. Ārabhatisuttādivaṇṇanā</subhead>
<paragraph line="7" number="142-3">Dutiye <pageBreak edition="V" number="3.0046" /><pageBreak edition="M" number="3.0048" /><bold>ārabhatī</bold>ti ettha <bold>ārambha</bold>-saddo kammakiriyahiṃsanavīriyakopanāpattivītikkamesu vattati. Tathā hesa ‘‘yaṃ kiñci dukkhaṃ sambhoti, sabbaṃ ārambhapaccayā’’ti (su. ni. 749) kamme āgato. ‘‘Mahārambhā mahāyaññā, na te honti mahapphalā’’ti (saṃ. ni. 1.120; a. ni. 4.39) kiriyāya. ‘‘Samaṇaṃ gotamaṃ uddissa pāṇaṃ ārabhantī’’ti (ma. ni. 2.51) hiṃsane. ‘‘Ārambhatha nikkhamatha, yuñjatha buddhasāsane’’ti (saṃ. ni. 1.185; netti. 29; peṭako. 38; mi. pa. 5.1.4) vīriye. ‘‘Bījagāmabhūtagāmasamārambhā paṭivirato hotī’’ti (dī. ni. 1.10, 195; ma. ni. 1.293) kopane. ‘‘Ārabhati ca vippaṭisārī ca hotī’’ti (a. ni. 5.142; pu. pa. 191) ayaṃ pana āpattivītikkame āgato, tasmā āpattivītikkamavasena ārabhati ceva, tappaccayā ca vippaṭisārī hotīti ayamettha attho. <bold>Yathābhūtaṃ nappajānātī</bold>ti anadhigatattā yathāsabhāvato na jānāti. <bold>Yatthassā</bold>ti yasmiṃ assa, yaṃ ṭhānaṃ patvā etassa puggalassa uppannā pāpakā akusalā dhammā aparisesā nirujjhantīti attho. Kiṃ pana patvā te nirujjhantīti? Arahattamaggaṃ, phalappattassa pana niruddhā nāma honti. Evaṃ santepi idha maggakiccavasena pana phalameva vuttanti veditabbaṃ.</paragraph>
<paragraph line="8"><bold>Ārabhatī na vippaṭisārī hotī</bold>ti āpattiṃ āpajjati, taṃ panesa desetuṃ sabhāgapuggalaṃ pariyesati, tasmā na vippaṭisārī hoti. <bold>Na ārabhati vippaṭisārī hotī</bold>ti āpattiṃ na āpajjati, vinayapaññattiyaṃ pana akovidattā anāpattiyā āpattisaññī hutvā vippaṭisārī hotīti evamettha attho daṭṭhabbo. <bold>‘‘Na ārabhati na vippaṭisārī hotī’’</bold>ti yo vutto, kataro so puggalo? Ossaṭṭhavīriyapuggalo. So hi ‘‘kiṃ me imasmiṃ kāle parinibbānena, anāgate metteyyasammāsambuddhakāle parinibbāyissāmī’’ti visuddhasīlopi paṭipattiṃ na pūreti. So hi ‘‘kimatthaṃ āyasmā pamatto viharati, puthujjanassa nāma gati anibaddhā, tasmā hi metteyyasammāsambuddhassa sammukhībhāvaṃ labheyyāsi, arahattatthāya vipassanaṃ bhāvehī’’ti ovaditabbova.</paragraph>
<paragraph line="9"><bold>Sādhū</bold>ti <pageBreak edition="M" number="3.0049" />āyācanatthe nipāto. Idaṃ vuttaṃ hoti – yāva aparaddhaṃ vata āyasmatā, evaṃ santepi mayaṃ āyasmantaṃ yācāma, desetabbayuttakassa desanāya, vuṭṭhātabbayuttakassa vuṭṭhānena, āvikātabbayuttakassa āvikiriyāya ārambhaje āsave pahāya suddhante ṭhitabhāvapaccavekkhaṇena <pageBreak edition="V" number="3.0047" />vippaṭisāraje āsave paṭivinodetvā nīharitvā vipassanācittañceva vipassanāpaññañca vaḍḍhetūti. <bold>Amunā pañcamena puggalenā</bold>ti etena pañcamena khīṇāsavapuggalena. <bold>Samasamo bhavissatī</bold>ti lokuttaraguṇehi samabhāveneva samo bhavissatīti evaṃ khīṇāsavena ovaditabboti attho. Tatiyaṃ uttānameva.</paragraph>
<centered line="10">Ārabhatisuttādivaṇṇanā niṭṭhitā.</centered>
<subhead line="11">4-6. Tikaṇḍakīsuttādivaṇṇanā</subhead>
<paragraph line="12" number="144-6">Catutthe <bold>paṭikūle</bold>ti amanuññe aniṭṭhe. <bold>Appaṭikūlasaññī</bold>ti iṭṭhākāreneva pavattacitto. <bold>Iṭṭhasmiṃ vatthusmiṃ asubhāya vā pharati, aniccato vā upasaṃharati</bold>upaneti pavatteti. <bold>Aniṭṭhasmiṃ vatthusmi</bold>nti aniṭṭhe sattasaññite ārammaṇe. <bold>Mettāya vā pharatī</bold>ti mettaṃ hitesitaṃ upasaṃharanto sabbatthakameva vā tattha pharati. <bold>Dhātuto vā upasaṃharatī</bold>ti dhammasabhāvacintanena dhātuto paccavekkhaṇāya dhātumanasikāraṃ vā tattha pavatteti. <bold>Tadubhayaṃ abhinivajjetvā</bold>ti sabhāvato ānubhāvato ca upatiṭṭhantaṃ ārammaṇe paṭikūlabhāvaṃ appaṭikūlabhāvañcāti taṃ ubhayaṃ pahāya aggahetvā, sabbasmiṃ pana tasmiṃ majjhatto hutvāti vuttaṃ hoti. Majjhatto hutvā viharitukāmo pana kiṃ karotīti? Iṭṭhāniṭṭhesu āpāthaṃ gatesu neva somanassito hoti, na domanassito hoti. <bold>Upekkhako vihareyyā</bold>ti iṭṭhe arajjanto aniṭṭhe adussanto yathā aññe asamapekkhanena mohaṃ uppādenti, evaṃ anuppādento chasu ārammaṇesu chaḷaṅgupekkhāya upekkhako vihareyya. Tenevāha <bold>‘‘chaḷaṅgupekkhāvasena pañcamo’’</bold>ti. Iṭṭhāniṭṭhachaḷārammaṇāpāthe parisuddhapakatibhāvāvijahanalakkhaṇāya chasu dvāresu pavattanato ‘‘chaḷaṅgupekkhā’’ti laddhanāmāya tatramajjhattupekkhāya vasena pañcamo vāro vuttoti attho. Pañcamaṃ chaṭṭhañca uttānameva.</paragraph>
<centered line="13">Tikaṇḍakīsuttādivaṇṇanā niṭṭhitā.</centered>
<subhead line="14">7-10. Asappurisadānasuttādivaṇṇanā</subhead>
<paragraph line="15" number="147-150">Sattame <pageBreak edition="M" number="3.0050" /><bold>asakkacca</bold>nti anādaraṃ katvā. Deyyadhammassa asakkaccakaraṇaṃ nāma asampannaṃ karotīti āha <bold>‘‘na sakkaritvā suciṃ katvā detī’’</bold>ti, uttaṇḍulādidosavirahitaṃ <pageBreak edition="V" number="3.0048" />sucisampannaṃ katvā na detīti attho. <bold>Acittīkatvā</bold>ti na citte katvā, na pūjetvāti attho. Pūjento hi pūjetabbavatthuṃ citte ṭhapeti, na tato bahi karoti. Cittaṃ vā acchariyaṃ katvā paṭipattivikaraṇaṃ sambhāvanakiriyā, tappaṭikkhepato <bold>acittīkaraṇaṃ</bold>asambhāvanakiriyā. <bold>Agāravena detī</bold>ti puggale agaruṃ karonto nisīdanaṭṭhāne asammajjitvā yattha vā tattha vā nisīdāpetvā yaṃ vā taṃ vā ādhārakaṃ ṭhapetvā dānaṃ deti. <bold>Asahatthā</bold>ti na attano hatthena deti, dāsakammakarodīhi dāpeti. <bold>Apaviddhaṃ detī</bold>ti antarā apaviddhaṃ vicchedaṃ katvā deti. Tenāha <bold>‘‘na nirantaraṃ detī’’</bold>ti. Atha vā <bold>apaviddhaṃ detī</bold>ti ucchiṭṭhādichaḍḍanīyadhammaṃ viya avakkhittakaṃ katvā deti. Tenāha <bold>‘‘chaḍḍetukāmo viya detī’’</bold>ti. ‘‘Addhā imassa dānassa phalameva āgacchatī’’ti evaṃ yassa kammassakatādiṭṭhi atthi, so āgamanadiṭṭhiko, ayaṃ pana na tādisoti <bold>anāgamanadiṭṭhiko</bold>. Tenāha <bold>‘‘katassa nāma phalaṃ āgamissatī’’</bold>tiādi. Aṭṭhamādīsu natthi vattabbaṃ.</paragraph>
<centered line="16">Asappurisadānasuttādivaṇṇanā niṭṭhitā.</centered>
<centered line="17">Tikaṇḍakīvaggavaṇṇanā niṭṭhitā.</centered>
<centered line="18">Tatiyapaṇṇāsakaṃ niṭṭhitaṃ.</centered>
<title line="19">4. Catutthapaṇṇāsakaṃ</title>
</body>
</document>