<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403t.tik17.xml</normativeSource>
    <archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/(18) 3. upasakavaggo.xml</archivePath>
    <baseFileName>(18) 3. upasakavaggo</baseFileName>
    <titlePath>(18) 3. Upāsakavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">(18) 3. Upāsakavaggo</chapter>
    <subhead line="2">1-6. Sārajjasuttādivaṇṇanā</subhead>
    <paragraph line="3" number="171-176"> Tatiyassa paṭhamadutiyatatiyacatutthe natthi vattabbaṃ. Pañcame <bold>upāsakapacchimako</bold>ti upāsakanihīno. ‘‘Iminā diṭṭhādinā idaṃ nāma maṅgalaṃ bhavissatī’’ti evaṃ bālajanaparikappitakotūhalasaṅkhātena diṭṭhasutamutamaṅgalena samannāgato <bold>kotūhalamaṅgaliko</bold>. Tenāha <bold>‘‘iminā idaṃ bhavissatī’’</bold>tiādi. <bold>Maṅgalaṃ paccetī</bold>ti diṭṭhamaṅgalādibhedaṃ maṅgalameva patthiyāyati. <bold>No kamma</bold>nti kammassakataṃ no patthiyāyati. <bold>Imamhā sāsanā</bold>ti ito sabbaññubuddhasāsanato. <bold>Bahiddhā</bold>ti bāhirakasamaye. <bold>Dakkhiṇeyyaṃ pariyesatī</bold>ti ‘‘duppaṭipannā dakkhiṇeyyā’’ti saññī gavesati. Ettha dakkhiṇapariyesanapubbakāre ekaṃ katvā pañca dhammā veditabbā. Chaṭṭhaṃ uttānameva.</paragraph>
    <centered line="4">Sārajjasuttādivaṇṇanā niṭṭhitā.</centered>
    <subhead line="5">7-8. Vaṇijjāsuttādivaṇṇanā</subhead>
    <paragraph line="6" number="177-8"> Sattame <pageBreak edition="V" number="3.0052" /><bold>satthavaṇijjā</bold>ti āvudhabhaṇḍaṃ katvā vā kāretvā vā kataṃ vā paṭilabhitvā tassa vikkayo. <bold>Āvudhabhaṇḍaṃ kāretvā tassa vikkayo</bold>ti idaṃ pana nidassanamattaṃ. <bold>Sūkaramigādayo posetvā tesaṃ vikkayo</bold>ti sūkaramigādayo posetvā tesaṃ maṃsaṃ sampādetvā vikkayo. Ettha ca satthavaṇijjā paroparādhanimittatāya akaraṇīyā vuttā, sattavaṇijjā abhujissabhāvakaraṇato, maṃsavisavaṇijjā vadhahetuto, majjavaṇijjā pamādaṭṭhānato. Aṭṭhamaṃ uttānameva.</paragraph>
    <centered line="7">Vaṇijjāsuttādivaṇṇanā niṭṭhitā.</centered>
    <subhead line="8">9. Gihisuttavaṇṇanā</subhead>
    <paragraph line="9" number="179"> Navame <pageBreak edition="M" number="3.0054" /><bold>ābhicetasikāna</bold>nti <bold>abhiceto</bold>ti abhikkantaṃ visuddhacittaṃ vuccati adhicittaṃ vā, abhicetasi jātāni ābhicetasikāni, abhiceto sannissitānīti vā ābhicetasikāni. Tenevāha <bold>‘‘uttamacittanissitāna’’</bold>nti. <bold>Diṭṭhadhammasukhavihārāna</bold>nti diṭṭhadhamme sukhavihārānaṃ. <bold>Diṭṭhadhammo</bold>ti paccakkho attabhāvo vuccati, tattha sukhavihārānanti attho. Rūpāvacarajjhānānametaṃ adhivacanaṃ. Tāni hi appetvā nisinnā jhāyino imasmiṃyeva attabhāve asaṃkiliṭṭhaṃ nekkhammasukhaṃ vindanti, tasmā ‘‘diṭṭhadhammasukhavihārānī’’ti vuccanti.</paragraph>
    <paragraph line="10"><bold>Catubbidhameraya</bold>nti pupphāsavo, phalāsavo, guḷāsavo, madhvāsavoti evaṃ catuppabhedaṃ merayaṃ. <bold>Pañcavidhañca sura</bold>nti pūvasurā, piṭṭhasurā, odanasurā, kiṇṇapakkhittā, sambhārasaṃyuttāti evaṃ pañcappabhedaṃ suraṃ. Puññaṃ attho etassāti <bold>puññattho</bold>. Yasmā panesa puññena atthiko nāma hoti, tasmā vuttaṃ <bold>‘‘puññena atthikassā’’</bold>ti. Sesamettha uttānameva.</paragraph>
    <centered line="11">Gihisuttavaṇṇanā niṭṭhitā.</centered>
    <subhead line="12">10. Gavesīsuttavaṇṇanā</subhead>
    <paragraph line="13" number="180"> Dasame <bold>sukāraṇa</bold>nti bodhiparipācanassa ekantikaṃ sundaraṃ kāraṇaṃ. <bold>Mandahasita</bold>nti īsakaṃ <pageBreak edition="V" number="3.0053" /> hasitaṃ. <bold>Kahaṃ kaha</bold>nti hāsasaddassa anukaraṇametaṃ. <bold>Haṭṭhappahaṭṭhākāramatta</bold>nti haṭṭhassa pahaṭṭhākāramattaṃ. Yathā gahitasaṅketā ‘‘pahaṭṭho bhagavā’’ti sañjānanti, evaṃ ākāranidassanamattaṃ.</paragraph>
    <paragraph line="14">Idāni iminā pasaṅgena hāsasamuṭṭhānaṃ vibhāgato dassetuṃ <bold>‘‘hasitañca nāmeta’’</bold>ntiādi āraddhaṃ. Tattha ajjhupekkhanavasenapi hāso na sambhavati, pageva domanassavasenāti āha <bold>‘‘terasahi somanassasahagatacittehī’’</bold>ti. Nanu ca keci kodhavasenapi hasantīti? Na, te sampiyanti kodhavatthuṃ tattha ‘‘mayaṃ dāni yathākāmakāritaṃ āpajjissāmā’’ti duviññeyyantarena somanassacitteneva hāsassa uppajjanato. <bold>Tesū</bold>ti <pageBreak edition="M" number="3.0055" /> pañcasu somanassasahagatakiriyacittesu. <bold>Balavārammaṇe</bold>ti uḷāratame ārammaṇe yamakapāṭihāriyasadise. <bold>Dubbalārammaṇe</bold>ti anuḷāraārammaṇe.</paragraph>
    <paragraph line="15"><bold>‘‘Imasmiṃ pana ṭhāne…pe… uppādetī’’</bold>ti idaṃ porāṇaṭṭhakathāyaṃ tathā āgatattā vuttaṃ, na sahetukasomanassasahagatacittehi bhagavato sitaṃ na hotīti dassanattaṃ. <bold>Abhidhammaṭīkāyaṃ</bold> (dha. sa. mūlaṭī. 968) pana ‘‘atītaṃsādīsu appaṭihataṃ ñāṇaṃ vatvā ‘imehi dhammehi samannāgatassa buddhassa bhagavato sabbaṃ kāyakammaṃ ñāṇapubbaṅgamaṃ ñāṇānuparivattī’tiādivacanato (mahāni. 156; paṭi. ma. 3.5) ‘bhagavato idaṃ cittaṃ uppajjatī’ti vuttavacanaṃ vicāretabba’’nti vuttaṃ. Tattha iminā hasituppādacittena pavattiyamānampi bhagavato sitakaraṇaṃ pubbenivāsaanāgataṃsasabbaññutaññāṇānaṃ anuvattakattā ñāṇānuparivattiyevāti evaṃ pana ñāṇānuparivattibhāve sati na koci pāḷiaṭṭhakathānaṃ virodho. Tathā hi <bold>abhidhammaṭṭhakathāyaṃ</bold> (dha. sa. aṭṭha. 568) ‘‘tesaṃ ñāṇānaṃ ciṇṇapariyante idaṃ cittaṃ uppajjatī’’ti vuttaṃ. Avassañcetaṃ evaṃ icchitabbaṃ, aññathā āvajjanacittassapi bhagavato tathārūpe kāle na yujjeyya. Tassapi hi viññattisamuṭṭhāpakabhāvassa nicchitattā. Tathā hi vuttaṃ ‘‘evañca katvā manodvārāvajjanassapi viññattisamuṭṭhāpakattaṃ upapannaṃ hotī’’ti (dha. sa. mūlaṭī. 1 kāyakammadvārakathāvaṇṇanā) na ca viññattisamuṭṭhāpakatte taṃsamuṭṭhānakāyaviññattiyā kāyakammādibhāvaṃ āpajjanabhāvo vissajjatīti.</paragraph>
    <paragraph line="16"><bold>Hasita</bold>nti sitameva sandhāya vadati. Tenāha <bold>‘‘evaṃ appamattakampī’’</bold>ti. <bold>Samosaritā vijjulatā</bold>. Sā hi itaravijjulatā viya khaṇaṭṭhitiyā sīghanirodhā ca na hoti, apica kho dandhanirodhā, na ca sabbakālikā. Dīdhiti pāvakamahāmeghato vā cātuddīpikamahāmeghato vā <pageBreak edition="V" number="3.0054" /> niccharati. Tenāha <bold>‘‘cātuddīpikamahāmeghamukhato’’</bold>ti. Ayaṃ kira tāsaṃ rasmīnaṃ dhammatā, yadidaṃ tikkhattuṃ sīsaṃ padakkhiṇaṃ katvā <bold>dāṭhaggesuyeva antaradhānaṃ</bold>. Sesamettha suviññeyyameva.</paragraph>
    <centered line="17">Gavesīsuttavaṇṇanā niṭṭhitā.</centered>
    <centered line="18">Upāsakavaggavaṇṇanā niṭṭhitā.</centered>
  </content>
</document>