<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403t.tik27.xml</normativeSource>
<archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/5. dhammikavaggo.xml</archivePath>
<titlePath>5. Dhammikavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">5. Dhammikavaggo</chapter>
<subhead line="2">1. Nāgasuttavaṇṇanā</subhead>
<paragraph line="3" number="43"> Pañcamassa paṭhame <bold>parisiñcitu</bold>nti (ma. ni. aṭṭha. 1.272) yo cuṇṇamattikādīhi gattāni ubbaṭṭento mallakamuṭṭhādīhi vā ghaṃsanto nahāyati, so ‘‘nahāyatī’’ti vuccati. Yo tathā akatvā pakatiyāva nahāyati, so ‘‘parisiñcatī’’ti vuccati <pageBreak edition="V" number="3.0103" />. Bhagavato ca sarīre tathā haritabbaṃ rajojallaṃ nāma nupalimpati acchachavibhāvato, utuggahaṇatthaṃ pana bhagavā kevalaṃ udake otarati. Tenāha <bold>‘‘gattāni parisiñcitu’’</bold>nti.</paragraph>
<paragraph line="4"><bold>Pubbakoṭṭhako</bold>ti pācīnakoṭṭhako. Sāvatthiyaṃ kira jetavanavihāro kadāci mahā, kadāci khuddako. Tathā hi so vipassissa bhagavato kāle yojaniko ahosi, sikhissa tigāvuto, vessabhussa aḍḍhayojaniko, kakusandhassa gāvutappamāṇo, koṇāgamanassa aḍḍhagāvutappamāṇo, kassapassa vīsatiusabhappamāṇo, amhākaṃ bhagavato kāle aṭṭhakarīsappamāṇo jāto. Tampi nagaraṃ tassa vihārassa kadāci pācīnato hoti, kadāci dakkhiṇato, kadāci pacchimato, kadāci uttarato. Jetavanagandhakuṭiyaṃ pana catunnaṃ mañcapādānaṃ patiṭṭhitaṭṭhānaṃ acalameva. Cattāri hi acalacetiyaṭṭhānāni nāma mahābodhipallaṅkaṭṭhānaṃ, isipatane dhammacakkappavattanaṭṭhānaṃ, saṅkassanagare devorohanakāle sopānassa patiṭṭhānaṭṭhānaṃ, mañcapādaṭṭhānanti. Ayaṃ pana pubbakoṭṭhako kassapadasabalassa vīsatiusabhavihārakāle pācīnadvārakoṭṭhako ahosi. So idāni ‘‘pubbakoṭṭhako’’tveva paññāyati.</paragraph>
<paragraph line="5">Kassapadasabalassa <pageBreak edition="M" number="3.0110" /> kāle aciravatī nagaraṃ parikkhipitvā sandamānā pubbakoṭṭhakaṃ patvā udakena bhinditvā mahantaṃ udakarahadaṃ māpesi samatittikaṃ anupubbagambhīraṃ. Tattha ekaṃ rañño nhānatitthaṃ, ekaṃ nāgarānaṃ, ekaṃ bhikkhusaṅghassa, ekaṃ buddhānanti evaṃ pāṭiekkāni nhānatitthāni honti ramaṇīyānivippakiṇṇarajatapaṭṭasadisavālukāni. Iti bhagavatā āyasmatā ānandena saddhiṃ yena ayaṃ evarūpo pubbakoṭṭhako, tenupasaṅkami gattāni parisiñcituṃ. Athāyasmā ānando udakasāṭikaṃ upanāmesi. Bhagavā surattadupaṭṭaṃ apanetvā udakasāṭikaṃ nivāsesi. Thero dupaṭṭena saddhiṃ mahācīvaraṃ attano hatthagataṃ akāsi. Bhagavā udakaṃ otari, sahotaraṇenevassa udake macchakacchapā sabbe suvaṇṇavaṇṇā ahesuṃ, yantanāḷikāhi suvaṇṇarasadhārāni siñcanakālo viya suvaṇṇapaṭappasāraṇakālo viya ca ahosi. Atha bhagavato nahānavattaṃ dassetvā paccuttiṇṇassa thero surattadupaṭṭaṃ upanāmesi. Bhagavā taṃ nivāsetvā vijjullatāsadisaṃ kāyabandhanaṃ bandhitvā mahācīvaraṃ antantena saṃharitvā padumagabbhasadisaṃ katvā upanītaṃ dvīsu kaṇṇesu gahetvā aṭṭhāsi. Tena vuttaṃ <bold>‘‘pubbakoṭṭhake gattāni parisiñcitvā ekacīvaro aṭṭhāsī’’</bold>ti.</paragraph>
<paragraph line="6">Evaṃ ṭhitassa pana bhagavato sarīraṃ vikasitapadumapupphasadisaṃ sabbapāliphullaṃ pāricchattakaṃ, tārāmarīcivikasitañca gaganatalaṃ siriyā avahasamānaṃ viya virocittha, byāmappabhāparikkhepavilāsinī <pageBreak edition="V" number="3.0104" /> cassa dvattiṃsavaralakkhaṇamālā ganthitvā ṭhapitā dvattiṃsa candimā viya, dvattiṃsa sūriyā viya, paṭipāṭiyā ṭhapitadvattiṃsacakkavattidvattiṃsadevarājadvattiṃsamahābrahmāno viya ca ativiya virocittha. Yasmā ca bhagavato sarīraṃ sudhantacāmīkarasamānavaṇṇaṃ, suparisodhitapavāḷaruciratoraṇaṃ, suvisuddhanīlaratanāvalisadisakesatanuruhaṃ, tasmā tahaṃ tahaṃ viniggatasujātajātihiṅgulakarasūpasobhitaṃ upari satamegharatanāvalisucchāditaṃ jaṅgamamiva kanakagirisikharaṃ virocittha. Tasmiñca samaye dasabalassa sarīrato nikkhamitvā chabbaṇṇarasmiyo samantato asītihatthappamāṇe padese ādhāvantī vidhāvantī ratanāvaliratanadāmaratanacuṇṇavippakiṇṇaṃ viya pasāritaratanacittakañcanapaṭṭamiva āsiñcamānalākhārasadhārācittamiva ukkāsatanipātasamākulamiva nirantaravippakiṇṇakaṇikārakiṅkiṇikapupphamiva vāyuvegasamuddhatacinapiṭṭhacuṇṇarañjitamiva <pageBreak edition="M" number="3.0111" /> indadhanuvijjullatāvitānasanthatamiva ca gaganatalaṃ, taṃ ṭhānaṃ pavanañca sammā pharanti. Vaṇṇabhūmi nāmesā. Evarūpesu ṭhānesu buddhānaṃ sarīravaṇṇaṃ vā guṇavaṇṇaṃ vā cuṇṇiyapadehi vā gāthāhi vā atthañca upamāyo ca kāraṇāni ca āharitvā paṭibalena dhammakathikena pūretvā kathetuṃ vaṭṭati. Evarūpesu hi ṭhānesu dhammakathikassa thāmo veditabbo. <bold>Pubbasadisāni kurumāno</bold>ti nirudakāni kurumāno, sukkhāpayamānoti attho. Sodake gatte cīvaraṃ pārupantassa hi cīvare kaṇṇikāni uṭṭhahanti, parikkhārabhaṇḍaṃ dussati, buddhānaṃ pana sarīre rajojallaṃ na upalimpati, padumapatte ukkhittaudakabindu viya udakaṃ vinivaṭṭetvā gacchati. Evaṃ santepi sikkhāgāravatāya bhagavā ‘‘pabbajitavattaṃ nāmeta’’nti mahācīvaraṃ ubhosu kaṇṇesu gahetvā purato kāyaṃ paṭicchādetvā aṭṭhāsi.</paragraph>
<paragraph line="7">Tāḷitañca vāditañca tāḷitavāditaṃ, tūriyānaṃ tāḷitavāditaṃ tūriyatāḷitavāditaṃ. Mahantañca taṃ tūriyatāḷitavāditañcāti <bold>mahātūriyatāḷitavāditaṃ</bold>. Tenāha <bold>‘‘mahantenā’’</bold>tiādi. Atha vā bherimudiṅgapaṇavāditūriyānaṃ tāḷitaṃ vīṇāveḷugomukhiādīnaṃ vāditañca <bold>tūriyatāḷitavādita</bold>nti vā evamettha attho daṭṭhabbo.</paragraph>
<paragraph line="8">Abhiññāpāraṃ gatoti <bold>abhiññāpāragū</bold>. Evaṃ sesesupi. So hi bhagavā sabbadhamme abhijānanto gatoti <bold>abhiññāpāragū</bold>. Tesu pañcupādānakkhandhe parijānanto gatoti <bold>pariññāpāragū</bold>. Sabbakilese pajahanto gatoti <bold>pahānapāragū</bold>. Cattāro magge bhāvento gatoti <bold>bhāvanāpāragū</bold>. Nirodhaṃ sacchikaronto gatoti <bold>sacchikiriyāpāragū</bold>. Sabbasamāpattiṃ samāpajjanto gatoti <bold>samāpattipāragū. Subrahmadevaputtādayo</bold>ti ettha so kira devaputto accharāsaṅghaparivuto nandanakīḷitaṃ katvā pāricchattakamūle paññattāsane nisīdi. Taṃ pañcasatā parivāretvā nisinnā <pageBreak edition="V" number="3.0105" />, pañcasatā rukkhaṃ abhiruhitvā madhurassarena gāyitvā pupphāni pātenti. Tāni gahetvā itarā ekatovaṇṭikamālāva ganthenti. Atha rukkhaṃ abhiruḷhā upacchedakavasena ekappahāreneva kālaṃ katvā avīcimhi nibbattā mahādukkhaṃ anubhavanti. Atha kāle gacchante devaputto ‘‘imāsaṃ neva saddo suyyati <pageBreak edition="M" number="3.0112" />, na pupphāni pātenti, kahaṃ nu kho gatā’’ti āvajjento niraye nibbattabhāvaṃ disvā piyavatthukasokena ruppamāno cintesi – ‘‘etā tāva yathākammena gatā, mayhaṃ āyusaṅkhāro kittako’’ti. So ‘‘sattame divase mayāpi avasesāhi pañcasatāhi saddhiṃ kālaṃ katvā tattheva nibbattitabba’’nti disvā balavatarena sokena samappito. ‘‘Imaṃ mayhaṃ sokaṃ sadevake loke aññatra tathāgatā nibbāpetuṃ samattho natthī’’ti cintetvā satthu santikaṃ gantvā vanditvā ekamantaṃ ṭhito –</paragraph>
<gatha1 line="9">‘‘Niccaṃ utrastamidaṃ cittaṃ, niccaṃ ubbiggamidaṃ mano;</gatha1>
<gatha2 line="10">Anuppannesu kicchesu, atho uppatitesu ca;</gatha2>
<gathalast line="11">Sace atthi anutrastaṃ, taṃ me akkhāhi pucchito’’ti. (saṃ. ni. 1.98) –</gathalast>
<unindented line="12">Imaṃ gāthamabhāsi. Bhagavāpissa –</unindented>
<gatha1 line="13">‘‘Nāññatra bojjhā tapasā, nāññatrindriyasaṃvarā;</gatha1>
<gathalast line="14">Nāññatra sabbanissaggā, sotthiṃ passāmi pāṇina’’nti. (saṃ. ni. 1.98) –</gathalast>
<unindented line="15">Dhammaṃ desesi. So desanāpariyosāne vigatasoko pañcahi accharāsatehi saddhiṃ sotāpattiphale patiṭṭhāya bhagavantaṃ namassamāno aṭṭhāsi. Taṃ sandhāyetaṃ vuttaṃ <bold>‘‘dukkhappattā subrahmadevaputtādayo’’</bold>ti. <bold>Ādi</bold>-saddena candasūriyadevaputtādayo saṅgaṇhāti. <bold>Catūhi kāraṇehī</bold>ti ārakattā, arīnaṃ arānañca hatattā, paccayādīnaṃ arahattā, pāpakaraṇe rahābhāvāti imehi catūhi kāraṇehi.</unindented>
<paragraph line="16"><bold>Dasavidhasaṃyojanānī</bold>ti orambhāgiyuddhambhāgiyabhedato dasavidhasaṃyojanāni. <bold>Sabbe accarucī</bold>ti sabbasatte atikkamitvā pavattaruci. <bold>Aṭṭhamaka</bold>nti sotāpattimaggaṭṭhaṃ sandhāya vadati. <bold>Sotāpanno</bold>ti phalaṭṭho gahito.</paragraph>
<paragraph line="17"><bold>Soracca</bold>nti <pageBreak edition="V" number="3.0106" /> ‘‘tattha katamaṃ soraccaṃ? Yo kāyiko avītikkamo, vācasiko avītikkamo, kāyikavācasiko avītikkamo, idaṃ vuccati soraccaṃ, sabbāpi sīlasaṃvaro soracca’’nti (dha. sa. 1349) vacanato sucisīlaṃ ‘‘soracca’’nti vuttaṃ. <bold>Karūṇā</bold>ti karuṇābrahmavihāramāha. <bold>Karuṇāpubbabhāgo</bold>ti tassa pubbabhāgaṃ upacārajjhānaṃ vadati.</paragraph>
<paragraph line="18"><bold>Duvidhena</bold><pageBreak edition="M" number="3.0113" /><bold>jhānenā</bold>ti ārammaṇūpanijjhānalakkhaṇūpanijjhānabhedato duvidhena jhānamanena. <bold>Pañcavidhamicchājīvavasenā</bold>ti kuhanālapanānemittikatānippesikatālābhenalābhaṃnijigīsanatāsaṅkhāta- pañcavidhamicchājīvavasena. <bold>Na lippatī</bold>ti na allīyati anusayato ārammaṇakaraṇato vā taṇhādiṭṭhiabhinivesābhāvato. Sesamettha uttānameva.</paragraph>
<centered line="19">Nāgasuttavaṇṇanā niṭṭhitā.</centered>
<subhead line="20">2. Migasālāsuttavaṇṇanā</subhead>
<paragraph line="21" number="44"> Dutiye <bold>samasamagatiyā</bold>ti ka-kārassa ya-kāravasena niddesoti āha <bold>‘‘samabhāveneva samagatikā’’</bold>ti. <bold>Bhavissantī</bold>ti atītatthe anāgatavacanaṃ katanti āha <bold>‘‘bhavissantīti jātā’’</bold>ti. Purāṇassa hi isidattassa ca samagatikaṃ sandhāya sā evamāha.</paragraph>
<paragraph line="22"><bold>Ammakā</bold>ti mātugāmo. Upacāravacanañhetaṃ. Itthīsu yadidaṃ ammakā mātugāmo jananī janikāti. Tenāha <bold>‘‘itthī hutvā itthisaññāya eva samannāgatā’’</bold>ti.</paragraph>
<paragraph line="23"><bold>Diṭṭhiyā paṭivijjhitabbaṃ appaṭividdhaṃ hotī</bold>ti atthato kāraṇato ca paññāya paṭivijjhitabbaṃ appaṭividdhaṃ hoti, nijjaṭaṃ niggumbaṃ katvā yāthāvato aviditaṃ hoti. Samaye samaye kilesehi vimuccanakaṃ pītipāmojjaṃ idha <bold>sāmāyikaṃ</bold> ma-kāre akārassa dīghaṃ katvā. Tenāha – <bold>‘‘sāmāyikampi vimuttiṃ na labhatīti kālānukālaṃ dhammassavanaṃ nissāya pītipāmojjaṃ na labhatī’’</bold>ti. <bold>Pamiṇantī</bold>ti ettha ārambhattho pa-saddoti āha <bold>‘‘tuletuṃ ārabhantī’’</bold>ti. <bold>Paṇīto</bold>ti visiṭṭho.</paragraph>
<paragraph line="24"><bold>Tadantara</bold>nti vacanavipallāsena upayogatthe sāmivacanaṃ katanti āha <bold>‘‘taṃ antaraṃ taṃ kāraṇa’’</bold>nti <pageBreak edition="V" number="3.0107" />. Lobhassa aparāparuppattiyā bahuvacanavasena <bold>‘‘lobhadhammā’’</bold>ti vuttā. <bold>Sīlena visesī ahosi</bold> methunadhammaviratiyā samannāgatattā.</paragraph>
<centered line="25">Migasālāsuttavaṇṇanā niṭṭhitā.</centered>
<subhead line="26">3-6. Iṇasuttādivaṇṇanā</subhead>
<paragraph line="27" number="45-48"> Tatiye <pageBreak edition="M" number="3.0114" /> daliddo nāma duggato, tassa bhāvo <bold>dāliddiyaṃ</bold>. Na etassa sakaṃ sāpateyyanti <bold>assako,</bold> asāpateyyo. Tenāha <bold>‘‘attano santakena rahito’’</bold>ti. ‘‘Buddho dhammo saṅgho’’ti vutte ‘‘sammāsambuddho bhagavā, svākkhāto dhammo, suppaṭipanno saṅgho’’ti kenaci akampiyabhāvena okappanaṃ ratanattayaguṇe ogāhetvā kappanaṃ <bold>okappanasaddhā</bold> nāma. ‘‘Idaṃ akusalaṃ kammaṃ no sakaṃ, idaṃ pana kammaṃ saka’’nti evaṃ byatirekato anvayato ca kammassakatajānanapaññā <bold>kammassakatapaññā</bold>. Tividhañhi duccaritaṃ attanā katampi sakakammaṃ nāma na hoti atthabhañjanato. Sucaritaṃ sakakammaṃ nāma atthajananato. <bold>Iṇādānasmi</bold>nti paccattavacanatthe etaṃ bhummanti āha <bold>‘‘iṇaggahaṇaṃ vadāmī’’</bold>ti.</paragraph>
<paragraph line="28"><bold>Kaṭaggāho</bold>ti kataṃ sabbaso siddhameva katvā gahaṇaṃ. So pana vijayalābho hotīti āha <bold>‘‘jayaggāho’’</bold>ti. Hirimano etassāti <bold>hirimano</bold>ti āha <bold>‘‘hirisampayuttacitto’’</bold>ti, pāpajigucchanalakkhaṇāya hiriyā sampayuttacittoti attho. Ottappati ubbijjati bhāyati sīlenāti <bold>ottappī,</bold> ottappena samannāgato. <bold>Nirāmisaṃ sukha</bold>nti tatiyajjhānasukhaṃ dūrasamussāritakāmāmisattā. <bold>Upekkha</bold>nti catutthajjhānupekkhaṃ, na yaṃ kiñci upekkhāvedananti āha <bold>‘‘catutthajjhānupekkha’’</bold>nti. <bold>Āraddhavīriyo</bold>ti paggahitaparipuṇṇakāyikacetasikavīriyoti attho. Yo gaṇasaṅgaṇikaṃ vinodetvā catūsu iriyāpathesu aṭṭhaārambhavatthuvasena ekako hoti, tassa kāyikaṃ vīriyaṃ āraddhaṃ nāma hoti. Cittasaṅgaṇikaṃ vinodetvā aṭṭhasamāpattivasena ekako hoti. Gamane uppannakilesassa ṭhānaṃ pāpuṇituṃ na deti, ṭhāne uppannakilesassa nisajjaṃ, nisajjāya uppannakilesassa sayanaṃ pāpuṇituṃ na deti, uppannaṭṭhāneyeva kilese niggaṇhāti. Ayaṃ cetasikaṃ vīriyaṃ āraddhaṃ nāma hoti. Paṭipakkhadūrībhāvena seṭṭhaṭṭhena ca eko udetīti ekodi, ekaggatā. Tassa yogato ekaggacitto idha <bold>ekodi</bold>. Paṭipakkhato attānaṃ nipāti, taṃ vā nipayati visosetīti <bold>nipako</bold>. Aññataraṃ kāyādibhedaṃ ārammaṇaṃ sātisayāya satiyā saratīti <bold>sato</bold>. Tenāha <bold>‘‘ekaggacitto’’</bold>tiādi.</paragraph>
<paragraph line="29"><bold>Akuppā</bold><pageBreak edition="V" number="3.0108" /><bold>me vimuttī</bold>ti mayhaṃ arahattaphalavimutti akuppatāya akuppārammaṇatāya ca akuppā. Sā hi rāgādīhi na kuppatīti akuppatāyapi akuppā <pageBreak edition="M" number="3.0115" />. Akuppaṃ nibbānamassā ārammaṇanti akuppārammaṇatāyapi akuppā. Tenevāha <bold>‘‘akuppārammaṇattā’’</bold>tiādi. <bold>Bhavasaṃyojanāna</bold>nti kāmarāgapaṭighamānadiṭṭhivicikicchāsīlabbataparāmāsabhavarāgaissāmacchariya- avijjāsaṅkhātānaṃ dasannaṃ saṃyojanānaṃ. Imāni hi satte bhavesu saṃyojenti upanibandhanti bhavābhavena saṃyojenti, tasmā bhavasaṃyojanānīti vuccanti. <bold>Khīṇāsavo uttamaaṇaṇo</bold> kilesaiṇānaṃ abhāvato. Aññe hi sattā yāva na kilesā pahīyanti, tāva saiṇā nāma aserivihārabhāvato. Catutthādīni uttānatthāni.</paragraph>
<centered line="30">Iṇasuttādivaṇṇanā niṭṭhitā.</centered>
<subhead line="31">7. Khemasuttavaṇṇanā</subhead>
<paragraph line="32" number="49"> Sattame <bold>vutthabrahmacariyavāso</bold>ti nivutthabrahmacariyavāso. <bold>Katakaraṇīyo</bold>ti ettha <bold>karaṇīya</bold>nti pariññāpahānabhāvanāsacchikiriyamāha. Taṃ pana yasmā catūhi maggehi paccekaṃ catūsu saccesu kattabbattā soḷasavidhaṃ veditabbaṃ. Tenāha <bold>‘‘catūhi maggehi kattabba’’</bold>nti. Khandhakilesaabhisaṅkhārasaṅkhātā tayo osīdāpanaṭṭhena bhārā viyāti bhārā. Te ohitā oropitā nikkhittā pātitā etenāti <bold>ohitabhāro</bold>. Tenāha <bold>‘‘khandhabhāraṃ…pe… otāretvā ṭhito’’</bold>ti. Anuppatto sadatthanti <bold>anuppattasadattho. Sadattho</bold>ti ca sakatthamāha ka-kārassa da-kāraṃ katvā. Ettha hi arahattaṃ attano yonisomanasikārāyattattā attūpanibandhaṭṭhena sasantānapariyāpannattā attānaṃ avijahanaṭṭhena attano uttamatthena ca attano atthattā ‘‘sakattho’’ti vuccati. Tenāha <bold>‘‘sadattho vuccati arahatta’’</bold>nti. <bold>Sammadaññā vimutto</bold>ti sammā aññāya vimutto, acchinnabhūtāya maggapaññāya sammā yathābhūtaṃ dukkhādīsu yo yathā jānitabbo, tathā jānitvā vimuttoti attho. Tenāha <bold>‘‘sammā hetunā’’</bold>tiādi. <bold>Vimutto</bold>ti ca dve vimuttiyo sabbassa cittasaṃkilesassa maggo nibbānādhimutti ca. Nibbāne adhimuccanaṃ tattha ninnapoṇapabbhāratāya. Arahā sabbakilesehi vimuttacittattā cittavimuttiyā vimutto. Nibbānaṃ adhimuttattā nibbāne vimutto. Sesamettha uttānameva.</paragraph>
<centered line="33">Khemasuttavaṇṇanā niṭṭhitā.</centered>
<subhead line="34">8. Indriyasaṃvarasuttavaṇṇanā</subhead>
<paragraph line="35" number="50"> Aṭṭhame <pageBreak edition="V" number="3.0109" /><pageBreak edition="M" number="3.0116" /> upanisīdati phalaṃ etthāti kāraṇaṃ <bold>upanisā. Yathābhūtañāṇadassana</bold>nti yathāsabhāvajānanasaṅkhātaṃ dassanaṃ. Etena taruṇavipassanaṃ dasseti. Taruṇavipassanā hi balavavipassanāya paccayo hoti. <bold>Taruṇavipassanā</bold>ti nāmarūpapariggahe ñāṇaṃ, paccayapariggahe ñāṇaṃ, sammasane ñāṇaṃ, maggāmagge vavatthapetvā ṭhitañāṇanti catunnaṃ ñāṇānaṃ adhivacanaṃ. Nibbindati etāyāti <bold>nibbidā. Balavavipassanā</bold>ti bhayatupaṭṭhāne ñāṇaṃ ādīnavānupassane ñāṇaṃ muccitukamyatāñāṇaṃ saṅkhārupekkhāñāṇanti catunnaṃ ñāṇānaṃ adhivacanaṃ. Paṭisaṅkhānupassanā pana muccitukamyatāpakkhikā eva. ‘‘Yāva maggāmaggañāṇadassanavisuddhi, tāva taruṇavipassanā’’ti hi vacanato upakkilesavimuttaudayabbayañāṇato balavavipassanā. Virajjati ariyo saṅkhārato etenāti <bold>virāgo,</bold> ariyamaggo. <bold>Arahattaphala</bold>nti ukkaṭṭhaniddesato vuttaṃ. Indriyasaṃvarassa sīlarakkhaṇahetuttā vuttaṃ <bold>‘‘sīlānurakkhaṇaindriyasaṃvaro kathito’’</bold>ti.</paragraph>
<centered line="36">Indriyasaṃvarasuttavaṇṇanā niṭṭhitā.</centered>
<subhead line="37">9. Ānandasuttavaṇṇanā</subhead>
<paragraph line="38" number="51"> Navame <bold>therā bhikkhū viharanti bahussutā āgatāgamā</bold>tiādipāḷipadesu imināva nayena attho daṭṭhabbo – sīlādiguṇānaṃ thirabhāvappattiyā <bold>therā</bold>. Suttageyyādi bahu sutaṃ etesanti <bold>bahussutā</bold>. Vācuggatadhāraṇena sammadeva garūnaṃ santike āgamitabhāvena āgato pariyattidhammasaṅkhāto āgamo etesanti <bold>āgatāgamā</bold>. Suttātidhammasaṅkhātassa dhammassa dhāraṇena <bold>dhammadharā</bold>. Vinayadhāraṇena <bold>vinayadharā</bold>. Tesaṃyeva dhammavinayānaṃ mātikāya dhāraṇena <bold>mātikādharā</bold>. Tattha tattha dhammaparipucchāya <bold>paripucchati</bold>. Taṃ atthaparipucchāya <bold>paripañhati</bold> vīmaṃsati vicāreti. <bold>Idaṃ, bhante, kathaṃ, imassa kvattho</bold>ti paripucchanapañhanākāradassanaṃ. <bold>Āvivaṭañceva</bold> pāḷiyā atthaṃ padesantarapāḷidassanena āgamato <bold>vivaranti. Anuttānīkatañca</bold> yuttivibhāvanena <bold>uttānīkaronti. Kaṅkhāṭṭhāniyesu dhammesu</bold> saṃsayuppattiyā <pageBreak edition="M" number="3.0117" /> hetuyā gaṇṭhiṭṭhānabhūtesu pāḷipadesu yāthāvato vinicchayadānena <bold>kaṅkhaṃ paṭivinodenti</bold>.</paragraph>
<centered line="39">Ānandasuttavaṇṇanā niṭṭhitā.</centered>
<subhead line="40">10. Khattiyasuttavaṇṇanā</subhead>
<paragraph line="41" number="52"> Dasame <pageBreak edition="V" number="3.0110" /> bhoge adhippāyo etesanti <bold>bhogādhippāyā</bold>. Paññatthāya etesaṃ mano upavicaratīti <bold>paññūpavicārā</bold>. Pathaviyā dāyatthāya vā cittaṃ abhiniveso etesanti <bold>pathavībhinivesā</bold>. Mantā adhiṭṭhānaṃ patiṭṭhā etesanti <bold>mantādhiṭṭhānā</bold>. Iminā nayena sesapadānipi veditabbāni. Sesaṃ uttānameva.</paragraph>
<centered line="42">Khattiyasuttavaṇṇanā niṭṭhitā.</centered>
<subhead line="43">11. Appamādasuttavaṇṇanā</subhead>
<paragraph line="44" number="53"> Ekādasame <bold>jaṅgalāna</bold>nti ettha yo nipicchalo na anūpo nirudakatāya thaddhalūkho bhūmippadeso, so ‘‘jaṅgalo’’ti vuccati. Tabbahulatāya pana idha sabbo bhūmippadeso jaṅgalo. Tasmiṃ jaṅgale jātā bhavāti vā jaṅgalā, tesaṃ <bold>jaṅgalānaṃ</bold>. Evañhi nadicarānampi hatthīnaṃ saṅgaho kato hoti samodhātabbānaṃ viya samodhāyakānampi idha jaṅgalaggahaṇena gahetabbato. <bold>Pathavītalacārīna</bold>nti iminā jalacārino ca nivatteti adissamānapādattā. <bold>‘‘Pāṇāna’’</bold>nti sādhāraṇavacanampi <bold>‘‘padajātānī’’</bold>ti saddantarasannidhānena visesaniviṭṭhameva hotīti āha <bold>‘‘sapādakapāṇāna’’</bold>nti. ‘‘Muttagata’’ntiādīsu (ma. ni. 2.119; a. ni. 9.11) gata-saddo viya idha <bold>jāta</bold>-saddo anatthantaroti āha <bold>‘‘padajātānīti padānī’’</bold>ti. <bold>Samodhāna</bold>nti samavarodhaṃ, antogadhaṃ vā. Tenāha <bold>‘‘odhānaṃ upanikkhepaṃ gacchantī’’</bold>ti. <bold>Kūṭaṅgamā</bold>ti pārimantena kūṭaṃ upagacchanti. <bold>Kūṭaninnā</bold>ti kūṭacchiddamagge pavisanavasena kūṭe ninnā. <bold>Kūṭasamosaraṇā</bold>ti chidde anupavisanavasena ca āhacca avatthānena ca kūṭe samodahitvā ṭhitā. Vaṇṭe <pageBreak edition="M" number="3.0118" /> patamāne sabbāni bhūmiyaṃ patantīti āha <bold>‘‘vaṇṭānuvattakāni bhavantī’’</bold>ti.</paragraph>
<centered line="45">Appamādasuttavaṇṇanā niṭṭhitā.</centered>
<subhead line="46">12. Dhammikasuttavaṇṇanā</subhead>
<paragraph line="47" number="54"> Dvādasame <bold>jātibhūmiya</bold>nti ettha jananaṃ jāti, jātiyā bhūmi <bold>jātibhūmi,</bold> jātaṭṭhānaṃ. Taṃ kho panetaṃ neva kosalamahārājādīnaṃ, na caṅkibrāhmaṇādīnaṃ, na sakkasuyāmasantusitādīnaṃ <pageBreak edition="V" number="3.0111" />, na asītimahāsāvakānaṃ, na aññesaṃ sattānaṃ ‘‘jātibhūmī’’ti vuccati. Yassa pana jātadivase dasasahassī lokadhātu ekaddhajamālāvippakiṇṇakusumavāsacuṇṇagaṇasugandhā sabbapāliphullamiva nandanavanaṃ virocamānā paduminipaṇṇe udakabindu viya akampittha, jaccandhādīnañca rūpadassanādīni anekāni pāṭihāriyāni pavattiṃsu. Tassa sabbaññubodhisattassa jātaṭṭhānaṃ, sātisayassa pana janakakapilavatthusannissayo ‘‘jātibhūmī’’ti vuccati. <bold>Jātibhūmakā upāsakā</bold>ti jātibhūmivāsino upāsakā. Santanetvā sabbaso tanetvā pattharitvā ṭhitamūlāni <bold>mūlasantānakāni</bold>. Tāni pana atthato mūlāniyevāti āha <bold>‘‘mūlasantānakānanti mūlāna’’</bold>nti.</paragraph>
<paragraph line="48">Jātadivase āvudhānaṃ jotitattā, rañño aparimitassa ca sattakāyassa anatthato paripālanasamatthatāya ca ‘‘jotipālo’’ti laddhanāmattā vuttaṃ <bold>‘‘nāmena jotipālo’’</bold>ti. <bold>Govindo</bold>ti govindiyābhisekena abhisitto, govindassa ṭhāne ṭhapanābhisekena abhisittoti attho. Taṃ kira tassa brāhmaṇassa kulaparamparāgataṃ ṭhānantaraṃ. Tenāha <bold>‘‘ṭhānena mahāgovindo’’</bold>ti. Gavaṃ paññañca vindati paṭilabhatīti govindo, mahanto govindoti <bold>mahāgovindo. Go</bold>ti hi paññāyetaṃ adhivacanaṃ ‘‘gacchati atthe bujjhatī’’ti katvā. Mahāgovindo ca amhākaṃ bodhisattoyeva. So kira disampatissa nāma rañño purohitassa govindabrāhmaṇassa putto hutvā attano pitussa ca rañño ca accayena tassa putto reṇu, sahāyā <pageBreak edition="M" number="3.0119" /> cassa sattabhū, brahmadatto, vessabhū, bharato, dve dhataraṭṭhāti ime satta rājāno yathā aññamaññaṃ na vivadanti. Evaṃ rajje patiṭṭhāpetvā tesaṃ atthadhamme anusāsante jambudīpatale sabbesaṃ rājāva raññaṃ, brahmāva brāhmaṇānaṃ, devova gahapatikānaṃ sakkato garukato mānito pūjito apacito uttamagāravaṭṭhānaṃ ahosi. Tena vuttaṃ <bold>‘‘reṇuādīnaṃ sattannaṃ rājūnaṃ purohito’’</bold>ti. Imeva satta bhāradhārā mahārājāno. Vuttañhetaṃ –</paragraph>
<gatha1 line="49">‘‘Sattabhū brahmadatto ca, vessabhū bharato saha;</gatha1>
<gathalast line="50">Reṇu dve ca dhataraṭṭhā, tadāsuṃ satta bhāradhā’’ti. (dī. ni. aṭṭha. 2.308);</gathalast>
<paragraph line="51">Rañño diṭṭhadhammikasamparāyikatthānaṃ puro vidhānato pure saṃvidhānato <bold>purohito. Kodhāmagandhenā</bold>ti kodhasaṅkhātena pūtigandhena. Karuṇā assa atthīti <bold>karuṇa</bold>nti sapubbabhāgakaruṇajjhānaṃ vuttanti āha <bold>‘‘karuṇāya ca karuṇāpubbabhāge ca ṭhitā’’</bold>ti. Yakāro sandhivasena āgatoti āha <bold>‘‘yeteti ete’’</bold>ti. <bold>Arahattato paṭṭhāya sattamo</bold>ti sakadāgāmī. <bold>Sakadāgāmiṃ</bold><pageBreak edition="V" number="3.0112" /><bold>upādāyā</bold>ti sakadāgāmibhāvaṃ paṭicca. Sakadāgāmissa hi pañcindriyāni sakadāgāmibhāvaṃ paṭicca mudūni nāma honti. Sesamettha suviññeyyameva.</paragraph>
<centered line="52">Dhammikasuttavaṇṇanā niṭṭhitā.</centered>
<centered line="53">Dhammikavaggavaṇṇanā niṭṭhitā.</centered>
<centered line="54">Paṭhamapaṇṇāsakaṃ niṭṭhitaṃ.</centered>
<title line="55">2. Dutiyapaṇṇāsakaṃ</title>
</body>
</document>