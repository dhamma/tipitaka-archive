<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403t.tik38.xml</normativeSource>
<archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/6. abyakatavaggo.xml</archivePath>
<title>6. Abyākatavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">6. Abyākatavaggo</chapter>
<subhead line="2">1-2. Abyākatasuttādivaṇṇanā</subhead>
<paragraph line="3" number="54-55">Chaṭṭhavaggassa <pageBreak edition="V" number="3.0164" />paṭhamaṃ suviññeyyameva. Dutiye <bold>atīte attabhāve nibbattakaṃ kamma</bold>nti ‘‘purimakammabhavasmiṃ moho avijjā, āyūhanā saṅkhārā, nikanti taṇhā, upagamanaṃ upādānaṃ, cetanā bhavo’’ti evamāgataṃ saparikkhāraṃ pañcavidhaṃ kammavaṭṭamāha. <bold>Etarahi me attabhāvo na siyā</bold>ti viññāṇanāmarūpasaḷāyatanaphassavedanāsahitaṃ paccuppannaṃ pañcavidhaṃ vipākavaṭṭamāha. <bold>Yaṃ atthika</bold>nti yaṃ paramatthato vijjamānakaṃ. Tenāha <bold>‘‘bhūta’’</bold>nti. Tañhi paccayanibbattatāya ‘‘bhūta’’nti vuccati. <bold>Taṃ pajahāmī</bold>ti tappaṭibaddhacchandarāgappahānena tato eva āyatiṃ anuppattidhammatāpādanavasena pajahāmi pariccajāmi. <bold>Haritanta</bold>nti (ma. ni. aṭṭha. 1.303) haritameva. Anta-saddena padavaḍḍhanaṃ kataṃ yathā ‘‘vanantaṃ suttanta’’nti, allatiṇādīni āgamma nibbāyatīti attho. <bold>Pathanta</bold>nti mahāmaggaṃ. <bold>Selanta</bold>nti pabbataṃ. <bold>Udakanta</bold>nti udakaṃ. <bold>Ramaṇīyaṃ vā bhūmibhāga</bold>nti tiṇagumbādirahitaṃ vivittaṃ abbhokāsabhūmibhāgaṃ. <bold>Anāhārā</bold>ti apaccayā nirupādānā. Sesamettha uttānameva.</paragraph>
<centered line="4">Abyākatasuttādivaṇṇanā niṭṭhitā.</centered>
<subhead line="5">3. Tissabrahmāsuttavaṇṇanā</subhead>
<paragraph line="6" number="56">Tatiye <pageBreak edition="M" number="3.0177" /><bold>vivittāni</bold>tādisāni pana pariyantāni atidūrāni hontīti āha <bold>‘‘antimapariyantimānī’’</bold>ti. Ante bhavāni antimāni, antimāniyeva pariyantimāni. Ubhayenapi atidūrataṃ dasseti. <bold>Samannāhāre ṭhapayamāno</bold>ti indriyaṃ samākārena vattento indriyasamataṃ paṭipādento nāma hoti. Vipassanācittasampayutto samādhi, satipi saṅkhāranimittāvirahe niccanimittādivirahato ‘‘animitto’’ti vuccatīti āha <bold>‘‘animittanti balavavipassanāsamādhi’’</bold>nti.</paragraph>
<centered line="7">Tissabrahmāsuttavaṇṇanā niṭṭhitā.</centered>
<subhead line="8">4-7. Sīhasenāpatisuttādivaṇṇanā</subhead>
<paragraph line="9" number="57-60">Catutthe <pageBreak edition="V" number="3.0165" />kucchito ariyo <bold>kadariyo</bold>. Thaddhamacchariyasadisaṃ hi kucchitaṃ sabbanihīnaṃ natthi sabbakusalānaṃ ādibhūtassa nisedhanato. Sesamettha pañcamādīni ca uttānatthāneva.</paragraph>
<centered line="10">Sīhasenāpatisuttādivaṇṇanā niṭṭhitā.</centered>
<subhead line="11">8. Pacalāyamānasuttavaṇṇanā</subhead>
<paragraph line="12" number="61">Aṭṭhame <bold>ālokasaññaṃ manasi kareyyāsī</bold>ti divā vā rattiṃ vā sūriyapajjotacandamaṇiādīnaṃ ālokaṃ ‘‘āloko’’ti manasi kareyyāsi. Idaṃ vuttaṃ hoti – sūriyacandālokādiṃ divā rattiñca upaladdhaṃ yathāladdhavaseneva manasi kareyyāsi, citte ṭhapeyyāsi. Yathā te subhāvitālokakasiṇassa viya kasiṇāloko yadicchakaṃ yāvadicchakañca so āloko rattiyaṃ upatiṭṭhati, yena tattha divāsaññaṃ ṭhapeyyāsi, divā viya vigatathinamiddhova bhaveyyāsīti. Tenāha <bold>‘‘yathā divā tathā ratti’’</bold>nti. <bold>Iti vivaṭena cetasā</bold>ti evaṃ apihitena cittena thinamiddhapidhānena apihitattā. <bold>Apariyonaddhenā</bold>ti samantato anonaddhena asañchāditena. <bold>Sahobhāsa</bold>nti sañāṇobhāsaṃ. Thinamiddhavinodanaālokopi vā hotu kasiṇālokopi <pageBreak edition="M" number="3.0178" />vā parikammālokopi vā, upakkilesāloko viya sabboyaṃ āloko ñāṇasamuṭṭhānovāti. Yesaṃ akaraṇe puggalo mahājāniyo hoti, tāni <bold>avassaṃ kātabbāni</bold>. Yāni akātumpi vaṭṭanti, sati samavāye kātabbato tāni <bold>karaṇīyānī</bold>ti āha <bold>‘‘itarāni karaṇīyānī’’</bold>ti. Atha vā kattabbāni kammāni karaṇaṃ arahantīti <bold>karaṇīyāni</bold>. Itarāni <bold>kiccānī</bold>tipi vadanti.</paragraph>
<paragraph line="13"><bold>Ādinayappavattā viggāhikakathā</bold>ti ‘‘na tvaṃ imaṃ dhammavinayaṃ ājānāsi, ahaṃ imaṃ dhammavinayaṃ ājānāmi, kiṃ tvaṃ imaṃ dhammavinayaṃ ājānissasi, micchāpaṭipanno tvamasi, ahamasmi sammāpaṭipanno, sahitaṃ me, asahitaṃ te, purevacanīyaṃ pacchā avaca, pacchāvacanīyaṃ pure avaca, adhiciṇṇaṃ te viparāvattaṃ, āropito te vādo, niggahito tvamasi. Cara vādappamokkhāya, nibbeṭhehi vā sace pahosī’’ti (dī. ni. 1.18; ma. ni. 3.41) evaṃpavattā kathā. Tattha <bold>sahitaṃ me</bold>ti (dī. ni. aṭṭha. 1.18) mayhaṃ vacanaṃ sahitaṃ siliṭṭhaṃ, atthayuttaṃ kāraṇayuttanti attho. <bold>Sahita</bold>nti vā pubbāparāviruddhaṃ. <bold>Asahitaṃ te</bold>ti tuyhaṃ vacanaṃ <pageBreak edition="V" number="3.0166" />asahitaṃ asiliṭṭhaṃ. <bold>Adhiciṇṇaṃ te viparāvatta</bold>nti yaṃ tuyhaṃ dīgharattāciṇṇavasena suppaguṇaṃ, taṃ mayhaṃ ekavacaneneva viparāvattaṃ parivattitvā ṭhitaṃ, na kiñci jānāsīti attho. <bold>Āropito te vādo</bold>ti mayā tava vāde doso āropito. <bold>Cara vādappamokkhāyā</bold>ti dosamocanatthaṃ cara vicara, tattha tattha gantvā sikkhāti attho. <bold>Nibbeṭhehi vā sace pahosī</bold>ti atha sayaṃ pahosi, idāni eva nibbeṭhehīti attho.</paragraph>
<paragraph line="14">Taṇhā sabbaso khīyanti etthāti <bold>taṇhāsaṅkhayo,</bold>tasmiṃ. <bold>Taṇhāsaṅkhaye</bold>ti ca idaṃ visaye bhummanti āha <bold>‘‘taṃ ārammaṇaṃ katvā’’</bold>ti. <bold>Vimuttacittatāyā</bold>ti sabbasaṃkilesehi vippayuttacittatāya. Aparabhāge paṭipadā nāma ariyasaccābhisamayo. Sā sāsanacārigocarā paccattaṃ veditabbatoti āha <bold>‘‘pubbabhāgappaṭipadaṃ saṃkhittena desethāti pucchatī’’</bold>ti. Akuppadhammatāya khayavayasaṅkhātaṃ antaṃ atītāti accantā, so eva aparihāyanasabhāvattā accantā niṭṭhā assāti <bold>accantaniṭṭhā</bold>. Tenāha <bold>‘‘ekantaniṭṭho satataniṭṭhoti attho’’</bold>ti. Na hi paṭividdhassa <pageBreak edition="M" number="3.0179" />lokuttaradhammassa dassannaṃ kuppannaṃ nāma atthi. Accantameva catūhi yogehi khemo etassa atthīti <bold>accantayogakkhemī</bold>. Maggabrahmacariyassa vusitattā tassa ca aparihāyanasabhāvattā accantaṃ brahmacārīti <bold>accantabrahmacārī</bold>. Tenāha <bold>‘‘niccabrahmacārīti attho’’</bold>ti. <bold>Pariyosāna</bold>nti maggabrahmacariyapariyapariyosānaṃ vaṭṭadukkhapariyosānañca.</paragraph>
<paragraph line="15"><bold>Pañcakkhandhā</bold>ti pañcupādānakkhandhā. Sakkāyasabbañhi sandhāya idha <bold>‘‘sabbe dhammā’’</bold>ti vuttaṃ vipassanāvisayassa adhippetattā. Tasmā āyatanadhātuyopi taggatikā eva daṭṭhabbā. Tenāha bhagavā <bold>‘‘nālaṃ abhinivesāyā’’</bold>ti. <bold>Na yuttā abhinivesāya</bold>‘‘etaṃ mama, eso me attā’’ti ajjhosānāya. ‘‘Alameva nibbindituṃ alaṃ virajjitu’’ntiādīsu (dī. ni. 2.272; saṃ. ni. 2.124, 128, 134, 143) viya <bold>alaṃ</bold>-saddo yuttatthopi hotīti āha <bold>‘‘na yuttā’’ti. Sampajjantī</bold>ti bhavanti. Yadipi ‘‘tatiyā catutthī’’ti idaṃ visuddhidvayaṃ abhiññāpaññā, tassa pana sapaccayanāmarūpadassanabhāvato sati ca paccayapariggahe sapaccayattā aniccanti, nāmarūpassa aniccatāya dukkhaṃ, dukkhañca anattāti atthato lakkhaṇattayaṃ supākaṭameva hotīti āha <bold>‘‘aniccaṃ dukkhaṃ anattāti ñātapariññāya abhijānātī’’</bold>ti. <bold>Tatheva tīraṇapariññāyā</bold>ti iminā aniccādibhāvena nālaṃ abhinivesāyāti nāmarūpassa upasaṃharati, na abhiññāpaññānaṃ sambhāradhammānaṃ. Purimāya hi atthato āpannaṃ lakkhaṇattayaṃ gaṇhāti salakkhaṇasallakkhaṇaparattā tassā. Dutiyāya sarūpato tassā lakkhaṇattayāropanavasena sammasanabhāvato. Ekacittakkhaṇikatāya abhinipātamattatāya ca <pageBreak edition="V" number="3.0167" /><bold>appamattakampi</bold>. Rūpapariggahassa oḷārikabhāvato <bold>arūpapariggahaṃ dasseti</bold>. Dassento ca vedanāya āsannabhāvato, visesato sukhasārāgitāya, bhavassādagadhitamānasatāya ca therassa vedanāvasena nibbattetvā dasseti.</paragraph>
<paragraph line="16"><bold>Khayavirāgo</bold>ti khayasaṅkhāto virāgo saṅkhārānaṃ palujjanā. Yaṃ āgamma sabbaso saṅkhārehi virajjanā hoti, taṃ nibbānaṃ <bold>accantavirāgo. Nirodhānupassimhipī</bold>ti nirodhānupassipadepi. <bold>Eseva nayo</bold>ti atidisitvā taṃ <pageBreak edition="M" number="3.0180" />ekadesena vivaranto <bold>‘‘nirodhopi hi…pe… duvidhoyevā’’</bold>ti āha. Khandhānaṃ pariccajanaṃ tappaṭibaddhakilesappahānavasenāti yenākārena vipassanā kilese pajahati, tenākārena taṃnimittakkhandhe ca pajahatīti vattabbataṃ arahatīti āha <bold>‘‘sā hi…pe… vossajjatī’’</bold>ti. <bold>Ārammaṇato</bold>ti kiccasādhanavasena ārammaṇakaraṇato. Evañhi maggato aññesaṃ nibbānārammaṇānaṃ pakkhandanavossaggābhāvo siddhova hoti. Pariccajanena pakkhandanena cāti <bold>dvīhipi vā kāraṇehi. So</bold>ti maggo. Sabbesaṃ khandhānaṃ vossajjanaṃ tappaṭibaddhasaṃkilesappahānena daṭṭhabbaṃ. Yasmā vā vipassanācittaṃ pakkhandatīti maggasampayuttacittaṃ sandhāyāha. Maggo ca samucchedavasena kilese khandhe ca pariccajati, tasmā yathākkamaṃ vipassanāmaggānañca vasena pakkhandanapariccāgavossaggāpi veditabbā. <bold>Tadubhayasamaṅgī</bold>ti vipassanāsamaṅgī maggasamaṅgī ca. ‘‘Aniccānupassanāya niccasaññaṃ pajahatī’’tiādivacanato (paṭi. ma. 1.52) hi yathā vipassanāya kilesānaṃ pariccāgappaṭinissaggo labbhati, evaṃ āyatiṃ tehi kilesehi uppādetabbakkhandhānampi pariccāgapaṭinissaggo vattabbo. Pakkhandanapaṭinissaggo pana magge labbhamānāya ekantakāraṇabhūtāya vuṭṭhānagāminivipassanāya vasena veditabbo. Magge pana tadubhayampi ñāyāgatameva nippariyāyatova labbhamānattā. Tenāha <bold>‘‘tadubhayasamaṅgīpuggalo’’</bold>tiādi. Pucchantassa ajjhāsayavasena ‘‘na kiñci loke upādiyatī’’ti ettha kāmupādānavasena upādiyanaṃ paṭikkhipatīti āha <bold>‘‘taṇhāvasena na upādiyatī’’</bold>ti. Taṇhāvasena vā asati upādiyane diṭṭhivasena upādiyanaṃ anavakāsamevāti <bold>‘‘taṇhāvasena’’</bold>icceva vuttaṃ. <bold>Na parāmasatī</bold>ti nādiyati. Diṭṭhiparāmāsavasena vā ‘‘nicca’’ntiādinā <bold>na parāmasati. Saṃkhitteneva kathesī</bold>ti tassa ajjhāsayavasena papañcaṃ akatvā kathesi.</paragraph>
<centered line="17">Pacalāyamānasuttavaṇṇanā niṭṭhitā.</centered>
<subhead line="18">9. Mettasuttavaṇṇanā</subhead>
<paragraph line="19" number="62">Navame <pageBreak edition="V" number="3.0168" /><bold>mā, bhikkhave, puññāna</bold>nti (itivu. aṭṭha. 62) ettha <bold>mā</bold>ti paṭisedhe nipāto. <bold>Puñña</bold>-saddo ‘‘kusalānaṃ, bhikkhave, dhammānaṃ samādānahetu evamidaṃ puññaṃ pavaḍḍhatī’’tiādīsu <pageBreak edition="M" number="3.0181" />(dī. ni. 3.80) puññaphale āgato. ‘‘Avijjāgatoyaṃ, bhikkhave, purisapuggalo puññañce saṅkhāraṃ abhisaṅkharotī’’tiādīsu (saṃ. ni. 2.51) kāmarūpāvacarasucaritesu. ‘‘Puññūpagaṃ hoti viññāṇa’’ntiādīsu (saṃ. ni. 2.51) sugativisesabhūte upapattibhave. ‘‘Tīṇimāni, bhikkhave, puññakiriyavatthūni dānamayaṃ puññakiriyavatthu, sīlamayaṃ puññakiriyavatthu, bhāvanāmayaṃ puññakiriyavatthū’’tiādīsu (itivu. 60; dī. ni. 3.305; a. ni. 8.36) kusalacetanāyaṃ. Idha pana tebhūmakakusaladhamme veditabbo. <bold>Bhāyitthā</bold>ti ettha duvidhaṃ bhayaṃ ñāṇabhayaṃ, sārajjabhayanti. Tattha ‘‘yepi te, bhikkhave, devā dīghāyukā vaṇṇavanto sukhabahulā uccesu vimānesu ciraṭṭhitikā, tepi tathāgatassa dhammadesanaṃ sutvā yebhuyyena bhayaṃ saṃvegaṃ santāsaṃ āpajjantī’’ti (a. ni. 4.33) āgataṃ <bold>ñāṇabhayaṃ</bold>. ‘‘Ahudeva bhayaṃ, ahu chambhitattaṃ, ahu lomahaṃso’’tiādīsu (dī. ni. 2.318) āgataṃ <bold>sārajjabhayaṃ</bold>. Idhāpi sārajjabhayameva. Ayañhettha attho – bhikkhave, dīgharattaṃ kāyavacīsaṃyamo vattappaṭivattapūraṇaṃ ekāsanaṃ ekaseyyaṃ indriyadamo dhutadhammehi cittassa niggaho satisampajaññaṃ kammaṭṭhānānuyogavasena vīriyārambhoti evamādīni yāni bhikkhunā nirantaraṃ pavattetabbāni puññāni, tehi mā bhāyittha, mā bhayaṃ santāsaṃ āpajjittha. Ekaccassa diṭṭhadhammasukhassa uparodhabhayena samparāyikanibbānasukhadāyakehi puññehi mā bhāyitthāti. Nissakke idaṃ sāmivacanaṃ.</paragraph>
<paragraph line="20">Idāni tato abhāyitabbabhāve kāraṇaṃ dassento <bold>‘‘sukhasseta’’</bold>ntiādimāha. Tattha <bold>sukha</bold>-saddo ‘‘sukho buddhānamuppādo, sukhā virāgatā loke’’tiādīsu (dha. pa. 194) sukhamūle āgato. ‘‘Yasmā ca kho, mahāli, rūpaṃ sukhaṃ sukhānupatitaṃ sukhāvakkanta’’ntiādīsu (saṃ. ni. 3.60) sukhārammaṇe. ‘‘Yāvañcidaṃ, bhikkhave, na sukaraṃ akkhānena pāpuṇituṃ yāva sukhā saggā’’tiādīsu (ma. ni. 3.255) sukhapaccayaṭṭhāne. ‘‘Sukho puññassa uccayo’’tiādīsu (dha. pa. 118) sukhahetumhi. ‘‘Diṭṭhadhammasukhavihārā ete dhammā’’tiādīsu (ma. ni. 1.82) abyāpajje. ‘‘Nibbānaṃ paramaṃ sukha’’ntiādīsu (ma. ni. 2.215; dha. pa. 203, 204) nibbāne. ‘‘Sukhassa ca pahānā’’tiādīsu (dī. ni. 1.232; ma. ni. 1.271; saṃ. ni. 2.152) sukhavedanāyaṃ. ‘‘Adukkhamasukhaṃ <pageBreak edition="V" number="3.0169" />santaṃ, sukhamicceva bhāsita’’ntiādīsu (saṃ. ni. 4.253; itivu. 53) upekkhāvedanāyaṃ. ‘‘Dvepi <pageBreak edition="M" number="3.0182" />mayā, ānanda, vedanā vuttā pariyāyena sukhā vedanā dukkhā vedanā’’tiādīsu (ma. ni. 2.89) iṭṭhasukhesu. ‘‘Sukho vipāko puññāna’’ntiādīsu (peṭako. 23) iṭṭhavipāke. Idhāpi iṭṭhavipāke eva daṭṭhabbo. <bold>Iṭṭhassā</bold>tiādīsu icchitabbato ceva aniṭṭhappaṭipakkhato ca iṭṭhassa. Kamanīyato manasmiñca kamanato pavisanato <bold>kantassa</bold>. Piyāyitabbato santappanato ca <bold>piyassa</bold>. Mananīyato manassa vaḍḍhanato ca <bold>manāpassā</bold>ti attho veditabbo. <bold>Yadidaṃ puññānī</bold>ti <bold>puññānī</bold>ti yadidaṃ vacanaṃ, etaṃ sukhassa iṭṭhassa vipākassa adhivacanaṃ nāmaṃ. <bold>Sukhassetaṃ yadidaṃ puññānī</bold>ti phalena kāraṇassa abhedopacāraṃ vadati. Tena katūpacitānaṃ puññānaṃ avassaṃbhāviphalaṃ sutvā appamattena sakkaccaṃ puññāni kattabbānīti puññakiriyāyaṃ niyojeti, ādarañca nesaṃ tattha uppādeti.</paragraph>
<paragraph line="21">Idāni attanā sunettakāle katena puññakammena dīgharattaṃ paccanubhūtaṃ bhavantarappaṭicchannaṃ uḷārataraṃ puññavipākaṃ udāharitvā tamatthaṃ pākaṭataraṃ karonto <bold>‘‘abhijānāmi kho panāha’’</bold>ntiādimāha. Tattha <bold>abhijānāmī</bold>ti abhivisiṭṭhena ñāṇena jānāmi, paccakkhato bujjhāmi. <bold>Dīgharatta</bold>nti cirakālaṃ. <bold>Puññāna</bold>nti dānādīnaṃ kusaladhammānaṃ. <bold>Satta vassānī</bold>ti satta saṃvaccharāni. <bold>Mettacitta</bold>nti mijjatīti mettā, siniyhatīti attho. Mitte bhavā, mittassa vā esā pavattītipi mettā. Lakkhaṇādito pana hitākārappavattilakkhaṇā, hitūpasaṃhārarasā, āghātavinayapaccupaṭṭhānā, sattānaṃ manāpabhāvadassanapadaṭṭhānā. Byāpādūpasamo etissā sampatti, sinehasambhavo vipatti. <bold>Mettacittaṃ bhāvetvā</bold>ti mettāsahagataṃ cittaṃ, cittasīsena samādhi vuttoti mettāsamādhiṃ metābrahmavihāraṃ uppādetvā ceva vaḍḍhetvā ca.</paragraph>
<paragraph line="22"><bold>Satta saṃvaṭṭavivaṭṭakappe</bold>ti satta mahākappe. Saṃvaṭṭavivaṭṭaggahaṇeneva hi saṃvaṭṭaṭṭhāyivivaṭṭaṭṭhāyinopi gahitā. <bold>Imaṃ loka</bold>nti kāmalokaṃ. <bold>Saṃvaṭṭamāne suda</bold>nti saṃvaṭṭamāne, sudanti nipātamattaṃ, vipajjamāneti attho. ‘‘Varasaṃvattaṭṭhāne suda’’ntipi paṭhanti. <bold>Kappe</bold>ti kāle. Kappasīsena hi kālo vutto, kāle khīyamāne sabbopi khīyateva. Yathāha – ‘‘kālo <pageBreak edition="M" number="3.0183" />ghasati bhūtāni, sabbāneva sahattanā’’ti (jā. 1.2.190). <bold>‘‘Ābhassarūpago homī’’</bold>ti vuttattā tejosaṃvaṭṭavasenettha kappavuṭṭhānaṃ veditabbaṃ. <bold>Ābhassarūpago</bold>ti tattha paṭisandhiggahaṇavasena ābhassarabrahmalokaṃ upagacchāmīti ābhassarūpago homi. <bold>Vivaṭṭamāne</bold>ti saṇṭhahamāneti attho. <bold>Suññaṃ brahmavimānaṃ upapajjāmī</bold>ti kassaci sattassa tattha nibbattassa abhāvato suññaṃ yaṃ paṭhamajjhānabhūmisaṅkhātaṃ <pageBreak edition="V" number="3.0170" />brahmavimānaṃ ādito nibbattati, taṃ paṭisandhiggahaṇavasena upapajjāmi upemi.</paragraph>
<paragraph line="23"><bold>Brahmā</bold>ti kāmāvacarasattehi visiṭṭhaṭṭhena tathā tathā brūhitaguṇatāya brahmavihārato nibbattanaṭṭhena ca brahmā. Brahmapārisajjabrahmapurohitehi mahanto brahmāti <bold>mahābrahmā,</bold>tato eva te abhibhavitvā ṭhitattā <bold>abhibhū</bold>. Tehi na kenacipi guṇena abhibhūtoti <bold>anabhibhūto. Aññadatthū</bold>ti ekaṃsavacane nipāto. Dassanato <bold>daso,</bold>atītānāgatapaccuppannānaṃ dassanasamattho abhiññāñāṇena passitabbaṃ passāmīti attho. Sesabrahmānaṃ iddhipādabhāvanābalena attano cittañca mama vase vattemīti <bold>vasavattī</bold>homīti yojetabbaṃ. Tadā kira bodhisatto aṭṭhasamāpattilābhīpi samāno tathā sattahitaṃ attano pāramipūraṇañca olokento tāsu eva dvīsu jhānabhūmīsu nikanti uppādetvā mettābrahmavihāravasena aparāparaṃ saṃsari. Tena vuttaṃ <bold>‘‘satta vassāni…pe… vasavattī’’</bold>ti.</paragraph>
<paragraph line="24">Evaṃ bhagavā rūpāvacarapuññassa vipākamahantataṃ pakāsetvā idāni kāmāvacarapuññassapi vipākaṃ dassento <bold>‘‘chattiṃsakkhattu’’</bold>ntiādimāha. Tattha <bold>sakko ahosi</bold>nti chattiṃsakkhattuṃ chattiṃsavāre aññattha anupapajjitvā nirantaraṃ sakko devānamindo tāvatiṃsadevarājā ahosiṃ. <bold>Rājā ahosi</bold>ntiādīsu catūhi acchariyadhammehi catūhi saṅgahavatthūhi ca lokaṃ rañjetīti <bold>rājā</bold>. Cakkaratanaṃ vatteti, catūhi sampatticakkehi vattati, tehi ca paraṃ vatteti, parahitāya ca iriyāpathacakkānaṃ vatto etasmiṃ atthīti <bold>cakkavattī</bold>. ‘‘Rājā’’ti cettha sāmaññaṃ, ‘‘cakkavattī’’ti visesaṃ. Dhammena caratīti <bold>dhammiko,</bold>ñāyena samena vattatīti attho. Dhammeneva rajjaṃ labhitvā rājā jātoti <bold>dhammarājā,</bold>dasavidhe kusaladhamme agarahite ca rājadhamme niyuttoti <bold>dhammiko</bold>. Tena ca dhammena sakalaṃ <pageBreak edition="M" number="3.0184" />lokaṃ rañjetīti <bold>dhammarājā</bold>. Parahitadhammakaraṇena vā <bold>dhammiko,</bold>attahitadhammakaraṇena <bold>dhammarājā</bold>. Yasmā cakkavattī dhammena ñāyena rajjaṃ adhigacchati, na adhammena, tasmā vuttaṃ <bold>‘‘dhammena laddharajjattā dhammarājā’’</bold>ti.</paragraph>
<paragraph line="25">Catūsu disāsu samuddapariyosānatāya cāturantā nāma tattha tattha dīpe mahāpathavīti āha <bold>‘‘puratthima…pe… issaro’’</bold>ti. <bold>Vijitāvī</bold>ti vijetabbassa vijitavā, kāmakodhādikassa abbhantarassa paṭirājabhūtassa bāhirassa ca arigaṇassa vijayī vijinitvā ṭhitoti attho. Kāmaṃ cakkavattino kenaci yuddhaṃ nāma natthi, yuddhena pana sādhetabbassa vijayassa siddhiyā <bold>‘‘vijitasaṅgāmo’’</bold>ti vuttaṃ. Janapado vā catubbidhaacchariyadhammena samannāgato asmiṃ rājini thāvariyaṃ <pageBreak edition="V" number="3.0171" />kenaci asaṃhāriyaṃ daḷhabhattibhāvaṃ patto, janapade vā attano dhammikāya paṭipattiyā thāvariyaṃ thirabhāvaṃ pattoti <bold>janapadatthāvariyappatto</bold>. Caṇḍassa hi rañño balidaṇḍādīhi lokaṃ pīḷayato manussā majjhimajanapadaṃ chaḍḍetvā pabbatasamuddatīrakandarādīni nissāya paccante vāsaṃ kappenti. Atimudukassa rañño corehi sāhasikadhanavilopapīḷitā manussā paccantaṃ pahāya janapadamajjhe vāsaṃ kappenti. Iti evarūpe rājini janapado thirabhāvaṃ na pāpuṇāti.</paragraph>
<paragraph line="26"><bold>Sattaratanasamannāgato</bold>ti cakkaratanādīhi sattahi ratanehi samupeto. Tesu hi rājā cakkavattī cakkaratanena ajitaṃ jināti, hatthiassaratanehi vijite sukheneva anuvicarati, pariṇāyakaratanena vijitamanurakkhati, avasesehi upabhogasukhamanubhavati. Paṭhamena cassa ussāhasattiyogo, pacchimena mantasattiyogo, hatthiassagahapatiratanehi pabhusattiyogo suparipuṇṇo hoti. Itthimaṇiratanehi upabhogasukhamanubhavati, sesehi issariyasukhaṃ. Visesato cassa purimāni tīṇi adosakusalamūlajanitakammānubhāvena sampajjanti, majjhimāni alobhakusalamūlajanitakammānubhāvena, pacchimamekaṃ amohakusalamūlajanitakammānubhāvenāti.</paragraph>
<paragraph line="27"><bold>Sūrā</bold>ti sattivanto, nibbhayāti atthoti āha <bold>‘‘abhīruno’’ti</bold>. <bold>Aṅga</bold>nti kāraṇaṃ. Yena kāraṇena ‘‘vīrā’’ti vucceyyuṃ, taṃ vīraṅgaṃ. Tenāha <bold>‘‘vīriyassetaṃ nāma’’</bold>nti. Yāva cakkavāḷapabbatā cakkassa vattanato <bold>‘‘cakkavāḷapabbataṃ sīmaṃ katvā ṭhitasamuddapariyanta’’</bold>nti vuttaṃ. <bold>Adaṇḍenā</bold>ti iminā dhanadaṇḍassa sarīradaṇḍassa ca akaraṇaṃ vuttaṃ. <bold>Asatthenā</bold>ti iminā <pageBreak edition="M" number="3.0185" />pana senāya yujjhanassāti tadubhayaṃ dassetuṃ <bold>‘‘na daṇḍenā’’</bold>tiādi vuttaṃ. Idaṃ vuttaṃ hoti – ye katāparādhe satte satampi sahassampi gaṇhanti, te dhanadaṇḍena rajjaṃ kārenti. Ye chejjabhejjaṃ anusāsanti, te satthadaṇḍena. Ahaṃ pana duvidhampi daṇḍaṃ pahāya adaṇḍena ajjhāvasiṃ. Ye ekatodhārādinā satthena paraṃ viheṭhenti, te satthena rajjaṃ kārenti nāma. Ahaṃ pana satthena khuddakamakkhikāya pivanamattampi lohitaṃ kassaci anuppādetvā dhammeneva ‘‘ehi kho, mahārājā’’ti evaṃ paṭirājūhi sampaṭicchitāgamano vuttappakāraṃ pathaviṃ abhijinitvā ajjhāvasiṃ, abhivijinitvā sāmī hutvā vasinti.</paragraph>
<paragraph line="28">Iti bhagavā attānaṃ kāyasakkhiṃ katvā puññānaṃ vipākamahantataṃ pakāsetvā idāni tamevatthaṃ gāthābandhanena dassento <bold>‘‘passa, puññānaṃ vipāka’’</bold>ntiādimāha. <bold>Sukhesino</bold>ti ālapanavacanametaṃ, tena sukhapariyesake satte āmanteti. Pāḷiyaṃ pana ‘‘passathā’’ti vattabbe <bold>‘‘passā’’</bold>ti vacanabyattayo katoti daṭṭhabbo. Manussānaṃ ure satthaṃ ṭhapetvā icchitadhanaharaṇādinā vā <pageBreak edition="V" number="3.0172" />sāhasakāritāya sāhasikā, tesaṃ kammaṃ <bold>sāhasikakammaṃ</bold>. Pathaviyā issaro <bold>pathabyo</bold>ti āha <bold>‘‘puthavisāmiko’’</bold>ti.</paragraph>
<centered line="29">Mettasuttavaṇṇanā niṭṭhitā.</centered>
<subhead line="30">10. Bhariyāsuttavaṇṇanā</subhead>
<paragraph line="31" number="63">Dasame uccāsaddā mahāsaddā uddhaṃ uggatattā uccaṃ patthaṭattā mahantaṃ avinibbhogaṃ vinibhuñjitvā gahetuṃ asakkuṇeyyaṃ saddaṃ karontā vadanti. Vacīghosopi hi bahūhi ekajjhaṃ pavattito atthato ca saddato ca duravabodho kevalaṃ mahānigghoso eva hutvā sotapathamāgacchati. <bold>Macchavilope</bold>ti macche vilumpitvā viya gahaṇe, macchānaṃ vā vilumpane. Kevaṭṭānañhi macchapacchiṭṭhapitaṭṭhāne mahājano sannipatitvā ‘‘idha aññaṃ ekaṃ macchaṃ dehi, ekaṃ macchaphālaṃ dehi, etassa te mahā dinno, mayhaṃ khuddako’’ti evaṃ uccāsaddamahāsaddaṃ karonti. Taṃ sandhāyetaṃ vuttaṃ <bold>‘‘kevaṭṭānaṃ macchapacchiṃ otāretvā ṭhitaṭṭhāne’’</bold>ti. Macchaggahaṇatthaṃ jāle pakkhittepi tasmiṃ ṭhāne kevaṭṭā ceva aññe ca ‘‘paviṭṭho na paviṭṭho <pageBreak edition="M" number="3.0186" />, gahito na gahito’’ti mahāsaddaṃ karonti. Taṃ sandhāyetaṃ vuttaṃ <bold>‘‘jāle vā…pe… mahāsaddo hotī’’</bold>ti. <bold>Kattabbavatta</bold>nti pādaparikammādikattabbakiccaṃ. <bold>Kharā</bold>ti cittena vācāya ca kakkhaḷā. Sesamettha uttānameva.</paragraph>
<centered line="32">Bhariyāsuttavaṇṇanā niṭṭhitā.</centered>
<subhead line="33">11. Kodhanasuttavaṇṇanā</subhead>
<paragraph line="34" number="64">Ekādasame <bold>sapattakaraṇā</bold>ti vā sapattehi kātabbā. <bold>Kodhana</bold>nti kujjhanasīlaṃ. <bold>Kodhanoya</bold>nti kujjhano ayaṃ. <bold>Aya</bold>nti ca nipātamattaṃ. <bold>Kodhapareto</bold>ti kodhena anugato, parābhibhūto vā. <bold>Dubbaṇṇova hotī</bold>ti pakatiyā vaṇṇavāpi alaṅkatappaṭiyattopi mukhavikārādivasena virūpo eva hoti. Etarahi āyatiñcāti kodhābhibhūtassa ekantamidaṃ phalanti dīpetuṃ ‘‘dubbaṇṇovā’’ti avadhāraṇaṃ katvā puna <bold>‘‘kodhābhibhūto’’</bold>ti vuttaṃ.</paragraph>
<paragraph line="35"><bold>Ayasabhāva</bold>nti akittimabhāvaṃ. Attano paresañca anatthaṃ janetīti <bold>anatthajanano. Antarato</bold>ti abbhantarato, cittato vā. <bold>Taṃ jano nāvabujjhatī</bold>ti kodhasaṅkhātaṃ antarato abbhantare <pageBreak edition="V" number="3.0173" />attano citteyeva jātaṃ anatthajananacittappakopanādibhayaṃ bhayahetuṃ ayaṃ bālamahājano na jānāti. <bold>Ya</bold>nti yattha. Bhummatthe hi etaṃ paccattavacanaṃ. Yasmiṃ kāle kodho sahate naraṃ, andhatamaṃ tadā hotīti sambandho. <bold>Ya</bold>nti vā kāraṇavacanaṃ, yasmā kodho uppajjamāno naraṃ sahate abhibhavati, tasmā andhatamaṃ tadā hoti, yadā kuddhoti attho yaṃ-taṃ-saddānaṃ ekantasambandhabhāvato. Atha vā <bold>ya</bold>nti kiriyāparāmasanaṃ. <bold>Sahate</bold>ti yadetaṃ kodhassa sahanaṃ abhibhavanaṃ, etaṃ andhatamaṃ bhavananti attho. Atha vā yaṃ naraṃ kodho sahate abhibhavati, tassa andhatamaṃ tadā hoti. Tato ca kuddho atthaṃ na jānāti, kuddho dhammaṃ na passatīti.</paragraph>
<paragraph line="36">Bhūnaṃ vuccati vuddhi, tassa hananaṃ ghāto etesanti <bold>bhūnahaccāni</bold>. Tenāha <bold>‘‘hatavuddhīnī’’</bold>ti. <bold>Dama</bold>-saddena vuttamevatthaṃ vibhāvetuṃ paññāvīriyena <pageBreak edition="M" number="3.0187" />diṭṭhiyāti vuttanti dassento <bold>‘‘katarena damenā’’</bold>tiādimāha. Anekattho hi <bold>dama</bold>-saddo. ‘‘Saccena danto damasā upeto, vedantagū vusitabrahmacariyo’’ti (saṃ. ni. 1.195; su. ni. 467) ettha hi indriyasaṃvaro damoti vutto ‘‘manacchaṭṭhāni indriyāni dametī’’ti katvā. ‘‘Yadi saccā damā cāgā, khantyā bhiyyodha vijjatī’’ti (saṃ. ni. 1.246; su. ni. 191) ettha paññā damo ‘‘saṃkilesaṃ dameti pajahatī’’ti katvā. ‘‘Dānena damena saṃyamena saccavajjena atthi puññaṃ, atthi puññassa āgamo’’ti (saṃ. ni. 4.365) ettha uposathakammaṃ damo ‘‘upavasanavasena kāyakammādīni dametī’’ti katvā. ‘‘Sakkhissasi kho tvaṃ, puṇṇa, iminā damūpasamena samannāgato sunāparantasmiṃ janapadantare viharitu’’nti (ma. ni. 3.396; saṃ. ni. 4.88) ettha adhivāsanakkhanti damo ‘‘kodhūpanāhamakkhādike dameti vinodetī’’ti katvā. ‘‘Na mānakāmassa damo idhatthi, na monamatthi asamāhitassā’’ti (saṃ. ni. 1.9) ettha abhisambojjhaṅgādiko samādhipakkhiko dhammo damo ‘‘dammati cittaṃ etenā’’ti katvā. Idhāpi ‘‘taṃ damena samucchinde, paññāvīriyena diṭṭhiyā’’ti vacanato <bold>dama</bold>-saddena paññāvīriyadiṭṭhiyo vuttā.</paragraph>
<centered line="37">Kodhanasuttavaṇṇanā niṭṭhitā.</centered>
<centered line="38">Abyākatavaggavaṇṇanā niṭṭhitā.</centered>
</body>
</document>