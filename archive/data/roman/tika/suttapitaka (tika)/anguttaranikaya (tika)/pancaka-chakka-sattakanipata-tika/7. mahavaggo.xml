<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403t.tik39.xml</normativeSource>
    <archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/7. mahavaggo.xml</archivePath>
    <baseFileName>7. mahavaggo</baseFileName>
    <titlePath>7. Mahāvaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">7. Mahāvaggo</chapter>
    <subhead line="2">1-2. Hiriottappasuttādivaṇṇanā</subhead>
    <paragraph line="3" number="65-66"> Sattamassa <pageBreak edition="Vipassana Research Institut" number="3.0174" /> paṭhamaṃ uttānameva. Dutiye <bold>tayo saṃvaṭṭā</bold>ti āposaṃvaṭṭo, tejosaṃvaṭṭo, vāyosaṃvaṭṭoti tayo saṃvaṭṭā. <bold>Tisso saṃvaṭṭasīmā</bold>ti ābhassarā, subhakiṇhā, vehapphalāti tisso saṃvaṭṭasīmā. Yadā hi kappo tejena saṃvaṭṭati vinassati, tadā ābhassarato heṭṭhā agginā ḍayhati. Yadā āpena saṃvaṭṭati, tadā subhakiṇhato heṭṭhā udakena vilīyati. Yadā vāyunā saṃvaṭṭati, tadā vehapphalato heṭṭhā vāyunā viddhaṃsati. Vitthārato pana sadāpi ekaṃ buddhakkhettaṃ vinassati. <bold>Buddhakkhettaṃ nāma</bold> tividhaṃ hoti jātikkhettaṃ āṇākkhettaṃ <pageBreak edition="Myanmar" number="3.0188" /> visayakkhettanti. Tattha <bold>jātikkhettaṃ</bold> nāma dasasahassacakkavāḷapariyantaṃ hoti, yaṃ tathāgatassa paṭisandhigahaṇādīsu kampati. <bold>Āṇākkhettaṃ</bold> koṭisahassacakkavāḷapariyantaṃ, yattha ratanasuttaṃ (khu. pā. 6.1 ādayo; su. ni. 224 ādayo) khandhaparittaṃ (a. ni. 4.67; cūḷava. 251) dhajaggaparittaṃ (saṃ. ni. 1.249). Āṭānāṭiyaparittaṃ (dī. ni. 3.275 ādayo), moraparittanti (jā. 1.2.17-18) imesaṃ parittānaṃ ānubhāvo vattati. <bold>Visayakkhettaṃ</bold> anantamaparimāṇaṃ, yaṃ ‘‘yāvatā vā pana ākaṅkheyyā’’ti vuttaṃ. Evametesu tīsu buddhakkhettesu ekaṃ āṇākkhettaṃ vinassati. Tasmiṃ pana vinassante jātikkhettaṃ vinaṭṭhameva hoti. Vinassantañca ekatova vinassati, saṇṭhahantampi ekatova saṇṭhahati.</paragraph>
    <paragraph line="4"><bold>Tīṇi saṃvaṭṭamūlānī</bold>ti rāgadosamohasaṅkhātāni tīṇi saṃvaṭṭakāraṇāni. Rāgādīsu hi akusalamūlesu ussannesu loko vinassati. Tathā hi rāge ussannatare agginā vinassati, dose ussannatare udakena, mohe ussannatare vātena. Keci pana ‘‘dose ussannatare agginā, rāge udakenā’’ti vadanti.</paragraph>
    <paragraph line="5"><bold>Tīṇi kolāhalānī</bold>ti kappakolāhalaṃ, buddhakolāhalaṃ, cakkavattikolāhalanti tīṇi kolāhalāni. Tattha ‘‘vassasatasahassamatthake kappuṭṭhānaṃ nāma bhavissatī’’tiādinā devatāhi ugghositasaddo <bold>kappakolāhalaṃ</bold> nāma hoti. ‘‘Ito vassasatasahassamatthake loko vinassissati, mettaṃ, mārisā, bhāvetha karuṇaṃ muditaṃ upekkha’’nti manussapathe devatā ghosantiyo caranti. ‘‘Vassasahassamatthake <pageBreak edition="Vipassana Research Institut" number="3.0175" /> buddho uppajjissatī’’ti <bold>buddhakolāhalaṃ</bold> nāma hoti. ‘‘Ito vassasahassamatthake buddho uppajjitvā dhammānudhammappaṭipanno saṅgharatanena parivārito dhammaṃ desento vicarissatī’’ti devatā ugghosanti. ‘‘Vassasatamatthake pana cakkavattī uppajjissatī’’ti <bold>cakkavattikolāhalaṃ</bold> nāma hoti. ‘‘Ito vassasatamatthake sattaratanasampanno cātuddīpissaro sahassaparivāro vehāsaṅgamo cakkavattī rājā uppajjissatī’’ti devatā ugghosanti.</paragraph>
    <paragraph line="6"><bold>Aciraṭṭhena na dhuvā</bold>ti udakabubbuḷādayo viya na ciraṭṭhāyitāya dhuvabhāvarahitā. <bold>Assāsarahitā</bold>ti supinake pītapānīyaṃ viya anulittacandanaṃ viya ca assāsavirahitā.</paragraph>
    <paragraph line="7"><bold>Upakappanamegho</bold>ti <pageBreak edition="Myanmar" number="3.0189" /> kappavināsakameghaṃ sandhāya vadati. Yasmiñhi samaye kappo agginā nassati, āditova kappavināsakamahāmegho uṭṭhahitvā koṭisatasahassacakkavāḷe ekamahāvassaṃ vassati. Manussā tuṭṭhahaṭṭhā sabbabījāni nīharitvā vapanti. Sassesu pana gokhāyitakamattesu jātesu gadrabharavaṃ ravanto ekabindumpi na vassati, tadā pacchinnaṃ pacchinnameva vassaṃ hoti. Tenāha <bold>‘‘tadā nikkhantabījaṃ..pe… ekabindumpi devo na vassatī’’</bold>ti. ‘‘Vassasatasahassa accayena kappavuṭṭhānaṃ bhavissatī’’tiādinā devatāhi vuttavacanaṃ sutvā yebhuyyena manussā ca bhummadevatā ca saṃvegajātā aññamaññaṃ muducittā hutvā mettādīni puññānī katvā devaloke nibbattanti, avīcito paṭṭhāya tuccho hotīti.</paragraph>
    <paragraph line="8"><bold>Pañca bījajātānī</bold>ti mūlabījaṃ khandhabījaṃ phaḷubījaṃ aggabījaṃ bījabījanti pañca bījāni jātāni. Tattha <bold>mūlabīja</bold>nti vacā, vacattaṃ, haliddaṃ, siṅgiveranti evamādi. <bold>Khandhabīja</bold>nti assattho, nigrodhoti evamādi. <bold>Phaḷubīja</bold>nti ucchu, veḷu, naḷoti evamādi. <bold>Aggabīja</bold>nti ajjukaṃ, phaṇijjakanti evamādi. <bold>Bījabīja</bold>nti vīhiādi pubbaṇṇañceva muggamāsādiaparaṇṇañca. Paccayantarasamavāye visadisuppattiyā visesakāraṇabhāvato ruhanasamatthe sāraphale niruḷho bīja-saddo tadatthasiddhiyā mūlādīsupi kesuci pavattatīti mūlādito nivattanatthaṃ ekena bīja-saddena visesetvā vuttaṃ ‘‘bījabīja’’nti ‘‘rūparūpaṃ (visuddhi. 2.449) dukkhadukkha’’nti (saṃ. ni. 4.327) yathā. Yathā phalapākapariyantā osadhirukkhā veḷukadaliādayo.</paragraph>
    <paragraph line="9"><bold>Yaṃ kadācī</bold>tiādīsu <bold>ya</bold>nti nipātamattaṃ. <bold>Kadācī</bold>ti kismiñci kāle. <bold>Karahacī</bold>ti tasseva <pageBreak edition="Vipassana Research Institut" number="3.0176" /> vevacanaṃ. <bold>Dīghassa addhuno</bold>ti dīghassa kālassa. <bold>Accayenā</bold>ti atikkamena. Sesamettha uttānameva.</paragraph>
    <centered line="10">Hiriottappasuttādivaṇṇanā niṭṭhitā.</centered>
    <subhead line="11">3. Nagaropamasuttavaṇṇanā</subhead>
    <paragraph line="12" number="67"> Tatiye paccante bhavaṃ <bold>paccantimaṃ</bold>. ‘‘Ratho sīlaparikkhāro, jhānakkho cakkavīriyo’’tiādīsu (saṃ. ni. 5.4) viya alaṅkāravacano parikkhārasaddoti āha <bold>‘‘nagarālaṅkārehi alaṅkata’’</bold>nti. Parivāravacanopi vaṭṭatiyeva ‘‘satta samādhiparikkhārā’’tiādīsu <pageBreak edition="Myanmar" number="3.0190" /> (dī. ni. 3.330) viya. Nemaṃ vuccati thambhādīhi anupatabhūmippadesoti āha <bold>‘‘gambhīraāvāṭā’’</bold>ti, gambhīraṃ bhūmiṃ anuppaviṭṭhāti attho. <bold>Suṭṭhu sannisīdāpitā</bold>ti bhūmiṃ nikhanitvā sammadeva ṭhapitā.</paragraph>
    <paragraph line="13">Anupariyāyeti etenāti anupariyāyo, soyeva pathoti <bold>anupariyāyapatho,</bold> parito pākārassa anuyāyamaggo.</paragraph>
    <paragraph line="14">Hatthiṃ ārohanti ārohāpayanti cāti <bold>hatthārohā</bold> (dī. ni. ṭī. 1.163). Yena hi payogena puriso hatthino ārohanayoggo hoti, hatthissa taṃ payogaṃ vidhāyantānaṃ sabbesampetesaṃ gahaṇaṃ. Tenāha <bold>‘‘sabbepī’’</bold>tiādi. Tattha <bold>hatthācariyā</bold> nāma ye hatthino hatthārohakānañca sikkhāpakā. <bold>Hatthivejjā</bold> nāma hatthibhisakkā. <bold>Hatthibandhā</bold> nāma hatthīnaṃ pādarakkhakā. <bold>Ādi</bold>-saddena hatthīnaṃ yavapadāyakādike saṅgaṇhāti. <bold>Assārohā rathikā</bold>ti etthāpi eseva nayo. Rathe niyuttā <bold>rathikā. Ratharakkhā</bold> nāma rathassa āṇirakkhakā. Dhanuṃ gaṇhanti gaṇhāpenti cāti <bold>dhanuggahā,</bold> issāsā dhanusippassa sikkhāpakā ca. Tenāha <bold>‘‘dhanuācariyā issāsā’’</bold>ti. Celena celapaṭākāya yuddhe akanti gacchantīti <bold>celakā</bold>ti āha – <bold>‘‘ye yuddhe jayaddhajaṃ gahetvā purato gacchantī’’</bold>ti. Yathā tathā ṭhite senike brūhakaraṇavasena tato tato calayanti uccālentīti <bold>calakā</bold>. Sakuṇagghiādayo viya maṃsapiṇḍaṃ parasenāsamūhaṃ sāhasikamahāyodhatāya chetvā chetvā dayanti uppatitvā gacchantīti <bold>piṇḍadāyakā</bold>. Dutiyavikappe piṇḍe dayanti janasammadde uppatantā viya gacchantīti <bold>piṇḍadāyakā</bold>ti attho veditabbo. <bold>Uggatuggatā</bold>ti thāmajavaparakkamādivasena ativiya uggatā, udaggāti attho. <bold>Pakkhandantī</bold>ti attano <pageBreak edition="Vipassana Research Institut" number="3.0177" /> vīrasūrabhāvena asajjamānā parasenaṃ anupavisantīti attho. Thāmajavabalaparakkamādisampattiyā <bold>mahānāgā viya mahānāgā. Ekasūrā</bold>ti ekākisūrā attano sūrabhāveneva ekākino hutvā yujjhanakā. <bold>Sajālikā</bold>ti savammikā. <bold>Saraparittāṇa</bold>nti cammaparisibbitaṃ kheṭakaṃ, cammamayaṃ vā phalakaṃ. <bold>Gharadāsayodhā</bold>ti attano dāsayodhā.</paragraph>
    <paragraph line="15"><bold>Sampakkhandanalakkhaṇā</bold>ti saddheyyavatthuno evametanti sampakkhandanalakkhaṇā. <bold>Sampasādanalakkhaṇā</bold>ti pasīditabbe vatthusmiṃ pasīdanalakkhaṇā. <bold>Okappanasaddhā</bold>ti <pageBreak edition="Myanmar" number="3.0191" /> okkantitvā pakkhanditvā adhimuccanaṃ. Pasādanīye vatthusmiṃ pasīdanaṃ <bold>pasādasaddhā. Ayaṃ anudhammo</bold>ti ayaṃ navannaṃ lokuttaradhammānaṃ anulomadhammo. <bold>Nibbidābahulo</bold>ti ukkaṇṭhanābahulo. <bold>Saddhā bandhati pātheyya</bold>nti saddhā nāmāyaṃ sattassa maraṇavasena mahāpathaṃ saṃvajato mahākantāraṃ paṭipajjato mahāviduggaṃ pakkhandato pātheyyapuṭaṃ bandhati, sambalaṃ vissajjetīti attho. Saddhañhi uppādetvā dānaṃ deti, sīlaṃ rakkhati, uposathakammaṃ karoti. Tenetaṃ vuttaṃ ‘‘saddhā bandhati pātheyya’’nti. <bold>Sirī</bold>ti issariyaṃ. Issariye hi abhimukhībhūte thalatopi jalatopi bhogā āgacchantiyeva. Tenetaṃ vuttaṃ <bold>‘‘sirī bhogānamāsayo’’</bold>ti. <bold>Saddhā dutiyā purisassa hotī</bold>ti purisassa devaloke, manussaloke ceva nibbānañca gacchantassa saddhā dutiyā hoti, sahāyakiccaṃ sādheti. <bold>Bhattapuṭādī</bold>ti <bold>ādi</bold>-saddena dutiyikādīnaṃ saṅgaho daṭṭhabbo. <bold>Anekasarasatā</bold>ti anekasabhāvatā, anekakiccatā vā. Sesaṃ suviññeyyameva.</paragraph>
    <centered line="16">Nagaropamasuttavaṇṇanā niṭṭhitā.</centered>
    <subhead line="17">4. Dhammaññūsuttavaṇṇanā</subhead>
    <paragraph line="18" number="68"> Catutthe suttageyyādidhammaṃ jānātīti <bold>dhammaññū</bold>. Tassa tasseva suttageyyādinā bhāsitassa tadaññassa suttapadatthassa bodhakassa saddassa atthakusalatāvasena atthaṃ jānātīti <bold>atthaññū</bold>. ‘‘Ettakomhi sīlena samādhinā paññāyā’’ti evaṃ yathā attano pamāṇajānanavasena attānaṃ jānātīti <bold>attaññū</bold>. Paṭiggahaṇaparibhogapariyesanavissajjanesu mattaṃ jānātīti <bold>mattaññū</bold>. Niddese pana paṭiggahaṇamattaññutāya eva paribhogādimattaññutā pabodhitā hotīti paṭiggahaṇamattaññutāva dassitā. ‘‘Ayaṃ kālo uddesassa, ayaṃ kālo paripucchāya, ayaṃ kālo yogassa adhigamāyā’’ti evaṃ kālaṃ jānātīti <bold>kālaññū</bold>. Tattha pañca vassāni uddesassa kālo, dasa paripucchāya, idaṃ atisambādhaṃ, atikkhapaññassa tāvatā kālena tīretuṃ asakkuṇeyyattā <pageBreak edition="Vipassana Research Institut" number="3.0178" /> dasa vassāni uddesassa kālo, vīsati paripucchāya, tato paraṃ yoge kammaṃ kātabbaṃ. Khattiyaparisādikaṃ <pageBreak edition="Myanmar" number="3.0192" /> aṭṭhavidhaṃ parisaṃ jānātīti <bold>parisaññū</bold>. Bhikkhuparisādikaṃ catubbidhaṃ, khattiyaparisādikaṃ manussaparisaṃyeva puna catubbidhaṃ gahetvā aṭṭhavidhaṃ vadanti apare. Niddese panassa khattiyaparisādicatubbidhaparisaggahaṇaṃ nidassanamattaṃ daṭṭhabbaṃ. ‘‘Imaṃ me sevantassa akusalā dhammā parihāyanti, kusalā dhammā abhivaḍḍhanti, tasmā ayaṃ puggalo sevitabbo, vipariyāyato añño asevitabbo’’ti sevitabbāsevitabbapuggalaṃ jānātīti <bold>puggalaparoparaññū</bold>. Evañhi tesaṃ puggalānaṃ paroparaṃ ukkaṭṭhanihīnataṃ jānāti nāma. Niddesepissa sevitabbāsevitabbapuggale vibhāvanameva samaṇakathākatanti daṭṭhabbaṃ.</paragraph>
    <centered line="19">Dhammaññūsuttavaṇṇanā niṭṭhitā.</centered>
    <subhead line="20">5-6. Pāricchattakasuttādivaṇṇanā</subhead>
    <paragraph line="21" number="69-70"> Pañcame <bold>patitapalāso</bold>ti patitapatto. Ettha paṭhamaṃ paṇḍupalāsataṃ, dutiyaṃ pannapalāsatañca vatvā tatiyaṃ jālakajātatā, catutthaṃ khārakajātatā ca pāḷiyaṃ vuttā. <bold>Dīghanikāyaṭṭhakathāyaṃ</bold> pana <bold>mahāgovindasuttavaṇṇanāyaṃ</bold> (dī. ni. aṭṭha. 2.294) imameva pāḷiṃ āharitvā dassentena paṭhamaṃ paṇḍupalāsataṃ, dutiyaṃ pannapalāsatañca vatvā tatiyaṃ khārakajātatā, catutthaṃ jālakajātatā ca dassitā. Evañhi tattha vuttaṃ – ‘‘pāricchattake pupphamāne ekaṃ vassaṃ upaṭṭhānaṃ gacchanti, te tassa paṇḍupalāsabhāvato paṭṭhāya attamanā honti. Yathāha –</paragraph>
    <indent line="22">Yasmiṃ, bhikkhave, samaye devānaṃ tāvatiṃsānaṃ pāricchattako koviḷāro, paṇḍupalāso hoti, attamanā, bhikkhave, devā tāvatiṃsā tasmiṃ samaye honti ‘paṇḍupalāso dāni pāricchattako, koviḷāro, na cirasseva pannapalāso bhavissatī’ti. Yasmiṃ samaye devānaṃ tāvatiṃsānaṃ pāricchattako, koviḷāro, pannapalāso hoti, jālakajāto hoti, khārakajāto hoti, kuṭumalakajāto hoti, korakajāto hoti, attamanā, bhikkhave <pageBreak edition="Myanmar" number="3.0193" />, devā tāvatiṃsā tasmiṃ samaye honti ‘korakajāto dāni pāricchattako koviḷāro, na cirasseva sabbapāliphullo bhavissatī’ti.</indent>
    <paragraph line="23"><bold>Līnatthappakāsiniyampi</bold><pageBreak edition="Vipassana Research Institut" number="3.0179" /> (dī. ni. ṭī. 2.294) ettha evamattho dassito – <bold>pannapalāso</bold>ti patitapatto. <bold>Khārakajāto</bold>ti jātakhuddakamakuḷo. Ye hi nīlapattakā ativiya khuddakā makuḷā, te ‘‘khārakā’’ti vuccanti. <bold>Jālakajāto</bold>ti tehiyeva khuddakamakuḷehi jātajālako sabbaso jālo viya jāto. Keci pana ‘‘jālakajātoti ekajālo viya jāto’’ti atthaṃ vadanti. Pāricchattako kira khārakaggahaṇakāle sabbatthakameva pallaviko hoti, te cassa pallavā pabhassarapavāḷavaṇṇasamujjalā honti. Tena so sabbaso samujjalanto tiṭṭhati. <bold>Kuṭumalajāto</bold>ti sañjātamahāmakuḷo. <bold>Korakajāto</bold>ti sañjātasūcibhedo sampativikasamānāvattho. <bold>Sabbapāliphullo</bold>ti sabbaso phullitavikasitoti. Ayañca anukkamo dīghabhāṇakānaṃ vaḷañjanānukkamena dassito, na ettha ācariyassa virodho āsaṅkitabbo.</paragraph>
    <paragraph line="24"><bold>Kantanakavāto</bold>ti devānaṃ puññakammapaccayā pupphānaṃ chindanakavāto. <bold>Kantatī</bold>ti chindati. <bold>Sampaṭicchanakavāto</bold>ti chinnānaṃ chinnānaṃ pupphānaṃ sampaṭiggaṇhakavāto. <bold>Cinanto</bold>ti nānāvidhabhattisannivesavasena nicinaṃ karonto. <bold>Aññataradevatāna</bold>nti nāmagottavasena apaññātadevatānaṃ. <bold>Reṇuvaṭṭī</bold>ti reṇusaṅghāto. <bold>Kaṇṇikaṃ āhaccā</bold>ti sudhammāya kūṭaṃ āhantvā.</paragraph>
    <paragraph line="25"><bold>Anupharaṇānubhāvo</bold>ti khīṇāsavassa bhikkhuno kittisaddassa yāva brahmalokā anupharaṇasaṅkhāto ānubhāvo. <bold>Pabbajjānissitaṃ hotī</bold>ti pabbajjāya catupārisuddhisīlampi dassitamevāti adhippāyo. <bold>Paṭhamajjhānasannissita</bold>ntiādīsupi imināva nayena attho veditabbo. Idha pana ubhayato paricchedo heṭṭhā sīlato upari arahattato ca paricchedassa dassitattā. <bold>Tenetaṃ vutta</bold>nti tena kāraṇena etaṃ ‘‘catupārisuddhisīlaṃ pabbajjānissitaṃ hotī’’tiādivacanaṃ vuttaṃ. Chaṭṭhaṃ uttānameva.</paragraph>
    <centered line="26">Pāricchattakasuttādivaṇṇanā niṭṭhitā.</centered>
    <subhead line="27">7. Bhāvanāsuttavaṇṇanā</subhead>
    <paragraph line="28" number="71"> Sattame <pageBreak edition="Myanmar" number="3.0194" /><bold>atthassa asādhikā</bold> ‘‘bhāvanaṃ ananuyuttassā’’ti vuttattā. <bold>Sambhāvanatthe</bold>ti ‘‘api nāma evaṃ siyā’’ti vikappanattho sambhāvanattho. <bold>Evañhi loke siliṭṭhavacanaṃ hotī</bold>ti ekameva saṅkhaṃ avatvā aparāya saṅkhāya saddhiṃ vacanaṃ loke siliṭṭhavacanaṃ hoti yathā ‘‘dve vā <pageBreak edition="Vipassana Research Institut" number="3.0180" /> tīṇi vā udakaphusitānī’’ti. <bold>Sammā adhisayitānī</bold>ti pādādīhi attanā nesaṃ kiñci upaghātaṃ akarontiyā bahivātādiparissayapariharaṇatthaṃ sammadeva upari sayitāni. Upariattho hettha adhi-saddo. <bold>Utuṃ gaṇhāpentiyā</bold>ti tesaṃ allasinehapariyādānatthaṃ attano kāyusmāvasena utuṃ gaṇhāpentiyā. Tenāha <bold>‘‘usmīkatānī’’</bold>ti. <bold>Sammā paribhāvitānī</bold>ti sammadeva sabbaso kukkuṭavāsanāya vāsitāni. Tenāha <bold>‘‘kukkuṭagandhaṃ gāhāpitānī’’</bold>ti. Ettha ca sammāparisedanaṃ kukkuṭagandhaparibhāvanañca sammāadhisayanasammāparisedananipphattiyā ānubhāvanipphāditanti daṭṭhabbaṃ. Sammāadhisayaneneva hi itaradvayaṃ ijjhati. Na hi sammāadhisayanato visuṃ sammāparisedanassa sammāparibhāvanassa ca kāraṇaṃ atthi. Tena pana saddhiṃyeva itaresaṃ dvinnampi ijjhanato vuttaṃ.</paragraph>
    <paragraph line="29"><bold>Tividhakiriyākaraṇenā</bold>ti sammāadhisayanāditividhakiriyākaraṇenāti attho. Kiñcāpi ‘‘evaṃ aho vata me’’tiādinā na icchā uppajjeyya kāraṇassa pana sampāditattā, atha kho bhabbāva te abhinibbhijjitunti yojanā. Kasmā bhabbāti āha <bold>‘‘te hi yasmā tāyā’’</bold>tiādi. <bold>Sayampī</bold>ti aṇḍāni. <bold>Pariṇāma</bold>nti paripākaṃ bahinikkhamanayogyataṃ. Yathā kapālassa tanutā ālokassa anto paññāyamānassa kāraṇaṃ, tathā kapālassa tanutāya nakhasikhāmukhatuṇḍakānaṃ kharatāya ca allasinehapariyādānaṃ kāraṇavacananti daṭṭhabbaṃ. <bold>Tasmā</bold>ti ālokassa anto paññāyamānato sayañca paripākagatattā.</paragraph>
    <paragraph line="30"><bold>Opammasampaṭipādana</bold>nti opammatthassa upameyyena sammadeva paṭipādanaṃ. <bold>Ta</bold>nti opammasampaṭipādanaṃ. <bold>Eva</bold>nti idāni vuccamānākārena. <bold>Atthenā</bold>ti upameyyatthena saṃsandetvā saha yojetvā. Sampādanena sampayuttadhammavasena ñāṇassa tikkhabhāvo veditabbo. Ñāṇassa hi sabhāvato satinepakkato ca tikkhabhāvo, samādhivasena kharabhāvo, saddhāvasena vippasannabhāvo. <bold>Pariṇāmakālo</bold>ti balavavipassanākālo. <bold>Vaḍḍhikālo</bold>ti <pageBreak edition="Myanmar" number="3.0195" /> vuṭṭhānagāminivipassanākālo. Anulomaṭṭhāniyā hi vipassanā gahitagabbhā nāma tadā maggagabbhassa gahitattā. <bold>Tajjātika</bold>nti tassa vipassanānuyogassa anurūpaṃ. Satthāpi avijjaṇḍakosaṃ paharati, desanāpi vineyyasantānagataṃ avijjaṇḍakosaṃ paharati, yathāṭhāne ṭhātuṃ na deti.</paragraph>
    <paragraph line="31"><bold>Olambakasaṅkhāta</bold>nti olambakasuttasaṅkhātaṃ. ‘‘Pala’’nti hi tassa suttassa nāmaṃ. <bold>Cāretvā</bold> dāruno heṭṭhā dosajānanatthaṃ ussāpetvā. <bold>Gaṇḍaṃ haratīti palagaṇḍo</bold>ti etena ‘‘palena gaṇḍahāro palagaṇḍoti pacchimapade uttarapadalopena niddeso’’ti dasseti. <bold>Gahaṇaṭṭhāne</bold>ti hatthena gahetabbaṭṭhāne <pageBreak edition="Vipassana Research Institut" number="3.0181" />. Sammadeva khipīyanti etena kāyaduccaritādīnīti saṅkhepo, pabbajjāva saṅkhepo <bold>pabbajjāsaṅkhepo</bold>. Tena vipassanaṃ anuyuñjantassa puggalassa ajānantasseva āsavānaṃ parikkhayo idha vipassanānisaṃsoti adhippeto.</paragraph>
    <paragraph line="32"><bold>Hemantikena</bold> kāraṇabhūtena, bhummatthe vā etaṃ karaṇavacanaṃ, hemantiketi attho. <bold>Paṭippassambhantī</bold>ti paṭippassaddhaphalāni honti. Tenāha <bold>‘‘pūtikāni bhavantī’’</bold>ti. <bold>Mahāsamuddo viya sāsanaṃ</bold> agādhagambhīrabhāvato. <bold>Nāvā viya yogāvacaro</bold> mahoghuttarato. <bold>Pariyāyanaṃ viyā</bold>ti parito aparāparaṃ yāyanaṃ viya. <bold>Khajjamānāna</bold>nti khādantena viya udakena khepiyamānabandhanānaṃ. <bold>Tanubhāvo</bold>ti pariyuṭṭhānapavattiyā asamatthatāya dubbalabhāvo. <bold>Vipassanāñāṇapītipāmojjehī</bold>ti vipassanāñāṇasamuṭṭhitehi pītipāmojjehi. <bold>Okkhāyamāne</bold>ti vipassanākammaṭṭhāne vīthippaṭipāṭiyā okkhāyamāne, paṭisaṅkhānupassanāya vā <bold>okkhāyamāne</bold>. Saṅkhārupekkhāya <bold>pakkhāyamāne. Dubbalatā dīpitā</bold> ‘‘appakasireneva saṃyojanāni paṭippassambhanti, pūtikāni bhavantī’’ti vuttattā.</paragraph>
    <centered line="33">Bhāvanāsuttavaṇṇanā niṭṭhitā.</centered>
    <subhead line="34">8-9. Aggikkhandhopamasuttādivaṇṇanā</subhead>
    <paragraph line="35" number="72-73"> Aṭṭhame <bold>passatha nū</bold>ti api passatha. <bold>Mahanta</bold>nti vipulaṃ. <bold>Aggikkhandha</bold>nti aggisamūhaṃ. <bold>Āditta</bold>nti padittaṃ. <bold>Sampajjalita</bold>nti samantato pajjalitaṃ accivipphuliṅgāni <pageBreak edition="Myanmar" number="3.0196" /> muñcantaṃ. <bold>Sajotibhūta</bold>nti samantato uṭṭhitāhi jālāhi ekappabhāsamudayabhūtaṃ. <bold>Taṃ kiṃ maññathā</bold>ti taṃ idāni mayā vuccamānatthaṃ kiṃ maññathāti anumatiggahaṇatthaṃ pucchati. Yadettha satthā aggikkhandhāliṅganaṃ kaññāliṅganañca ānesi, tamatthaṃ vibhāvetuṃ <bold>‘‘ārocayāmī’’</bold>tiādimāha.</paragraph>
    <paragraph line="36"><bold>Dussīlassā</bold>ti nissīlassa sīlavirahitassa. <bold>Pāpadhammassā</bold>ti dussīlattā eva hīnajjhāsayatāya lāmakasabhāvassa. <bold>Asucisaṅkassarasamācārassā</bold>ti aparisuddhatāya asuci hutvā saṅkāya saritabbasamācārassa. Dussīlo hi kiñcideva asāruppaṃ disvā ‘‘idaṃ asukena kataṃ bhavissatī’’ti paresaṃ āsaṅkā hoti. Kenacideva karaṇīyena mantayante bhikkhū disvā ‘‘kacci nu kho ime mayā katakammaṃ jānitvā mantentī’’ti attanoyeva saṅkāya saritabbasamācāro <pageBreak edition="Vipassana Research Institut" number="3.0182" />. <bold>Paṭicchannakammantassā</bold>ti lajjitabbatāya paṭicchādetabbakammantassa. <bold>Assamaṇassā</bold>ti na samaṇassa. Salākaggahaṇādīsu ‘‘ahampi samaṇo’’ti micchāpaṭiññāya <bold>samaṇapaṭiññassa</bold>. Aseṭṭhacāritāya <bold>abrahmacārissa</bold>. Uposathādīsu ‘‘ahampi brahmacārī’’ti micchāpaṭiññāya <bold>brahmacāripaṭiññassa</bold>. Pūtinā kammena sīlavipattiyā anto anupaviṭṭhattā <bold>antopūtikassa</bold>. Chadvārehi rāgādikilesānussavanena tintattā <bold>avassutassa</bold>. Sañjātarāgādikacavarattā sīlavantehi chaḍḍetabbattā ca <bold>kasambujātassa</bold>.</paragraph>
    <paragraph line="37"><bold>Vālarajjuyā</bold>ti vālehi katarajjuyā. Sā hi kharatarā hoti. <bold>Ghaṃseyyā</bold>ti mathanavasena ghaṃseyya. <bold>Teladhotāyā</bold>ti telena nisitāya. <bold>Paccorasmi</bold>nti patiurasmiṃ, abhimukhe uramajjheti adhippāyo. <bold>Ayosaṅkunā</bold>ti saṇḍāsena. <bold>Pheṇuddehaka</bold>nti pheṇaṃ uddehetvā uddehetvā, anekavāraṃ pheṇaṃ uṭṭhāpetvāti attho. Evamettha saṅkhepato pāḷivaṇṇanā veditabbā. Navamaṃ uttānameva.</paragraph>
    <centered line="38">Aggikkhandhopamasuttādivaṇṇanā niṭṭhitā.</centered>
    <subhead line="39">10. Arakasuttavaṇṇanā</subhead>
    <paragraph line="40" number="74"> Dasame <bold>paritta</bold>nti ittaraṃ. Tenāha <bold>‘‘appaṃ thoka’’</bold>nti. Pabandhānupacchedassa paccayabhāvo idha jīvitassa raso kiccanti adhippetanti āha <pageBreak edition="Myanmar" number="3.0197" /><bold>‘‘sarasaparittatāyapī’’</bold>ti. Tadadhīnavuttitāyapi hi ‘‘yo, bhikkhave, ciraṃ jīvati, so vassasataṃ appaṃ vā bhiyyo’’ti vacanato parittaṃ <bold>khaṇaparittatāyapi</bold>. Paramatthato hi atiparitto sattānaṃ jīvitakkhaṇo ekacittakkhaṇappavattimattoyeva. Yathā nāma rathacakkaṃ pavattamānampi ekeneva nemippadesena pavattati, tiṭṭhamānampi ekeneva tiṭṭhati, evamevaṃ ekacittakkhaṇikaṃ sattānaṃ jīvitaṃ tasmiṃ citte niruddhamatte satto niruddhoti vuccati. Yathāha ‘‘atīte cittakkhaṇe jīvittha na jīvati na jīvissati. Anāgate cittakkhaṇe na jīvittha na jīvati jīvissati. Paccuppanne cittakkhaṇe na jīvittha jīvati na jīvissati.</paragraph>
    <gatha1 line="41">‘‘Jīvitaṃ attabhāvo ca, sukhadukkhā ca kevalā;</gatha1>
    <gathalast line="42">Ekacittasamāyuttā, lahuso vattate khaṇo.</gathalast>
    <gatha1 line="43">‘‘Ye <pageBreak edition="Vipassana Research Institut" number="3.0183" /> niruddhā marantassa, tiṭṭhamānassa vā idha;</gatha1>
    <gathalast line="44">Sabbepi sadisā khandhā, gatā appaṭisandhikā.</gathalast>
    <gatha1 line="45">‘‘Anibbattena na jāto, paccuppannena jīvati;</gatha1>
    <gathalast line="46">Cittabhaṅgā mato loko, paññatti paramatthiyā’’ti. (mahāni. 10);</gathalast>
    <paragraph line="47"><bold>Lahusa</bold>nti lahukaṃ. Tenāha ‘‘lahuṃ uppajjitvā nirujjhanato lahusa’’nti. <bold>Parittaṃ lahusa</bold>nti ubhayaṃ panetaṃ appakassa vevacanaṃ. Yañhi appakaṃ, taṃ parittañceva lahukañca hoti. Idha pana āyuno adhippetattā rassanti vuttaṃ hoti. <bold>Mantāya</bold>nti karaṇatthe etaṃ bhummavacananti āha <bold>‘‘mantāya boddhabbaṃ, paññāya jānitabbanti attho’’</bold>ti. <bold>Mantāya</bold>nti vā manteyyanti vuttaṃ hoti, mantetabbaṃ mantāya upaparikkhitabbanti attho. <bold>Paññāya jānitabba</bold>nti jānitabbaṃ jīvitassa parittabhāvo bahudukkhādibhāvo. Jānitvā ca pana sabbapalibodhe chinditvā kattabbaṃ kusalaṃ, caritabbaṃ brahmacariyaṃ. Yasmā itthi jātassa amaraṇaṃ, appaṃ vā bhiyyo vassasatato upari appaṃ aññaṃ vassasataṃ appatvā vīsaṃ vā tiṃsaṃ vā cattālīsaṃ vā paṇṇāsaṃ vā saṭṭhi vā vassāni jīvati, evaṃdīghāyuko pana atidullabho. ‘‘Asuko hi evaṃ ciraṃ jīvatī’’ti tattha tattha gantvā daṭṭhabbo hoti. Tattha visākhā upāsikā vīsasataṃ jīvati, tathā pokkharasātibrāhmaṇo, brahmāyubrāhmaṇo, bāvariyabrāhmaṇo, ānandatthero, mahākassapattheroti <pageBreak edition="Myanmar" number="3.0198" />. Anuruddhatthero pana vassasatañceva paṇṇāsañca vassāni. Bākulatthero vassasatañceva saṭṭhi ca vassāni, ayaṃ sabbadīghāyuko, sopi dve vassasatāni na jīvi.</paragraph>
    <centered line="48">Arakasuttavaṇṇanā niṭṭhitā.</centered>
    <centered line="49">Mahāvaggavaṇṇanā niṭṭhitā.</centered>
  </content>
</document>