<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403t.tik13.xml</normativeSource>
    <archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/(14) 4. rajavaggo.xml</archivePath>
    <baseFileName>(14) 4. rajavaggo</baseFileName>
    <titlePath>(14) 4. Rājavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">(14) 4. Rājavaggo</chapter>
    <subhead line="2">1. Paṭhamacakkānuvattanasuttavaṇṇanā</subhead>
    <paragraph line="3" number="131"> Catutthassa paṭhame <bold>atthaññū</bold>ti hitaññū. Hitapariyāyo hettha attha-saddo ‘‘attattho parattho’’tiādīsu (mahāni. 69; cūḷani. mogharājamāṇavapucchāniddeso 85; paṭi. ma. 3.5) viya. Yasmā cesa paresaṃ hitaṃ jānanto te attani rañjeti, tasmā vuttaṃ <bold>‘‘rañjituṃ jānātī’’</bold>ti. <bold>Daṇḍe</bold>ti aparādhānurūpe daṇḍane. <bold>Balamhī</bold>ti balakāye. <bold>Pañca atthe</bold>ti attattho, parattho, ubhayattho, diṭṭhadhammiko attho, samparāyiko atthoti evaṃ pañcappabhede atthe. <bold>Cattāro dhamme</bold>ti catusaccadhamme, kāmarūpārūpalokuttarabhede vā cattāro dhamme. Paṭiggahaṇaparibhogamattaññutāya eva pariyesanavissajjanamattaññutāpi bodhitā hontīti <bold>‘‘paṭiggahaṇaparibhogamattaṃ jānāti’’</bold>icceva vuttaṃ.</paragraph>
    <paragraph line="4">Uttarati atikkamati, abhibhavatīti vā uttaraṃ, natthi ettha uttaranti <bold>anuttaraṃ</bold>. Anatisayaṃ, appaṭibhāgaṃ vā anekāsu devamanussaparisāsu anekasatakkhattuṃ tesaṃ ariyasaccappaṭivedhasampādanavasena pavattā bhagavato dhammadesanā <bold>dhammacakkaṃ</bold>. Apica sabbapaṭhamaṃ aññātakoṇḍaññappamukhāya aṭṭhārasaparisagaṇāya brahmakoṭiyā catusaccassa paṭivedhavidhāyinī yā dhammadesanā, tassā sātisayā dhammacakkasamaññā. Tattha satipaṭṭhānātidhammo eva pavattanaṭṭhena cakkanti <bold>dhammacakkaṃ. Cakka</bold>nti vā āṇā dhammato anapetattā, dhammañca taṃ cakkañcāti <bold>dhammacakkaṃ</bold>. Dhammena ñāyena cakkantipi <bold>dhammacakkaṃ</bold>. Yathāha ‘‘dhammañca pavatteti cakkañcāti dhammacakkaṃ, cakkañca pavatteti dhammañcāti dhammacakkaṃ, dhammena pavattetīti dhammacakka’’ntiādi (paṭi. ma. 2.40-41). <bold>Appaṭivattiya</bold>nti dhammissarassa bhagavato sammāsambuddhassa dhammacakkassa <pageBreak edition="V" number="3.0042" /> anuttarabhāvato appaṭisedhanīyaṃ. Kehi pana appaṭivattiyanti āha – <bold>‘‘samaṇena vā’’</bold>tiādi. Tattha <bold>samaṇenā</bold>ti pabbajjaṃ upagatena. <bold>Brāhmaṇenā</bold>ti jātibrāhmaṇena. Sāsanaparamatthasamaṇabrāhmaṇānañhi paṭilomacittaṃyeva natthi. <bold>Devenā</bold>ti kāmāvacaradevena. <bold>Kenacī</bold>ti yena <pageBreak edition="M" number="3.0044" /> kenaci avasiṭṭhapārisajjena. Ettāvatā aṭṭhannampi parisānaṃ anavasesapariyādānaṃ daṭṭhabbaṃ. <bold>Lokasmi</bold>nti sattaloke.</paragraph>
    <centered line="5">Paṭhamacakkānuvattanasuttavaṇṇanā niṭṭhitā.</centered>
    <subhead line="6">2. Dutiyacakkānuvattanasuttavaṇṇanā</subhead>
    <paragraph line="7" number="132"> Dutiye <bold>cakkavattivatta</bold>nti dasavidhaṃ, dvādasavidhaṃ vā cakkavattibhāvāvahaṃ vattaṃ. Tattha antojanasmiṃ balakāye dhammikāyeva rakkhāvaraṇaguttiyā saṃvidhānaṃ, khattiyesu, anuyantesu, brāhmaṇagahapatikesu, negamajānapadesu, samaṇabrāhmaṇesu, migapakkhīsu, adhammikapaṭikkhepo, adhanānaṃ dhanānuppadānaṃ, samaṇabrāhmaṇe upasaṅkamitvā pañhapucchananti idaṃ dasavidhaṃ cakkavattivattaṃ. Idameva ca gahapatike pakkhijāte ca visuṃ katvā gahaṇavasena dvādasavidhaṃ. <bold>Pitarā pavattitameva anuppavattetī</bold>ti dasavidhaṃ vā dvādasavidhaṃ vā cakkavattivattaṃ pūretvā nisinnassa puttassa aññaṃ pātubhavati, so taṃ pavatteti. Ratanamayattā pana sadisaṭṭhena tadevetanti katvā ‘‘pitarā pavattita’’nti vuttaṃ. Yasmā vā so ‘‘appossukko, tvaṃ deva, hohi, ahamanusāsissāmī’’ti āha. Tasmā pitarā pavattitaṃ āṇācakkaṃ anuppavatteti nāmāti evamettha attho daṭṭhabbo. Yañhi attano puññānubhāvasiddhaṃ cakkaratanaṃ, taṃ nippariyāyato tena pavattitaṃ nāma, netaranti paṭhamanayo vutto. Yasmā pavattitasseva anuvattanaṃ, paṭhamanayo ca taṃsadise tabbohāravasena vuttoti taṃ anādiyitvā dutiyanayo vutto.</paragraph>
    <centered line="8">Dutiyacakkānuvattanasuttavaṇṇanā niṭṭhitā.</centered>
    <subhead line="9">4. Yassaṃdisaṃsuttavaṇṇanā</subhead>
    <paragraph line="10" number="134"> Catutthe <bold>‘‘ubhato sujāto’’</bold>ti ettake vutte yehi kehici dvīhi bhāgehi sujātatā paññāpeyya, sujāta-saddo ca ‘‘sujāto cārudassano’’tiādīsu (ma. ni. 2.399; su. ni. 553; theragā. 818) ārohasampattipariyāyoti <pageBreak edition="V" number="3.0043" /> jātivasena <pageBreak edition="M" number="3.0045" /> sujātataṃ vibhāvetuṃ <bold>‘‘mātito ca pitito cā’’</bold>ti vuttaṃ. Anorasaputtavasenapi loke mātupitusamaññā dissati, idha pana sā orasaputtavasena icchitāti dassetuṃ <bold>‘‘saṃsuddhaggahaṇiko’’</bold>ti vuttaṃ. Gabbhaṃ gaṇhāti dhāretīti <bold>gahaṇī,</bold> gabbhāsayasaññito mātukucchippadeso. Tenāha <bold>‘‘saṃsuddhāya mātukucchiyā samannāgato’’</bold>ti. Yathābhuttassa āhārassa vipācanavasena gaṇhanato achaḍḍanato <bold>gahaṇī,</bold> tejodhātu. Pitā ca mātā ca pitaro. Pitūnaṃ pitaro pitāmahā. Tesaṃ yugo pitāmahayugo, tasmā <bold>yāva sattamā pitāmahayugā,</bold> pitāmahadvandāti evamettha attho daṭṭhabbo. Evañhi pitāmahaggahaṇeneva mātāmahopi gahitoti so aṭṭhakathāyaṃ visuṃ na uddhato. Yuga-saddo cettha ekasesanayena daṭṭhabbo ‘‘yugo ca yugo ca yugo’’ti. Evañhi tattha tattha dvinnaṃ gahitameva hoti. Tenāha <bold>‘‘tato uddhaṃ sabbepi pubbapurisā pitāmahaggahaṇeneva gahitā’’</bold>ti. Purisaggahaṇañcettha ukkaṭṭhaniddesavasena katanti daṭṭhabbaṃ. Evañhi ‘‘mātito’’ti pāḷivacanaṃ samatthitaṃ hoti.</paragraph>
    <paragraph line="11"><bold>Akkhitto</bold>ti appattakkhepo. <bold>Anavakkhitto</bold>ti sampattavivādādīsu na avakkhitto na chaḍḍito. Jātivādenāti hetumhi karaṇavacananti dassetuṃ <bold>‘‘kena kāraṇenā’’</bold>tiādi vuttaṃ. Ettha ca ‘‘ubhato…pe… pitāmahayugā’’ti etena khattiyassa yonidosābhāvo dassito saṃsuddhaggahaṇikabhāvakittanato. ‘‘Akkhitto’’ti iminā kiriyāparādhābhāvo. Kiriyāparādhena hi sattā khepaṃ pāpuṇanti. ‘‘Anupakkuṭṭho’’ti iminā ayuttasaṃsaggābhāvo. Ayuttasaṃsaggañhi paṭicca sattā akkosaṃ labhanti.</paragraph>
    <paragraph line="12">Aḍḍhatā nāma vibhavasampannatā, sā taṃ taṃ upādāyupādāya vuccatīti āha <bold>‘‘yo koci attano santakena vibhavena aḍḍho hotī’’</bold>ti. Tathā mahaddhanatāpīti taṃ ukkaṃsagataṃ dassetuṃ <bold>‘‘mahatā aparimāṇasaṅkhena dhanena samannāgato’’</bold>ti vuttaṃ. Bhuñjitabbato paribhuñjitabbato visesato kāmā bhogā nāmāti āha <bold>‘‘pañcakāmaguṇavasenā’’</bold>ti. Koṭṭhaṃ vuccati dhaññassa āvasanaṭṭhānaṃ, koṭṭhabhūtaṃ agāraṃ <bold>koṭṭhāgāraṃ</bold>. Tenāha <bold>‘‘dhaññena ca paripuṇṇakoṭṭhāgāro’’</bold>ti. Evaṃ sāragabbhaṃ koso, dhaññapariṭṭhapanaṭṭhānañca koṭṭhāgāranti dassetvā idāni tato aññathā taṃ dassetuṃ <bold>‘‘atha vā’’</bold>tiādi vuttaṃ. Tattha yathā asino tikkhabhāvaparihārako <pageBreak edition="M" number="3.0046" /> paṭicchado ‘‘koso’’ti vuccati. Evaṃ rañño tikkhabhāvaparihāraṃ katvā caturaṅginī senā kosoti āha <bold>‘‘catubbidho koso hatthī assā rathā pattī’’</bold>ti. Vatthakoṭṭhāgāraggahaṇeneva sabbassapi bhaṇḍaṭṭhapanaṭṭhānassa gahitattā <bold>‘‘tividhaṃ koṭṭhāgāra’’</bold>nti vuttaṃ.</paragraph>
    <paragraph line="13">Yassā <pageBreak edition="V" number="3.0044" /> paññāya vasena puriso ‘‘paṇḍito’’ti vuccati, taṃ paṇḍiccanti āha <bold>‘‘paṇḍiccena samannāgato’’</bold>ti. Taṃtaṃitikattabbatāsu chekabhāvo byattabhāvo <bold>veyyattiyaṃ</bold>. Sammohaṃ hiṃsati vidhamatīti medhā, sā etassa atthīti <bold>medhāvī</bold>. Ṭhāne ṭhāne uppatti etissā atthīti <bold>ṭhānuppatti,</bold> ṭhānaso uppajjanapaññā. <bold>Vaḍḍhiatthe</bold>ti vaḍḍhisaṅkhāte atthe.</paragraph>
    <centered line="14">Yassaṃdisaṃsuttavaṇṇanā niṭṭhitā.</centered>
    <subhead line="15">5-9. Patthanāsuttādivaṇṇanā</subhead>
    <paragraph line="16" number="135-9"> Pañcame <bold>hatthismi</bold>nti hatthisippe. Hatthīti hi hatthivisayattā hatthisannissitattā ca hatthisippaṃ gahitaṃ. Sesapadesupi eseva nayo. Vayatīti vayo, sobhanesu katthaci apakkhalanto avitthāyanto tāni sandhāretuṃ sakkotīti attho. Na vayo avayo, tāni atthato saddato ca sandhāretuṃ na sakkoti. Avayo na hotīti <bold>anavayo</bold>. Dve paṭisedhā pakatiṃ gamentīti āha <bold>‘‘anavayoti samattho’’</bold>ti. Chaṭṭhādīni uttānatthāneva.</paragraph>
    <centered line="17">Patthanāsuttādivaṇṇanā niṭṭhitā.</centered>
    <subhead line="18">10. Sotasuttavaṇṇanā</subhead>
    <paragraph line="19" number="140"> Dasame <bold>tibbāna</bold>nti tikkhānaṃ. <bold>Kharāna</bold>nti kakkasānaṃ. <bold>Kaṭukāna</bold>nti dāruṇānaṃ. <bold>Asātāna</bold>nti nasātānaṃ appiyānaṃ. Na tāsu mano appeti, na tā manaṃ appāyanti vaḍḍhentīti <bold>amanāpā</bold>.</paragraph>
    <centered line="20">Sotasuttavaṇṇanā niṭṭhitā.</centered>
    <centered line="21">Rājavaggavaṇṇanā niṭṭhitā.</centered>
  </content>
</document>