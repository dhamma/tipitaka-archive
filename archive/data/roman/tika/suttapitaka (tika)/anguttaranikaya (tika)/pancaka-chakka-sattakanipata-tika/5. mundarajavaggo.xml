<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403t.tik4.xml</normativeSource>
    <archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/5. mundarajavaggo.xml</archivePath>
    <baseFileName>5. mundarajavaggo</baseFileName>
    <titlePath>5. Muṇḍarājavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">5. Muṇḍarājavaggo</chapter>
    <subhead line="2">1-2. Ādiyasuttādivaṇṇanā</subhead>
    <paragraph line="3" number="41-42"> Pañcamassa paṭhame <bold>uṭṭhānavīriyādhigatehī</bold>ti vā uṭṭhānena ca vīriyena ca adhigatehi. Tattha <bold>uṭṭhāna</bold>nti kāyikaṃ vīriyaṃ. <bold>Vīriya</bold>nti cetasikanti vadanti. <bold>Uṭṭhāna</bold>nti vā bhoguppādane yuttappayuttatā. <bold>Vīriyaṃ</bold> tajjo ussāho. <bold>Pīṇita</bold>nti dhātaṃ sutittaṃ. Tathābhūto pana yasmā thūlasarīro hoti, tasmā <bold>‘‘thūlaṃ karotī’’</bold>ti vuttaṃ. Dutiyaṃ uttānameva.</paragraph>
    <centered line="4">Ādiyasuttādivaṇṇanā niṭṭhitā.</centered>
    <subhead line="5">3. Iṭṭhasuttavaṇṇanā</subhead>
    <paragraph line="6" number="43"> Tatiye <bold>appamādaṃ pasaṃsantī</bold>ti ‘‘etāni āyuādīni patthayantena appamādo kātabbo’’ti appamādameva pasaṃsanti paṇḍitā. Yasmā vā puññakiriyāsu paṇḍitā appamādaṃ pasaṃsanti, tasmā āyuādīni patthayantena appamādova kātabboti attho. Purimasmiṃ atthavikappe ‘‘puññakiriyāsū’’ti padassa ‘‘appamatto’’ti iminā sambandho. Yasmā <pageBreak edition="V" number="3.0019" /> paṇḍitā appamādaṃ pasaṃsanti, yasmā ca puññakiriyāsu appamatto ubho atthe adhigato hoti, tasmā āyuādīni patthayantena appamādova <pageBreak edition="M" number="3.0020" /> kātabbo. Dutiyasmiṃ atthavikappe paṇḍitā appamādaṃ pasaṃsanti. Katthāti? Puññakiriyāsu. Kasmāti ce? Yasmā appamatto ubho atthe adhiggaṇhāti paṇḍito, tasmāti attho. <bold>Atthappaṭilābhenā</bold>ti diṭṭhadhammikādihitappaṭilābhena.</paragraph>
    <centered line="7">Iṭṭhasuttavaṇṇanā niṭṭhitā.</centered>
    <subhead line="8">4. Manāpadāyīsuttavaṇṇanā</subhead>
    <paragraph line="9" number="44"> Catutthe jhānamanena nibbattaṃ <bold>manomaya</bold>nti āha <bold>‘‘suddhāvāsesu ekaṃ jhānamanena nibbattaṃ devakāya’’</bold>nti. Satipi hi sabbasattānaṃ abhisaṅkhāramanasā nibbattabhāve bāhirapaccayehi vinā manasāva nibbattattā <bold>‘‘manomayā’’</bold>ti vuccanti rūpāvacarasattā. Yadi evaṃ kāmabhave opapātikasattānampi manomayabhāvo āpajjatīti ce? Na, tattha bāhirapaccayehi nibbattetabbatāsaṅkāya eva abhāvato ‘‘manasāva nibbattā’’ti avadhāraṇāsambhavato. Niruḷho vāyaṃ loke manomayavohāro rūpāvacarasattesu. Tathā hi ‘‘annamayo, pāṇamayo, manomayo, ānandamayo, viññāṇamayo’’ti pañcadhā attānaṃ vedavādinopi vadanti. Ucchedavādinopi vadanti ‘‘dibbo rūpī manomayo’’ti (dī. ni. 1.87). <bold>Tīsu vā kulasampattīsū</bold>ti brāhmaṇakhattiyavessasaṅkhātesu sampannakulesu. <bold>Chasu vā kāmasaggesū</bold>ti chasu kāmāvacaradevesu.</paragraph>
    <centered line="10">Manāpadāyīsuttavaṇṇanā niṭṭhitā.</centered>
    <subhead line="11">5-6. Puññābhisandasuttādivaṇṇanā</subhead>
    <paragraph line="12" number="45-46"> Pañcame <bold>asaṅkheyyo</bold>ti āḷhakagaṇanāya asaṅkheyyo. Yojanavasena panassa saṅkhā atthi heṭṭhā mahāpathaviyā upari ākāsena parisamantato cakkavāḷapabbatena majjhe tattha tattha ṭhitakehi dīpapabbatapariyantehi paricchinnattā jānantena yojanato saṅkhātuṃ sakkāti katvā. Mahāsarīramacchakumbhīlayakkharakkhasamahānāgadānavādīnaṃ saviññāṇakānaṃ balavāmukhapātālādīnaṃ <pageBreak edition="V" number="3.0020" /> aviññāṇakānaṃ bheravārammaṇānaṃ vasena <bold>bahubheravaṃ</bold><pageBreak edition="M" number="3.0021" />. <bold>Puthū</bold>ti bahū. <bold>Savantī</bold>ti sandamānā. <bold>Upayantī</bold>ti upagacchanti. Chaṭṭhaṃ uttānameva.</paragraph>
    <centered line="13">Puññābhisandasuttādivaṇṇanā niṭṭhitā.</centered>
    <subhead line="14">7-8. Dhanasuttādivaṇṇanā</subhead>
    <paragraph line="15" number="47-48"> Sattame <bold>saddhā</bold>ti maggenāgatā saddhā. <bold>Sīlañca yassa kalyāṇa</bold>nti kalyāṇasīlaṃ nāma ariyasāvakassa ariyakantaṃ sīlaṃ vuccati. Tattha kiñcāpi ariyasāvakassa ekasīlampi akantaṃ nāma natthi, imasmiṃ panatthe bhavantarepi appahīnaṃ pañcasīlaṃ adhippetaṃ. Aṭṭhamaṃ uttānameva.</paragraph>
    <centered line="16">Dhanasuttādivaṇṇanā niṭṭhitā.</centered>
    <subhead line="17">9. Kosalasuttavaṇṇanā</subhead>
    <paragraph line="18" number="49"> Navame <bold>patitakkhandho</bold>ti sammukhā kiñci oloketuṃ asamatthatāya adhomukho. <bold>Nippaṭibhāno</bold>ti sahadhammikaṃ kiñci vattuṃ avisahanato nippaṭibhāno paṭibhānarahito.</paragraph>
    <centered line="19">Kosalasuttavaṇṇanā niṭṭhitā.</centered>
    <subhead line="20">10. Nāradasuttavaṇṇanā</subhead>
    <paragraph line="21" number="50"> Dasame <bold>ajjhomucchito</bold>ti adhimattāya taṇhāmucchāya mucchito, mucchaṃ mohaṃ pamādaṃ āpanno. Tenāha <bold>‘‘gilitvā…pe… atirekamucchāya taṇhāya samannāgato’’</bold>ti. <bold>Mahaccā</bold>ti mahatiyā. Liṅgavipallāsena cetaṃ vuttaṃ. Tenāha <bold>‘‘mahatā rājānubhāvenā’’</bold>ti.</paragraph>
    <centered line="22">Nāradasuttavaṇṇanā niṭṭhitā.</centered>
    <centered line="23">Muṇḍarājavaggavaṇṇanā niṭṭhitā.</centered>
    <centered line="24">Paṭhamapaṇṇāsakaṃ niṭṭhitaṃ.</centered>
    <title line="25">2. Dutiyapaṇṇāsakaṃ</title>
  </content>
</document>