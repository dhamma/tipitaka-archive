<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403t.tik37.xml</normativeSource>
<archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/5. mahayannavaggo.xml</archivePath>
<title>5. Mahāyaññavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">5. Mahāyaññavaggo</chapter>
<subhead line="2">1. Sattaviññāṇaṭṭhitisuttavaṇṇanā</subhead>
<paragraph line="3" number="44">Pañcamassa <pageBreak edition="V" number="3.0156" />paṭhame yasmā <bold>nidassanatthe nipāto</bold>(dī. ni. ṭī. 2.127) tasmā <bold>seyyathāpi manussā</bold>ti yathā manussāti vuttaṃ hoti. <bold>Viseso hotiyeva</bold>satipi bāhirassa kāraṇassa abhede ajjhattikassa bhinnattā. Nānattaṃ kāye etesaṃ, nānatto vā kāyo etesanti <bold>nānattakāyā</bold>. Iminā nayena sesapadesupi attho veditabbo. <bold>Nesa</bold>nti manussānaṃ. Nānattā saññā etesaṃ atthīti <bold>nānattasaññino</bold>. Sukhasamussayato vinipāto etesaṃ atthīti <bold>vinipātikā</bold>satipi devabhāve dibbasampattiyā abhāvato. Apāyesu vā gato natthi nipāto etesanti <bold>vinipātikā</bold>. Tenāha <bold>‘‘catuapāyavinimuttā’’</bold>ti. <bold>Piyaṅkaramātādīnaṃ viyā</bold>ti piyaṅkaramātā kira yakkhinī paccūsasamaye anuruddhattherassa dhammaṃ sajjhāyato sutvā –</paragraph>
<gatha1 line="4">‘‘Mā <pageBreak edition="M" number="3.0168" />saddamakarī piyaṅkara, bhikkhu dhammapadāni bhāsati;</gatha1>
<gathalast line="5">Api dhammapadaṃ vijāniya, paṭipajjema hitāya no siyā.</gathalast>
<gatha1 line="6">‘‘Pāṇesu ca saṃyamāmase, sampajānamusā na bhaṇāmase;</gatha1>
<gathalast line="7">Sikkhema susīlyamattano, api muccema pisācayoniyā’’ti. (saṃ. ni. 1.240) –</gathalast>
<unindented line="8">Evaṃ puttakaṃ saññāpetvā taṃ divasaṃ sotāpattiphalaṃ pattā. Uttaramātā pana bhagavato dhammaṃ sutvāva sotāpannā jātā.</unindented>
<paragraph line="9">Brahmakāye paṭhamajjhānanibbatte brahmasamūhe, brahmanikāye vā bhavāti <bold>brahmakāyikā</bold>. Mahābrahmuno parisāya bhavāti <bold>brahmapārisajjā</bold>tassa paricārakaṭṭhāne ṭhitattā. Mahābrahmuno purohitaṭṭhāne ṭhitāti <bold>brahmapurohitā</bold>. Āyuvaṇṇādīhi mahantā brahmānoti <bold>mahābrahmāno</bold>. Satipi tesaṃ tividhānampi paṭhamena jhānena gantvā nibbattabhāve jhānassa pana pavattibhedena ayaṃ visesoti dassetuṃ <bold>‘‘brahmapārisajjā panā’’</bold>tiādi vuttaṃ. <bold>Parittenā</bold>ti hīnena. Sā cassa hīnatā chandādīnaṃ hīnatāya veditabbā. Paṭiladdhamattaṃ vā hīnaṃ. <bold>Kappassā</bold>ti asaṅkhyeyyakappassa <pageBreak edition="V" number="3.0157" />. Hīnapaṇītānaṃ majjhe bhavattā <bold>majjhimaṃ</bold>. Sā cassa majjhimatā chandādīnaṃ majjhimatāya veditabbā. Paṭilabhitvā nātisubhāvitaṃ vā <bold>majjhimaṃ. Upaḍḍhakappo</bold>ti asaṅkhyeyyakappassa upaḍḍhakappo. <bold>Vipphārikataro</bold>ti brahmapārisajjehi pamāṇato vipulataro sabhāvato uḷārataro ca hoti. Sabhāvenapi hi uḷāratamova. Taṃ panettha appamāṇaṃ. Tassa hi parittābhādīnaṃ parittasubhādīnañca kāye satipi sabhāvavematte ekattavaseneva vavatthapīyatīti ‘‘ekattakāyā’’tveva te vuccanti. <bold>Paṇītenā</bold>ti ukkaṭṭhena. Sā cassa ukkaṭṭhatā chandādīnaṃ ukkaṭṭhatāya veditabbā. Subhāvitaṃ vā, sammadeva, vasibhāvaṃ pāpitaṃ <bold>paṇītaṃ</bold>‘‘padhānabhāvaṃ nīta’’nti katvā. Idhāpi kappo asaṅkhyeyyakappavaseneva veditabbo paripuṇṇamahākappassa asambhavato. <bold>Itī</bold>ti evaṃ vuttappakārena. <bold>Te</bold>ti ‘‘brahmakāyikā’’ti vuttā tividhāpi brahmāno. <bold>Saññāya ekattā</bold>ti tihetukabhāvena ekasabhāvattā. Na hi tassā sampayuttadhammavasena aññopi koci bhedo atthi. <bold>Eva</bold>nti iminā nānattakāyā ekattasaññino gahitāti dasseti.</paragraph>
<paragraph line="10"><bold>Daṇḍaukkāyā</bold>ti <pageBreak edition="M" number="3.0169" />daṇḍadīpikāya. <bold>Sarati</bold>dhāvati, <bold>vissarati</bold>vippakiṇṇā viya dhāvati. <bold>Dve kappā</bold>ti dve mahākappā. Ito paresupi eseva nayo. <bold>Idhā</bold>ti imasmiṃ sutte. <bold>Ukkaṭṭhaparicchedavasena</bold>ābhassaraggahaṇeneva <bold>sabbepi te</bold>parittābhāappamāṇābhāpi gahitā.</paragraph>
<paragraph line="11">Sundarā pabhā subhā, tāya kiṇṇā subhākiṇṇāti vattabbe. Bhā-saddassa rassattaṃ antima-ṇa-kārassa ha-kārañca katvā <bold>‘‘subhakiṇhā’’</bold>ti vuttā. Aṭṭhakathāyaṃ pana niccalāya ekagghanāya pabhāya subhoti pariyāyavacananti ‘‘subhena okiṇṇā vikiṇṇā’’ti attho vutto. Etthāpi antima-ṇa-kārassa ha-kārakaraṇaṃ icchitabbameva. <bold>Na chijjitvā pabhā gacchati</bold>ekagghanattā. <bold>Catutthaviññāṇaṭṭhitimeva bhajanti</bold>kāyassa saññāya ca ekarūpattā. Vipulasantasukhāyuvaṇṇādiphalattā <bold>vehapphalā. Etthā</bold>ti viññāṇaṭṭhitiyaṃ.</paragraph>
<paragraph line="12"><bold>Vivaṭṭapakkhe ṭhitā</bold>apunarāvattanato. <bold>‘‘Na sabbakālikā’’</bold>ti vatvā tameva asabbakālikattaṃ vibhāvetuṃ <bold>‘‘kappasatasahassampī’’</bold>tiādi vuttaṃ. Soḷasakappasahassaccayena uppannānaṃ suddhāvāsabrahmānaṃ parinibbāyanato aññesañca tattha anuppajjanato <bold>buddhasuññe loke</bold>suññaṃ taṃ ṭhānaṃ hoti, tasmā suddhāvāsā na sabbakālikā. <bold>Khandhāvāraṭṭhānasadisā honti</bold>suddhāvāsabhūmiyo. <bold>Iminā suttena</bold>suddhāvāsānaṃ sattāvāsabhāvadīpaneneva viññāṇaṭṭhitibhāvopi dīpito hoti, tasmā <bold>suddhāvāsāpi</bold>sattasu viññāṇaṭṭhitīsu <bold>catutthaviññāṇaṭṭhitiṃ,</bold>navasu sattāvāsesu <bold>catutthasattāvāsañca bhajanti</bold>.</paragraph>
<paragraph line="13">Sukhumattāti <pageBreak edition="V" number="3.0158" />saṅkhārāvasesasukhumabhāvappattattā. Paribyattaviññāṇakiccābhāvato <bold>neva viññāṇaṃ,</bold>na sabbaso aviññāṇaṃ hotīti <bold>nāviññāṇaṃ,</bold>tasmā paripphutaviññāṇakiccavantīsu <bold>viññāṇaṭṭhitīsu na vuttaṃ</bold>.</paragraph>
<centered line="14">Sattaviññāṇaṭṭhitisuttavaṇṇanā niṭṭhitā.</centered>
<subhead line="15">2. Samādhiparikkhārasuttavaṇṇanā</subhead>
<paragraph line="16" number="45">Dutiye <bold>samādhiparikkhārā</bold>ti ettha tayo parikkhārā. ‘‘Ratho sīlaparikkhāro, jhānakkho cakkavīriyo’’ti (saṃ. ni. 5.4) hi ettha alaṅkāro parikkhāro <pageBreak edition="M" number="3.0170" />nāma. ‘‘Sattahi nagaraparikkhārehi suparikkhataṃ hotī’’ti (a. ni. 7.67) ettha parivāro parikkhāro nāma. ‘‘Gilānapaccaya…pe… jīvitaparikkhārā’’ti (ma. ni. 1.191-192) ettha sambhāro parikkhāro nāma. So idha adhippetoti āha <bold>‘‘maggasamādhissa sambhārā’’</bold>ti. Parivāraparikkhāropi vaṭṭatiyeva. Parivāro hi sammādiṭṭhādayo maggadhammā sammāsamādhissa sahajātādipaccayabhāvena parikaraṇato abhisaṅkharaṇato. <bold>Parikkhatā</bold>ti parivāritā. <bold>Ayaṃ vuccati ariyo sammāsamādhī</bold>ti ayaṃ sattahi ratanehi parivuto cakkavattī viya sattahi aṅgehi parivuto ariyo sammāsamādhīti vuccati. Upecca nissīyatīti upanisā, saha upanisāyāti <bold>saupaniso,</bold>saupanissayo attho, saparivāroyevāti vuttaṃ hoti. Sahakārikāraṇabhūto hi dhammasamūho idha ‘‘upaniso’’ti adhippeto.</paragraph>
<centered line="17">Samādhiparikkhārasuttavaṇṇanā niṭṭhitā.</centered>
<subhead line="18">3. Paṭhamaaggisuttavaṇṇanā</subhead>
<paragraph line="19" number="46">Tatiye <bold>anuḍahanaṭṭhenā</bold>ti kāmaṃ āhuneyyaggiādayo tayo aggī brāhmaṇehipi icchitā santi. Te pana tehi icchitamattāva, na sattānaṃ tādisā atthasādhakā. Ye pana sattānaṃ atthasādhakā, te dassetuṃ <bold>‘‘āhunaṃ vuccatī’’</bold>tiādi vuttaṃ. Tattha ānetvā hunanaṃ pūjanaṃ ‘‘āhuna’’nti vuttaṃ, taṃ <bold>āhunaṃ arahantī</bold>mātāpitaro. Tenāha bhagavā – ‘‘āhuneyyāti, bhikkhave, mātāpitūnaṃ etaṃ adhivacana’’nti (itivu. 106). Yadaggena ca te puttānaṃ bahūpakāratāya <pageBreak edition="V" number="3.0159" />āhuneyyāti, tesu sammāpaṭipatti nesaṃ hitasukhāvahā, tadaggena tesu micchāpaṭipatti ahitadukkhāvahāti āha <bold>‘‘tesu…pe… nibbattantī’’</bold>ti.</paragraph>
<paragraph line="20">Svāyamattho (dī. ni. aṭṭha. 3.305) <bold>mittavindaka</bold>vatthunā veditabbo. Mittavindako hi mātarā, ‘‘tāta, ajja uposathiko hutvā vihāre sabbarattiṃ dhammassavanaṃ suṇohi, sahassaṃ te dassāmī’’ti vutto dhanalobhena uposathaṃ samādāya vihāraṃ gantvā ‘‘idaṃ ṭhānaṃ akutobhaya’’nti sallakkhetvā dhammāsanassa heṭṭhā nipanno sabbarattiṃ niddāyitvā gharaṃ <pageBreak edition="M" number="3.0171" />agamāsi. Mātā pātova yāguṃ pacitvā upanāmesi. So sahassaṃ gahetvāva pivi. Athassa etadahosi ‘‘dhanaṃ saṃharissāmī’’ti. So nāvāya samuddaṃ pakkhanditukāmo ahosi. Atha naṃ mātā, ‘‘tāta, imasmiṃ kule cattālīsakoṭidhanaṃ atthi, alaṃ gamanenā’’ti nivāreti. So tassā vacanaṃ anādiyitvā gacchati eva. Sā purato aṭṭhāsi. Atha naṃ kujjhitvā ‘‘ayaṃ mayhaṃ purato tiṭṭhatī’’ti pādena paharitvā patitaṃ antaraṃ katvā agamāsi.</paragraph>
<paragraph line="21">Mātā uṭṭhahitvā ‘‘mādisāya mātari evarūpaṃ kammaṃ katvā gatassa te gataṭṭhāne sukhaṃ bhavissatīti evaṃsaññī nāma tvaṃ puttā’’ti āha. Tassa nāvaṃ āruyha gacchato sattame divase nāvā aṭṭhāsi. Atha te manussā ‘‘addhā ettha pāpapuggalo atthi, salākaṃ dethā’’ti āhaṃsu. Salākā dīyamānā tasseva tikkhattuṃ pāpuṇi. Te tassa uḷumpaṃ datvā taṃ samudde pakkhipiṃsu. So ekaṃ dīpaṃ gantvā vimānapetīhi saddhiṃ sampattiṃ anubhavanto tāhi ‘‘purato purato mā agamāsī’’ti vuccamānopi taddiguṇaṃ taddiguṇaṃ sampattiṃ passanto anupubbena khuracakkadharaṃ ekaṃ addasa. Taṃ cakkaṃ padumapupphaṃ viya upaṭṭhāsi. So taṃ āha, ‘‘ambho, idaṃ tayā piḷandhitaṃ padumaṃ mayhaṃ dehī’’ti. Na idaṃ, sāmi, padumaṃ, khuracakkaṃ etanti. So ‘‘vañcesi maṃ tvaṃ, kiṃ mayā padumaṃ na diṭṭhapubba’’nti vatvā ‘‘tvaṃ lohitacandanaṃ vilimpitvā piḷandhanaṃ padumapupphaṃ mayhaṃ na dātukāmo’’ti āha. So cintesi ‘‘ayampi mayā katasadisaṃ kammaṃ katvā tassa phalaṃ anubhavitukāmo’’ti. Atha naṃ ‘‘gaṇha, re’’ti vatvā tassa matthake cakkaṃ khipi. Tena vuttaṃ –</paragraph>
<gatha1 line="22">‘‘Catubbhi aṭṭhajjhagamā, aṭṭhāhi pica soḷasa;</gatha1>
<gatha2 line="23">Soḷasāhi ca bāttiṃsa, atricchaṃ cakkamāsado;</gatha2>
<gathalast line="24">Icchāhatassa posassa, cakkaṃ bhamati matthake’’ti. (jā. 1.1.104; 1.5.103);</gathalast>
<paragraph line="25"><bold>So</bold>ti <pageBreak edition="V" number="3.0160" />gehasāmiko bhattā. <bold>Purimanayenevā</bold>ti anuḍahanassa paccayatāya. Tatridaṃ vatthu – kassapabuddhakāle sotāpannassa upāsakassa bhariyā aticāraṃ carati. So taṃ paccakkhato disvā ‘‘kasmā evaṃ karosī’’ti āha. Sā ‘‘sacāhaṃ evarūpaṃ karomi, ayaṃ me sunakho viluppamāno <pageBreak edition="M" number="3.0172" />khādatū’’ti vatvā kālakatā kaṇṇamuṇḍakadahe vemānikapetī hutvā nibbattā divā sampattiṃ anubhavati, rattiṃ dukkhaṃ. Tadā bārāṇasirājā migavaṃ caranto araññaṃ pavisitvā anupubbena kaṇṇamuṇḍakadahaṃ sampatto tāya saddhiṃ sampattiṃ anubhavati. Sā taṃ vañcetvā rattiṃ dukkhaṃ anubhavati. So ñatvā ‘‘kattha nu kho gacchatī’’ti piṭṭhito piṭṭhito gantvā avidūre ṭhito kaṇṇamuṇḍakadahato nikkhamitvā taṃ ‘‘paṭapaṭa’’nti khādamānaṃ ekaṃ sunakhaṃ disvā asinā dvidhā chindi, dve ahesuṃ. Puna chinne cattāro, puna chinne aṭṭha, puna chinne soḷasa ahesuṃ. Sā ‘‘kiṃ karosi, sāmī’’ti āha. So ‘‘kiṃ ida’’nti āha. Sā ‘‘evaṃ akatvā kheḷapiṇḍaṃ bhūmiyaṃ niṭṭhubhitvā pādena ghaṃsāhī’’ti āha. So tathā akāsi. Sunakhā antaradhāyiṃsu. Muṭṭhiyogo kirāyaṃ tassa sunakhantaradhānassa, yadidaṃ kheḷapiṇḍaṃ bhūmiyaṃ niṭṭhubhitvā pādena ghaṃsanaṃ, taṃ divasaṃ tassā kammaṃ khīṇaṃ. Rājā vippaṭisārī hutvā gantuṃ āraddho. Sā ‘‘mayhaṃ, sāmi, kammaṃ khīṇaṃ, mā agamāsī’’ti āha. Rājā assutvāva gato.</paragraph>
<paragraph line="26"><bold>Dakkhiṇā</bold>ti cattāro paccayā dīyamānā dakkhanti etehi hitasukhānīti, taṃ dakkhiṇaṃ arahatīti <bold>dakkhiṇeyyo,</bold>bhikkhusaṅgho.</paragraph>
<centered line="27">Paṭhamaaggisuttavaṇṇanā niṭṭhitā.</centered>
<subhead line="28">4-5. Dutiyaaggisuttādivaṇṇanā</subhead>
<paragraph line="29" number="47-48">Catutthe yaññavāṭaṃ sampādetvā mahāyaññaṃ uddissa saviññāṇakāni aviññāṇakāni ca yaññūpakaraṇāni sajjitānīti āha pāḷiyaṃ <bold>‘‘mahāyañño upakkhaṭo’’</bold>ti. Taṃ upakaraṇaṃ tesaṃ tathāsajjananti āha <bold>‘‘upakkhaṭoti paccupaṭṭhito’’</bold>ti. <bold>Vacchatarasatānī</bold>ti yuvabhāvappattāni nātibalavavacchasatāni. Te pana vacchā eva honti, na dammā, balībaddā vā. <bold>Urabbhā</bold>ti taruṇameṇḍakā vuccanti. <bold>Upanītānī</bold>ti ṭhapanatthāya upanītāni. <bold>Vihiṃsaṭṭhenā</bold>ti hiṃsanaṭṭhena. <bold>Upavāyatū</bold>ti upagantvā sarīradarathaṃ nibbāpento saṇhasītalā vāto vāyatu. Sesaṃ suviññeyyameva. Pañcame natthi vattabbaṃ.</paragraph>
<centered line="30">Dutiyaaggisuttādivaṇṇanā niṭṭhitā.</centered>
<subhead line="31">6. Dutiyasaññāsuttavaṇṇanā</subhead>
<paragraph line="32" number="49">Chaṭṭhe <pageBreak edition="V" number="3.0161" /><pageBreak edition="M" number="3.0173" /><bold>nhāruvilekhana</bold>nti cammaṃ likhantānaṃ cammaṃ likhitvā chaḍḍitakasaṭaṃ. ‘‘Esohamasmī’’tiādinā ahaṃkaraṇaṃ <bold>ahaṅkāro</bold>. ‘‘Etaṃ mamā’’ti mamaṃkaraṇaṃ <bold>mamaṅkāro</bold>. Tenāha <bold>‘‘ahaṅkāradiṭṭhito’’</bold>tiādi. <bold>Tisso vidhā</bold>ti seyyasadisahīnavasena tayo mānā. ‘‘Ekavidhena rūpasaṅgaho’’tiādīsu (dha. sa. 584) koṭṭhāso ‘‘vidhā’’ti vutto. ‘‘Kathaṃvidhaṃ sīlavantaṃ vadanti, kathaṃvidhaṃ paññavantaṃ vadantī’’tiādīsu (saṃ. ni. 1.95) pakāro. ‘‘Tisso imā, bhikkhave, vidhā. Katamā tisso? Seyyohamasmīti vidhā’’ti (vibha. 920) ettha māno ‘‘vidhā’’ti vutto. Idhāpi mānova adhippeto. Māno hi vidahanato hīnādivasena <bold>tividhā</bold>. Tenākārena dahanato upadahanato <bold>‘‘vidhā’’</bold>ti vuccati.</paragraph>
<centered line="33">Dutiyasaññāsuttavaṇṇanā niṭṭhitā.</centered>
<subhead line="34">7-8. Methunasuttādivaṇṇanā</subhead>
<paragraph line="35" number="50-51">Sattame <bold>idhā</bold>ti imasmiṃ loke. <bold>Ekacco</bold>ti eko. <bold>Samaṇo vā brāhmaṇo vā</bold>ti pabbajjāmattena samaṇo vā, jātimattena brāhmaṇo vā. <bold>Dvayaṃdvayasamāpatti</bold>nti dvīhi dvīhi samāpajjitabbaṃ, methunanti attho. Na heva kho samāpajjatīti sambandho. <bold>Ucchādanaṃ</bold>ubbaṭṭanaṃ. <bold>Sambāhanaṃ</bold>parimaddanaṃ. <bold>Sādiyatī</bold>ti adhivāseti. <bold>Tadassādetī</bold>ti ucchādanādiṃ abhiramati. <bold>Nikāmetī</bold>ti icchati. <bold>Vitti</bold>nti tuṭṭhiṃ. <bold>Idampi kho</bold>ti ettha <bold>ida</bold>nti yathāvuttaṃ sādiyanādiṃ khaṇḍādibhāvavasena ekaṃ katvā vuttaṃ. <bold>Pi</bold>-saddo vakkhamānaṃ upādāya samuccayattho, <bold>kho</bold>-saddo avadhāraṇattho. Idaṃ vuttaṃ hoti – yadetaṃ brahmacāripaṭiññassa asatipi dvayaṃdvayasamāpattiyaṃ mātugāmassa ucchādananahāpanasambāhanasādiyanādi. Idampi ekaṃsena tassa brahmacariyassa khaṇḍādibhāvāpādanato khaṇḍampi chiddampi sabalampi kammāsampīti. Evaṃ pana khaṇḍādibhāvāpattiyā so aparisuddhaṃ brahmacariyaṃ carati, na parisuddhaṃ, saṃyutto methunasaṃyogena, na <pageBreak edition="M" number="3.0174" />visaṃyutto. Tato cassa na jātiādīhi parimuttīti dassento <bold>‘‘ayaṃ vuccatī’’</bold>tiādimāha.</paragraph>
<paragraph line="36"><bold>Sañjagghatī</bold>ti kilesavasena mahāhasitaṃ hasati. <bold>Saṃkīḷatī</bold>ti kāyasaṃsaggavasena kīḷati. <bold>Saṃkelāyatī</bold>ti sabbaso mātugāmaṃ kelāyanto viharati. <bold>Cakkhunā</bold>ti attano cakkhunā. <bold>Cakkhu</bold>nti <pageBreak edition="V" number="3.0162" />mātugāmassa cakkhuṃ. <bold>Upanijjhāyatī</bold>ti upecca nijjhāyati oloketi. <bold>Tirokuṭṭa</bold>nti kuṭṭassa parato. Tathā <bold>tiropākāraṃ,</bold>‘‘mattikāmayā bhitti <bold>kuṭṭaṃ,</bold>iṭṭhakāmayā <bold>pākāro’’</bold>ti vadanti. Yā kāci vā bhitti porisakā diyaḍḍharatanappamāṇā <bold>kuṭṭaṃ,</bold>tato adhiko <bold>pākāro. Assā</bold>ti brahmacāripaṭiññassa. <bold>Pubbe</bold>ti vatasamādānato pubbe. <bold>Kāmaguṇehī</bold>ti kāmakoṭṭhāsehi. <bold>Samappita</bold>nti suṭṭhu appitaṃ sahitaṃ. <bold>Samaṅgibhūta</bold>nti samannāgataṃ. <bold>Paricārayamāna</bold>nti kīḷantaṃ, upaṭṭhahiyamānaṃ vā. <bold>Paṇidhāyā</bold>ti patthetvā. <bold>Sīlenā</bold>tiādīsu yamaniyamādisamādānavasena <bold>sīlaṃ,</bold>avītikkamavasena <bold>vataṃ</bold>. Ubhayampi vā <bold>sīlaṃ,</bold>dukkaracariyavasena pavattitaṃ <bold>vataṃ</bold>. Taṃtaṃakiccasammatato vā nivattilakkhaṇaṃ <bold>sīlaṃ,</bold>taṃtaṃsamādānavato vesabhojanakiccakaraṇādivisesappaṭipatti <bold>vataṃ</bold>. Sabbathāpi dukkaracariyā <bold>tapo</bold>. Methunā virati <bold>brahmacariya</bold>nti evampettha pāḷivaṇṇanā veditabbā. Aṭṭhamaṃ uttānameva.</paragraph>
<centered line="37">Methunasuttādivaṇṇanā niṭṭhitā.</centered>
<subhead line="38">9. Dānamahapphalasuttavaṇṇanā</subhead>
<paragraph line="39" number="52">Navame <bold>‘‘sāhu dāna’’nti dānaṃ detī</bold>ti ‘‘dānaṃ nāma sādhu sundara’’nti dānaṃ detīti attho. Dānañhi datvā taṃ paccavekkhantassa pāmojjapītisomanassādayo uppajjanti, lobhadosaissāmaccherādayo vidūrībhavanti. Idāni dānaṃ anukūladhammaparibrūhanena paccanīkadhammavidūrīkaraṇena ca bhāvanācittassa upasobhanāya ca parikkhārāya ca hotīti <bold>‘‘alaṅkārabhūtañceva parivārabhūtañca detī’’</bold>ti vuttaṃ. <bold>Jhānānāgāmī nāma hoti</bold>jhānaṃ nibbattetvā <pageBreak edition="M" number="3.0175" />brahmalokūpapannānaṃ ariyānaṃ heṭṭhā anuppajjanato. <bold>Imaṃ pecca paribhuñjissāmī</bold>ti sāpekkhassa dānaṃ paralokaphalāsāya sātisayāya ca pubbācāravasena uppajjamānāya anubhavattā taṇhuttaraṃ nāma hotīti āha <bold>‘‘paṭhamaṃ taṇhuttariyadāna’’</bold>nti. Dānaṃ nāma buddhādīhi pasatthanti garuṃ cittīkāraṃ upaṭṭhapetvā dātabbattā <bold>‘‘dutiyaṃ cittīkāradāna’’</bold>nti vuttaṃ. Pubbakehi pitupitāmahehi dinnapubbaṃ katapubbaṃ jahāpetuṃ nāma nānucchavikanti attabhāvasabhāgavasena hirottappaṃ paccupaṭṭhapetvā dātabbato <bold>‘‘tatiyaṃ hirottappadāna’’</bold>nti vuttaṃ. ‘‘Ahaṃ pacāmi, na ime pacanti, nārahāmi pacanto apacantānaṃ dānaṃ adātu’’nti evaṃsaññī hutvā dento niravasesaṃ katvā detīti āha <bold>‘‘catutthaṃ niravasesadāna’’</bold>nti. ‘‘Yathā tesaṃ pubbakānaṃ isīnaṃ tāni mahāyaññakāni ahesuṃ, evaṃ me ayaṃ dānaparibhogo bhavissatī’’ti evaṃsaññino dānaṃ dakkhiṇaṃ arahesu dātabbato <bold>‘‘pañcamaṃ dakkhiṇeyyadāna’’</bold>nti vuttaṃ. ‘‘Imaṃ me dānaṃ dadato cittaṃ pasīdatī’’tiādinā <pageBreak edition="V" number="3.0163" />pītisomanassaṃ uppādetvā dentassa dānaṃ somanassabāhullappattiyā somanassupacāraṃ nāma hotīti āha <bold>‘‘chaṭṭhaṃ somanassupavicāradāna’’</bold>nti vuttaṃ.</paragraph>
<centered line="40">Dānamahapphalasuttavaṇṇanā niṭṭhitā.</centered>
<subhead line="41">10. Nandamātāsuttavaṇṇanā</subhead>
<paragraph line="42" number="53">Dasame <bold>‘‘vutthavasso pavāretvā…pe… nikkhamī’’</bold>ti aṅguttarabhāṇakānaṃ matenetaṃ vuttaṃ. Majjhimabhāṇakā pana vadanti ‘‘bhagavā upakaṭṭhāya vassūpanāyikāya jetavanato bhikkhusaṅghaparivuto cārikaṃ nikkhami. Teneva ca akāle nikkhantattā kosalarājādayo vāretuṃ ārabhiṃsu. Pavāretvā hi caraṇaṃ buddhāciṇṇa’’nti. Puṇṇāya sammāpaṭipattiṃ paccāsīsanto bhagavā <bold>‘‘mama nivattanapaccayā tvaṃ kiṃ karissasī’’</bold>ti āha. <bold>Puṇṇāpi…pe… pabbajī</bold>ti ettha seṭṭhi ‘‘puṇṇāya bhagavā nivattito’’ti sutvā taṃ bhujissaṃ katvā dhītuṭṭhāne ṭhapesi. Sā pabbajjaṃ yācitvā pabbaji, pabbajitvā vipassanaṃ ārabhi. Athassā satthā āraddhavipassakabhāvaṃ ñatvā imaṃ obhāsagāthaṃ vissajjesi –</paragraph>
<gatha1 line="43">‘‘Puṇṇe <pageBreak edition="M" number="3.0176" />pūrassu saddhammaṃ, cando pannaraso yathā;</gatha1>
<gathalast line="44">Paripuṇṇāya paññāya, dukkhassantaṃ karissasī’’ti. (therīgā. 3);</gathalast>
<paragraph line="45">Sā gāthāpariyosāne arahattaṃ patvā abhiññātā sāvikā ahosi. Sesamettha suviññeyyameva.</paragraph>
<centered line="46">Nandamātāsuttavaṇṇanā niṭṭhitā.</centered>
<centered line="47">Mahāyaññavaggavaṇṇanā niṭṭhitā.</centered>
<centered line="48">Paṭhamapaṇṇāsakaṃ niṭṭhitaṃ.</centered>
</body>
</document>