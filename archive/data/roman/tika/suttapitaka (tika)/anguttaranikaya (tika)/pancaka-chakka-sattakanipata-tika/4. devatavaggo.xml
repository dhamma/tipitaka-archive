<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0403t.tik26.xml</normativeSource>
    <source>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/4. devatavaggo.xml</source>
    <script>roman</script>
    <directory>/tika/suttapitaka (tika)/anguttaranikaya (tika)/pancaka-chakka-sattakanipata-tika</directory>
    <basename>4. devatavaggo</basename>
    <titlePath>4. Devatāvaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">4. Devatāvaggo</chapter>
    <subhead line="2">1-4. Sekhasuttādivaṇṇanā</subhead>
    <paragraph line="3" number="31-34"> Catutthassa paṭhame sekhānaṃ paṭiladdhaguṇassa parihāni nāma natthīti āha <bold>‘‘uparūpariguṇaparihānāyā’’</bold>ti, uparūpariladdhabbānaṃ maggaphalānaṃ parihānāya anuppādāyāti attho. Tatiyādīni uttānatthāneva.</paragraph>
    <centered line="4">Sekhasuttādivaṇṇanā niṭṭhitā.</centered>
    <subhead line="5">5. Vijjābhāgiyasuttavaṇṇanā</subhead>
    <paragraph line="6" number="35"> Pañcame <pageBreak edition="Myanmar" number="3.0106" /> sampayogavasena vijjaṃ bhajanti, sahajātaaññamaññanissayasampayuttaatthiavigatādipaccayavasena tāya saha ekībhāvaṃ gacchantīti <bold>vijjābhāgiyā</bold>. Atha vā vijjābhāge vijjākoṭṭhāse vattanti vijjāsabhāgatāya tadekadese vijjākoṭṭhāse pavattantīti <bold>vijjābhāgiyā</bold>. Tattha vipassanāñāṇaṃ, manomayiddhi, cha abhiññāti aṭṭha vijjā. Purimena atthena tāhi sampayuttadhammā vijjābhāgiyā. Pacchimena atthena tāsu yā kāci ekāva vijjā <pageBreak edition="Vipassana Research Institut" number="3.0100" /> vijjā, sesā vijjābhāgiyā. Evaṃ vijjāpi vijjāya sampayuttadhammāpi ‘‘vijjābhāgiyā’’tveva veditabbā. Idha pana vipassanāñāṇasampayuttā saññāva vijjābhāgiyāti āgatā, saññāsīsena sesasampayuttadhammāpi vuttā evāti daṭṭhabbaṃ. <bold>Aniccānupassanāñāṇe</bold>ti aniccānupassanāñāṇe nissayapaccayabhūte uppannasaññā, tena sahagatāti attho. Sesesupi eseva nayo.</paragraph>
    <centered line="7">Vijjābhāgiyasuttavaṇṇanā niṭṭhitā.</centered>
    <subhead line="8">6. Vivādamūlasuttavaṇṇanā</subhead>
    <paragraph line="9" number="36"> Chaṭṭhe <bold>kodhano</bold>ti kujjhanasīlo. Yasmā so appahīnakodhatāya adhigatakodho nāma hoti, tasmā <bold>‘‘kodhena samannāgato’’</bold>ti āha. Upanāho etassa atthīti <bold>upanāhī,</bold> upanayhanasīloti vā <bold>upanāhī</bold>. Vivādo nāma uppajjamāno yebhuyyena paṭhamaṃ dvinnaṃ vasena uppajjatīti vuttaṃ <bold>‘‘dvinnaṃ bhikkhūnaṃ vivādo’’</bold>ti. So pana yathā bahūnaṃ anatthāvaho hoti, taṃ nidassanamukhena nidassento <bold>‘‘katha’’</bold>ntiādimāha. <bold>Abbhantaraparisāyā</bold>ti parisabbhantare.</paragraph>
    <paragraph line="10">Guṇamakkhanāya pavattopi attano kārakaṃ gūthena paharantiṃ gūtho viya paṭhamataraṃ makkhetīti makkho, so etassa atthīti <bold>makkhī</bold>. Paḷāsatīti paḷāso, parassa guṇe ḍaṃsitvā viya apanetīti attho. So etassa atthīti <bold>paḷāsī</bold>. Paḷāsī puggalo hi dutiyassa dhuraṃ na deti, samaṃ haritvā ativadati. Tenāha <bold>‘‘yugaggāhalakkhaṇena paḷāsena samannāgato’’</bold>ti. Issatīti <bold>issukī</bold>. Maccharāyatīti maccharaṃ, taṃ etassa atthīti <pageBreak edition="Myanmar" number="3.0107" /><bold>maccharī</bold>. Saṭhayati na sammā bhāsatīti <bold>saṭho</bold> aññathā santaṃ attānaṃ aññathā pavedanato. Māyā etassa atthī <bold>māyāvī</bold>. Micchā pāpikā viññugarahitā etassa diṭṭhīti <bold>micchādiṭṭhi,</bold> kammapathapariyāpannāya ‘‘natthi dinna’’ntiādivatthukāya micchattapariyāpannāya aniyyānikāya diṭṭhiyā samannāgatoti attho. Tenāha <bold>‘‘natthikavādī’’</bold>tiādi.</paragraph>
    <paragraph line="11">Saṃ attano diṭṭhiṃ, sayaṃ vā attanā yathāgahitaṃ parāmasati, sabhāvaṃ atikkamitvā parato āmasatīti <bold>sandiṭṭhīparāmāsī</bold>. Ādhānaṃ daḷhaṃ gaṇhātīti <bold>ādhānaggāhī,</bold> daḷhaggāhī, ‘‘idameva sacca’’nti thiraggāhīti attho. Yuttaṃ kāraṇaṃ disvāva laddhiṃ paṭinissajjatīti paṭinissaggī, dukkhena kicchena kasirena bahumpi kāraṇaṃ dassetvā na sakkā paṭinissaggaṃ kātunti <pageBreak edition="Vipassana Research Institut" number="3.0101" /><bold>duppaṭinissaggī</bold>. Yo attano uppannadiṭṭhiṃ ‘‘idameva sacca’’nti daḷhaṃ gaṇhitvā api buddhādīhi kāraṇaṃ dassetvā vuccamāno na paṭinissajjati. Tassetaṃ adhivacanaṃ. Tādiso hi puggalo yaṃ yadeva dhammaṃ vā adhammaṃ vā suṇāti, taṃ sabbaṃ ‘‘evaṃ amhākaṃ ācariyehi kathitaṃ, evaṃ amhehi suta’’nti kummova aṅgāni sake kapāle antoyeva samodahati. Yathā hi kacchapo attano hatthapādādike aṅge kenaci ghaṭite sabbāni aṅgāni attano kapāleyeva samodahati, na bahi nīharati, evamayampi ‘‘na sundaro tava gāho, chaḍḍehi na’’nti vutto taṃ na vissajjati, antoyeva attano hadaye eva ṭhapetvā vicarati, kumbhīlaggāhaṃ gaṇhāti. Yathā susumārā gahitaṃ na paṭinissajjanti, evaṃ gaṇhāti.</paragraph>
    <centered line="12">Vivādamūlasuttavaṇṇanā niṭṭhitā.</centered>
    <subhead line="13">7. Chaḷaṅgadānasuttavaṇṇanā</subhead>
    <paragraph line="14" number="37"> Sattame dakkhanti vaḍḍhanti etāyāti <bold>dakkhiṇā,</bold> pariccāgamayaṃ puññaṃ, tassūpakaraṇabhūto deyyadhammo ca. Idha pana deyyadhammo adhippeto. Tenevāha <bold>‘‘dakkhiṇaṃ patiṭṭhāpetī’’</bold>ti. <bold>Ito uṭṭhitenā</bold>ti ito khettato uppannena. Rāgo vinayati etenāti <bold>rāgavinayo,</bold> rāgassa samucchedikā paṭipadā. Tenāha <bold>‘‘rāgavinayapaṭipadaṃ paṭipannā’’</bold>ti.</paragraph>
    <paragraph line="15"><bold>‘‘Pubbeva dānā sumano’’</bold>tiādigāthāya pubbeva dānā muñcacetanāya pubbe dānūpakaraṇasambharaṇato paṭṭhāya sumano ‘‘sampattīnaṃ nidānaṃ anugāmikadānaṃ <pageBreak edition="Myanmar" number="3.0108" /> dassāmī’’ti somanassito bhaveyya. <bold>Dadaṃ cittaṃ pasādaye</bold>ti dadanto deyyadhammaṃ dakkhiṇeyyahatthe patiṭṭhāpento ‘‘asārato dhanato sārādānaṃ karomī’’ti attano cittaṃ pasādeyya. <bold>Datvā attamano hotī</bold>ti dakkhiṇeyyānaṃ deyyadhammaṃ pariccajitvā ‘‘paṇḍitapaññattaṃ nāma mayā anuṭṭhitaṃ, aho sādhu suṭṭhū’’ti attamano pamudito pītisomanassajāto hoti. <bold>Esā</bold>ti yā ayaṃ pubbacetanā muñcacetanā aparacetanāti imāsaṃ kammaphalānaṃ saddhānugatānaṃ somanassapariggahitānaṃ tividhānaṃ cetanānaṃ pāripūrī, esā.</paragraph>
    <paragraph line="16"><bold>Sīlasaññamenā</bold>ti kāyikavācasikasaṃvarena. <bold>Hatthapāde</bold>ti dakkhiṇeyyānaṃ hatthapāde. <bold>Mukhaṃ vikkhāletvā</bold>ti tesaṃyeva mukhaṃ vikkhāletvā, attanāva mukhodakaṃ datvāti adhippāyo.</paragraph>
    <centered line="17">Chaḷaṅgadānasuttavaṇṇanā niṭṭhitā.</centered>
    <subhead line="18">8-11. Attakārīsuttādivaṇṇanā</subhead>
    <paragraph line="19" number="38-41"> Aṭṭhame <pageBreak edition="Vipassana Research Institut" number="3.0102" /> kusalakiriyāya ādiārambhabhāvena pavattavīriyaṃ ṭhitasabhāvatāya sabhāvadhāraṇaṭṭhena dhātūti vuttanti āha – <bold>‘‘ārambhadhātūti ārabhanavasena pavattavīriya’’</bold>nti. Laddhāsevanaṃ vīriyaṃ balappattaṃ hutvā paṭipakkhe vidhamatīti āha <bold>‘‘nikkamadhātūti kosajjato nikkhamanasabhāvaṃ vīriya’’</bold>nti. <bold>Parakkamanasabhāvo</bold>ti adhimattatarānaṃ paṭipakkhadhammānaṃ vidhamanasamatthatāya paṭupaṭutarabhāvena paraṃ paraṃ ṭhānaṃ akkamanasabhāvo. Navamādīsu natthi vattabbaṃ.</paragraph>
    <centered line="20">Attakārīsuttādivaṇṇanā niṭṭhitā.</centered>
    <subhead line="21">12. Nāgitasuttavaṇṇanā</subhead>
    <paragraph line="22" number="42"> Dvādasame <bold>māhaṃ nāgita yasena samāgama</bold>nti mā ahaṃ yasena samāgamanaṃ patthemi. <bold>Mā ca mayā yaso</bold>ti yaso ca mayā mā samāgacchatūti <pageBreak edition="Myanmar" number="3.0109" /> attho. Iminā attano lābhasakkārena anatthikataṃ vibhāveti. <bold>Pañcahi vimuttīhī</bold>ti tadaṅgavimuttiādīhi pañcahi vimuttīhi. Sesamettha uttānameva.</paragraph>
    <centered line="23">Nāgitasuttavaṇṇanā niṭṭhitā.</centered>
    <centered line="24">Devatāvaggavaṇṇanā niṭṭhitā.</centered>
  </content>
</document>