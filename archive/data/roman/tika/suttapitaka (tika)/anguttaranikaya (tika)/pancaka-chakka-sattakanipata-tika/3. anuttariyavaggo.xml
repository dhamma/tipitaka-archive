<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403t.tik25.xml</normativeSource>
    <archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/3. anuttariyavaggo.xml</archivePath>
    <baseFileName>3. anuttariyavaggo</baseFileName>
    <titlePath>3. Anuttariyavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">3. Anuttariyavaggo</chapter>
    <subhead line="2">1-2. Sāmakasuttādivaṇṇanā</subhead>
    <paragraph line="3" number="21-22"> Tatiyassa <pageBreak edition="Vipassana Research Institut" number="3.0094" /> paṭhame <bold>kevalakappa</bold>nti ettha <bold>kevala</bold>-saddo anavasesattho, <bold>kappa</bold>-saddo samantabhāvattho. Tasmā kevalakappaṃ pokkharaṇiyanti evamattho daṭṭhabbo. Anavasesaṃ pharituṃ samatthassapi obhāsassa kenaci kāraṇena ekadesapharaṇampi siyā, ayaṃ pana sabbasova pharatīti dassetuṃ samantattho kappa-saddo gahito. <bold>Attano obhāsena pharitvā</bold>ti vatthālaṅkārasarīrasamuṭṭhitena obhāsena pharitvā, candimā <pageBreak edition="Myanmar" number="3.0100" /> viya ekobhāsaṃ ekapajjotaṃ karitvāti attho. <bold>Samanuñño</bold>ti sammadeva katamanuñño. Tenāha <bold>‘‘samānacitto’’</bold>ti, samānajjhāsayoti attho. Dukkhaṃ vaco etasminti dubbaco, tassa kammaṃ dovacassaṃ, tassa puggalassa anādariyavasena pavattā cetanā, tassa bhāvo atthitā <bold>dovacassatā</bold>. Atha vā dovacassameva <bold>dovacassatā</bold>. Sā atthato saṅkhārakkhandho hoti. Cetanāpadhāno hi saṅkhārakkhandho. Catunnaṃ vā khandhānaṃ apadakkhiṇaggāhitākārena pavattānaṃ etaṃ adhivacananti vadanti. Pāpā assaddhādayo puggalā etassa mittāti pāpamitto, tassa bhāvo <bold>pāpamittatā</bold>. Sāpi atthato dovacassatā viya daṭṭhabbā. Yāya hi cetanāya puggalo pāpamitto pāpasampavaṅko nāma hoti, sā cetanā pāpamittatā. Cattāropi vā arūpino khandhā tadākārappavattā pāpamittatā. Dutiyaṃ uttānameva.</paragraph>
    <centered line="4">Sāmakasuttādivaṇṇanā niṭṭhitā.</centered>
    <subhead line="5">3. Bhayasuttavaṇṇanā</subhead>
    <paragraph line="6" number="23"> Tatiye sambhavati jātimaraṇaṃ etenāti <bold>sambhavo,</bold> upādānanti āha <bold>‘‘jātiyā ca maraṇassa ca sambhave paccayabhūte’’</bold>ti. <bold>Anupādā</bold>ti anupādāya. Tenāha <bold>‘‘anupādiyitvā’’</bold>ti. Jātimaraṇāni sammā khīyanti etthāti <bold>jātimaraṇasaṅkhayo,</bold> nibbānanti āha <bold>‘‘jātimaraṇānaṃ saṅkhayasaṅkhāte nibbāne’’</bold>ti. <bold>Sabbadukkhaṃ upaccagu</bold>nti sakalampi vaṭṭadukkhaṃ atikkantā carimacittanirodhena vaṭṭadukkhalesassapi asambhavato.</paragraph>
    <centered line="7">Bhayasuttavaṇṇanā niṭṭhitā.</centered>
    <subhead line="8">4. Himavantasuttavaṇṇanā</subhead>
    <paragraph line="9" number="24"> Catutthe <pageBreak edition="Vipassana Research Institut" number="3.0095" /><bold>samāpattikusalo hotī</bold>ti samāpajjanakusalo hoti. Tenāha <bold>‘‘samāpajjituṃ kusalo’’</bold>ti. Tattha antogatahetuattho ṭhiti-saddo, tasmā ṭhapanakusaloti atthoti āha <bold>‘‘samādhiṃ ṭhapetuṃ sakkotīti attho’’</bold>ti. Tattha <bold>ṭhapetuṃ sakkotī</bold>ti sattaṭṭhaaccharāmattaṃ <pageBreak edition="Myanmar" number="3.0101" /> khaṇaṃ jhānaṃ ṭhapetuṃ sakkoti adhiṭṭhānavasibhāvassa nipphāditattā. <bold>Yathāparicchedenā</bold>ti yathāparicchinnakālena. <bold>Vuṭṭhātuṃ sakkoti</bold> vuṭṭhānavasibhāvassa nipphāditattā. Kallaṃ sañjātaṃ assāti kallitaṃ, tasmiṃ kallite kallitabhāve kusalo <bold>kallitakusalo. Hāsetuṃ</bold> tosetuṃ sampahaṃsetuṃ. <bold>Kallaṃ kātu</bold>nti samādhānassa paṭipakkhadhammānaṃ dūrīkaraṇena sahakārīkāraṇānañca samappadhānena samāpajjane cittaṃ samatthaṃ kātuṃ. <bold>Samādhissa gocarakusalo</bold>ti samādhismiṃ nipphādetabbe tassa gocare kammaṭṭhānasaññite pavattiṭṭhāne bhikkhācāragocare satisampajaññayogato kusalo cheko. Tenāha <bold>‘‘samādhissa asappāye anupakārake dhamme vajjetvā’’</bold>tiādi. <bold>Paṭhamajjhānādisamādhiṃ abhinīharitu</bold>nti paṭhamajjhānādisamādhiṃ visesabhāgiyatāya abhinīharituṃ upanetuṃ.</paragraph>
    <centered line="10">Himavantasuttavaṇṇanā niṭṭhitā.</centered>
    <subhead line="11">5. Anussatiṭṭhānasuttavaṇṇanā</subhead>
    <paragraph line="12" number="25"> Pañcame <bold>anussatikāraṇānī</bold>ti anussatiyo eva diṭṭhadhammikasamparāyikādihitasukhānaṃ hetubhāvato kāraṇāni. <bold>Nikkhanta</bold>nti nissaṭaṃ. <bold>Mutta</bold>nti vissaṭṭhaṃ. <bold>Vuṭṭhita</bold>nti apetaṃ. Sabbametaṃ vikkhambhanameva sandhāya vadati. <bold>Gedhamhā</bold>ti pañcakāmaguṇato. <bold>Idampī</bold>ti buddhānussativasena laddhaṃ upacārajjhānamāha. <bold>Ārammaṇaṃ karitvā</bold>ti paccayaṃ karitvā, pādakaṃ katvāti attho.</paragraph>
    <centered line="13">Anussatiṭṭhānasuttavaṇṇanā niṭṭhitā.</centered>
    <subhead line="14">6. Mahākaccānasuttavaṇṇanā</subhead>
    <paragraph line="15" number="26"> Chaṭṭhe <bold>sambādhe</bold>ti vā taṇhāsaṃkilesādīnaṃ sampīḷe saṅkare gharāvāse. <bold>Okāsā vuccantī</bold>ti maggaphalasukhādhigamāya okāsabhāvato okāsāti vuccanti. <bold>Okāsādhigamo</bold>ti lokuttaradhammassa <pageBreak edition="Vipassana Research Institut" number="3.0096" /> adhigamāya adhigantabbaokāso. <bold>Visujjhanatthāyā</bold>ti rāgādīhi malehi abhijjhāvisamalobhādīhi <pageBreak edition="Myanmar" number="3.0102" /> ca upakkiliṭṭhacittānaṃ visuddhatthāya. Sā panāyaṃ cittassa visuddhi sijjhamānā yasmā sokādīnaṃ anupādāya saṃvattati, tasmā vuttaṃ <bold>‘‘sokaparidevānaṃ samatikkamāyā’’</bold>tiādi. Tattha socanaṃ ñātibyasanādinimittaṃ cetaso santāpo antotāpo antonijjhānaṃ <bold>soko,</bold> ñātibyasanādinimittameva socikatā. ‘‘Kahaṃ ekaputtakā’’tiādinā (ma. ni. 2.353-354; saṃ. ni. 2.63) paridevanavasena lapanaṃ <bold>paridevo. Samatikkamanatthāyā</bold>ti pahānāya. Āyatiṃ anuppajjanañhi idha samatikkamo. <bold>Dukkhadomanassānaṃ atthaṅgamāyā</bold>ti kāyikadukkhassa ca cetasikadomanassassa cāti imesaṃ dvinnaṃ atthaṅgamāya, nirodhāyāti attho. Ñāyati nicchayena kamati nibbānaṃ, taṃ vā ñāyati paṭivijjhati etenāti <bold>ñāyo,</bold> ariyamaggo. Idha pana saha pubbabhāgena ariyamaggo gahitoti āha <bold>‘‘sahavipassanakassa maggassa adhigamanatthāyā’’</bold>ti. <bold>Apaccayaparinibbānassā</bold>ti anupādisesanibbānaṃ sandhāya vadati. Paccayavasena anuppannaṃ asaṅkhataṃ amatadhātumeva. Sesamettha uttānameva.</paragraph>
    <centered line="16">Mahākaccānasuttavaṇṇanā niṭṭhitā.</centered>
    <subhead line="17">7. Paṭhamasamayasuttavaṇṇanā</subhead>
    <paragraph line="18" number="27"> Sattame <bold>vaḍḍhetī</bold>ti manaso vivaṭṭanissitaṃ vaḍḍhiṃ āvahati. <bold>Manobhāvanīyo</bold>ti vā manasā bhāvito sambhāvito. Yañca āvajjato manasi karoto cittaṃ vinīvaraṇaṃ hoti. Imasmiṃ pakkhe kammasādhano sambhāvanattho bhāvanīya-saddo. <bold>‘‘Thinamiddhavinodanakammaṭṭhāna’’</bold>nti vatvā tadeva vibhāvento <bold>‘‘ālokasaññaṃ vā’’</bold>tiādimāha. <bold>Vīriyārambhavatthuādīnaṃ vā</bold>ti ettha <bold>ādi</bold>-saddena idha avuttānaṃ atibhojane nimittaggāhādīnaṃ saṅgaho daṭṭhabbo. Vuttañhetaṃ ‘‘cha dhammā thinamiddhassa pahānāya saṃvattanti atibhojane nimittaggāho, iriyāpathasamparivattanatā, ālokasaññāmanasikāro, abbhokāsavāso, kalyāṇamittatā, sappāyakathā’’ti (itivu. aṭṭha. 111). Antarāyasaddapariyāyo idha <bold>antarā</bold>-saddoti āha <bold>‘‘anantarāyenā’’</bold>ti.</paragraph>
    <centered line="19">Paṭhamasamayasuttavaṇṇanā niṭṭhitā.</centered>
    <subhead line="20">8. Dutiyasamayasuttavaṇṇanā</subhead>
    <paragraph line="21" number="28"> Aṭṭhame <pageBreak edition="Vipassana Research Institut" number="3.0097" /><pageBreak edition="Myanmar" number="3.0103" /> maṇḍalasaṇṭhānamāḷasaṅkhepena katā bhojanasālā <bold>maṇḍalamāḷā</bold>ti adhippetāti āha <bold>‘‘bhojanasālāyā’’</bold>ti. Sesamettha suviññeyyameva.</paragraph>
    <centered line="22">Dutiyasamayasuttavaṇṇanā niṭṭhitā.</centered>
    <subhead line="23">9. Udāyīsuttavaṇṇanā</subhead>
    <paragraph line="24" number="29"> Navame diṭṭhadhammo vuccati paccakkho attabhāvoti āha <bold>‘‘imasmiṃyeva attabhāve’’</bold>ti. <bold>Sukhavihāratthāyā</bold>ti nikkilesatāya nirāmisena sukhena vihāratthāya. <bold>Ālokasaññaṃ manasi karotī</bold>ti sūriyacandapajjotamaṇiukkāvijjuādīnaṃ āloko divā rattiñca upaladdho, yathāladdhavaseneva ālokaṃ manasi karoti, citte ṭhapeti. Tathā ca naṃ manasi karoti, yathāssa subhāvitālokakasiṇassa viya kasiṇāloko yathicchakaṃ yāvadicchakañca so āloko rattiyaṃ upatiṭṭhati. Yena tattha divāsaññaṃ ṭhapeti, divāriva vigatathinamiddho hoti. Tenāha <bold>‘‘yathā divā tathā ratti’’</bold>nti. <bold>Divāti saññaṃ ṭhapetī</bold>ti vuttanayena manasi katvā divāriva saññaṃ uppādeti. <bold>Yathānena divā…pe… tatheva taṃ manasi karotī</bold>ti yathānena divā upaladdho sūriyāloko, evaṃ rattimpi divā diṭṭhākāreneva taṃ ālokaṃ manasi karoti. <bold>Yathā canena rattiṃ…pe… manasi karotī</bold>ti yathā rattiyaṃ candāloko upaladdho, evaṃ divāpi rattiṃ diṭṭhākāreneva taṃ ālokaṃ manasi karoti, citte ṭhapeti. <bold>Vivaṭenā</bold>ti thinamiddhena apihitattā vivaṭena. <bold>Anonaddhenā</bold>ti asañchāditena. <bold>Sahobhāsaka</bold>nti saññāṇobhāsaṃ. Dibbacakkhuñāṇaṃ rūpagatassa dibbassa itarassa ca dassanaṭṭhena idha ñāṇadassananti adhippetanti āha <bold>‘‘dibbacakkhusaṅkhātassā’’</bold>tiādi.</paragraph>
    <paragraph line="25"><bold>Uddhaṃ jīvitapariyādānā</bold>ti jīvitakkhayato upari maraṇato paraṃ. <bold>Samuggatenā</bold>ti uṭṭhitena. <bold>Dhumātattā</bold>ti uddhaṃ uddhaṃ dhumātattā sūnattā <pageBreak edition="Myanmar" number="3.0104" />. Setarattehi viparibhinnaṃ vimissitaṃ nīlaṃ, purimavaṇṇavipariṇāmabhūtaṃ vā nīlaṃ vinīlaṃ, vinīlameva <bold>vinīlaka</bold>nti ka-kārena padavaḍḍhanamāha anatthantarato yathā ‘‘pītakaṃ lohitaka’’nti. <bold>Paṭikūlattā</bold>ti jigucchanīyattā. Kucchitaṃ vinīlaṃ <bold>vinīlaka</bold>nti kucchanattho vā ayaṃ ka-kāroti dassetuṃ vuttaṃ yathā ‘‘pāpako kittisaddo abbhuggacchatī’’ti (dī. ni. 3.316; a. ni. 5.213). <bold>Paribhinnaṭṭhānehi</bold> kākadhaṅkādīhi <pageBreak edition="Vipassana Research Institut" number="3.0098" />. <bold>Vissandamānaṃ pubba</bold>nti vissavantapubbaṃ, tahaṃ tahaṃ paggharantapubbanti attho. <bold>Tathābhāva</bold>nti vissandamānapubbataṃ.</paragraph>
    <paragraph line="26"><bold>So bhikkhū</bold>ti yo ‘‘passeyya sarīraṃ sīvathikāya chaḍḍita’’nti vutto, so bhikkhu. <bold>Upasaṃharati</bold> sadisataṃ. <bold>Ayampi kho</bold>tiādi upasaṃharaṇākāradassanaṃ. <bold>Āyū</bold>ti rūpajīvitindriyaṃ. Arūpajīvitindriyaṃ panettha viññāṇagatikameva. <bold>Usmā</bold>ti kammajatejo. <bold>Evaṃpūtikasabhāvo</bold>ti evaṃ ativiya pūtisabhāvo āyuādivigame viyāti adhippāyo. Ediso bhavissatīti evaṃbhāvīti āha <bold>‘‘evamevaṃ uddhumātādibhedo bhavissatī’’</bold>ti.</paragraph>
    <paragraph line="27"><bold>Luñcitvā luñcitvā</bold>ti uppāṭetvā uppāṭetvā. <bold>Sesāvasesamaṃsalohitayutta</bold>nti sabbaso akkhāditattā tahaṃ tahaṃ sesena appāvasesena maṃsalohitena yuttaṃ. <bold>Aññena hatthaṭṭhika</bold>nti avisesena hatthaṭṭhikānaṃ vippakiṇṇatā jotitāti anavasesato tesaṃ vippakiṇṇataṃ dassento <bold>‘‘catusaṭṭhibhedampī’’</bold>tiādimāha. <bold>Terovassikānī</bold>ti tirovassagatāni. Tāni pana saṃvaccharaṃ vītivattāni hontīti āha <bold>‘‘atikkantasaṃvaccharānī’’</bold>ti. Purāṇatāya ghanabhāvavigamena vicuṇṇatā idha pūtibhāvo. So yathā hoti, taṃ dassento <bold>‘‘abbhokāse’’</bold>tiādimāha. <bold>Anekadhātūna</bold>nti cakkhudhātuādīnaṃ, kāmadhātuādīnaṃ vā. <bold>Satiyā ca ñāṇassa ca atthāyā</bold>ti ‘‘abhikkante paṭikkante sampajānakārī hotī’’tiādinā (dī. ni. 1.214; 2.376; ma. ni. 1.109) vuttāya sattaṭṭhānikāya satiyā ceva taṃsampayuttañāṇassa ca atthāya.</paragraph>
    <centered line="28">Udāyīsuttavaṇṇanā niṭṭhitā.</centered>
    <subhead line="29">10. Anuttariyasuttavaṇṇanā</subhead>
    <paragraph line="30" number="30"> Dasame <pageBreak edition="Myanmar" number="3.0105" /><bold>nihīna</bold>nti lāmakaṃ, kiliṭṭhaṃ vā. <bold>Gāmavāsikāna</bold>nti bālānaṃ. Puthujjanānaṃ idanti <bold>pothujjanikaṃ</bold>. Tenāha <bold>‘‘puthujjanānaṃ santaka’’</bold>nti, puthujjanehi sevitabbattā tesaṃ santakanti vuttaṃ hoti. <bold>Anariya</bold>nti na niddosaṃ. Niddosaṭṭho hi ariyaṭṭho. Tenāha <bold>‘‘na uttamaṃ na parisuddha’’</bold>nti. Ariyehi vā na sevitabbanti <bold>anariyaṃ. Anatthasaṃhita</bold>nti diṭṭhadhammikasamparāyikādivividhavipulānatthasahitaṃ. Tādisañca atthasannissitaṃ na hotīti āha <bold>‘‘na atthasannissita’’</bold>nti. <bold>Na vaṭṭe nibbindanatthāyā</bold>ti catusaccakammaṭṭhānābhāvato. Asati pana vaṭṭe nibbidāya virāgādīnaṃ asambhavoyevāti āha <bold>‘‘na virāgāyā’’</bold>tiādi.</paragraph>
    <paragraph line="31">Anuttamaṃ <pageBreak edition="Vipassana Research Institut" number="3.0099" /><bold>anuttariya</bold>nti āha <bold>‘‘etaṃ anuttara’’</bold>nti. <bold>Hatthismi</bold>nti nimittatthe bhummanti āha <bold>‘‘hatthinimittaṃ sikkhitabba’’</bold>nti. Hatthivisayattā hatthisannissitattā ca hatthisippaṃ ‘‘hatthī’’ti gahetvā ‘‘hatthismimpi sikkhatī’’ti vuttaṃ. Tasmā hatthisippe sikkhatīti evamettha attho daṭṭhabbo. Sesapadesupi eseva nayo.</paragraph>
    <paragraph line="32">Liṅgabyattayena vibhattibyattayena <bold>pāricariye</bold>ti vuttanti āha <bold>‘‘pāricariyāya paccupaṭṭhitā’’</bold>ti. Sesamettha suviññeyyameva.</paragraph>
    <centered line="33">Anuttariyasuttavaṇṇanā niṭṭhitā.</centered>
    <centered line="34">Anuttariyavaggavaṇṇanā niṭṭhitā.</centered>
  </content>
</document>