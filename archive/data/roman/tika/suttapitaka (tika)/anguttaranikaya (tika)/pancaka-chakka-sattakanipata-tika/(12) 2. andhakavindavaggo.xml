<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403t.tik11.xml</normativeSource>
<archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/(12) 2. andhakavindavaggo.xml</archivePath>
<titlePath>(12) 2. Andhakavindavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">(12) 2. Andhakavindavaggo</chapter>
<subhead line="2">1-4. Kulūpakasuttādivaṇṇanā</subhead>
<paragraph line="3" number="111-114"> Dutiyassa paṭhame asanthavesu kulesu vissāso etassāti <bold>asanthavavissāsī</bold>. Anissaro hutvā vikappeti saṃvidahati sīlenāti <bold>anissaravikappī</bold>. Vissaṭṭhāni visuṃ khittāni bhedena avatthitāni kulāni ghaṭanatthāya upasevati sīlenāti <bold>vissaṭṭhupasevī</bold>. Dutiyādīni uttānatthāneva.</paragraph>
<centered line="4">Kulūpakasuttādivaṇṇanā niṭṭhitā.</centered>
<subhead line="5">5-13. Maccharinīsuttādivaṇṇanā</subhead>
<paragraph line="6" number="115-123"> Pañcame <pageBreak edition="V" number="3.0040" /><pageBreak edition="M" number="3.0042" /> āvāsamacchariyādīni pañca idha bhikkhuniyā vasena āgatāni, bhikkhussa vasenapi tāni veditabbāni. Āvāsamacchariyena hi samannāgato bhikkhu āgantukaṃ disvā ‘‘ettha cetiyassa vā saṅghassa vā parikkhāro ṭhapito’’tiādīni vatvā saṅghikaāvāsaṃ na deti. Kulamacchariyena samannāgato bhikkhu tehi tehi kāraṇehi ādīnavaṃ dassetvā attano upaṭṭhāke kule aññesaṃ pavesampi nivāreti. Lābhamacchariyena samannāgato saṅghikampi lābhaṃ maccharāyanto yathā aññe na labhanti, evaṃ karoti attanā visamanissitatāya balavanissitatāya ca. Vaṇṇamacchariyena samannāgato attano vaṇṇaṃ vaṇṇeti, paresaṃ vaṇṇe ‘‘kiṃ vaṇṇo eso’’ti taṃ taṃ dosaṃ vadati. <bold>Vaṇṇo</bold>ti cettha sarīravaṇṇopi, guṇavaṇṇopi veditabbo.</paragraph>
<paragraph line="7">Dhammamacchariyena samannāgato – ‘‘imaṃ dhammaṃ pariyāpuṇitvā eso maṃ abhibhavissatī’’ti aññassa na deti. Yo pana – ‘‘ayaṃ imaṃ dhammaṃ uggahetvā aññathā atthaṃ viparivattetvā nāsessatī’’ti dhammanuggahena vā – ‘‘ayaṃ imaṃ dhammaṃ uggahetvā uddhato unnaḷo avūpasantacitto apuññaṃ pasavissatī’’ti puggalānuggahena vā na deti, na taṃ macchariyaṃ. <bold>Dhammo</bold>ti cettha pariyattidhammo adhippeto. Paṭivedhadhammo hi ariyānaṃyeva hoti, te ca naṃ na maccharāyanti macchariyassa sabbaso pahīnattāti tassa asambhavo eva. Tattha āvāsamacchariyena lohagehe paccati, yakkho vā peto vā hutvā tasseva āvāsassa saṅkāraṃ sīsena ukkhipitvā carati. Kulamacchariyena appabhogo hoti. Lābhamacchariyena gūthaniraye nibbattati, saṅghassa vā gaṇassa vā lābhaṃ maccharāyitvā puggalikaparibhogena vā paribhuñjitvā yakkho vā peto vā mahāajagaro vā hutvā nibbattati. Vaṇṇamacchariyena bhavesu nibbattassa vaṇṇo nāma na hoti. Dhammamacchariyena kukkuḷaniraye nibbattati. Chaṭṭhādīni uttānatthāneva.</paragraph>
<centered line="8">Maccharinīsuttādivaṇṇanā niṭṭhitā.</centered>
<centered line="9">Andhakavindavaggavaṇṇanā niṭṭhitā.</centered>
</body>
</document>