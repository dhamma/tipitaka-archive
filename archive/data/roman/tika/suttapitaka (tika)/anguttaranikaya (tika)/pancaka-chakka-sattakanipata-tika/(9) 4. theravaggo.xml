<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403t.tik8.xml</normativeSource>
<archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/(9) 4. theravaggo.xml</archivePath>
<titlePath>(9) 4. Theravaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">(9) 4. Theravaggo</chapter>
<subhead line="2">1-2. Rajanīyasuttādivaṇṇanā</subhead>
<paragraph line="3" number="81-82"> Catutthassa paṭhamaṃ suviññeyyameva. Dutiye guṇamakkhanāya pavattopi attano kārakaṃ gūthena paharantaṃ gūtho viya paṭhamataraṃ makkhetīti makkho, so etassa atthīti <bold>makkhī</bold>. Paḷāsatīti paḷāso, parassa guṇe ḍaṃsitvā viya apanetīti attho. So etassa atthīti <bold>paḷāsī</bold>. Paḷāsī puggalo hi dutiyassa dhuraṃ na deti, sampasāretvā tiṭṭhati. Tenāha <bold>‘‘yugaggāhalakkhaṇena paḷāsena samannāgato’’</bold>ti.</paragraph>
<centered line="4">Rajanīyasuttādivaṇṇanā niṭṭhitā.</centered>
<subhead line="5">3. Kuhakasuttavaṇṇanā</subhead>
<paragraph line="6" number="83"> Tatiye <pageBreak edition="V" number="3.0033" /><bold>tīhi kuhanavatthūhī</bold>ti sāmantajappanairiyāpathasannissitapaccayappaṭisevanabhedato tippabhedehi kuhanavatthūhi. Tividhena kuhanavatthunā lokaṃ kuhayati vimhāpayati ‘‘aho acchariyapuriso’’ti attani paresaṃ vimhayaṃ uppādetīti <bold>kuhako</bold>. Lābhasakkāratthiko hutvā lapati attānaṃ dāyakaṃ vā ukkhipitvā yathā so kiñci dadāti, evaṃ ukkācetvā kathetīti <bold>lapako</bold>. Nimittaṃ sīlaṃ tassāti <bold>nemittiko,</bold> nimittena vā carati, nimittaṃ vā karotīti nemittiko. <bold>Nimitta</bold>nti ca paresaṃ paccayadānasaññuppādakaṃ kāyavacīkammaṃ vuccati <pageBreak edition="M" number="3.0035" />. Nippeso sīlamassāti <bold>nippesiko</bold>. Nippisatīti vā nippeso, nippesoyeva <bold>nippesiko. Nippeso</bold>ti ca saṭhapuriso viya lābhasakkāratthaṃ akkosanuppaṇḍanaparapiṭṭhimaṃsikatādi.</paragraph>
<centered line="7">Kuhakasuttavaṇṇanā niṭṭhitā.</centered>
<subhead line="8">6-7. Paṭisambhidāppattasuttādivaṇṇanā</subhead>
<paragraph line="9" number="86-87"> Chaṭṭhe paṭisambhidāsu yaṃ vattabbaṃ, taṃ heṭṭhā vuttameva. <bold>Uccāvacānī</bold>ti uccanīcāni. Tenāha <bold>‘‘mahantakhuddakānī’’ti. Kiṃkaraṇīyānī</bold>ti ‘‘kiṃ karomī’’ti evaṃ vatvā kattabbakammāni. Tattha <bold>uccakammāni</bold> nāma cīvarassa karaṇaṃ, rajanaṃ, cetiye sudhākammaṃ, uposathāgāracetiyagharabodhigharesu kattabbakammanti evamādi. <bold>Avacakammaṃ</bold> nāma pādadhovanamakkhanādi khuddakakammaṃ. <bold>Tatrupāyāsā</bold>ti tatrupagamaniyā, tatra tatra mahante khuddake ca kamme sādhanavasena upagacchantiyāti attho. Tassa tassa kammassa nipphādane samatthāyāti vuttaṃ hoti. <bold>Tatrupāyāyā</bold>ti vā tatra tatra kamme sādhetabbe upāyabhūtāya. <bold>Alaṃ kātu</bold>nti kātuṃ samattho hoti. <bold>Alaṃ saṃvidhātu</bold>nti vicāretuṃ samattho. Sattamaṃ uttānameva.</paragraph>
<centered line="10">Paṭisambhidāppattasuttādivaṇṇanā niṭṭhitā.</centered>
<subhead line="11">8. Therasuttavaṇṇanā</subhead>
<paragraph line="12" number="88"> Aṭṭhame <pageBreak edition="V" number="3.0034" /><bold>thirabhāvappatto</bold>ti sāsane thirabhāvaṃ anivattibhāvaṃ pattho. Pabbajito hutvā bahū rattiyo jānātīti <bold>rattaññū</bold>. Tenāha <bold>‘‘pabbajitadivasato paṭṭhāyā’’</bold>tiādi. <bold>Pākaṭo</bold>ti ayathābhūtaguṇehi ceva yathābhūtaguṇehi ca samuggato. Yaso etassa atthīti <bold>yasassī,</bold> yasaṃ sito nissito vā <bold>yasassī</bold>. Tenāha <bold>‘‘yasanissito’’</bold>ti. Asataṃ asādhūnaṃ dhammā <bold>asaddhammā,</bold> asantā vā asundarā gārayhā lāmakā dhammāti <bold>asaddhammā</bold>. Vipariyāyena <bold>saddhammā</bold> veditabbā.</paragraph>
<centered line="13">Therasuttavaṇṇanā niṭṭhitā.</centered>
<subhead line="14">9. Paṭhamasekhasuttavaṇṇanā</subhead>
<paragraph line="15" number="89"> Navame <pageBreak edition="M" number="3.0036" /> āramitabbaṭṭhena kammaṃ ārāmo etassāti kammārāmo, tassa bhāvo <bold>kammārāmatā</bold>. Tattha <bold>kamma</bold>nti itikattabbaṃ kammaṃ vuccati. Seyyathidaṃ – cīvaravicāraṇaṃ cīvarakammakaraṇaṃ upatthambhanaṃ pattatthavikaaṃsabaddhakakāyabandhanadhammakaraṇaādhārakapādakathalikasammajjaniādīnaṃ karaṇanti. Ekacco hi etāni karonto sakaladivasaṃ etāneva karoti, taṃ sandhāyesa paṭikkhepo. Yo pana etesaṃ karaṇavelāyameva tāni karoti, uddesavelāya uddesaṃ gaṇhāti, sajjhāyavelāya sajjhāyati, cetiyaṅgaṇavattavelāya cetiyaṅgaṇavattaṃ karoti, manasikāravelāya manasikāraṃ karoti, na so kammārāmo nāma. <bold>Bhassārāmatā</bold>ti ettha yo itthivaṇṇapurisavaṇṇādivasena ālāpasallāpaṃ karontoyeva divasañca rattiñca vītināmeti, evarūpo bhasse pariyantakārī na hoti, ayaṃ bhassārāmo nāma. Yo pana rattimpi divasampi dhammaṃ katheti, pañhaṃ vissajjeti, ayaṃ appabhasso bhasse pariyantakārīyeva. Kasmā? ‘‘Sannipatitānaṃ vo, bhikkhave, dvayaṃ karaṇīyaṃ dhammī vā kathā, ariyo vā tuṇhībhāvo’’ti (ma. ni. 1.273; udā. 12, 28, 29) vuttattā.</paragraph>
<paragraph line="16"><bold>Niddārāmatā</bold>ti ettha yo gacchantopi nisinnopi nipannopi thinamiddhābhibhūto niddāyatiyeva, ayaṃ niddārāmo nāma. Yassa pana karajakāye gelaññena cittaṃ bhavaṅge otarati, nāyaṃ niddārāmo. Tenevāha – ‘‘abhijānāmi kho panāhaṃ, aggivessana, gimhānaṃ pacchime māse pacchābhattaṃ piṇḍapātappaṭikkanto catugguṇaṃ saṅghāṭiṃ paññāpetvā dakkhiṇena passena sato sampajāno niddaṃ okkamitā’’ti (ma. ni. 1.387). <bold>Saṅgaṇikārāmatā</bold>ti ettha <pageBreak edition="V" number="3.0035" /> yo ekassa dutiyo, dvinnaṃ tatiyo, tiṇṇaṃ catutthoti evaṃ saṃsaṭṭhova viharati, ekako assādaṃ na labhati, ayaṃ saṅgaṇikārāmo. Yo pana catūsu iriyāpathesu ekakova assādaṃ labhati, nāyaṃ saṅgaṇikārāmo veditabbo. Sekhānaṃ paṭiladdhaguṇassa parihānāsambhavato <bold>‘‘upariguṇehī’’</bold>tiādi vuttaṃ.</paragraph>
<centered line="17">Paṭhamasekhasuttavaṇṇanā niṭṭhitā.</centered>
<subhead line="18">10. Dutiyasekhasuttavaṇṇanā</subhead>
<paragraph line="19" number="90"> Dasame <pageBreak edition="M" number="3.0037" /><bold>atipātovā</bold>ti sabbarattiṃ niddāyitvā balavapaccūse koṭisammuñjaniyā thokaṃ sammajjitvā mukhaṃ dhovitvā yāgubhikkhatthāya pātova pavisati. <bold>Taṃ atikkamitvā</bold>ti gihisaṃsaggavasena kālaṃ vītināmento majjhanhikasamayaṃ atikkamitvā pakkamati. Pātoyeva hi gāmaṃ pavisitvā yāguṃ ādāya āsanasālaṃ gantvā pivitvā ekasmiṃ ṭhāne nipanno niddāyitvā manussānaṃ bhojanavelāya ‘‘paṇītabhikkhaṃ labhissāmī’’ti upakaṭṭhe majjhanhike uṭṭhāya dhammakaraṇena udakaṃ gahetvā akkhīni puñchitvā piṇḍāya caritvā yāvadatthaṃ bhuñjitvā gihisaṃsaṭṭho kālaṃ vītināmetvā majjhanhe vītivatte paṭikkamati.</paragraph>
<paragraph line="20"><bold>Appicchakathā</bold>ti, ‘‘āvuso, atricchatā pāpicchatāti ime dhammā pahātabbā’’ti tesu ādīnavaṃ dassetvā ‘‘evarūpaṃ appicchataṃ samādāya vattitabba’’ntiādinayappavattā kathā. <bold>Tīhi vivekehī</bold>ti kāyaviveko, cittaviveko, upadhivivekoti imehi tīhi vivekehi. Tattha eko gacchati, eko tiṭṭhati, eko nisīdati, eko seyyaṃ kappeti, eko gāmaṃ piṇḍāya pavisati, eko paṭikkamati, eko caṅkamaṃ adhiṭṭhāti, eko carati, eko viharatīti ayaṃ <bold>kāyaviveko</bold> nāma. Aṭṭha samāpattiyo pana <bold>cittaviveko</bold> nāma. Nibbānaṃ <bold>upadhiviveko</bold> nāma. Vuttampi hetaṃ – ‘‘kāyaviveko ca vivekaṭṭhakāyānaṃ nekkhammābhiratānaṃ, cittaviveko ca parisuddhacittānaṃ paramavodānappattānaṃ, upadhiviveko ca nirupadhīnaṃ puggalānaṃ visaṅkhāragatāna’’nti (mahāni. 57). <bold>Duvidhaṃ vīriya</bold>nti kāyikaṃ, cetasikañca vīriyaṃ. <bold>Sīla</bold>nti catupārisuddhisīlaṃ. <bold>Samādhi</bold>nti vipassanāpādakā aṭṭha samāpattiyo. <bold>Vimuttikathā</bold>ti vā ariyaphalaṃ ārabbha pavattā kathā. Sesaṃ uttānameva.</paragraph>
<centered line="21">Dutiyasekhasuttavaṇṇanā niṭṭhitā.</centered>
<centered line="22">Theravaggavaṇṇanā niṭṭhitā.</centered>
</body>
</document>