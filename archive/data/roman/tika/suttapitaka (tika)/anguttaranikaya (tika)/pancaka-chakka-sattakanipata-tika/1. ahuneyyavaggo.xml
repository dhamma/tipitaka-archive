<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403t.tik23.xml</normativeSource>
<archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/1. ahuneyyavaggo.xml</archivePath>
<title>1. Āhuneyyavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">1. Āhuneyyavaggo</chapter>
<subhead line="2">1. Paṭhamaāhuneyyasuttavaṇṇanā</subhead>
<paragraph line="3" number="1">Chakkanipātassa <pageBreak edition="V" number="3.0077" /><pageBreak edition="M" number="3.0081" />paṭhame <bold>cakkhunā rūpaṃ disvā</bold>ti nissayavohārena vuttaṃ. Sasambhārakaniddesoyaṃ yathā ‘‘dhanunā vijjhatī’’ti, tasmā nissayasīsena nissitassa gahaṇaṃ daṭṭhabbaṃ. Tenāyamattho ‘‘cakkhudvāre rūpārammaṇe āpāthagate taṃ rūpaṃ cakkhuviññāṇena disvā’’ti. <bold>Neva sumano hotī</bold>ti javanakkhaṇe iṭṭhe ārammaṇe rāgaṃ anuppādento neva sumano hoti gehassitapemavasenapi maggena sabbaso rāgassa samucchinnattā. <bold>Na dummano</bold>ti aniṭṭhe adussanto na dummano. Pasādaññathattavasenapi iṭṭhepi aniṭṭhepi majjhattepi ārammaṇe na samaṃ sammā ayoniso gahaṇaṃ <bold>asamapekkhanaṃ</bold>. Ayañcassa paṭipatti sativepullappattiyā paññāvepullappattiyā <pageBreak edition="V" number="3.0078" />cāti āha <bold>‘‘sato sampajāno hutvā’’</bold>ti. Satiyā yuttattā <bold>sato</bold>. Sampajaññena yuttattā <bold>sampajāno</bold>. Ñāṇuppattipaccayarahitakālepi pavattibhedanato <bold>‘‘satatavihāro kathito’’</bold>ti vuttaṃ. <bold>Satatavihāro</bold>ti khīṇāsavassa niccavihāro sabbadā pavattanakavihāro. Ṭhapetvā hi samāpattivelaṃ bhavaṅgavelañca khīṇāsavā imināva chaḷaṅgupekkhāvihārena viharanti.</paragraph>
<paragraph line="4">Ettha ca ‘‘chasu dvāresupi upekkhako viharatī’’ti iminā chaḷaṅgupekkhā kathitā. ‘‘Sampajāno’’ti vacanato pana cattāri ñāṇasampayuttacittāni labbhanti tehi vinā sampajānatāya asambhavato. Satatavihārabhāvato aṭṭha mahākiriyacittāni labbhanti. ‘‘Neva sumano na dummano’’ti vacanato aṭṭha mahākiriyacittāni, hasituppādo, voṭṭhabbanañcāti dasa cittāni labbhanti. Rāgadosasahajātānaṃ somanassadomanassānaṃ abhāvo tesampi sādhāraṇoti chaḷaṅgupekkhāvasena āgatānaṃ imesaṃ satatavihārānaṃ somanassaṃ kathaṃ labbhatīti ce? Āsevanato. Kiñcāpi <pageBreak edition="M" number="3.0082" />khīṇāsavo iṭṭhāniṭṭhepi ārammaṇe majjhatto viya bahulaṃ upekkhako viharati attano parisuddhapakatibhāvāvijahanato, kadāci pana tathā cetobhisaṅkhārābhāve yaṃ taṃ sabhāvato iṭṭhaṃ ārammaṇaṃ, tassa yāthāvasabhāvaggahaṇavasenapi arahato cittaṃ pubbāsevanavasena somanassasahagataṃ hutvā pavattateva.</paragraph>
<centered line="5">Paṭhamaāhuneyyasuttavaṇṇanā niṭṭhitā.</centered>
<subhead line="6">2-7. Dutiyaāhuneyyasuttādivaṇṇanā</subhead>
<paragraph line="7" number="2-7">Dutiye (visuddhi. 2.380) <bold>anekavihita</bold>nti anekavidhaṃ nānappakāraṃ. <bold>Iddhividha</bold>nti iddhikoṭṭhāsaṃ. <bold>Paccanubhotī</bold>ti paccanubhavati, phusati sacchikaroti pāpuṇātīti attho. Idānissa anekavihitabhāvaṃ dassento <bold>‘‘ekopi hutvā’’</bold>tiādimāha. Tattha ‘‘ekopi hutvā’’ti iminā karaṇato pubbeva pakatiyā ekopi hutvā. <bold>Bahudhā hotī</bold>ti bahūnaṃ santike caṅkamitukāmo vā sajjhāyaṃ kātukāmo vā pañhaṃ pucchitukāmo vā hutvā satampi sahassampi hoti. <bold>Āvibhāvaṃ tirobhāva</bold>nti ettha āvibhāvaṃ karoti, tirobhāvaṃ karotīti ayamattho. Idameva hi sandhāya <bold>paṭisambhidāyaṃ</bold>(paṭi. ma. 3.11) vuttaṃ – ‘‘āvibhāvanti kenaci anāvuṭaṃ hoti appaṭicchannaṃ vivaṭaṃ, tirobhāvanti kenaci āvuṭaṃ hoti paṭicchannaṃ pihitaṃ paṭikujjita’’nti. <bold>Tirokuṭṭaṃ tiropākāraṃ tiropabbataṃ asajjamāno gacchati seyyathāpi ākāse</bold>ti ettha <bold>tirokuṭṭa</bold>nti parakuṭṭaṃ, kuṭṭassa parabhāganti vuttaṃ hoti. Esa nayo itaresu. <bold>Kuṭṭo</bold>ti ca gehabhittiyā <pageBreak edition="V" number="3.0079" />etaṃ adhivacanaṃ. <bold>Pākāro</bold>ti gehavihāragāmādīnaṃ parikkhepapākāro. <bold>Pabbato</bold>ti paṃsupabbato vā pāsāṇapabbato vā. <bold>Asajjamāno</bold>ti alaggamāno seyyathāpi ākāse viya.</paragraph>
<paragraph line="8"><bold>Ummujjanimujja</bold>nti ettha <bold>ummujja</bold>nti uṭṭhānaṃ vuccati. <bold>Nimujja</bold>nti saṃsīdanaṃ. Ummujjañca nimujjañca <bold>ummujjanimujjaṃ. Udakepi abhijjamāne</bold>ti ettha yaṃ udakaṃ akkamitvā saṃsīdati, taṃ bhijjamānanti vuccati, viparītaṃ <bold>abhijjamānaṃ. Pallaṅkena</bold>gacchati. <bold>Pakkhī</bold><pageBreak edition="M" number="3.0083" /><bold>sakuṇo</bold>ti pakkhehi yuttasakuṇo. <bold>Imepi candimasūriye evaṃmahiddhike evaṃmahānubhāve pāṇinā parāmasatī</bold>ti ettha candimasūriyānaṃ dvācattālīsayojanasahassassa upari caraṇena mahiddhikatā, tīsu dīpesu ekakkhaṇe ālokakaraṇena mahānubhāvatā veditabbā. Evaṃ uparicaraṇaālokakaraṇehi mahiddhike mahānubhāve. <bold>Parāmasatī</bold>ti gaṇhāti, ekadese vā chupati. <bold>Parimajjatī</bold>ti samantato ādāsatalā viya parimajjati. <bold>Yāva brahmalokāpī</bold>ti brahmalokampi paricchedaṃ katvā. <bold>Kāyena vasaṃ vattetī</bold>ti tatra brahmaloke kāyena attano vasaṃ vatteti.</paragraph>
<paragraph line="9"><bold>Dibbāya sotadhātuyā</bold>ti ettha dibbasadisattā <bold>dibbā</bold>. Devatānañhi sucaritakammanibbattā pittasemharuhirādīhi apalibuddhā upakkilesavimuttatāya dūrepi ārammaṇasampaṭicchanasamatthā dibbā pasādasotadhātu hoti. Ayañcāpi imassa bhikkhuno vīriyabhāvanābalena nibbattā ñāṇasotadhātu tādisāyevāti dibbasadisattā dibbā. Apica dibbavihāravasena paṭiladdhattā attanā ca dibbavihārasannissitattāpi <bold>dibbā</bold>. Savanaṭṭhena nijjīvaṭṭhena ca sotadhātu. Sotadhātukiccakaraṇena sotadhātu viyātipi sotadhātu. Tāya <bold>sotadhātuyā. Visuddhāyā</bold>ti suddhāya nirupakkilesāya. <bold>Atikkantamānusikāyā</bold>ti manussūpacāraṃ atikkamitvā saddasavane mānusikaṃ maṃsasotadhātuṃ atikkantāya vītivattetvā ṭhitāya. <bold>Ubho sadde suṇātī</bold>ti dve sadde suṇāti. Katame dve? <bold>Dibbe ca mānuse ca,</bold>devānañca manussānañca saddeti vuttaṃ hoti. Etena padesapariyādānaṃ veditabbaṃ. <bold>Ye dūre santike cā</bold>ti ye saddā dūre paracakkavāḷepi, ye ca santike antamaso sadehasannissitapāṇakasaddāpi, te suṇātīti vuttaṃ hoti. Etena nippadesapariyādānaṃ veditabbaṃ.</paragraph>
<paragraph line="10"><bold>Parasattāna</bold>nti attānaṃ ṭhapetvā sesasattānaṃ. <bold>Parapuggalāna</bold>nti idampi iminā ekatthameva. Veneyyavasena pana desanāvilāsena ca byañjananānattaṃ kataṃ. <bold>Cetasā ceto</bold>ti attano cittena tesaṃ cittaṃ. <bold>Pariccā</bold>ti paricchinditvā. <bold>Pajānātī</bold>ti sarāgādivasena nānappakārato jānāti. <bold>Sarāgaṃ vā citta</bold>ntiādīsu pana aṭṭhalobhasahagatacittaṃ sarāgaṃ cittanti veditabbaṃ. Avasesaṃ cātubhūmakaṃ <pageBreak edition="V" number="3.0080" />kusalābyākatacittaṃ <bold>vītarāgaṃ</bold>. Dve <pageBreak edition="M" number="3.0084" />domanassacittāni, dve vicikicchuddhaccacittānīti imāni pana cattāri cittāni imasmiṃ duke saṅgahaṃ na gacchanti. Keci pana therā tānipi saṅgaṇhanti. Duvidhaṃ pana domanassacittaṃ <bold>sadosaṃ cittaṃ</bold>nāma. Sabbampi cātubhūmakaṃ kusalābyākatacittaṃ <bold>vītadosaṃ</bold>. Sesāni dasa akusalacittāni imasmiṃ duke saṅgahaṃ na gacchanti. Keci pana therā tānipi saṅgaṇhanti. <bold>Samohaṃ vītamoha</bold>nti ettha pana pāṭipuggalikanayena vicikicchuddhaccasahagatadvayameva samohaṃ. Mohassa pana sabbākusalesu sambhavato dvādasavidhampi akusalacittaṃ <bold>samohaṃ citta</bold>nti veditabbaṃ. Avasesaṃ <bold>vītamohaṃ</bold>. Thinamiddhānugataṃ pana <bold>saṃkhittaṃ,</bold>uddhaccānugataṃ <bold>vikkhittaṃ</bold>. Rūpāvacarārūpāvacaraṃ <bold>mahaggataṃ,</bold>avasesaṃ <bold>amahaggataṃ</bold>. Sabbampi tebhūmakaṃ <bold>sauttaraṃ,</bold>lokuttaraṃ <bold>anuttaraṃ</bold>. Upacārappattaṃ appanāppattañca <bold>samāhitaṃ,</bold>ubhayamappattaṃ <bold>asamāhitaṃ</bold>. Tadaṅgavikkhambhanasamucchedappaṭippassaddhinissaraṇavimuttiṃ pattaṃ pañcavidhampi etaṃ <bold>vimuttaṃ,</bold>vimuttimappattaṃ vā <bold>avimutta</bold>nti veditabbaṃ.</paragraph>
<paragraph line="11"><bold>Anekavihita</bold>nti (pārā. aṭṭha. 1.12) anekavidhaṃ, anekehi vā pakārehi pavattitaṃ saṃvaṇṇitanti attho. <bold>Pubbenivāsa</bold>nti samanantarātītabhavaṃ ādiṃ katvā tattha tattha nivutthasantānaṃ. <bold>Anussaratī</bold>ti khandhapaṭipāṭivasena, cutipaṭisandhivasena vā anugantvā anugantvā sarati. Seyyathidaṃ – <bold>ekampi jātiṃ…pe… pubbenivāsaṃ anussaratī</bold>ti. Tattha <bold>ekampi jāti</bold>nti ekampi paṭisandhimūlaṃ cutipariyosānaṃ ekabhavapariyāpannaṃ khandhasantānaṃ. Esa nayo <bold>dvepi jātiyo</bold>tiādīsupi. <bold>Anekepi saṃvaṭṭakappe</bold>tiādīsu pana parihāyamāno kappo <bold>saṃvaṭṭakappo,</bold>vaḍḍhamāno <bold>vivaṭṭakappo</bold>ti veditabbo. Tattha saṃvaṭṭena saṃvaṭṭaṭṭhāyī gahito hoti taṃmūlakattā, vivaṭṭena vivaṭṭaṭṭhāyī. Evañhi sati yāni tāni ‘‘cattārimāni, bhikkhave, kappassa asaṅkhyeyyāni. Katamāni cattāri? Saṃvaṭṭo saṃvaṭṭaṭṭhāyī vivaṭṭo vivaṭṭaṭṭhāyī’’ti (a. ni. 4.156) vuttāni, tāni pariggahitāni honti.</paragraph>
<paragraph line="12"><bold>Amutrāsi</bold>nti amumhi saṃvaṭṭakappe ahaṃ amumhi bhave vā yoniyā vā gahiyā vā viññāṇaṭṭhitiyā vā sattāvāse vā sattanikāye vā āsiṃ. <bold>Evaṃnāmo</bold>ti tisso vā phusso vā. <bold>Evaṃgotto</bold>ti gotamo vā kaccāyano vā kassapo vā. Idamassa atītabhave attano nāmagottānussaraṇavasena vuttaṃ. Sace pana tasmiṃ kāle attano vaṇṇasampattilūkhapaṇītajīvikabhāvaṃ <pageBreak edition="M" number="3.0085" />sukhadukkhabahulataṃ appāyukadīghāyukabhāvaṃ vā anussaritukāmo hoti, tampi anussaratiyeva. Tenāha <bold>‘‘evaṃvaṇṇo…pe… evamāyupariyanto’’</bold>ti. Tattha <bold>evaṃvaṇṇo</bold>ti odāto vā sāmo vā. <bold>Evamāhāro</bold>ti sālimaṃsodanāhāro vā pavattaphalabhojano vā. <bold>Evaṃsukhadukkhappaṭisaṃvedī</bold>ti <pageBreak edition="V" number="3.0081" />anena pakārena kāyikacetasikānaṃ sāmisanirāmisādippabhedānaṃ sukhadukkhānaṃ paṭisaṃvedī. <bold>Evamāyupariyanto</bold>ti evaṃ vassasataparimāṇāyupariyanto vā caturāsītikappasahassāyupariyanto vā. <bold>So tato cuto amutra udapādi</bold>nti so ahaṃ tato bhavato yonito gahito viññāṇaṭṭhitito sattāvāsato sattanikāyato vā cuto punaamukasmiṃ nāma bhave yoniyā gatiyā viññāṇaṭṭhitiyā sattāvāse sakkanikāye vā udapādiṃ. <bold>Tatrāpāsi</bold>nti tatrāpi bhave yoniyā gatiyā viññāṇaṭṭhitiyā sattāvāse sattanikāye vā puna ahosiṃ. <bold>Evaṃnāmo</bold>tiādi vuttanayameva.</paragraph>
<paragraph line="13">Apica <bold>amutrāsi</bold>nti idaṃ anupubbena ārohantassa yāvadicchakaṃ anussaraṇaṃ. <bold>So tato</bold>ti paṭinivattantassa paccavekkhaṇaṃ, tasmā <bold>‘‘idhūpapanno’’</bold>ti imissā idhūpapattiyā anantarameva uppattiṭṭhānaṃ sandhāya ‘‘amutra udapādi’’nti idaṃ vuttanti veditabbaṃ. <bold>Tatrāpāsi</bold>nti evamādi panassa tatrāpi imissā upapattiyā antare upapattiṭṭhāne nāmagottādīnaṃ anussaraṇadassanatthaṃ vuttaṃ. <bold>So tato cuto idhūpapanno</bold>ti svāhaṃ tato anantaruppattiṭṭhānato cuto idha amukasmiṃ nāma khattiyakule vā brāhmaṇakule vā nibbattoti. <bold>Itī</bold>ti evaṃ. <bold>Sākāraṃ sauddesa</bold>nti nāmagottavasena sauddesaṃ, vaṇṇādivasena sākāraṃ. Nāmagottena hi satto ‘‘tisso kassapo’’ti uddisīyati, vaṇṇādīhi ‘‘sāmo odāto’’ti nānattato paññāyati, tasmā nāmagottaṃ uddeso, itare ākārā.</paragraph>
<paragraph line="14"><bold>Dibbenā</bold>tiādīsu dibbasadisattā dibbaṃ. Devatānañhi sucaritakammanibbattaṃ pittasemharuhirādīhi apalibuddhaṃ upakkilesavimuttatāya dūrepi ārammaṇasampaṭicchanasamatthaṃ dibbaṃ pasādacakkhu hoti. Idañcāpi vīriyabhāvanābalena nibbattaṃ ñāṇacakkhu tādisamevāti dibbasadisattā dibbaṃ. Dibbavihāravasena paṭiladdhattā attano ca dibbavihārasannissitattāpi dibbaṃ. Ālokapariggahena mahājutikattāpi <pageBreak edition="M" number="3.0086" />dibbaṃ. Tirokuṭṭādigatarūpadassanena mahāgatikattāpi <bold>dibbaṃ</bold>. Taṃ sabbaṃ saddasatthānusārena veditabbaṃ. Dassanaṭṭhena cakkhu. Cakkhukiccakaraṇena cakkhumivātipi cakkhu. Cutūpapātadassanena diṭṭhivisuddhihetuttā visuddhaṃ. Yo hi cutimeva passati, na upapātaṃ, so ucchedadiṭṭhiṃ gaṇhāti. Yo upapātameva passati, na cutiṃ, so navasattapātubhāvadiṭṭhiṃ gaṇhāti. Yo pana tadubhayaṃ passati, so yasmā duvidhampi taṃ diṭṭhigataṃ ativattati, tasmā taṃ dassanaṃ diṭṭhivisuddhihetu hoti. Ubhayampi cetaṃ buddhaputtā passanti. Tena vuttaṃ ‘‘cutūpapātadassanena diṭṭhivisuddhihetuttā visuddha’’nti. Manussūpacāraṃ atikkamitvā rūpadassanena atikkantamānusakaṃ, mānusaṃ vā maṃsacakkhuṃ atikkantattā <pageBreak edition="V" number="3.0082" />atikkantamānusakanti veditabbaṃ. Tena <bold>dibbena cakkhunā visuddhena atikkantamānusakena</bold>.</paragraph>
<paragraph line="15"><bold>Satte passatī</bold>ti manussānaṃ maṃsacakkhunā viya satte oloketi. <bold>Cavamāne upapajjamāne</bold>ti ettha cutikkhaṇe vā upapattikkhaṇe vā dibbacakkhunā daṭṭhuṃ na sakkā. Ye pana āsannacutikā idāni cavissanti, te cavamānāti, ye ca gahitappaṭisandhikā sampatinibbattā ca, te upapajjamānāti adhippetā. Te evarūpe cavamāne upapajjamāne ca passatīti dasseti. <bold>Hīne</bold>ti mohanissandayuttattā hīnānaṃ jātikulabhogādīnaṃ vasena hīḷite uññāte. <bold>Paṇīte</bold>ti amohanissandayuttattā tabbiparīte. <bold>Suvaṇṇe</bold>ti adosanissandayuttattā iṭṭhakantamanāpavaṇṇayutte. <bold>Dubbaṇṇe</bold>ti dosanissandayuttattā aniṭṭhākantāmanāpavaṇṇayutte, virūpavirūpetipi attho. <bold>Sugate</bold>ti sugatigate, alobhanissandayuttattā vā aḍḍhe mahaddhane. <bold>Duggate</bold>ti duggatigate, lobhanissandayuttattā vā dalidde appannapāne.</paragraph>
<paragraph line="16"><bold>Yathākammūpage</bold>ti yaṃ yaṃ kammaṃ upacitaṃ, tena tena upagate. <bold>Kāyaduccaritenā</bold>tiādīsu duṭṭhu caritaṃ kilesapūtikattāti duccaritaṃ. Kāyena duccaritaṃ, kāyato vā uppannaṃ duccaritanti <bold>kāyaduccaritaṃ</bold>. Itaresupi eseva nayo. <bold>Samannāgatā</bold>ti samaṅgibhūtā. <bold>Ariyānaṃ upavādakā</bold>ti buddhapaccekabuddhasāvakānaṃ ariyānaṃ antamaso gihisotāpannānampi anatthakāmā hutvā antimavatthunā vā guṇaparidhaṃsanena vā upavādakā, akkosakā garahakāti vuttaṃ hoti. <bold>Micchādiṭṭhikā</bold>ti viparītadassanā <pageBreak edition="M" number="3.0087" />. <bold>Micchādiṭṭhikammasamādānā</bold>ti micchādiṭṭhivasena samādinnanānāvidhakammā, yepi micchādiṭṭhimūlakesu kāyakammādīsu aññepi samādāpenti.</paragraph>
<paragraph line="17"><bold>Kāyassa bhedā</bold>ti upādinnakkhandhapariccāgā. <bold>Paraṃ maraṇā</bold>ti tadanantaraṃ abhinibbattakkhandhaggahaṇā. Atha vā <bold>kāyassa bhedā</bold>ti jīvitindriyassūpacchedā. <bold>Paraṃ maraṇā</bold>ti cuticittato uddhaṃ. <bold>Apāya</bold>nti evamādi sabbaṃ nirayavevacanameva. Nirayo hi saggamokkhahetubhūtā puññasammatā ayā apetattā, sukhānaṃ vā āyassa abhāvā <bold>apāyo</bold>. Dukkhassa gati paṭisaraṇanti <bold>duggati,</bold>dosabahulatāya vā duṭṭhena kammena nibbattā gatīti <bold>duggati</bold>. Vivasā nipatanti tattha dukkaṭṭakārinoti <bold>vinipāto,</bold>vinassantā vā ettha patanti sambhijjamānaṅgapaccaṅgāti <bold>vinipāto</bold>. Natthi ettha assādasaññito ayoti <bold>nirayo</bold>.</paragraph>
<paragraph line="18">Atha vā <bold>apāya</bold>ggahaṇena tiracchānayoniṃ dīpeti. Tiracchānayoni hi apāyo sugatito apetattā <pageBreak edition="V" number="3.0083" />, na duggati mahesakkhānaṃ nāgarājādīnaṃ sambhavato. <bold>Duggati</bold>ggahaṇena pettivisayañca. So hi apāyo ceva duggati ca sugatito apetattā dukkhassa ca gatibhūtattā, na tu vinipāto asurasadisaṃ avinipatitattā. <bold>Vinipāta</bold>ggahaṇena asurakāyaṃ. So hi yathāvuttena atthena apāyo ceva duggati ca sabbasamussayehi vinipatitattā vinipātoti vuccati. <bold>Niraya</bold>ggahaṇena avīciādikamanekappakāraṃ nirayamevāti. <bold>Upapannā</bold>ti upagatā, tattha abhinibbattāti adhippāyo. Vuttavipariyāyena sukkapakkho veditabbo. Ayaṃ pana viseso – tattha <bold>sugati</bold>ggahaṇena manussāgatipi saṅgayhati, <bold>sagga</bold>ggahaṇena devagatiyeva. Tattha sundarā gatīti <bold>sugati</bold>. Rūpādīhi visayehi suṭṭhu aggoti <bold>saggo</bold>. So sabbopi lujjanappalujjanaṭṭhena lokoti ayamettha saṅkhepo. Vitthāro pana sabbākārena <bold>visuddhimaggasaṃvaṇṇanāto</bold>gahetabbo. Tatiyādīni uttānatthāni.</paragraph>
<centered line="19">Dutiyaāhuneyyasuttādivaṇṇanā niṭṭhitā.</centered>
<subhead line="20">8. Anuttariyasuttavaṇṇanā</subhead>
<paragraph line="21" number="8">Aṭṭhame <pageBreak edition="M" number="3.0088" />natthi etesaṃ uttarāni visiṭṭhānīti anuttarāni, anuttarāni eva <bold>anuttariyāni</bold>yathā ‘‘anantameva anantariya’’nti āha <bold>‘‘niruttarānī’’</bold>ti. <bold>Dassanānuttariyaṃ nāma</bold>phalavisesāvahattā. Esa nayo sesesupi. <bold>Sattavidhaariyadhanalābho</bold>ti sattavidhasaddhādilokuttaradhanalābho. <bold>Sikkhāttayassa pūraṇa</bold>nti adhisīlasikkhādīnaṃ tissannaṃ sikkhānaṃ pūraṇaṃ. Tattha pūraṇaṃ nippariyāyato asekkhānaṃ vasena veditabbaṃ. Kalyāṇaputhujjanato paṭṭhāya hi satta sekhā tisso sikkhā pūrenti nāma, arahā paripuṇṇasikkhoti. Iti imāni anuttariyāni lokiyalokuttarāni kathitāni.</paragraph>
<centered line="22">Anuttariyasuttavaṇṇanā niṭṭhitā.</centered>
<subhead line="23">9. Anussatiṭṭhānasuttavaṇṇanā</subhead>
<paragraph line="24" number="9">Navame anussatiyo eva diṭṭhadhammikasamparāyikādihitasukhānaṃ kāraṇabhāvato ṭhānānīti <bold>anussatiṭṭhānāni. Buddhaguṇārammaṇā satī</bold>ti yathā buddhānussati visesādhigamassa ṭhānaṃ hoti, evaṃ ‘‘itipi so bhagavā’’tiādinā buddhaguṇe ārabbhe uppannā sati. Evaṃ anussarato <pageBreak edition="V" number="3.0084" />hi pīti uppajjati, so taṃ pītiṃ khayato vayato paṭṭhapetvā arahattaṃ pāpuṇāti. Upacārakammaṭṭhānaṃ nāmetaṃ gihīnampi labbhati. <bold>Upacārakammaṭṭhāna</bold>nti ca paccakkhato upacārajjhānāvahaṃ kammaṭṭhānaparamparāya sammasanaṃ yāva arahattā lokiyalokuttaravisesāvahaṃ. Esa nayo sabbattha.</paragraph>
<centered line="25">Anussatiṭṭhānasuttavaṇṇanā niṭṭhitā.</centered>
<subhead line="26">10. Mahānāmasuttavaṇṇanā</subhead>
<paragraph line="27" number="10">Dasame <bold>tasmiṃ samaye</bold>ti buddhāguṇānussaraṇasamaye. <bold>Rāgapariyuṭṭhita</bold>nti rāgena pariyuṭṭhitaṃ. Pariyuṭṭhānappattipi, rāgena vā saṃhitaṃ cittaṃ <pageBreak edition="M" number="3.0089" />araññamiva corehi tena pariyuṭṭhitanti vuttaṃ, tassa pariyuṭṭhānaṭṭhānabhāvatopi pariyuṭṭhitarāganti attho. Byañjanaṃ pana anādiyitvā atthamattaṃ dassento <bold>‘‘uppajjamānena rāgena uṭṭhahitvā gahita’’</bold>nti āha. <bold>Ujukamevā</bold>ti pageva kāyavaṅkādīnaṃ apanītattā cittassa ca anujubhāvakarānaṃ mānādīnaṃ abhāvato, rāgādipariyuṭṭhānābhāvena vā oṇatiuṇṇativirahato ujubhāvameva gataṃ. Atha vā <bold>ujukamevā</bold>ti kammaṭṭhānassa thinaṃ middhaṃ otiṇṇatāya līnuddhaccavigamato majjhimasamathanimittappaṭipattiyā ujubhāvameva gataṃ. <bold>Aṭṭhakathaṃ nissāyā</bold>ti bhavajātiādīnaṃ padānaṃ atthaṃ nissāya. <bold>Atthaveda</bold>nti vā hetuphalaṃ paṭicca uppannaṃ tuṭṭhimāha. <bold>Dhammaveda</bold>nti hetuṃ paṭicca uppannaṃ tuṭṭhiṃ. ‘‘Ārakattā araha’’nti anussarantassa hi yadidaṃ bhagavato kilesehi ārakattaṃ, so hetu. Ñāpako cettha hetu adhippeto, na kārako sampāpako. Tatonena ñāyamāno arahattattho phalaṃ. Iminā nayena sesapadesupi hetuso phalavipāko veditabbo. <bold>Dhammānussati</bold>ādīsupi hi ādimajjhapariyosānakalyāṇatādayo suppaṭipattiādayo ca tattha tattha hetubhāvena niddiṭṭhāyeva. <bold>Dhammūpasaṃhita</bold>nti yathāvuttahetuphalasaṅkhātaguṇūpasaṃhitaṃ.</paragraph>
<centered line="28">Mahānāmasuttavaṇṇanā niṭṭhitā.</centered>
<centered line="29">Āhuneyyavaggavaṇṇanā niṭṭhitā.</centered>
</body>
</document>