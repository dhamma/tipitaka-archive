<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403t.tik10.xml</normativeSource>
<archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/(11) 1. phasuviharavaggo.xml</archivePath>
<titlePath>(11) 1. Phāsuvihāravaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">(11) 1. Phāsuvihāravaggo</chapter>
<subhead line="2">1-4. Sārajjasuttādivaṇṇanā</subhead>
<paragraph line="3" number="101-4"> Tatiyassa <pageBreak edition="V" number="3.0037" /><pageBreak edition="M" number="3.0039" /> paṭhame natthi vattabbaṃ. Dutiye piṇḍapātādiatthāya upasaṅkamituṃ yuttaṭṭhānaṃ gocaro, vesiyā gocaro assāti <bold>vesiyāgocaro,</bold> mittasanthavavasena upasaṅkamitabbaṭṭhānanti attho. Vesiyā nāma rūpūpajīviniyo, tā mittasanthavavasena na upasaṅkamitabbā samaṇabhāvassa antarāyakarattā, parisuddhāsayassapi garahāhetuto, tasmā dakkhiṇādānavasena satiṃ upaṭṭhapetvā upasaṅkamitabbaṃ. <bold>Vidhavā</bold> vuccanti matapatikā, pavutthapatikā vā. <bold>Thullakumāriyo</bold>ti mahallikā anividdhā kumāriyo. <bold>Paṇḍakā</bold>ti napuṃsakā. Te hi ussannakilesā avūpasantapariḷāhā lokāmisanissitakathābahulā, tasmā na upasaṅkamitabbā. <bold>Bhikkhuniyo</bold> nāma ussannabrahmacariyā. Tathā <bold>bhikkhūpi</bold>. Aññamaññaṃ visabhāgavatthubhāvato santhavavasena upasaṅkamane katipāheneva brahmacariyantarāyo siyā, tasmā na upasaṅkamitabbā, gilānapucchanādivasena upasaṅkamane satokārinā bhavitabbaṃ. Tatiyacatutthāni uttānatthāneva.</paragraph>
<centered line="4">Sārajjasuttādivaṇṇanā niṭṭhitā.</centered>
<subhead line="5">5. Phāsuvihārasuttavaṇṇanā</subhead>
<paragraph line="6" number="105"> Pañcame mettā etassa atthīti mettaṃ, taṃsamuṭṭhānaṃ kāyakammaṃ <bold>mettaṃ kāyakammaṃ</bold>. Esa nayo sesadvayepi. <bold>Āvī</bold>ti pakāsanaṃ. Pakāsabhāvo cettha yaṃ uddissa taṃ kāyakammaṃ karīyati, tassa sammukhabhāvatoti āha <bold>‘‘sammukhā’’</bold>ti. <bold>Raho</bold>ti appakāsaṃ. Appakāsatā ca yaṃ uddissa taṃ kāyakammaṃ karīyati, tassa apaccakkhabhāvatoti āha <bold>‘‘parammukhā’’</bold>ti. Imāni mettakāyakammādīni bhikkhūnaṃ vasena āgatāni tesaṃ seṭṭhaparisabhāvato, gihīsupi labbhantiyeva. Bhikkhūnañhi mettacittena ābhisamācārikapūraṇaṃ mettaṃ kāyakammaṃ nāma <pageBreak edition="M" number="3.0040" />. Gihīnaṃ cetiyavandanatthāya <pageBreak edition="V" number="3.0038" /> bodhivandanatthāya saṅghanimantanatthāya gamanaṃ gāmaṃ piṇḍāya paviṭṭhe bhikkhū disvā paccuggamanaṃ pattappaṭiggahaṇaṃ āsanapaññāpanaṃ anugamananti evamādikaṃ mettaṃ kāyakammaṃ nāma. Bhikkhūnaṃ mettacittena ācārapaññattisikkhāpanaṃ kammaṭṭhānakathanaṃ dhammadesanā tepiṭakampi buddhavacanaṃ mettaṃ vacīkammaṃ nāma. Gihīnaṃ ‘‘cetiyavandanāya gacchāma, bodhivandanāya gacchāma, dhammassavanaṃ karissāma, dīpamālaṃ pupphapūjaṃ karissāma, tīṇi sucaritāni samādāya vattissāma, salākabhattādīni dassāma, vassāvāsikaṃ dassāma, ajja saṅghassa cattāro paccaye dassāma, saṅghaṃ nimantetvā khādanīyādīni saṃvidahatha, āsanāni paññapetha, pānīyaṃ upaṭṭhapetha, saṅghaṃ paccuggantvā ānetha, paññattāsane nisīdāpetha, chandajātā ussāhajātā veyyāvaccaṃ karothā’’tiādikathanakāle mettaṃ vacīkammaṃ nāma. Bhikkhūnaṃ pātova uṭṭhāya sarīrappaṭijagganaṃ katvā cetiyaṅgaṇaṃ gantvā vattādīni katvā vivittasenāsane nisīditvā ‘‘imasmiṃ vihāre bhikkhū sukhī hontu averā abyāpajjā’’ti cintanaṃ mettaṃ manokammaṃ nāma, gihīnaṃ ‘‘ayyā sukhī hontu averā abyāpajjā’’ti cintanaṃ mettaṃ manokammaṃ nāma.</paragraph>
<paragraph line="7">Tattha navakānaṃ cīvarakammādīsu sahāyabhāvagamanaṃ sammukhā kāyakammaṃ nāma, therānaṃ pana pādadhovanasiñcanabījanadānādibhedampi sabbaṃ sāmīcikammaṃ sammukhā kāyakammaṃ nāma, ubhayehipi dunnikkhittānaṃ dārubhaṇḍādīnaṃ tesu avaññaṃ akatvā attanā dunnikkhittānaṃ viya paṭisāmanaṃ parammukhā mettaṃ kāyakammaṃ nāma. ‘‘Devatthero tissatthero’’ti vuttaṃ evaṃ paggayhavacanaṃ sammukhā mettaṃ vacīkammaṃ nāma, vihāre asantaṃ pana paṭipucchantassa ‘‘kuhiṃ amhākaṃ devatthero, kuhiṃ amhākaṃ tissatthero, kadā nu kho āgamissatī’’ti evaṃ piyavacanaṃ parammukhā mettaṃ vacīkammaṃ nāma. Mettāsinehasiniddhāni pana nayanāni ummīletvā pasannena mukhena olokanaṃ sammukhā mettaṃ manokammaṃ nāma, ‘‘devatthero tissatthero arogo hotu abyāpajjo’’ti samannāharaṇaṃ parammukhā mettaṃ manokammaṃ nāma. Kāmañcettha mettāsinehasiniddhānaṃ nayanānaṃ ummīlanaṃ, pasannena mukhena olokanañca mettaṃ kāyakammameva. Yassa pana cittassa vasena nayanānaṃ mettāsinehasiniddhatā, mukhassa ca pasannatā, taṃ sandhāya vuttaṃ ‘‘mettaṃ manokammaṃ nāmā’’ti. Samādhisaṃvattanappayojanāni <bold>samādhisaṃvattanikāni</bold>.</paragraph>
<paragraph line="8"><bold>Samānasīlataṃ</bold><pageBreak edition="M" number="3.0041" /><bold>gato</bold>ti tesu tesu disābhāgesu viharantehi bhikkhūhi saddhiṃ samānasīlataṃ gato. <bold>Yāya</bold>nti yā ayaṃ mayhañceva tumhākañca paccakkhabhūtā. <bold>Diṭṭhī</bold>ti sammādiṭṭhi. <bold>Ariyā</bold>ti niddosā. <bold>Niyyātī</bold>ti vaṭṭadukkhato nissarati niggacchati. Sayaṃ niyyantīyeva hi taṃsamaṅgipuggalaṃ vaṭṭadukkhato niyyāpetīti vuccati. Yā satthu anusiṭṭhi, taṃ karotīti <bold>takkaro</bold><pageBreak edition="V" number="3.0039" />, tassa, yathānusiṭṭhaṃ paṭipajjakassāti attho. <bold>Dukkhakkhayāyā</bold>ti sabbadukkhakkhayatthaṃ. <bold>Diṭṭhisāmaññagato</bold>ti samānadiṭṭhibhāvaṃ upagato.</paragraph>
<centered line="9">Phāsuvihārasuttavaṇṇanā niṭṭhitā.</centered>
<subhead line="10">6-10. Ānandasuttādivaṇṇanā</subhead>
<paragraph line="11" number="106-110"> Chaṭṭhe <bold>adhisīle</bold>ti nimittatthe bhummaṃ, sīlanimittaṃ na upavadati na nindatīti attho. Attani kamme ca anu anu pekkhati sīlenāti <bold>attānupekkhī</bold>. Sattamādīni uttānatthāneva.</paragraph>
<centered line="12">Ānandasuttādivaṇṇanā niṭṭhitā.</centered>
<centered line="13">Phāsuvihāravaggavaṇṇanā niṭṭhitā.</centered>
</body>
</document>