<?xml version="1.0"?>
<document>
<metadata>
<normativeSource>http://tipitaka.org/romn/cscd/s0403t.tik20.xml</normativeSource>
<archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/(21) 1. kimilavaggo.xml</archivePath>
<titlePath>(21) 1. Kimilavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">(21) 1. Kimilavaggo</chapter>
<subhead line="2">1-4. Kimilasuttādivaṇṇanā</subhead>
<paragraph line="3" number="201-4"> Pañcamassa <pageBreak edition="V" number="3.0072" /><pageBreak edition="M" number="3.0076" /> paṭhamadutiyāni uttānatthāneva. Tatiye adhivāsanaṃ khamanaṃ, paresaṃ dukkaṭaṃ duruttañca paṭivirodhākaraṇena attano upari āropetvā vāsanaṃ adhivāsanaṃ, tadeva khantīti <bold>adhivāsanakkhanti</bold>. Subhe ratoti sūrato, suṭṭhu vā pāpato orato virato sorato, tassa bhāvo <bold>soraccaṃ</bold>. Tenāha <bold>‘‘soraccenāti sucisīlatāyā’’</bold>ti. Sā hi sobhanakammaratatā, suṭṭhu vā pāpato oratabhāvo viratatā. Catutthe natthi vattabbaṃ.</paragraph>
<centered line="4">Kimilasuttādivaṇṇanā niṭṭhitā.</centered>
<subhead line="5">5. Cetokhilasuttavaṇṇanā</subhead>
<paragraph line="6" number="205"> Pañcame <bold>cetokhilā</bold> nāma atthato vicikicchā kodho ca. Te pana yasmiṃ santāne uppajjanti, tassa kharabhāvo kakkhaḷabhāvo hutvā upatiṭṭhanti, pageva attanā sampayuttacittassāti āha <bold>‘‘cittassa thaddhabhāvā’’</bold>ti. Yathā lakkhaṇapāripūriyā gahitāya sabbā satthu rūpakāyasirī gahitā eva nāma hoti evaṃ sabbaññutāya sabbadhammakāyasirī gahitā eva nāma hotīti tadubhayavatthukameva kaṅkhaṃ dassento <bold>‘‘sarīre kaṅkhamāno’’</bold>tiādimāha. <bold>Vicinanto</bold>ti dhammasabhāvaṃ vīmaṃsanto. <bold>Kicchatī</bold>ti kilamati. <bold>Vinicchetuṃ na sakkotī</bold>ti sanniṭṭhātuṃ na sakkoti. Ātapati kileseti <bold>ātappaṃ,</bold> sammāvāyāmoti āha <bold>‘‘ātappāyāti kilesasantāpanavīriyakaraṇatthāyā’’</bold>ti. <bold>Punappunaṃ yogāyā</bold>ti bhāvanaṃ punappunaṃ yuñjanāya. <bold>Satatakiriyāyā</bold>ti bhāvanāya nirantarappayogāya.</paragraph>
<paragraph line="7"><bold>Paṭivedhadhamme kaṅkhamāno</bold>ti ettha kathaṃ lokuttaradhamme kaṅkhā pavattīti? Na ārammaṇakaraṇavasena <pageBreak edition="V" number="3.0073" />, anussutākāraparivitakkaladdhe parikappitarūpe kaṅkhā <pageBreak edition="M" number="3.0077" /> pavattatīti dassento āha <bold>‘‘vipassanā…pe… vadanti, taṃ atthi nu kho natthīti kaṅkhatī’’</bold>ti. <bold>Sikkhā</bold>ti cettha pubbabhāgasikkhā veditabbā. Kāmañcettha visesuppattiyā mahāsāvajjatāya ceva saṃvāsanimittaṃ ghaṭanāhetu abhiṇhuppattikatāya ca sabrahmacārīsūti kopassa visayo visesetvā vutto, aññatthāpi kopo na cetokhiloti na sakkā viññātunti keci. Yadi evaṃ vicikicchāyapi ayaṃ nayo āpajjati, tasmā yathārutavasena gahetabbaṃ.</paragraph>
<centered line="8">Cetokhilasuttavaṇṇanā niṭṭhitā.</centered>
<subhead line="9">6-8. Vinibandhasuttādivaṇṇanā</subhead>
<paragraph line="10" number="206-8"> Chaṭṭhe pavattituṃ appadānavasena kusalacittaṃ vinibandhantīti <bold>cetasovinibandhā</bold>. Taṃ pana vinibandhantā muṭṭhiggāhaṃ gaṇhantā viya hontīti āha <bold>‘‘cittaṃ vinibandhitvā’’</bold>tiādi. Kāmagiddho puggalo vatthukāmepi kilesakāmepi assādeti abhinandatīti vuttaṃ <bold>‘‘vatthukāmepi kilesakāmepī’’</bold>ti. <bold>Attano kāye</bold>ti attano nāmakāye, attabhāve vā. <bold>Bahiddhārūpe</bold>ti paresaṃ kāye anindriyabaddharūpe ca. Udaraṃ avadihati upacinoti pūretīti <bold>udarāvadehakaṃ. Seyyasukha</bold>nti seyyāya sayanavasena uppajjanakasukhaṃ. <bold>Samparivattaka</bold>nti samparivattitvā. <bold>Paṇidhāyā</bold>ti taṇhāvaseneva paṇidahitvā. Iti pañcavidhopi lobhaviseso eva ‘‘cetovinibandho’’ti vuttoti veditabbo. Sattamaṭṭhamesu natthi vattabbaṃ.</paragraph>
<centered line="11">Vinibandhasuttādivaṇṇanā niṭṭhitā.</centered>
<subhead line="12">9-10. Gītassarasuttādivaṇṇanā</subhead>
<paragraph line="13" number="209-210"> Navame <bold>āyatako nāma gītassaro</bold> taṃ taṃ vattaṃ bhinditvā akkharāni vināsetvā pavattoti āha <bold>‘‘āyatakenā’’</bold>tiādi. Dhammehi suttavattaṃ nāma atthi, gāthāvattaṃ nāma atthi, taṃ vināsetvā atidīghaṃ kātuṃ na vaṭṭati. Dhammañhi bhāsantena caturassena vattena parimaṇḍalāni <pageBreak edition="M" number="3.0078" /> padabyañjanāni dassetabbāni. ‘‘Anujānāmi, bhikkhave, sarabhañña’’nti (cūḷava. 249) ca vacanato sarena dhammaṃ bhaṇituṃ vaṭṭati. Sarabhaññe kira taraṅgavattadhotakavattabhāgaggahakavattādīni <pageBreak edition="V" number="3.0074" /> dvattiṃsa vattāni atthi. Tesu yaṃ icchati, taṃ kātuṃ labhatīti. Dasame natthi vattabbaṃ.</paragraph>
<centered line="14">Gītassarasuttādivaṇṇanā niṭṭhitā.</centered>
<centered line="15">Kimilavaggavaṇṇanā niṭṭhitā.</centered>
</body>
</document>