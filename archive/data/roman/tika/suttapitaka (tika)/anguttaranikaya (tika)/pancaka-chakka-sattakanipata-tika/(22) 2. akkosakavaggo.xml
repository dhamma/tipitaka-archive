<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0403t.tik21.xml</normativeSource>
    <archivePath>roman/tika/suttapitaka (tika)/anguttaranikaya (tika)/pancaka-chakka-sattakanipata-tika/(22) 2. akkosakavaggo.xml</archivePath>
    <baseFileName>(22) 2. akkosakavaggo</baseFileName>
    <titlePath>(22) 2. Akkosakavaggo - Pañcaka-chakka-sattakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">(22) 2. Akkosakavaggo</chapter>
    <subhead line="2">1-2. Akkosakasuttādivaṇṇanā</subhead>
    <paragraph line="3" number="211-2"> Dutiyassa paṭhame <bold>dasahi akkosavatthūhi akkosako</bold>ti ‘‘bālosi, mūḷhosi, oṭṭhosi, goṇosi, gadrabhosī’’tiādinā dasahi akkosavatthūhi akkosako. ‘‘Hotu, muṇḍakasamaṇa, adaṇḍo ahanti karosi, idāni te rājakulaṃ gantvā daṇḍaṃ āropessāmī’’tiādīni vadanto paribhāsako nāmāti āha <bold>‘‘bhayadassanena paribhāsako’’</bold>ti. Lokuttaradhammā apāyamaggassa paripanthabhāvato <bold>paripantho</bold> nāmāti āha <bold>‘‘lokuttaraparipanthassa chinnattā’’</bold>ti, lokuttarasaṅkhātassa apāyamaggaparipanthassa chinnattāti attho. Dutiye natthi vattabbaṃ.</paragraph>
    <centered line="4">Akkosakasuttādivaṇṇanā niṭṭhitā.</centered>
    <subhead line="5">3-10. Sīlasuttādivaṇṇanā</subhead>
    <paragraph line="6" number="213-220"> Tatiye (dī. ni. ṭī. 2.149) <bold>dussīlo</bold>ti ettha <bold>du</bold>-saddo abhāvattho ‘‘duppañño’’tiādīsu (ma. ni. 1.449) viya, na garahaṇatthoti āha <bold>‘‘asīlo nissīlo’’</bold>ti. <bold>Bhinnasaṃvaro</bold>ti ettha samādinnasīlo kenaci kāraṇena sīlabhedaṃ patto, so tāva bhinnasaṃvaro hotu. Yo pana sabbena sabbaṃ asamādinnasīlo ācārahīno, so kathaṃ bhinnasaṃvaro nāma hotīti <pageBreak edition="M" number="3.0079" />? Sopi sādhusamācārassa pariharaṇīyassa bheditattā bhinnasaṃvaro eva nāma. Vinaṭṭhasaṃvaro saṃvararahitoti hi vuttaṃ hoti. <bold>Taṃ taṃ</bold> sippaṭṭhānaṃ. <bold>Māghātakāle</bold>ti ‘‘mā ghātetha pāṇīna’’nti <pageBreak edition="V" number="3.0075" /> evaṃ māghātaghosanaṃ ghositadivase. <bold>Abbhuggacchati</bold> pāpako kittisaddo. <bold>Ajjhāsayena maṅku hotiyeva</bold> vippaṭisāribhāvato.</paragraph>
    <paragraph line="7"><bold>Tassā</bold>ti dussīlassa. <bold>Samādāya vattitaṭṭhāna</bold>nti uṭṭhāya samuṭṭhāya katakāraṇaṃ. <bold>Āpāthaṃ āgacchatī</bold>ti taṃ manaso upaṭṭhāti. <bold>Ummīletvā idhaloka</bold>nti ummīlanakāle attano puttadārādivasena idhalokaṃ passati. <bold>Nimīletvā paraloka</bold>nti nimīlanakāle gatinimittupaṭṭhānavasena paralokaṃ passati. Tenāha <bold>‘‘cattāro apāyā’’</bold>tiādi. <bold>Pañcamapada</bold>nti ‘‘kāyassa bhedā’’tiādinā vutto pañcamo ādīnavakoṭṭhāso. <bold>Vuttavipariyāyenāti</bold> vuttatthāya ādīnavakathāya vipariyāyena ‘‘appamatto taṃ taṃ kasivaṇijjādiṃ yathākālaṃ sampādetuṃ sakkotī’’tiādinā. Pāsaṃsaṃ sīlamassa atthīti <bold>sīlavā. Sīlasampanno</bold>ti sīlena samannāgato sampannasīloti evamādikaṃ pana atthavacanaṃ sukaranti anāmaṭṭhaṃ. Catutthādīni uttānatthāneva.</paragraph>
    <centered line="8">Sīlasuttādivaṇṇanā niṭṭhitā.</centered>
    <centered line="9">Akkosakavaggavaṇṇanā niṭṭhitā.</centered>
  </content>
</document>