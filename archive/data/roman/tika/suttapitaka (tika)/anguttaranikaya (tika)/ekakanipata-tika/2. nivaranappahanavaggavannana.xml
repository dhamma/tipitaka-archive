<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0401t.tik2.xml</normativeSource>
    <source>roman/tika/suttapitaka (tika)/anguttaranikaya (tika)/ekakanipata-tika/2. nivaranappahanavaggavannana.xml</source>
    <script>roman</script>
    <directory>/tika/suttapitaka (tika)/anguttaranikaya (tika)/ekakanipata-tika</directory>
    <basename>2. nivaranappahanavaggavannana</basename>
    <titlePath>2. Nīvaraṇappahānavaggavaṇṇanā - Ekakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">2. Nīvaraṇappahānavaggavaṇṇanā</chapter>
    <paragraph line="2" number="11"><bold>Dutiyassā</bold>ti <pageBreak edition="Vipassana Research Institut" number="1.0065" /> dutiyavaggassa. <bold>Ekadhammampī</bold>ti ettha ‘‘ekasabhāvampī’’ti iminā sabhāvatthoyaṃ dhammasaddo ‘‘kusalā dhammā’’tiādīsu viyāti dassitaṃ hoti. Yadaggena ca sabhāvattho, tadaggena nissattattho siddho evāti <bold>‘‘nissattaṭṭhena dhammo veditabbo’’</bold>ti vuttaṃ. <bold>Subhanimitta</bold>nti dhammapariyāyena vuttaṃ. Tañhi atthato kāmacchando vā siyā. So hi attano gahaṇākārena subhanti, tenākārena pavattanakassa aññassa kāmacchandassa nimittattā ‘‘subhanimitta’’nti ca vuccati. Tassa ārammaṇaṃ vā subhanimittaṃ. Iṭṭhañhi iṭṭhākārena vā gayhamānaṃ rūpādiārammaṇaṃ ‘‘subhanimitta’’nti vuccati. Ārammaṇameva cettha nimittaṃ. Tathā hi vakkhati – ‘‘subhanimittanti rāgaṭṭhāniyaṃ ārammaṇa’’nti. Samuccayattho vā-saddo anekatthattā nipātānaṃ. <bold>Bhiyyobhāvāyā</bold>ti punappunaṃ bhāvāya. <bold>Vepullāyā</bold>ti vipulabhāvāya, vaḍḍhiyāti attho. <bold>Ajāto</bold> nijjāto. Sesapadāni tasseva <pageBreak edition="Myanmar" number="1.0073" /> vevacanāni. <bold>Kāmesū</bold>ti pañcasu kāmaguṇesu. <bold>Kāmacchando</bold>ti kāmasaṅkhāto chando, na kattukamyatāchando na dhammacchando. Kāmanavasena rajjanavasena ca kāmo eva rāgo <bold>kāmarāgo</bold>. Kāmanavasena nandanavasena ca kāmo eva nandīti <bold>kāmanandī</bold>. Kāmanavasena taṇhāyanavasena ca <bold>kāmataṇhā</bold>. Ādisaddena ‘‘kāmasneho kāmapariḷāho kāmamucchā kāmajjhosāna’’nti etesaṃ padānaṃ saṅgaho daṭṭhabbo. Tattha vuttanayeneva kāmatthaṃ viditvā sinehanaṭṭhena <bold>kāmasneho,</bold> pariḷāhanaṭṭhena <bold>kāmapariḷāho,</bold> mucchanaṭṭhena <bold>kāmamucchā,</bold> gilitvā pariniṭṭhāpanaṭṭhena <bold>kāmajjhosānaṃ</bold> veditabbaṃ. Kāmacchando eva kusalappavattito cittassa nīvaraṇaṭṭhena <bold>kāmacchandanīvaraṇaṃ, so</bold>ti kāmacchando. <bold>Asamudācāravasenā</bold>ti asamudācārabhāvena. <bold>Ananubhūtārammaṇavasenā</bold>ti ‘‘idaṃ nāmeta’’nti vatthuvasena utvā tasmiṃ attabhāve ananubhūtassa ārammaṇassa vasena. Rūpasaddādibhedaṃ pana ārammaṇaṃ ekasmimpi attabhāve ananubhūtaṃ nāma nattheva, kimaṅgaṃ pana anādimati saṃsāre.</paragraph>
    <paragraph line="3">Yaṃ vuttaṃ – ‘‘asamudācāravasena cā’’tiādi, taṃ atisaṃkhittanti vitthārato dassetuṃ – <bold>‘‘tatthā’’</bold>tiādimāha. Tattha bhavaggahaṇena mahaggatabhavo gahito. So hi oḷārikakilesasamudācārarahito. Tajjanīyakammakatādikāle pārivāsikakāle ca caritabbāni <bold>dveasīti khuddakavattāni</bold> nāma. Na hi tāni sabbāsu avatthāsu caritabbāni, tasmā tāni na mahāvattesu antogadhānīti <bold>‘‘cuddasa mahāvattānī’’</bold>ti vuttaṃ. Tathā āgantukavattaāvāsikagamika-anumodanabhattagga- piṇḍacārikaāraññakasenāsanajantāgharavaccakuṭiupajjhāya- saddhivihārikaācariya-antevāsikavattānīti <pageBreak edition="Vipassana Research Institut" number="1.0066" /> etāni cuddasa mahāvattāni nāmāti vuttaṃ. Itarāni pana ‘‘pārivāsikānaṃ bhikkhūnaṃ vattaṃ paññāpessāmī’’ti (cūḷava. 75) ārabhitvā ‘‘na upasampādetabbaṃ, na chamāyaṃ caṅkamante caṅkame caṅkamitabba’’nti (cūḷava. 81) vuttāni pakatatte caritabbavattāni chasaṭṭhi, tato paraṃ ‘‘na, bhikkhave, pārivāsikena bhikkhunā pārivāsikavuḍḍhatarena bhikkhunā saddhiṃ, mūlāyapaṭikassanārahena, mānattārahena, mānattacārikena, abbhānārahena bhikkhunā saddiṃ ekacchanne āvāse vatthabba’’ntiādīni pakatatte caritabbehi anaññattā visuṃ visuṃ agaṇetvā pārivāsikavuḍḍhatarādīsu puggalantaresu caritabbattā <pageBreak edition="Myanmar" number="1.0074" /> tesaṃ vasena sampiṇḍetvā ekekaṃ katvā gaṇitāni pañcāti ekasattativattāni. Ukkhepanīyakammakatavattesu vattapaññāpanavasena vuttaṃ – ‘‘na pakatattassa bhikkhuno abhivādanaṃ paccuṭṭhānaṃ…pe… piṭṭhiparikammaṃ sāditabba’’nti idaṃ abhivādanādīnaṃ assādiyanaṃ ekaṃ, ‘‘na pakatatto bhikkhu sīlavipattiyā anuddhaṃsetabbo’’tiādīni (cūḷava. 51) ca dasāti evaṃ dvāsīti honti. Etesveva pana kānici tajjanīyakammakatādivattāni kānici pārivāsikādivattānīti aggahitaggahaṇena dvāvīsativattanti veditabbaṃ. ‘‘Cuddasa mahāvattānī’’ti vatvāpi ‘‘āgantukagamikavattāni cā’’ti imesaṃ visuṃ gahaṇaṃ imāni abhiṇhaṃ sambhavantīti katvā. <bold>Kileso okāsaṃ na labhati</bold> sabbadā vattappaṭipattiyaṃyeva byāvaṭacittatāya. <bold>Ayonisomanasikāra</bold>nti aniccādīsu ‘‘nicca’’ntiādinā pavattaṃ anupāyamanasikāraṃ. <bold>Sativossagga</bold>nti satiyā vissajjanaṃ, sativirahanti attho. <bold>Evampī</bold>ti vakkhamānāpekkhāya avuttasampiṇḍanattho <bold>pi</bold>-saddo.</paragraph>
    <paragraph line="4"><bold>Anusandhivasenā</bold>ti pucchānusandhiādianusandhivasena. <bold>Pubbāparavasenā</bold>ti pubbāparaganthasallakkhaṇavasena. <bold>Gaṇhantassā</bold>ti ācariyamukhato gaṇhantassa. <bold>Sajjhāyantassā</bold>ti ācariyamukhato uggahitaganthaṃ sajjhāyantassa. <bold>Vācentassā</bold>ti pāḷiṃ tadatthañca uggaṇhāpanavasena paresaṃ vācentassa. <bold>Desentassā</bold>ti desanāvasena paresaṃ dhammaṃ desentassa. <bold>Pakāsentassā</bold>ti attano attano saṃsayaṭṭhāne pucchantānaṃ yāthāvato atthaṃ pakāsentassa. <bold>Kileso okāsaṃ na labhati</bold> rattindivaṃ ganthakammesuyeva byāvaṭacittatāya. <bold>Evampī</bold>ti vuttasampiṇḍanattho <bold>pi</bold>-saddo. Evaṃ sesesupi.</paragraph>
    <paragraph line="5"><bold>Dhutaṅgadharo hotī</bold>ti vuttamevatthaṃ pakāseti <bold>‘‘terasa dhutaṅgaguṇe samādāya vattatī’’</bold>ti. <bold>Bāhullāyā</bold>ti cīvarādipaccayabāhullāya. Yathā cīvarādayo paccayā bahulaṃ uppajjanti, tathā <bold>āvattassa</bold><pageBreak edition="Vipassana Research Institut" number="1.0067" /> pavattassāti attho. <bold>Parihīnajjhānassā</bold>ti jhānantarāyakarena visabhāgarūpadassanādinā kenaci nimittena parihīnajjhānassa. <bold>Vissaṭṭhajjhānassā</bold>ti asamāpajjanavasena pariccattajjhānassa. <bold>Bhassādīsū</bold>ti <bold>ādi</bold>-saddena gaṇasaṅgaṇikaniddānavakammādiṃ saṅgaṇhāti. <bold>Sattasu vā anupassanāsū</bold>ti ettha satta anupassanā nāma aniccānupassanā dukkhānupassanā anattānupassanā nibbidānupassanā virāgānupassanā <pageBreak edition="Myanmar" number="1.0075" /> nirodhānupassanā paṭinissaggānupassanā khayānupassanā vayānupassanā vipariṇāmānupassanā animittānupassanā appaṇihitānupassanā suññatānupassanā adhipaññādhammavipassanā yathābhūtañāṇadassanaṃ ādīnavānupassanā paṭisaṅkhānupassanā vivaṭṭānupassanāti imāsu aṭṭhārasasu mahāvipassanāsu ādito vuttā aniccānupassanādi-paṭinissaggānupassanāpariyantā satta. Ettha yaṃ vattabbaṃ, taṃ <bold>visuddhimaggasaṃvaṇṇanāto</bold> (visuddhi. mahāṭī. 2.741) gahetabbaṃ.</paragraph>
    <paragraph line="6"><bold>Anāsevanatāyā</bold>ti purimattabhāve jhānena vikkhambhitakilesassa kāmacchandādiāsevanāya abhāvato. <bold>Ananubhūtapubba</bold>nti tasmiṃ attabhāve ananubhūtapubbaṃ. <bold>Jāto</bold>ti etasseva vevacanaṃ <bold>sañjāto</bold>tiādi. Nanu ca khaṇikattā sabbadhammānaṃ uppannassa kāmacchandassa taṅkhaṇaṃyeva avassaṃ nirodhasambhavato niruddhe ca tasmiṃ puna aññasseva uppajjanato ca kathaṃ tassa punappunabhāvo rāsibhāvo cāti āha – <bold>‘‘tattha sakiṃ uppanno kāmacchando’’</bold>tiādi. <bold>Aṭṭhānameta</bold>nti akāraṇametaṃ. Yena kāraṇena uppanno kāmacchando na nirujjhati, niruddho ca sveva puna uppajjissati, tādisaṃ kāraṇaṃ natthīti attho.</paragraph>
    <paragraph line="7"><bold>Rāgaṭṭhāniya</bold>nti rāgajanakaṃ. Aniccādīsu niccādivasena viparītamanasikāro, idha ayonisomanasikāroti āha – <bold>‘‘anicce nicca’’</bold>ntiādi. <bold>Ayonisomanasikāro</bold>ti anupāyamanasikāro, kusaladhammappavattiyā akāraṇabhūto manasikāroti attho. <bold>Uppathamanasikāro</bold>ti kusaladhammappavattiyā amaggabhūto manasikāro. <bold>Saccavippaṭikūlenā</bold>ti saccābhisamayassa anunulomavasena. <bold>Āvajjanā</bold>tiādinā āvajjanāya paccayabhūtā tato purimuppannā manodvārikā akusalajavanappavatti phalavohārena tathā vuttā. Tassa hi vasena sā akusalappavattiyā upanissayo hoti. <bold>Āvajjanā</bold>ti bhavaṅgacittaṃ āvajjayatīti āvajjanā. Anu anu āvajjetīti <bold>anvāvajjanā</bold>. Bhavaṅgārammaṇato aññaṃ ābhujatīti <bold>ābhogo</bold>. Samannāharatīti <bold>samannāhāro</bold>. Tadevārammaṇaṃ attānaṃ anubandhitvā uppajjamāno manasi karoti ṭhapetīti <bold>manasikāro. Ayaṃ vuccati ayonisomanasikāro</bold>ti ayaṃ anupāyauppathamanasikāralakkhaṇo ayonisomanasikāro nāma vuccati.</paragraph>
    <paragraph line="8" number="12"> Dutiye <pageBreak edition="Vipassana Research Institut" number="1.0068" /><pageBreak edition="Myanmar" number="1.0076" /><bold>bhattabyāpatti viyā</bold>ti bhattassa pūtibhāvena vippakārappatti viya, <bold>cittassa byāpajjana</bold>nti cittassa vikārabhāvāpādanaṃ. Tenevāha – <bold>‘‘pakativijahanabhāvo’’</bold>ti. Byāpajjati tena cittaṃ pūtikummāsādayo viya purimapakatiṃ jahatīti <bold>byāpādo</bold>. Paṭighoyeva uparūpari uppajjamānassa paṭighassa nimittabhāvato <bold>paṭighanimittaṃ,</bold> paṭighassa ca kāraṇabhūtaṃ ārammaṇaṃ paṭighanimittanti āha – <bold>‘‘paṭighassapi paṭighārammaṇassapi etaṃ adhivacana’’</bold>nti. <bold>Aṭṭhakathāya</bold>nti mahāaṭṭhakathāyaṃ.</paragraph>
    <paragraph line="9" number="13"> Tatiye thinatā <bold>thinaṃ,</bold> sappipiṇḍo viya avipphārikatāya cittassa ghanabhāvo baddhatāti attho. Medhatīti <bold>middhaṃ,</bold> akammaññabhāvena hiṃsatīti attho. ‘‘Yā tasmiṃ samaye cittassa akalyatā’’tiādinā (dha. sa. 1162) thinassa, ‘‘yā tasmiṃ samaye kāyassa akalyatā’’tiādinā (dha. sa. 1163) ca middhassa abhidhamme niddiṭṭhattā vuttaṃ – <bold>‘‘cittassa akammaññatā thinaṃ, tiṇṇaṃ khandhānaṃ akammaññatā middha’’</bold>nti. Satipi aññamaññāvippayoge cittakāyalahutādīnaṃ viya cittacetasikānaṃ yathākkamaṃ taṃtaṃviseso siyā, yā tesaṃ akalyatādīnaṃ visesapaccayatā, ayametesaṃ sabhāvoti daṭṭhabbaṃ. <bold>Kapimiddhassā</bold>ti vuttamevatthaṃ vibhāveti <bold>‘‘pacalāyikabhāvassā’’</bold>ti. Akkhidalānaṃ pacalabhāvaṃ karotīti pacalāyiko, pacalāyikassa bhāvo <bold>pacalāyikabhāvo,</bold> pacalāyikattanti vuttaṃ hoti. <bold>Ubhinna</bold>nti thinamiddhānaṃ. ‘‘Vitthāro veditabbo’’ti iminā sambandho veditabbo. <bold>Cittassa akalyatā</bold>ti cittassa gilānabhāvo. Gilāno hi akalyakoti vuccati. Vinayepi vuttaṃ – ‘‘nāhaṃ, bhante, akalyako’’ti (pārā. 151). Kālaṃ khamatīti hi kalyaṃ, arogatā, tassaṃ niyutto kalyako, na kalyako <bold>akalyako. Akammaññatā</bold>ti cittagelaññasaṅkhātova akammaññatākāro. <bold>Olīyanā</bold>ti olīyanākāro. Iriyāpathūpatthambhitañhi cittaṃ iriyāpathaṃ sandhāretuṃ asakkontaṃ rukkhe vagguli viya khīle laggitaphāṇitavārako viya ca olīyati lambati, tassa taṃ ākāraṃ sandhāya – ‘‘olīyanā’’ti vuttaṃ. Dutiyapadaṃ upasaggena vaḍḍhitaṃ. <bold>Kāyassā</bold>ti vedanādikkhandhattayasaṅkhātassa nāmakāyassa. <bold>Akalyatā akammaññatā</bold>ti heṭṭhā vuttanayameva. Megho viya ākāsaṃ onayhatīti <bold>onāho. Onayhatī</bold>ti ca chādeti avattharati vāti attho <pageBreak edition="Myanmar" number="1.0077" />. Sabbatobhāgena onāhoti <bold>pariyonāho</bold>. <bold>Arati</bold>ādīnaṃ attho <bold>vibhaṅge</bold> (vibha. 856) vuttanayeneva veditabboti tattha vuttapāḷiyā dassetuṃ – <bold>‘‘vuttaṃ heta’’</bold>ntiādimāha.</paragraph>
    <paragraph line="10">Tattha <bold>pantesū</bold>ti dūresu, vivittesu vā. <bold>Adhikusalesū</bold>ti samathavipassanādhammesu. <bold>Aratī</bold>ti ratippaṭikkhepo. <bold>Aratitā</bold>ti aramanākāro. <bold>Anabhiratī</bold>ti anabhiratabhāvo. <bold>Anabhiramanā</bold>ti anabhiramanākāro <pageBreak edition="Vipassana Research Institut" number="1.0069" />. <bold>Ukkaṇṭhitā</bold>ti ukkaṇṭhanākāro. <bold>Paritassitā</bold>ti ukkaṇṭhanavaseneva paritassanā, ukkaṇṭhitasseva tattha tattha taṇhāyanāti vuttaṃ hoti. <bold>Paritassitā</bold>ti vā kampanā. <bold>Tandī</bold>ti jātiālasiyaṃ, pakatiālasiyanti attho. Tathā hi kusalakaraṇe kāyassa avipphārikatā līnatā jātiālasiyaṃ tandī nāma, na rogautujādīhi kāyagelaññaṃ. <bold>Tandiyanā</bold>ti tandiyanākāro. <bold>Tandimanatā</bold>ti tandiyā abhibhūtacittatā. Alasassa bhāvo <bold>ālasyaṃ,</bold> ālasyāyanākāro <bold>ālasyāyanā</bold>. Ālasyāyitassa bhāvo <bold>ālasyāyitattaṃ</bold>. Iti sabbehipi imehi padehi kilesavasena kāyālasiyaṃ kathitaṃ. Thinamiddhakāraṇānañhi rāgādikilesānaṃ vasena nāmakāyassa ālasiyaṃ, tadeva rūpakāyassāpīti daṭṭhabbaṃ. <bold>Jambhanā</bold>ti phandanā. Punappunaṃ jambhanā <bold>vijambhanā. Ānamanā</bold>ti purato namanā. <bold>Vinamanā</bold>ti pacchato namanā. <bold>Sannamanā</bold>ti samantato namanā. <bold>Paṇamanā</bold>ti yathā tantato uṭṭhitapesakāro kismiñcideva gahetvā ujuṃ kāyaṃ ussāpeti, evaṃ kāyassa uddhaṃ ṭhapanā. <bold>Byādhiyaka</bold>nti uppannabyādhitā. Iti sabbehipi imehi padehi thinamiddhakāraṇānaṃ rāgādikilesānaṃ vasena kāyabaddhanameva kathitaṃ. <bold>Bhuttāvissā</bold>ti bhuttavato. <bold>Bhattamucchā</bold>ti bhattagelaññaṃ. Balavabhattena hi mucchāpatto viya hoti. <bold>Bhattakilamathoti</bold> bhattena kilantabhāvo. <bold>Bhattapariḷāho</bold>ti bhattadaratho. Tasmiñhi samaye pariḷāhuppattiyā upahatindriyo hoti, kāyo jīratīti. <bold>Kāyaduṭṭhulla</bold>nti bhattaṃ nissāya kāyassa akammaññataṃ. <bold>Akalyatā</bold>tiādi heṭṭhā vuttanayameva. <bold>Līna</bold>nti avipphārikatāya paṭikuṭitaṃ. Itare dve ākārabhāvaniddesā. <bold>Thina</bold>nti sappipiṇḍo viya avipphārikatāya ghanabhāvena ṭhitaṃ. <bold>Thiyanā</bold>ti ākāraniddeso. Thiyibhāvo <bold>thiyitattaṃ</bold><pageBreak edition="Myanmar" number="1.0078" />, avipphāravaseneva baddhatāti attho. Imehi pana sabbehipi padehi thinamiddhakāraṇānaṃ rāgādikilesānaṃ vasena cittassa gilānākāro kathitoti veditabbo. <bold>Purimā cattāro dhammā</bold>ti arati, tandī, vijambhitā, bhattasammadoti ete cattāro dhammā. Yadā thinamiddhaṃ uppannaṃ hoti, tadā aratiādīnampi sambhavato <bold>‘‘upanissayakoṭiyā pana hotī’’</bold>ti vuttaṃ, upanissayakoṭiyā paccayo hotīti attho.</paragraph>
    <paragraph line="11" number="14"> Catutthe uddatassa bhāvo <bold>uddhaccaṃ</bold>. Yassa dhammassa vasena uddhataṃ hoti cittaṃ, taṃsampayuttā vā dhammā, so dhammo <bold>uddaccaṃ</bold>. Kucchitaṃ kataṃ kukataṃ, duccaritaṃ sucaritañca. Akatampi hi kukatameva. Evañhi vattāro honti ‘‘yaṃ mayā na kataṃ, taṃ kukata’’nti. Evaṃ katākataṃ duccaritaṃ sucaritañca kukataṃ, taṃ ārabbha vippaṭisāravasena pavattaṃ pana cittaṃ idha kukatanti veditabbaṃ. Tassa bhāvo <bold>kukkuccaṃ. Cittassa uddhatākāro</bold>ti cittassa avūpasamākārova vutto. Avūpasamalakkhaṇañhi uddhaccaṃ. Yathāpavattassa katākatākāravisiṭṭhassa duccaritasucaritassa <pageBreak edition="Vipassana Research Institut" number="1.0070" /> anusocanavasena virūpaṃ paṭisaraṇaṃ <bold>vippaṭisāro</bold>. Kukkuccassapi katākatānusocanavasena cittavikkhepabhāvato avūpasamākāro sambhavatīti āha – <bold>‘‘cetaso avūpasamoti uddhaccakukkuccassevataṃ nāma’’</bold>nti. Sveva ca cetaso avūpasamoti uddhaccakukkuccameva niddiṭṭhaṃ. Tañca attanova attanā sahajātaṃ na hotīti āha – <bold>‘‘ayaṃ pana upanissayakoṭiyā paccayo hotī’’</bold>ti. Upanissayapaccayatā ca purimuppannavasena veditabbā.</paragraph>
    <paragraph line="12" number="15"> Pañcame vigatā cikicchā assāti <bold>vicikicchā</bold>. Sabhāvaṃ vicinanto tāya kicchatīti vā <bold>vicikicchā</bold>.</paragraph>
    <paragraph line="13" number="16"> Chaṭṭhe <bold>hetuṃ vā paccayaṃ vā na labhatī</bold>ti ettha hetuggahaṇena janakaṃ kāraṇamāha, paccayaggahaṇena anupālanakaṃ kāraṇaṃ. <bold>Hetu</bold>nti vā upādānakāraṇaṃ. <bold>Paccaya</bold>nti sahakāraṇaṃ vuttaṃ. <bold>Ta</bold>nti kilesaṃ. <bold>Vivaṭṭetvā arahattaṃ gaṇhātī</bold>ti vivaṭṭābhimukhaṃ cittaṃ pesetvā vipassanaṃ vaḍḍhento arahattaphalaṃ gaṇhāti. Bhikkhāya caranti etthāti <bold>bhikkhācāro,</bold> gocaragāmassetaṃ adhivacanaṃ, tasmiṃ bhikkhācāre. <bold>Vayaṃ āgammā</bold>ti dārabharaṇānurūpaṃ vayaṃ āgamma. <bold>Āyūhanto</bold>ti upacinanto. <bold>Aṅgārapakka</bold>nti vītaccikaṅgāresu pakkaṃ. <bold>Kiṃ nāmeta</bold>nti bhikkhū garahanto āha. <bold>Jīvamānapetakasatto</bold>ti <pageBreak edition="Myanmar" number="1.0079" /> jīvamāno hutvā ‘‘teneva attabhāvena petabhāvaṃ pattasatto bhavissatī’’ti parikappavasena vuttaṃ. <bold>Kuṭa</bold>nti pānīyaghaṭaṃ. <bold>Yāva dāruṇa</bold>nti ativiya dāruṇaṃ. <bold>Vipāko kīdiso bhavissatī</bold>ti tayā katakammassa āyatiṃ anubhavitabbavipāko kīdiso bhavissati.</paragraph>
    <paragraph line="14"><bold>Visaṅkharitvā</bold>ti chedanabhedanādīhi vināsetvā. <bold>Dīpakamigapakkhino</bold>ti attano nisinnabhāvassa dīpanato evaṃladdhanāmā migapakkhino, yena araññaṃ netvā nesādo tesaṃ saddena āgatāgate migapakkhino vadhitvā gaṇhāti. <bold>Thera</bold>nti cūḷapiṇḍapātikatissattheraṃ. <bold>Iddhiyā abhisaṅkharitvā</bold>ti adhiṭṭhānādivasena iddhiṃ abhisaṅkharitvā. Upayogatthe cetaṃ karaṇavacanaṃ. <bold>Aggipapaṭika</bold>nti accikaraṇaṃ, vipphuliṅganti attho. <bold>Passantassevā</bold>ti anādare sāmivacanaṃ. <bold>Tassa therassā</bold>ti tassa milakkhatissattherassa. <bold>Tassā</bold>ti tassā aggipapaṭikāya. <bold>Paṭibalassā</bold>ti uggahaṇasajjhāyādīsu paṭibalassa. Dukkhaṃ upanisā kāraṇametissāti <bold>dukkhūpanisā,</bold> dukkhanibandhanā dukkhahetukā saddhāti vuttaṃ hoti. Vattamukhena kammaṭṭhānassa kathitattā <bold>‘‘vattasīse ṭhatvā’’</bold>ti vuttaṃ. <bold>Palālavaraṇaka</bold>nti palālapuñjaṃ.</paragraph>
    <paragraph line="15"><bold>Ārambhathā</bold>ti samathavipassanādīsu vīriyaṃ karotha. <bold>Nikkamathā</bold>ti kosajjato nikkhamatha, kāmānaṃ <pageBreak edition="Vipassana Research Institut" number="1.0071" /> vā panūdanāya nikkhamatha, ubhayenapi vīriyameva vuttaṃ. Vīriyañhi ārambhanakavasena ārambho, kosajjato nikkhamanavasena ‘‘nikkamo’’ti vuccati. <bold>Yuñjatha buddhasāsane</bold>ti buddhassa bhagavato pariyattipaṭipattipaṭivedhasaṅkhāte tividhasāsane yuñjatha yogaṃ karotha. Evamanuyuñjantā <bold>maccuno senaṃ dhunātha</bold> viddhaṃsetha. Tattha <bold>maccuno sena</bold>nti –</paragraph>
    <gatha1 line="16">‘‘Kāmā te paṭhamā senā, dutiyā arati vuccati;</gatha1>
    <gathalast line="17">Tatiyā khuppipāsā te, catutthī taṇhā pavuccati.</gathalast>
    <gatha1 line="18">‘‘Pañcamaṃ thinamiddhaṃ te, chaṭṭhā bhīrū pavuccati;</gatha1>
    <gathalast line="19">Sattamī vicikicchā te, makkho thambho te aṭṭhamo.</gathalast>
    <gatha1 line="20">‘‘Lābho <pageBreak edition="Myanmar" number="1.0080" /> siloko sakkāro,</gatha1>
    <gatha2 line="21">Micchāladdho ca yo yaso;</gatha2>
    <gatha3 line="22">Yo cattānaṃ samukkaṃse,</gatha3>
    <gathalast line="23">Pare ca avajānāti.</gathalast>
    <gatha1 line="24">‘‘Esā namuci te senā, kaṇhassābhippahārinī;</gatha1>
    <gathalast line="25">Na naṃ asūro jināti, jetvā ca labhate sukha’’nti. (su. ni. 438-441) –</gathalast>
    <unindented line="26">Evamāgataṃ kāmādibhedaṃ maccuno senaṃ. Ettha ca yasmā āditova agāriyabhūte satte vatthukāmesu kilesakāmā mosayanti, te abhibhuyya anagāriyabhāvaṃ upagatānaṃ pantesu senāsanesu aññataraññataresu vā adhikusalesu dhammesu arati uppajjati. Vuttañhetaṃ – ‘‘pabbajitena kho, āvuso, abhirati dukkarā’’ti (saṃ. ni. 4.331). Tato te parappaṭibaddhajīvikattā khuppipāsā bādhati, tāya bādhitānaṃ pariyesanataṇhā cittaṃ kilamayati. Atha nesaṃ kilantacittānaṃ thinamiddhaṃ okkamati, tato visesamanadhigacchantānaṃ durabhisambhavesu araññavanapatthesu pantesu senāsanesu viharataṃ utrāsasaññitā bhīru jāyati. Tesaṃ ussaṅkitaparisaṅkitānaṃ dīgharattaṃ vivekarasamanassādayamānānaṃ viharataṃ ‘‘na siyā nu kho esa maggo’’ti paṭipattiyaṃ vicikicchā uppajjati. Taṃ vinodetvā viharataṃ appamattakena visesādhigamena mānamakkhathambhā jāyanti. Tepi vinodetvā viharataṃ tato adhikataraṃ visesādhigamanaṃ <pageBreak edition="Vipassana Research Institut" number="1.0072" /> nissāya lābhasakkārasilokā uppajjanti. Lābhādīhi mucchitvā dhammappatirūpakāni pakāsento micchāyasaṃ adhigantvā tattha ṭhitā jātiādīhi attānaṃ ukkaṃsenti, paraṃ vambhenti, tasmā kāmādīnaṃ paṭhamasenādibhāvo veditabbo. <bold>Naḷāgāra</bold>nti naḷehi vinaddhatiṇacchannagehaṃ.</unindented>
    <paragraph line="27"><bold>Vihassatī</bold>ti uggahaṇasajjhāyanamanasikārādīhi viharissati. <bold>Jātisaṃsāra</bold>nti punappunaṃ jātisaṅkhātasaṃsāravaṭṭaṃ. <bold>Dukkhassantaṃ karissatī</bold>ti dukkhassa antasaṅkhātaṃ nibbānaṃ sacchikarissati. <bold>Palālapuñjāha</bold>nti palālapuñjaṃ ahanti padacchedo. <bold>Tatiyaṃ ṭhāna</bold>nti anāgāmiphalaṃ sandhāya vadati.</paragraph>
    <paragraph line="28"><bold>Tivassabhikkhukāle</bold>ti upasampadato tīṇi vassāni assāti tivasso, tivasso ca so bhikkhu cāti tivassabhikkhu, tassa, tena vā <pageBreak edition="Myanmar" number="1.0081" /> upalakkhito kālo tivassabhikkhukālo, tasmiṃ. Yadā so tivasso bhikkhu nāma hoti, tadāti vuttaṃ hoti. <bold>Kammaṃ karotī</bold>ti bhāvanākammaṃ karoti. <bold>Ganthakamma</bold>nti ganthavisayaṃ uggahaṇādikammaṃ. <bold>Piṇḍāpacitiṃ katvā</bold>ti antovasse temāsaṃ dinnapiṇḍassa kilesakkhayakaraṇena apacitiṃ pūjaṃ katvā. Piṇḍāpacitiṃ karonto hi bhikkhu yehi attano yo piṇḍapāto dinno, tesaṃ tassa mahapphalabhāvaṃ icchanto attano santānameva kilesakkhayakaraṇena visodhetvā arahattaṃ gaṇhāti.</paragraph>
    <paragraph line="29"><bold>Mahābhūtī</bold>ti ettha pūjāvacano mahantasaddo, bhūtīti ca nāmekadesena tissabhūtittheraṃ ālapati. Bhavati hi nāmekadesenapi vohāro yathā ‘‘devadatto datto’’ti. <bold>Mahābhūtī</bold>ti vā piyasamudāhāro, so mahati bhūti vibhūti puññañāṇādisampadā assāti mahābhūti. <bold>Channaṃ sepaṇṇigacchamūla</bold>nti sākhāpalāsādīhi channaṃ ghanacchāyaṃ sepaṇṇigacchamūlaṃ. <bold>Asubhakammaṭṭhānaṃ pādakaṃ katvā</bold>ti kesādiasubhakoṭṭhāsabhāvanāya paṭiladdhaṃ upacārasamādhiṃ appanāsamādhiṃ vā pādakaṃ katvā. Asubhavisayaṃ upacārajjhānādikammamevettha upari pavattetabbabhāvanākammassa kāraṇabhāvato ṭhānanti kammaṭṭhānaṃ.</paragraph>
    <paragraph line="30">Sahassadvisahassasaṅkhāmattattā <bold>‘‘mahāgaṇe’’</bold>ti vuttaṃ. <bold>Attano vasanaṭṭhānato therassa santikaṃ gantvā</bold>ti attano vasanaṭṭhānato ākāsena gantvā vihārasamīpe otaritvā divāṭṭhāne nisinnattherassa santikaṃ gantvā. <bold>Kiṃ āgatosī</bold>ti kiṃkāraṇā āgatosi. <bold>Sabbesu rattidivasabhāgesu okāsaṃ alabhanto</bold>ti so kira thero ‘‘tuyhaṃ okāso na bhavissati, āvuso’’ti <pageBreak edition="Vipassana Research Institut" number="1.0073" /> vuttepi ‘‘vitakkamāḷake ṭhitakāle pucchissāmi, bhante’’ti vatvā ‘‘tasmiṃ ṭhāne aññe pucchissantī’’ti vutte ‘‘bhikkhācāramagge, bhante’’ti vatvā ‘‘tatrāpi aññe pucchantī’’ti vutte dupaṭṭanivāsanaṭṭhāne, saṅghāṭipārupanaṭṭhāne, pattanīharaṇaṭṭhāne, gāme caritvā āsanasālāya yāgupītakāle, bhanteti. Tatthāpi therā attano kaṅkhaṃ vinodenti, āvusoti. Antogāmato nikkhamanakāle pucchissāmi, bhanteti. Tatrāpi aññe pucchanti, āvusoti. Antarāmagge, bhanteti. Bhojanasālāya bhattakiccapariyosāne, bhante. Divāṭṭhāne pādadhovanakāle, bhanteti. Tato paṭṭhāya <pageBreak edition="Myanmar" number="1.0082" /> yāva aruṇā apare pucchanti, āvusoti. Dantakaṭṭhaṃ gahetvā mukhadhovanatthaṃ gamanakāle, bhanteti. Tadāpi aññe pucchantīti. Mukhaṃ dhovitvā āgamanakāle, bhanteti. Tatrāpi aññe pucchissantīti. Senāsanaṃ pavisitvā nisinnakāle, bhanteti. Tatrāpi aññe pucchanti, āvusoti. Evaṃ sabbesu rattidivasabhāgesu yācamāno okāsaṃ na labhi, taṃ sandhāyetaṃ vuttaṃ – ‘‘evaṃ okāse asati maraṇassa kathaṃ okāsaṃ labhissathā’’ti. Bhante, nanu mukhaṃ dhovitvā senāsanaṃ pavisitvā tayo cattāro pallaṅke uṇhāpetvā yonisomanasikārakammaṃ karontānaṃ okāsalābhena bhavitabbaṃ siyāti adhippāyena vadati. <bold>Maṇivaṇṇe</bold>ti indanīlamaṇivaṇṇe.</paragraph>
    <paragraph line="31"><bold>Ghaṭentassevā</bold>ti vāyāmantasseva. <bold>Visuddhipavāraṇa</bold>nti ‘‘parisuddho aha’’nti evaṃ pavattaṃ visuddhipavāraṇaṃ. Arahantānameva hesā pavāraṇā. <bold>Kāḷakaṃ vā</bold>ti mahantaṃ kāḷakaṃ sandhāya vadati, <bold>tilako vā</bold>ti khuddakaṃ sandhāya. Ubhayenapi sīlassa parisuddhabhāvameva vibhāveti.</paragraph>
    <paragraph line="32"><bold>Padhānakammikā</bold>ti padhānakamme niyuttā. <bold>Laddhamagga</bold>nti laddhūpāyaṃ, paṭhamameva laddhūpadesanti vuttaṃ hoti. <bold>Apattānī</bold>ti chaḍḍitāni. <bold>Alābūneva sārade</bold>ti saradakāle vātātapahatāni tattha tattha vippakiṇṇaalābūni viya. <bold>Kāpotakānī</bold>ti kapotakavaṇṇāni. <bold>Tāni disvāna kā ratī</bold>ti tāni evarūpāni aṭṭhīni disvā tumhākaṃ kā nāma rati, nanu appamattakāpi rati kātuṃ na vaṭṭatiyevāti attho. <bold>Dutiyakathaṃ akathitapubbo</bold>ti attano vuḍḍhatarena saddhiṃ vuttavacanassa paccanīkaṃ dutiyakathaṃ akathitapubbo.</paragraph>
    <paragraph line="33">Tadaṅgena, tadaṅgassa pahānaṃ <bold>tadaṅgappahānaṃ</bold>. Yañhi rattibhāge samujjalitena dīpena andhakārassa viya tena tena vipassanāya avayavabhūtena ñāṇaṅgena paṭipakkhavaseneva tassa tassa pahātabbadhammassa pahānamidaṃ tadaṅgappahānaṃ nāma. Yathā kāmacchandādayo na cittaṃ pariyuṭṭhāya tiṭṭhanti, evaṃ pariyuṭṭhānassa nisedhanaṃ appavattikaraṇaṃ vikkhambhanaṃ <bold>vikkhambhanappahānaṃ</bold>. Yañhi <pageBreak edition="Vipassana Research Institut" number="1.0074" /> sasevāle udake pakkhittena ghaṭena sevālassa viya tena tena lokiyasamādhinā nīvaraṇādīnaṃ paccanīkadhammānaṃ vikkhambhanamidaṃ vikkhambhanappahānaṃ nāma. Sammā upacchijjanti etena kilesāti samucchedo, pahīyanti etena kilesāti pahānaṃ, samucchedasaṅkhātaṃ <pageBreak edition="Myanmar" number="1.0083" /> pahānaṃ niravasesappahānanti <bold>samucchedappahānaṃ</bold>. Yañhi asanivicakkābhihatassa rukkhassa viya ariyamaggañāṇena saṃyojanādīnaṃ dhammānaṃ yathā na puna vattanti, evaṃ pahānamidaṃ samucchedappahānaṃ nāma. Paṭippassambhati vūpasammati kilesadaratho etāyāti paṭippassaddhi, phalaṃ, sāyeva pahānanti <bold>paṭippassaddhippahānaṃ</bold>. Sabbe kilesā sabbasaṅkhatā vā nissaranti apagacchanti etenāti nissaraṇaṃ, nibbānaṃ, tadeva pahānanti <bold>nissaraṇappahānaṃ. Paṭippassambhayamāna</bold>nti paṭippassambhaṃ kilesavūpasamaṃ kurumānaṃ. <bold>Lokiyalokuttarehī</bold>ti tadaṅgavikkhambhanappahānānaṃ lokiyattā, itaresaṃ lokuttarattā vuttaṃ.</paragraph>
    <paragraph line="34">Nimīyati phalaṃ etena uppajjanaṭṭhāne pakkhipamānaṃ viya hotīti nimittaṃ, kāraṇassetaṃ adhivacanaṃ. Asubhassa nimittaṃ, asubhameva vā nimittanti <bold>asubhanimittaṃ</bold>. Asubhanissitampi hi jhānaṃ nissite nissayavohārena asubhanti voharīyati yathā ‘‘mañcā ukkuṭṭhiṃ karontī’’ti. Tenevāha – <bold>‘‘dasasu asubhesu uppannaṃ sārammaṇaṃ paṭhamajjhāna’’</bold>nti. <bold>Anicce aniccantiādinā nayena vuttassā</bold>ti iminā catubbidhaṃ yonisomanasikāraṃ dasseti. Heṭṭhā cettha idha ca catubbidhassa ayonisomanasikārassa yonisomanasikārassa ca gahaṇaṃ niravasesadassanatthaṃ katanti daṭṭhabbaṃ. Tesu pana asubhe ‘‘asubha’’nti manasikāro idhādhippeto, tadanukūlattā vā itaresampi gahaṇaṃ daṭṭhabbaṃ.</paragraph>
    <paragraph line="35">Ekādasasu asubhesu paṭikūlākārassa uggaṇhanaṃ, yathā vā tattha uggahanimittaṃ uppajjati, tathā paṭipatti <bold>asubhanimittassa uggaho</bold>. Upacārappanāvahāya asubhabhāvanāya anuyuñjanaṃ <bold>asubhabhāvanānuyogo</bold>. Bhojane mattaññuno thinamiddhābhibhavābhāvā otāraṃ alabhamāno kāmacchando pahīyatīti vadanti. Bhojananissitaṃ pana āhāre paṭikūlasaññaṃ, tabbipariṇāmassa tadādhārassa tassa ca udariyabhūtassa asubhatādassanaṃ, kāyassa ca āhāraṭṭhitikatādassanaṃ yo uppādeti, so visesato bhojane pamāṇaññū nāma, tassa ca kāmacchando pahīyateva. <bold>Dasavidhañhi asubhanimitta</bold>nti pākaṭavasena vuttaṃ. Kāyagatāsatiṃ pana gahetvā ekādasavidhampi asubhanimittaṃ veditabbaṃ.</paragraph>
    <paragraph line="36"><bold>Abhutvā udakaṃ pive</bold>ti pānīyassa okāsadānatthaṃ cattāro pañca ālope abhutvā pānīyaṃ <pageBreak edition="Vipassana Research Institut" number="1.0075" /> piveyyāti attho. Tena vuttaṃ – <bold>‘‘catunnaṃ</bold><pageBreak edition="Myanmar" number="1.0084" /><bold>pañcannaṃ ālopānaṃ okāse satī’’</bold>ti. Abhidhammaṭīkākārena panettha ‘‘cattāro pañca ālope, bhutvāna udakaṃ pive’’ti pāṭhaṃ parikappetvā aññathā attho vaṇṇito, so aṭṭhakathāya na sameti. <bold>Asubhakammikatissatthero</bold> dantaṭṭhidassāvī.</paragraph>
    <paragraph line="37" number="17"> Sattame mijjati hitapharaṇavasena siniyhatīti mitto, hitesī puggalo, tasmiṃ mitte bhavā, mittassa vā esāti <bold>mettā,</bold> hitesitā. Tattha ‘‘mettā’’ti vutte appanāpi upacāropi vaṭṭati sādhāraṇavacanabhāvatoti āha – <bold>‘‘mettāti ettāvatā pubbabhāgopi vaṭṭatī’’</bold>ti. <bold>Api</bold>-saddo appanaṃ sampiṇḍeti. Appanaṃ appattāya mettāya suṭṭhu muccanassa abhāvato cetovimuttīti <bold>‘‘appanāva adhippetā’’</bold>ti vuttaṃ.</paragraph>
    <paragraph line="38">Sattesu mettāyanassa hitūpasaṃhārassa uppādanaṃ pavattanaṃ <bold>mettānimittassa uggaho</bold>. Paṭhamuppanno mettāmanasikāro parato uppajjanakassa kāraṇabhāvato mettāmanasikārova mettānimittaṃ. Kammaṃyeva sakaṃ etesanti kammassakā, sattā, tabbhāvo <bold>kammassakatā,</bold> kammadāyādatā. Dosamettāsu yāthāvato ādīnavānisaṃsānaṃ paṭisaṅkhānavīmaṃsā idha <bold>paṭisaṅkhānaṃ</bold>. Mettāvihārīkalyāṇamittavantatā idha <bold>kalyāṇamittatā. Odissakaanodissakadisāpharaṇāna</bold>nti attaatipiyamajjhattaverivasena odissakatā, sīmāsambhede kate anodissakatā, ekādidisāpharaṇavasena disāpharaṇatā mettāya uggahaṇe veditabbā. Vihāraracchagāmādivasena vā odissakadisāpharaṇaṃ. Vihārādiuddesarahitaṃ puratthimādidisāvasena anodissakadisāpharaṇaṃ. Evaṃ vā dvidhā uggahaṇaṃ sandhāya – ‘‘odissakaanodissakadisāpharaṇa’’nti vuttaṃ. Uggaho ca yāva upacārā daṭṭhabbo. Uggahitāya āsevanā bhāvanā. Tattha sabbe sattā, pāṇā, bhūtā, puggalā, attabhāvapariyāpannāti etesaṃ vasena pañcavidhā. Ekekasmiṃ averā hontu, abyāpajjhā, anīghā, sukhī attānaṃ pariharantūti catudhā pavattito vīsatividhā <bold>anodhisopharaṇā</bold> mettā. Sabbā itthiyo, purisā, ariyā, anariyā, devā, manussā, vinipātikāti sattādhikaraṇavasena pavattā sattavidhā aṭṭhavīsatividhā vā, dasahi disāhi disādhikaraṇavasena pavattā dasavidhā ca, ekekāya <pageBreak edition="Myanmar" number="1.0085" /> vā disāya sattādiitthādiaverādibhedena asītādhikacatusatappabhedā ca <bold>odhisopharaṇā</bold> veditabbā. <bold>Mettaṃ bhāventassā</bold>ti mettājhānaṃ bhāventassa. <bold>Tvaṃ etassa kuddho</bold>tiādi paccavekkhaṇāvidhidassanaṃ. <bold>Appaṭicchitapaheṇakaṃ viyā</bold>ti asampaṭicchitapaṇṇākāraṃ viya. <bold>Paṭisaṅkhāne</bold>ti vīmaṃsāyaṃ. Vattaniaṭaviyaṃ <bold>attaguttattherasadise</bold>.</paragraph>
    <paragraph line="39" number="18"> Aṭṭhame <pageBreak edition="Vipassana Research Institut" number="1.0076" /> kusaladhammasampaṭipattiyā paṭṭhapanasabhāvatāya tappaṭipakkhānaṃ visosanasabhāvatāya ca ārambhadhātuādito pavattavīriyanti āha – <bold>‘‘paṭhamārambhavīriya’’</bold>nti. Yasmā paṭhamārambhamattassa kosajjavidhamanaṃ thāmagamanañca natthi, tasmā vuttaṃ – <bold>‘‘kosajjato nikkhantattā tato balavatara’’</bold>nti. Yasmā pana aparāparuppattiyā laddhāsevanaṃ uparūpari visesaṃ āvahantaṃ ativiya thāmagatameva hoti, tasmā vuttaṃ – <bold>‘‘paraṃ paraṃ ṭhānaṃ akkamanato tatopi balavatara’’</bold>nti. <bold>Panūdanāyā</bold>ti nīharaṇāya. Yathā mahato palighassa ugghāṭakajanassa mahanto ussāho icchitabbo, evamidhāpīti <bold>‘‘nikkamo cetaso palighugghāṭanāyā’’</bold>ti vuttaṃ. Mahāparakkamo eva parena kataṃ bandhanaṃ chindeyya, evamidhāpīti vuttaṃ – <bold>‘‘parakkamo cetaso bandhanacchedanāyā’’</bold>ti.</paragraph>
    <paragraph line="40">Āraddhaṃ saṃsādhitaṃ paripūritaṃ vīriyaṃ etassāti <bold>āraddhavīriyo,</bold> nipphannavīriyo, āraddhaṃ paṭṭhapitaṃ vīriyaṃ etassāti <bold>āraddhavīriyo.</bold> Vīriyārambhappasutoti āha – <bold>‘‘āraddhavīriyassāti paripuṇṇavīriyassaceva paggahitavīriyassa cā’’</bold>ti. <bold>Catudosāpagata</bold>nti atilīnatādīhi catūhi dosehi apagataṃ. Catudosāpagatattameva vibhāveti <bold>‘‘na ca atilīna’’</bold>ntiādinā. Atilīnañhi bhāvanācittaṃ kosajjapakkhikaṃ siyā, atipaggahitañca uddhaccapakkhikaṃ. Bhāvanāvīthiṃ anajjhogāhetvā saṅkocāpatti <bold>atilīnatā</bold>. Ajjhogāhetvā antosaṅkoco <bold>ajjhattaṃ saṃkhittatā. Atipaggahitatā</bold> accāraddhavīriyatā. <bold>Bahiddhā vikkhittatā</bold> bahivisaṭavitakkānudhāvanā. Tadetaṃ vīriyaṃ caṅkamādikāyikappayogāvahaṃ <bold>kāyikaṃ,</bold> tadaññaṃ <bold>cetasikaṃ. Rattidivassa pañca koṭṭhāse</bold>ti pubbaṇhasāyanhapaṭhamamajjhimapacchimayāmasaṅkhāte pañca koṭṭhāse. <bold>Tadubhayampī</bold>ti kāyikaṃ cetasikañca vīriyaṃ. <bold>Milakkhatissattherassa mahāsīvattherassa</bold> ca vatthu heṭṭhā dassitameva.</paragraph>
    <paragraph line="41"><bold>Pītimallakattherassa</bold><pageBreak edition="Myanmar" number="1.0086" /> vatthu pana evaṃ veditabbaṃ. So kira gihikāle mallayuddhāya āhiṇḍanto tīsu rajjesu paṭākaṃ gahetvā tambapaṇṇidīpaṃ āgamma rājānaṃ disvā raññā katānuggaho ekadivasaṃ kilañcakāsanasālādvārena gacchanto ‘‘rūpaṃ, bhikkhave, na tumhākaṃ, taṃ pajahatha, taṃ vo pahīnaṃ dīgharattaṃ hitāya sukhāya bhavissatī’’ti (saṃ. ni. 3.33-34; 4.102; ma. ni. 1.247) natumhākavaggaṃ sutvā cintesi – ‘‘neva kira rūpaṃ attano, na vedanā’’ti. So taṃyeva aṅkusaṃ katvā nikkhamitvā mahāvihāraṃ gantvā pabbajjaṃ yācitvā pabbajito upasampanno dvemātikā paguṇaṃ katvā tiṃsa bhikkhū gahetvā avaravāliyaaṅgaṇaṃ gantvā samaṇadhammaṃ akāsi. Pādesu avahantesu jaṇṇukehi caṅkamati. Tamenaṃ <pageBreak edition="Vipassana Research Institut" number="1.0077" /> rattiṃ eko migaluddako ‘‘migo’’ti maññamāno pahari, satti vinivijjhitvā gatā. So taṃ sattiṃ harāpetvā pahāramukhāni tiṇavaṭṭiyā pūrāpetvā pāsāṇapiṭṭhiyaṃ attānaṃ nisīdāpetvā okāsaṃ kāretvā vipassanaṃ vaḍḍhetvā saha paṭisambhidāhi arahattaṃ patvā ukkāsitasaddena āgatānaṃ bhikkhūnaṃ byākaritvā imaṃ udānaṃ udānesi –</paragraph>
    <gatha1 line="42">‘‘Bhāsitaṃ buddhaseṭṭhassa, sabbalokaggavādino;</gatha1>
    <gathalast line="43">Na tumhākaṃ idaṃ rūpaṃ, taṃ jaheyyātha bhikkhavo. (dī. ni. aṭṭha. 2.373; ma. ni. aṭṭha. 1.106);</gathalast>
    <gatha1 line="44">‘‘Aniccā vata saṅkhārā, uppādavayadhammino;</gatha1>
    <gathalast line="45">Uppajjitvā nirujjhanti, tesaṃ vūpasamo sukho’’ti. (dī. ni. aṭṭha. 2.373; ma. ni. aṭṭha. 1.106; theragā. 1168);</gathalast>
    <paragraph line="46"><bold>Kuṭumbiyaputtatissattherassapi</bold> vatthu evaṃ veditabbaṃ. Sāvatthiyaṃ kira tisso nāma kuṭumbiyaputto cattālīsa hiraññakoṭiyo pahāya pabbajitvā agāmake araññe viharati, tassa kaniṭṭhabhātubhariyā ‘‘gacchatha, naṃ jīvitā voropethā’’ti pañcasate core pesesi, te gantvā theraṃ parivāretvā nisīdiṃsu. Thero āha – ‘‘kasmā āgatattha upāsakā’’ti? Taṃ jīvitā voropessāmāti. Pāṭibhogaṃ me upāsakā gahetvā ajjekarattiṃ jīvitaṃ dethāti. Ko te, samaṇa, imasmiṃ ṭhāne pāṭibhogo bhavissatīti? Thero mahantaṃ pāsāṇaṃ gahetvā ūruṭṭhīni bhinditvā ‘‘vaṭṭati upāsakā pāṭibhogo’’ti āha. Te apakkamitvā caṅkamanasīse aggiṃ katvā nipajjiṃsu. Therassa vedanaṃ vikkhambhetvā <pageBreak edition="Myanmar" number="1.0087" /> sīlaṃ paccavekkhato parisuddhasīlaṃ nissāya pītipāmojjaṃ uppajji. Tato anukkamena vipassanaṃ vaḍḍhento tiyāmarattiṃ samaṇadhammaṃ katvā aruṇuggamane arahattaṃ patto imaṃ udānaṃ udānesi –</paragraph>
    <gatha1 line="47">‘‘Ubho pādāni bhinditvā, saññapessāmi vo ahaṃ;</gatha1>
    <gathalast line="48">Aṭṭiyāmi harāyāmi, sarāgamaraṇaṃ ahaṃ.</gathalast>
    <gatha1 line="49">‘‘Evāhaṃ cintayitvāna, yathābhūtaṃ vipassisaṃ;</gatha1>
    <gathalast line="50">Sampatte aruṇuggamhi, arahattaṃ apāpuṇi’’nti. (visuddhi. 1.20; dī. ni. aṭṭha. 2.373; ma. ni. aṭṭha. 1.106);</gathalast>
    <paragraph line="51"><bold>Atibhojane</bold><pageBreak edition="Vipassana Research Institut" number="1.0078" /><bold>nimittaggāho</bold>ti atibhojane thinamiddhassa nimittaggāho, ‘‘ettake bhutte taṃ bhojanaṃ thinamiddhassa kāraṇaṃ hoti, ettake na hotī’’ti thinamiddhassa kāraṇākāraṇaggāho hotīti attho. Byatirekavasena cetaṃ vuttaṃ, tasmā ettake bhutte taṃ bhojanaṃ thinamiddhassa kāraṇaṃ na hotīti bhojane mattaññutāva atthato dassitāti daṭṭhabbaṃ. Tenāha – <bold>‘‘catupañca…pe… taṃ na hotī’’</bold>ti. <bold>Divā sūriyāloka</bold>nti divā gahitanimittaṃ sūriyālokaṃ rattiyaṃ manasikarontassapīti evamettha attho veditabbo. Dhutaṅgānaṃ vīriyanissitattā vuttaṃ – <bold>‘‘dhutaṅganissitasappāyakathāyapī’’</bold>ti.</paragraph>
    <paragraph line="52" number="19"> Navame <bold>jhānena vā vipassanāya vā vūpasamitacittassā</bold>ti jhānena vā vipassanāya vā avūpasamakarakilesavigamanena vūpasamitacittassa. Kukkuccampi katākatānusocanavasena pavattamānaṃ cetaso avūpasamāvahatāya uddhaccena samānalakkhaṇanti ubhayassa pahānakāraṇaṃ abhinnaṃ katvā vuttaṃ. Bahussutassa ganthato atthato ca suttādīni vicārentassa tabbahulavihārino atthavedādippaṭilābhasambhavato vikkhepo na hoti. Yathā vidhippaṭipattiyā yathānurūpapattikārappavattiyā ca vikkhepo ca katākatānusocanañca na hotīti <bold>‘‘bāhusaccenapi uddhaccakukkuccaṃ pahīyatī’’</bold>ti āha. Yadaggena bāhusaccena uddhaccakukkuccaṃ pahīyati, tadaggena paripucchakatāvinayappakataññutāhipi taṃ pahīyatīti daṭṭhabbaṃ. Vuddhasevitā ca vuddhasīlitaṃ āvahatīti cetaso vūpasamakarattā ‘‘uddhaccakukkuccappahānakārī’’ti vuttaṃ, vuddhataṃ pana anapekkhitvā kukkuccavinodakā vinayadharā kalyāṇamittāti vuttāti daṭṭhabbaṃ. Vikkhepo ca pabbajitānaṃ yebhuyyena <pageBreak edition="Myanmar" number="1.0088" /> kukkuccahetuko hotīti <bold>‘‘kappiyākappiyaparipucchābahulassā’’</bold>tiādinā vinayanayeneva paripucchakatādayo niddiṭṭhā.</paragraph>
    <paragraph line="53" number="20"> Dasame bahussutānaṃ dhammasabhāvāvabodhasambhavato vicikicchā anavakāsā evāti āha – <bold>‘‘bāhusaccenapi…pe… vicikicchā pahīyatī’’</bold>ti. Kāmaṃ bāhusaccaparipucchakatāhi sabbāpi aṭṭhavatthukā vicikicchā pahīyati, tathāpi ratanattayavicikicchāmūlikā sesavicikicchāti āha – <bold>‘‘tīṇi ratanāni ārabbha paripucchābahulassapī’’</bold>ti. Ratanattayaguṇāvabodhehi ‘‘satthari kaṅkhatī’’tiādivicikicchāya asambhavoti. Vinaye pakataññutā ‘‘sikkhāya kaṅkhatī’’ti (dha. sa. 1008; vibha. 915) vuttāya vicikicchāya pahānaṃ karotīti āha – <bold>‘‘vinaye ciṇṇavasībhāvassapī’’</bold>ti. <bold>Okappaniyasaddhāsaṅkhātaadhimokkhabahulassā</bold>ti saddheyyavatthuno anuppavisanasaddhāsaṅkhātaadhimokkhena adhimuccanabahulassa. Adhimuccanañca adhimokkhuppādanamevāti daṭṭhabbaṃ. Saddhāya vā taṃninnapoṇatā adhimutti adhimokkho <pageBreak edition="Vipassana Research Institut" number="1.0079" />. Nīvaraṇānaṃ paccayassa ceva paccayaghātassa ca vibhāvitattā vuttaṃ – <bold>‘‘vaṭṭavivaṭṭaṃ kathita’’</bold>nti.</paragraph>
    <centered line="54">Nīvaraṇappahānavaggavaṇṇanā niṭṭhitā.</centered>
  </content>
</document>