<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0401t.tik10.xml</normativeSource>
    <archivePath>roman/tika/suttapitaka (tika)/anguttaranikaya (tika)/ekakanipata-tika/13. ekapuggalavaggavannana.xml</archivePath>
    <baseFileName>13. ekapuggalavaggavannana</baseFileName>
    <titlePath>13. Ekapuggalavaggavaṇṇanā - Ekakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">13. Ekapuggalavaggavaṇṇanā</chapter>
    <paragraph line="2" number="170"><bold>Ekapuggalassā</bold>ti <pageBreak edition="Vipassana Research Institut" number="1.0111" /> ekapuggalavaggassa. Tenāha – <bold>‘‘paṭhame’’</bold>ti. <bold>Eko</bold>ti gaṇanaparicchedo, tato eva <bold>dutiyādipaṭikkhepattho</bold>. Padhānāsahāyatthopi ekasaddo hotīti tannivattanatthaṃ <bold>‘‘gaṇanaparicchedo’’</bold>ti āha. Sammutiyā desanā <bold>sammutidesanā</bold>. Paramatthassa desanā <bold>paramatthadesanā. Tatthā</bold>ti sammutiparamatthadesanāsu, na sammutiparamatthesu. Tenāha – <bold>‘‘evarūpā sammutidesanā, evarūpā paramatthadesanā’’</bold>ti. Tatridaṃ sammutiparamatthānaṃ lakkhaṇaṃ – yasmiṃ bhinne, buddhiyā vā avayavavinibbhoge kate na taṃsamaññā, sā ghaṭapaṭādippabhedā sammuti, tabbipariyāyena paramatthā. Na hi kakkhaḷaphusanādisabhāve so nayo labbhati. Tattha rūpādidhammasamūhaṃ santānavasena pavattamānaṃ upādāya puggalavohāroti <bold>puggaloti sammutidesanā</bold>. Sesapadesupi eseva nayo. Uppādavayavanto sabhāvadhammā na niccāti aniccāti āha – <bold>‘‘aniccanti paramatthadesanā’’</bold>ti. Esa nayo sesapadesupi. Nanu khandhadesanāpi sammutidesanāva. Rāsaṭṭho vā hi khandhaṭṭho koṭṭhāsaṭṭho vāti? Saccametaṃ, ayaṃ pana khandhasamaññā phassādīsu pavattatajjāpaññatti viya paramatthasannissayā tassa āsannatarā, puggalasamaññādayo viya na dūreti paramatthasaṅgahā vuttā. Khandhasīsena vā tadupādānasabhāvadhammā eva gahitā. Nanu ca sabhāvadhammā sabbepi sammutimukheneva desanaṃ ārohanti, na samukhenāti sabbāpi desanā sammutidesanāva siyāti? Nayidamevaṃ, desetabbadhammavibhāgena desanāvibhāgassa adhippetattā. Na hi saddo kenaci pavattinimittena vinā atthaṃ pakāsetīti.</paragraph>
    <paragraph line="3"><bold>Sammutivasena</bold><pageBreak edition="Myanmar" number="1.0121" /><bold>desanaṃ sutvā</bold>ti ‘‘idhekacco puggalo attantapo hoti attaparitāpānuyogamanuyutto’’tiādinā (pu. pa. 174) sammutimukhena pavattitadesanaṃ sutamayañāṇuppādavasena sutvā. <bold>Atthaṃ paṭivijjhitvā</bold>ti tadanusārena catusaccasaṅkhātaṃ atthaṃ saha vipassanāya maggapaññāya paṭivijjhitvā. <bold>Mohaṃ pahāyā</bold>ti tadekaṭṭhakilesehi saddhiṃ anavasesaṃ mohaṃ pajahitvā. <bold>Visesa</bold>nti aggaphalanibbānasaṅkhātaṃ visesaṃ. <bold>Tesa</bold>nti tādisānaṃ veneyyānaṃ. <bold>Paramatthavasenā</bold>ti ‘‘pañcimāni, bhikkhave, indriyānī’’tiādinā (saṃ. ni. 5.471-476 ādayo) paramatthadhammavasena. Sesaṃ anantaranaye vuttasadisameva.</paragraph>
    <paragraph line="4"><bold>Tatrā</bold>ti tassaṃ sammutivasena paramatthavasena ca desanāyaṃ. <bold>Desabhāsākusalo</bold>ti nānādesabhāsāsu <pageBreak edition="Vipassana Research Institut" number="1.0112" /> kusalo. <bold>Tiṇṇaṃ vedāna</bold>nti nidassanamattaṃ, tiṇṇaṃ vedānaṃ sippuggahaṇaṭṭhānānampīti adhippāyo. Teneva sippuggahaṇaṃ parato vakkhati. Sippāni vā vijjāṭṭhānabhāvena vedantogadhāni katvā ‘‘tiṇṇaṃ vedāna’’nti vuttaṃ. <bold>Kathetabbabhāvena ṭhitāni,</bold> na katthaci sannicitabhāvenāti vedānampi kathetabbabhāveneva ṭhānaṃ dīpento ‘‘guhā tīṇi nihitā na gayhantī’’tiādimicchāvādaṃ paṭikkhipati. Nānāvidhā desabhāsā etesanti <bold>nānādesabhāsā</bold>.</paragraph>
    <paragraph line="5">Paramo uttamo attho <bold>paramattho,</bold> dhammānaṃ yathābhūtasabhāvo. Lokasaṅketamattasiddhā <bold>sammuti</bold>. Yadi evaṃ kathaṃ sammutikathāya saccatāti āha – <bold>‘‘lokasammutikāraṇā’’</bold>ti, lokasamaññaṃ nissāya pavattanatoti attho. Lokasamaññā hi abhinivesena viññeyyā, nāññāpanā ekaccassa sutassa sāvanā viya na musā anatidhāvitabbato tassā. Tenāha bhagavā – ‘‘janapadaniruttiṃ nābhiniveseyya, samaññaṃ nātidhāvaye’’ti. <bold>Dhammāna</bold>nti sabhāvadhammānaṃ. <bold>Bhūtakāraṇā</bold>ti yathābhūtakāraṇā yathābhūtaṃ nissāya pavattanato. <bold>Sammutiṃ voharantassā</bold>ti ‘‘puggalo, satto’’tiādinā lokasamaññaṃ kathentassa.</paragraph>
    <paragraph line="6"><bold>Hirottappadīpanattha</bold>nti lokapālanakicce hirottappadhamme kiccato pakāsetuṃ. Tesañhi kiccaṃ sattasantāne eva pākaṭaṃ hotīti puggalādhiṭṭhānāya kathāya taṃ vattabbaṃ. Esa nayo sesesupi. Yasmiñhi <pageBreak edition="Myanmar" number="1.0122" /> cittuppāde kammaṃ uppannaṃ, taṃsantāne eva tassa phalassa uppatti <bold>kammassakatā</bold>. Evañhi kataviññāṇanāso akatāgamo ca natthīti sā puggalādhiṭṭhānāya eva desanāya dīpetabbā. Tehi sattehi kātabbapuññakiriyā <bold>paccattapurisakāro</bold>. Sopi santānavasena niṭṭhapetabbato puggalādhiṭṭhānāya eva kathāya dīpetabbo. <bold>Ānantariyadīpanattha</bold>nti cutianantaraṃ phalaṃ anantaraṃ nāma, tasmiṃ anantare niyuttāni taṃnibbattanena anantarakaraṇasīlāni, anantarakaraṇapayojanāni vāti <bold>ānantariyāni,</bold> mātughātādīni, tesaṃ dīpanatthaṃ. Tānipi hi santānavasena niṭṭhapetabbato ‘‘mātaraṃ jīvitā voropetī’’tiādinā (paṭṭhā. 1.1.423) puggalādhiṭṭhānāya eva kathāya dīpetabbāni, tathā ‘‘so mettāsahagatena cetasā ekaṃ disaṃ pharitvā viharatī’’tiādinā (dī. ni. 1.556; 3.308; ma. ni. 1.77; 2.309; 3.230; vibha. 642-643) ‘‘so anekavihitaṃ pubbenivāsaṃ anussarati ekampi jāti’’ntiādinā (dī. ni. 1.244-245; ma. ni. 1.148, 384, 431; pārā. 12), ‘‘atthi dakkhiṇā dāyakato visujjhati, no paṭiggāhakato’’tiādinā (ma. ni. 3.381) ca pavattā <bold>brahmavihārapubbenivāsadakkhiṇāvisuddhikathā</bold> puggalādhiṭṭhānā <pageBreak edition="Vipassana Research Institut" number="1.0113" /> eva katvā dīpetabbā sattasantānavisayattā. ‘‘Aṭṭha purisapuggalā (saṃ. ni. 1.249) na samayavimutto puggalo’’tiādinā (pu. pa. 2) ca paramatthakathaṃ kathentopi lokasammutiyā appahānatthaṃ puggalakathaṃ katheti. Etena vuttāvasesāya kathāya puggalādhiṭṭhānabhāve payojanaṃ sāmaññavasena saṅgahitanti daṭṭhabbaṃ. Kāmañcetaṃ sabbaṃ apariññātavatthukānaṃ vasena vuttaṃ, pariññātavatthukānampi pana evaṃ desanā sukhāvahā hoti.</paragraph>
    <paragraph line="7"><bold>Ekapuggalo</bold>ti visiṭṭhasamācārāpassayavirahito ekapuggalo. Buddhānañhi sīlādiguṇena sadevake loke visiṭṭho nāma koci natthi, tathā sadisopi samānakāle. Tenāha – ‘‘na imasmiṃ loke parasmiṃ vā pana buddhena seṭṭho sadiso ca vijjatī’’ti (vi. va. 1047; kathā. 799), tasmā sadisopi koci natthi. Hīnopi apassayabhūto nattheva. Tena vuttaṃ – ‘‘visiṭṭhasamācārāpassayavirahito ekapuggalo’’ti. Ye <pageBreak edition="Myanmar" number="1.0123" /> ca sīlādiguṇehi natthi etesaṃ samāti asamā, purimakā sammāsambuddhā. Tehi samo majjhe bhinnasuvaṇṇanekkhaṃ viya nibbisiṭṭhoti asamasamaṭṭhenapi ekapuggalo aññassa tādisassa abhāvā. Tena vuttaṃ – <bold>‘‘asadisaṭṭhenā’’</bold>tiādi.</paragraph>
    <paragraph line="8"><bold>Sattaloko adhippeto</bold> sattanikāye uppajjanato. <bold>Manussaloke eva uppajjati</bold> devabrahmalokānaṃ buddhānaṃ uppattiyā anokāsabhāvato. Kāmadevaloke tāva nuppajjati brahmacariyavāsassa aṭṭhānabhāvato tathā anacchariyabhāvato. Acchariyadhammā hi buddhā bhagavanto. Tesaṃ sā acchariyadhammatā devattabhāve ṭhitānaṃ loke na pākaṭā hoti yathā manussabhūtānaṃ. Devabhūte hi sammāsambuddhe dissamānaṃ buddhānubhāvaṃ devānubhāvatova loke dahati, na buddhānubhāvato. Tathā sati ‘‘ayaṃ sammāsambuddho’’ti nādhimuccati na sampasīdati, issarakuttaggāhaṃ na vissajjeti, devattabhāvassa ca cirakālāvaṭṭhānato ekaccasassatavādato na parimuccati. <bold>Brahmaloke nuppajjatī</bold>ti etthāpi eseva nayo. Sattānaṃ tādisaggāhavinimocanatthañhi buddhā bhagavanto manussasugatiyaṃyeva uppajjanti, na devasugatiyaṃ. Yasmā imaṃ cakkavāḷaṃ majjhe katvā iminā saddhiṃ cakkavāḷānaṃ dasasahassasseva jātikkhettabhāvo dīpito ito aññassa buddhānaṃ uppattiṭṭhānassa tepiṭake buddhavacane āgataṭṭhānassa abhāvato. Tasmā vuttaṃ – <bold>‘‘imasmiṃyeva cakkavāḷe uppajjatī’’</bold>ti.</paragraph>
    <paragraph line="9">Idha uppajjantopi kasmā jambudīpe eva uppajjati, na sesadīpesūti? Keci tāva āhu – ‘‘yasmā pathaviyā nābhibhūtā buddhabhāvasahā acalaṭṭhānabhūtā bodhimaṇḍabhūmi jambudīpe eva <pageBreak edition="Vipassana Research Institut" number="1.0114" />, tasmā jambudīpe eva uppajjatī’’ti. Eteneva ‘‘tattha majjhimadese eva uppajjatī’’ti etampi saṃvaṇṇitanti daṭṭhabbaṃ tathā itaresampi avijahitaṭṭhānānaṃ tattheva labbhanato. Yasmā purimabuddhānaṃ mahābodhisattānaṃ paccekabuddhānañca nibbattiyā sāvakabodhisattānaṃ sāvakabodhiyā abhinīhāro sāvakapāramiyā sambharaṇaparipācanañca buddhakkhettabhūte imasmiṃyeva cakkavāḷe jambudīpe eva ijjhati, na aññattha. Veneyyajanavinayanattho ca buddhuppādo, tasmā aggasāvakamahāsāvakādiveneyyavisesāpekkhāya imasmiṃ jambudīpe eva buddhā nibbattanti, na sesadīpesu. Ayañca nayo sabbabuddhānaṃ āciṇṇasamāciṇṇoti tesaṃ uttamapurisānaṃ <pageBreak edition="Myanmar" number="1.0124" /> tattheva uppatti sampatticakkānaṃ viya aññamaññūpanissayatāya daṭṭhabbā. Tena vuttaṃ – <bold>aṭṭhakathāyaṃ</bold> ‘‘tīsu dīpesu buddhā na nibbattanti, jambudīpe eva nibbattantīti dīpaṃ passī’’ti (dī. ni. aṭṭha. 2.17; bu. vaṃ. aṭṭha. 27 avidūrenidānakathā).</paragraph>
    <paragraph line="10"><bold>Ubhayampidaṃ vippakatavacanameva</bold> uppādakiriyāya vattamānakālikattā. <bold>Uppajjamāno</bold>ti vā uppajjituṃ samattho. Sattiattho cāyaṃ <bold>māna</bold>-saddo. Yāvatā hi sāmatthiyena mahābodhisattānaṃ carimabhave uppatti icchitabbā, tatthakena bodhisambhārasambhūtena paripuṇṇena samannāgatoti attho. <bold>Bhedo</bold>ti viseso. Tameva hi tividhaṃ visesaṃ dassetuṃ – <bold>‘‘esa hī’’</bold>tiādi vuttaṃ. Aṭṭhaṅgasamannāgatassa mahābhinīhārassa siddhakālato paṭṭhāya mahābodhisatto buddhabhāvāya niyatabhāvappattatāya bodhisambhārapaṭipadaṃ paṭipajjamāno yathāvuttasāmatthiyayogena uppajjamāno nāmāti attho uppādassa ekantikattā. <bold>Pariyesanto</bold>ti vicinanto. <bold>Paripakkagate ñāṇe</bold>ti iminā tato pubbe ñāṇassa aparipakkatāya eva laddhāvasarāya kammapilotiyā vasena bodhisatto tathā mahāpadhānaṃ padahīti dasseti. <bold>Arahattaphalakkhaṇe uppanno nāma</bold> ‘‘uppanno hotī’’ti vattabbattā. <bold>Āgatova nāma</bold> hetusampadāya sammadeva nipphannattā.</paragraph>
    <paragraph line="11"><bold>Hitatthāyā</bold>ti lokiyalokuttarassa hitassa siddhiyā. <bold>Sukhatthāyā</bold>ti etthāpi eseva nayo. <bold>Tassā</bold>ti tassa sattalokassa. So panāyaṃ sattaloko yena anukkamena dhammābhisamayaṃ pāpuṇi, taṃ teneva anukkamena dassento <bold>‘‘mahābodhimaṇḍe’’</bold>tiādimāha. <bold>Yāvajjadivasā</bold>ti ettha <bold>ajja</bold>-saddena sāsanassa avaṭṭhānakālaṃ vadati. <bold>Devamanussāna</bold>nti ukkaṭṭhaniddesoti dassetuṃ – <bold>‘‘na kevala’’</bold>ntiādi vuttaṃ. <bold>Etesampī</bold>ti nāgasupaṇṇādīnampi.</paragraph>
    <paragraph line="12"><bold>Ayaṃ pucchā</bold>ti iminā ‘‘katamo’’ti padassa sāmaññato pucchābhāvo dassito, na visesatoti tassa pucchāvisesabhāvañāpanatthaṃ <bold>mahāniddese</bold> (mahāni. 150) āgatā sabbāpi pucchā <pageBreak edition="Vipassana Research Institut" number="1.0115" /> atthuddhāranayena dasseti <bold>‘‘pucchā ca nāmesā’’</bold>tiādinā. Adiṭṭhaṃ jotīyati etāyāti <bold>adiṭṭhajotanā</bold>. Diṭṭhaṃ saṃsandīyati etāyāti <bold>diṭṭhasaṃsandanā</bold>. Saṃsandanañca sākacchāvasena <pageBreak edition="Myanmar" number="1.0125" /> vinicchayakaraṇaṃ. Vimatiṃ chindati etāyāti <bold>vimaticchedanā</bold>. Anumatiyā pucchā <bold>anumatipucchā</bold>. ‘‘Taṃ kiṃ maññatha, bhikkhave’’tiādi pucchāya ‘‘kā tumhākaṃ anumatī’’ti anumati pucchitā hoti. <bold>Kathetukamyatāpucchā</bold>ti kathetukamyatāya pucchā. <bold>Lakkhaṇa</bold>nti ñātuṃ icchito yo koci sabhāvo. <bold>Aññāta</bold>nti yena kenaci ñāṇena aññātabhāvamāha. <bold>Adiṭṭha</bold>nti dassanabhūtena ñāṇena paccakkhaṃ viya adiṭṭhataṃ. <bold>Atulita</bold>nti ‘‘ettakaṃ eta’’nti tulābhūtena atulitataṃ. <bold>Atīrita</bold>nti tīraṇabhūtena akatañāṇakiriyāsamāpanataṃ. <bold>Avibhūta</bold>nti ñāṇassa apākaṭabhāvaṃ. <bold>Avibhāvita</bold>nti ñāṇena apākaṭakatabhāvaṃ.</paragraph>
    <paragraph line="13">Yehi guṇavisesehi nimittabhūtehi bhagavati ‘‘tathāgato’’ti ayaṃ samaññā pavattā, taṃdassanatthaṃ <bold>‘‘aṭṭhahi kāraṇehi bhagavā tathāgato’’</bold>tiādi vuttaṃ. Guṇavisesanemittikāneva hi bhagavato sabbāni nāmāni. Yathāha –</paragraph>
    <gatha1 line="14">‘‘Asaṅkhyeyyāni nāmāni, saguṇena mahesino;</gatha1>
    <gathalast line="15">Guṇena nāmamuddheyyaṃ, api nāmasahassato’’ti. (dha. sa. aṭṭha. 1313; udā. aṭṭha. 53; paṭi. ma. aṭṭha. 1.1.76);</gathalast>
    <paragraph line="16"><bold>Tathā āgato</bold>ti ettha ākāraniyamanavasena opammasampaṭipādanattho <bold>tathā</bold>-saddo. Sāmaññajotanāpi hi visese avatiṭṭhatīti. Paṭipadāgamanattho <bold>āgata</bold>-saddo, na ñāṇagamanattho ‘‘tathalakkhaṇaṃ āgato’’tiādīsu (dī. ni. aṭṭha. 1.7; ma. ni. aṭṭha. 1.12; saṃ. ni. aṭṭha. 2.3.78; a. ni. aṭṭha. 1.1.170; udā. aṭṭha. 18) viya, nāpi kāyagamanattho ‘‘āgato kho mahāsamaṇo, magadhānaṃ giribbaja’’ntiādīsu (mahāva. 63) viya. Tattha yadākāraniyamanavasena opammasampaṭipādanattho tathā-saddo, taṃkaruṇāpadhānattā mahākaruṇāmukhena purimabuddhānaṃ āgamanappaṭipadaṃ udāharaṇavasena sāmaññato dassento yaṃ-taṃ-saddānaṃ ekantasambandhabhāvato <bold>‘‘yathā sabbaloka…pe… āgatā’’</bold>ti sādhāraṇato vatvā puna taṃ paṭipadaṃ <bold>mahāpadhānasuttā</bold>dīsu (dī. ni. 2.1 ādayo) sambahulaniddesena supākaṭānaṃ āsannānañca vipassiādīnaṃ channaṃ sammāsambuddhānaṃ vasena nidassento <bold>‘‘yathā vipassī bhagavā’’</bold>tiādimāha. Tattha <bold>yena abhinīhārenā</bold>ti manussattaliṅgasampattihetusatthudassanapabbajjāabhiññādiguṇasampattiadhikāracchandānaṃ vasena aṭṭhaṅgasamannāgatena <pageBreak edition="Myanmar" number="1.0126" /> mahāpaṇidhānena. Sabbesañhi <pageBreak edition="Vipassana Research Institut" number="1.0116" /> buddhānaṃ kāyappaṇidhānaṃ imināva abhinīhārena samijjhatīti. Evaṃ mahābhinīhāravisesena ‘‘tathāgato’’ti padassa atthaṃ dassetvā idāni pāramipūraṇavasena dassetuṃ – <bold>‘‘yathā vipassī bhagavā…pe… kassapo bhagavā dānapāramiṃ pūretvā’’</bold>tiādimāha.</paragraph>
    <paragraph line="17">Ettha ca suttantikānaṃ mahābodhippaṭipadāya kosallajananatthaṃ kā panetā pāramiyo, kenaṭṭhena pāramiyo, katividhā cetā, ko tāsaṃ kamo, kāni lakkhaṇarasapaccupaṭṭhānapadaṭṭhānāni, ko paccayo, ko saṃkileso, kiṃ vodānaṃ, ko paṭipakkho, kā paṭipatti, ko vibhāgo, ko saṅgaho, ko sampādanūpāyo, kittakena kālena sampādanaṃ, ko ānisaṃso, kiñcetāsaṃ phalanti pāramīsu ayaṃ vitthārakathā veditabbā. Sā panesā icchantena <bold>dīghāgamaṭīkāyaṃ</bold> (dī. ni. ṭī. 1.7) vuttanayeneva veditabbā, na idha dassitā. Yathāvuttāya paṭipadāya yathāvuttavibhāgānaṃ pāramīnaṃ pūritabhāvaṃ sandhāyāha – <bold>‘‘samatiṃsa pāramiyo pūretvā’’</bold>ti.</paragraph>
    <paragraph line="18">Satipi mahāpariccāgānaṃ dānapāramibhāve pariccāgavisesabhāvadassanatthañceva sudukkarabhāvadassanatthañca mahāpariccāgehi visuṃ gahaṇaṃ. Tatoyeva ca aṅgapariccāgato visuṃ nayanapariccāgaggahaṇaṃ, pariccāgabhāvasāmaññepi dhanarajjapariccāgato puttadārapariccāgaggahaṇañca kataṃ. Gatapaccāgatikavattasaṅkhātāya pubbabhāgappaṭipadāya saddhiṃ abhiññāsamāpattinipphādanaṃ <bold>pubbayogo</bold>. Dānādīsuyeva sātisayappaṭipattinipphādanaṃ <bold>pubbacariyā,</bold> yā vā cariyāpiṭakasaṅgahitā. ‘‘Abhinīhāro pubbayogo, dānādippaṭipatti vā kāyavivekavasena ekacariyā vā pubbacariyā’’ti keci. Dānādīnañceva appicchatādīnañca saṃsāranibbānesu ādīnavānisaṃsānañca vibhāvanavasena sattānaṃ bodhittaye patiṭṭhāpanaparipācanavasena ca pavattā kathā <bold>dhammakkhānaṃ</bold>. Ñātīnaṃ atthacariyā <bold>ñātatthacariyā</bold>. Sāpi karuṇāyanavaseneva. <bold>Ādi</bold>-saddena lokatthacariyādayo saṅgaṇhāti. Kammassakatañāṇavasena anavajjakammāyatanasippāyatanavijjāṭṭhānaparicayavasena khandhāyatanādiparicayavasena lakkhaṇattayatīraṇavasena ca ñāṇacāro <bold>buddhicariyā</bold>. Sā pana atthato paññāpāramīyeva, ñāṇasambhāradassanatthaṃ visuṃ <pageBreak edition="Myanmar" number="1.0127" /> gahaṇaṃ. <bold>Koṭī</bold>ti pariyanto, ukkaṃsoti attho. Cattāro satipaṭṭhāne bhāvetvāti sambandho. Tattha <bold>bhāvetvā</bold>ti uppādetvā. <bold>Brūhetvā</bold>ti vaḍḍhetvā. Satipaṭṭhānādiggahaṇena āgamanappaṭipadaṃ matthakaṃ pāpetvā dasseti. Vipassanāsahagatā eva vā satipaṭṭhānādayo daṭṭhabbā. Ettha ca ‘‘yena abhinīhārenā’’tiādinā āgamanappaṭipadāya ādiṃ dasseti, ‘‘dānapārami’’ntiādinā majjhaṃ, ‘‘cattāro satipaṭṭhāne’’tiādinā pariyosānanti veditabbaṃ.</paragraph>
    <paragraph line="19"><bold>Sampatijāto</bold>ti <pageBreak edition="Vipassana Research Institut" number="1.0117" /> muhuttajāto nikkhantamatto. Nikkhantamattañhi mahāsattaṃ paṭhamaṃ brahmāno suvaṇṇajālena paṭiggaṇhiṃsu, tesaṃ hatthato cattāro mahārājāno ajinappaveṇiyā, tesaṃ hatthato manussā dukūlacumbaṭakena paṭiggaṇhiṃsu, manussānaṃ hatthato muccitvā pathaviyaṃ patiṭṭhito. <bold>Yathāhā</bold>tiādinā mahāpadānadesanāya vuttavacanaṃ nidasseti. <bold>Setamhi chatte</bold>ti dibbasetacchatte. <bold>Anudhāriyamāne</bold>ti dhāriyamāne. Ettha ca chattaggahaṇeneva khaggādīni pañca kakudhabhaṇḍāni vuttānevāti daṭṭhabbaṃ. Khaggatālavaṇṭamorahatthakavālabījaniuṇhīsapaṭṭāpi hi chattena saha tadā upaṭṭhitā ahesuṃ. Chattādīniyeva ca tadā paññāyiṃsu, na chattādiggāhakā. <bold>Sabbā ca disā</bold>ti dasa disā, nayidaṃ sabbadisāvilokanaṃ sattapadavītihāruttarakālaṃ. Mahāsatto hi manussānaṃ hatthato muccitvā puratthimaṃ disaṃ olokesi, tattha devamanussā gandhamālādīhi pūjayamānā, ‘‘mahāpurisa, idha tumhehi sadisopi natthi, kuto uttaritaro’’ti āhaṃsu. Evaṃ catasso disā catasso anudisā heṭṭhā uparīti sabbā disā anuviloketvā sabbattha attanā sadisaṃ adisvā ‘‘ayaṃ uttarā disā’’ti sattapadavītihārena agamāsi. <bold>Āsabhi</bold>nti uttamaṃ. <bold>Aggo</bold>ti sabbapaṭhamo. <bold>Jeṭṭho</bold>ti <bold>seṭṭho</bold>ti ca tasseva vevacanaṃ. <bold>Ayamantimā jāti, natthi dāni punabbhavo</bold>ti imasmiṃ attabhāve pattabbaṃ arahattaṃ byākāsi. <bold>‘‘Anekesaṃ visesādhigamānaṃ pubbanimittabhāvenā’’</bold>ti saṃkhittena vuttamatthaṃ <bold>‘‘yañhī’’</bold>tiādinā vitthārato dasseti. Tattha <bold>etthā</bold>ti –</paragraph>
    <gatha1 line="20">‘‘Anekasākhañca <pageBreak edition="Myanmar" number="1.0128" /> sahassamaṇḍalaṃ,</gatha1>
    <gatha2 line="21">Chattaṃ marū dhārayumantalikkhe;</gatha2>
    <gatha3 line="22">Suvaṇṇadaṇḍā vītipatanti cāmarā,</gatha3>
    <gathalast line="23">Na dissare cāmarachattagāhakā’’ti. (su. ni. 693) –</gathalast>
    <unindented line="24">Imissā gāthāya. Sabbaññutaññāṇameva sabbattha appaṭihatacāratāya anāvaraṇañāṇanti āha – <bold>‘‘sabbaññutānāvaraṇañāṇapaṭilābhassā’’</bold>ti. <bold>Tathā ayaṃ bhagavāpi gato…pe… pubbanimittabhāvenā</bold>ti etena abhijātiyaṃ dhammatāvasena uppajjanakavisesā sabbabodhisattānaṃ sādhāraṇāti dasseti. Pāramitānissandā hi teti.</unindented>
    <paragraph line="25"><bold>Vikkamī</bold>ti agamāsi. <bold>Marū</bold>ti devā. <bold>Samā</bold>ti vilokanasamatāya samā sadisiyo. Mahāpuriso hi yathā ekaṃ disaṃ vilokesi, evaṃ sesadisāpi, na katthaci vilokane vibandho tassa <pageBreak edition="Vipassana Research Institut" number="1.0118" /> ahosīti. <bold>Samā</bold>ti vā viloketuṃ yuttāti attho. Na hi tadā bodhisattassa virūpabībhacchavisamarūpāni viloketuṃ ayuttāni disāsu upaṭṭhahantīti.</paragraph>
    <paragraph line="26">‘‘Evaṃ tathā gato’’ti kāyagamanaṭṭhena gatasaddena tathāgatasaddaṃ niddisitvā idāni ñāṇagamanaṭṭhena taṃ dassetuṃ – <bold>‘‘atha vā’’</bold>tiādimāha. Tattha <bold>nekkhammenā</bold>ti alobhappadhānena kusalacittuppādena. Kusalā hi dhammā idha nekkhammaṃ, na pabbajjādayo. ‘‘Paṭhamajjhānenā’’ti ca vadanti. <bold>Pahāyā</bold>ti pajahitvā. <bold>Gato</bold> adhigato, paṭipanno uttarivisesanti attho. <bold>Pahāyā</bold>ti vā pahānahetu, pahānalakkhaṇaṃ vā. Hetulakkhaṇattho hi ayaṃ pahāyasaddo. Kāmacchandādippahānahetukañhi ‘‘gato’’ti ettha vuttaṃ gamanaṃ avabodho, paṭipatti eva vā kāmacchandādippahānena ca lakkhīyati. Esa nayo <bold>padāletvā</bold>tiādīsupi. <bold>Abyāpādenā</bold>ti mettāya. <bold>Ālokasaññāyā</bold>ti vibhūtaṃ katvā manasikaraṇena upaṭṭhitaālokasañjānanena. <bold>Avikkhepenā</bold>ti samādhinā. <bold>Dhammavavatthānenā</bold>ti kusalādidhammānaṃ yāthāvanicchayena. ‘‘Sappaccayanāmarūpavavatthānenā’’tipi vadanti. Evaṃ kāmacchandādinīvaraṇappahānena ‘‘abhijjhaṃ loke pahāyā’’tiādinā (vibha. 508) vuttāya paṭhamajjhānassa pubbabhāgappaṭipadāya bhagavato tathāgatabhāvaṃ dassetvā idāni saha upāyena aṭṭhahi <pageBreak edition="Myanmar" number="1.0129" /> samāpattīhi aṭṭhārasahi ca mahāvipassanāhi taṃ dassetuṃ – <bold>‘‘ñāṇenā’’</bold>tiādimāha. Nāmarūpapariggahakaṅkhāvitaraṇānañhi vibandhabhūtassa mohassa dūrīkaraṇena ñātapariññāyaṃ ṭhitassa aniccasaññādayo sijjhanti, tathā jhānasamāpattīsu abhiratinimittena pāmojjena tattha anabhiratiyā vinoditāya jhānādīnaṃ samadhigamoti samāpattivipassanānaṃ arativinodanaavijjāpadālanādiupāyo, uppaṭipāṭiniddeso pana nīvaraṇasabhāvāya avijjāya heṭṭhā nīvaraṇesupi saṅgahadassanatthanti daṭṭhabbo. Samāpattivihārappavesavibandhanena nīvaraṇāni kavāṭasadisānīti āha – <bold>‘‘nīvaraṇakavāṭaṃ ugghāṭetvā’’</bold>ti.</paragraph>
    <paragraph line="27">‘‘Rattiṃ vitakketvā vicāretvā divā kammante payojetī’’ti (ma. ni. 1.251) vuttaṭṭhāne vitakkavicārā dhūmāyanā adhippetāti āha – <bold>‘‘vitakkavicāradhūma’’</bold>nti. Kiñcāpi paṭhamajjhānūpacāreyeva dukkhaṃ, catutthajjhānopacāreyeva ca sukhaṃ pahīyati, atisayappahānaṃ pana sandhāyāha – <bold>‘‘catutthajjhānena sukhadukkhaṃ pahāyā’’</bold>ti. <bold>Rūpasaññā</bold>ti saññāsīsena rūpāvacarajjhānāni ceva tadārammaṇāni ca vuttāni. Rūpāvacarajjhānampi hi ‘‘rūpa’’nti vuccati uttarapadalopena ‘‘rūpī rūpāni passatī’’tiādīsu (ma. ni. 2.248; 3.312; dha. sa. 248; paṭi. ma. 1.209). Tassa ārammaṇampi kasiṇarūpaṃ ‘‘rūpa’’nti vuccati <pageBreak edition="Vipassana Research Institut" number="1.0119" /> purimapadalopena ‘‘bahiddhā rūpāni passati suvaṇṇadubbaṇṇānī’’tiādīsu (dī. ni. 2.173-174; ma. ni. 2.249; dha. sa. 244-245). Tasmā idha rūpe rūpajjhāne taṃsahagatasaññā rūpasaññāti evaṃ saññāsīsena rūpāvacarajjhānāni vuttāni. Rūpaṃ saññā assāti rūpasaññaṃ, rūpassa nāmanti vuttaṃ hoti. Evaṃ pathavīkasiṇādibhedassa tadārammaṇassa cetaṃ adhivacananti veditabbaṃ. <bold>Paṭighasaññā</bold>ti cakkhādīnaṃ vatthūnaṃ rūpādīnaṃ ārammaṇānañca paṭighātena paṭihananena visayivisayasamodhāne samuppannā dvipañcaviññāṇasahagatā saññā paṭighasaññā. <bold>Nānattasaññāyo</bold>ti nānatte gocare pavattā saññā, nānattā vā saññā nānattasaññā, aṭṭha kāmāvacarakusalasaññā, dvādasa akusalasaññā, ekādasa kāmāvacarakusalavipākasaññā, dve akusalavipākasaññā, ekādasa kāmāvacarakiriyasaññāti etāsaṃ catucattālīsasaññānametaṃ adhivacanaṃ. Etā hi yasmā rūpasaññādibhede nānatte <pageBreak edition="Myanmar" number="1.0130" /> nānāsabhāve gocare pavattanti, yasmā ca nānattā nānāsabhāvā aññamaññaṃ asadisā, tasmā <bold>‘‘nānattasaññā’’</bold>ti vuccanti.</paragraph>
    <paragraph line="28">Aniccassa, aniccanti vā anupassanā <bold>aniccānupassanā,</bold> tebhūmakadhammānaṃ aniccataṃ gahetvā pavattāya anupassanāyetaṃ nāmaṃ. <bold>Niccasañña</bold>nti saṅkhatadhamme ‘‘niccā sassatā’’ti pavattaṃ micchāsaññaṃ. Saññāsīsena diṭṭhicittānampi gahaṇaṃ daṭṭhabbaṃ. Esa nayo ito paresupi. <bold>Nibbidānupassanāyā</bold>ti saṅkhāresu nibbijjanākārena pavattāya anupassanāya. <bold>Nandi</bold>nti sappītikataṇhaṃ. <bold>Virāgānupassanāyā</bold>ti saṅkhāresu virajjanākārena pavattāya anupassanāya. <bold>Nirodhānupassanāyā</bold>ti saṅkhārānaṃ nirodhassa anupassanāya. ‘‘Te saṅkhārā nirujjhantiyeva, āyatiṃ samudayavasena na uppajjantī’’ti evaṃ vā anupassanā nirodhānupassanā. Tenevāha – ‘‘nirodhānupassanāya nirodheti, no samudetī’’ti. Muccitukamyatā hi ayaṃ balappattāti. Paṭinissajjanākārena pavattā anupassanā <bold>paṭinissaggānupassanā</bold>. Paṭisaṅkhā santiṭṭhanā hi ayaṃ. <bold>Ādāna</bold>nti niccādivasena gahaṇaṃ. Santatisamūhakiccārammaṇānaṃ vasena ekattaggahaṇaṃ <bold>ghanasaññā. Āyūhanaṃ</bold> abhisaṅkharaṇaṃ. Avatthāvisesāpatti <bold>vipariṇāmo. Dhuvasañña</bold>nti thirabhāvaggahaṇaṃ. <bold>Nimitta</bold>nti samūhādighanavasena sakiccaparicchedatāya ca saṅkhārānaṃ saviggahaggahaṇaṃ. <bold>Paṇidhi</bold>nti rāgādipaṇidhiṃ. Sā panatthato taṇhāvasena saṅkhāresu nanditā. <bold>Abhinivesa</bold>nti attānudiṭṭhiṃ.</paragraph>
    <paragraph line="29">Aniccadukkhādivasena sabbadhammatīraṇaṃ <bold>adhipaññādhammavipassanā. Sārādānābhinivesa</bold>nti asāre sāraggahaṇavipallāsaṃ. Issarakuttādivasena loko samuppannoti abhiniveso <bold>sammohābhiniveso</bold><pageBreak edition="Vipassana Research Institut" number="1.0120" />. Keci pana ‘‘ahosiṃ nu kho ahamatītamaddhānantiādinā pavattasaṃsayāpatti sammohābhiniveso’’ti vadanti. Saṅkhāresu leṇatāṇabhāvaggahaṇaṃ <bold>ālayābhiniveso</bold>. ‘‘Ālayaratā ālayasammuditā’’ti (dī. ni. 2.64; ma. ni. 1.281; 2.337; saṃ. ni. 1.172; mahāva. 7) vacanato ālayo taṇhā, sāyeva cakkhādīsu rūpādīsu ca abhinivesavasena pavattiyā ālayābhinivesoti keci. ‘‘Evaṃvidhā saṅkhārā paṭinissajjīyantī’’ti pavattaṃ ñāṇaṃ <bold>paṭisaṅkhānupassanā</bold>. Vaṭṭato vigatattā vivaṭṭaṃ, nibbānaṃ. Tattha ārammaṇakaraṇasaṅkhātena anupassanena pavattiyā <bold>vivaṭṭānupassanā,</bold> gotrabhū. <bold>Saṃyogābhinivesa</bold>nti saṃyujjanavasena saṅkhāresu <pageBreak edition="Myanmar" number="1.0131" /> abhinivisanaṃ. <bold>Diṭṭhekaṭṭhe</bold>ti diṭṭhiyā sahajātekaṭṭhe pahānekaṭṭhe ca. <bold>Oḷārike</bold>ti uparimaggavajjhe kilese apekkhitvā vuttaṃ, aññathā dassanapahātabbāpi dutiyamaggavajjhehi oḷārikāti. <bold>Aṇusahagate</bold>ti aṇubhūte. Idaṃ heṭṭhimamaggavajjhe apekkhitvā vuttaṃ. <bold>Sabbakilese</bold>ti avasiṭṭhasabbakilese. Na hi paṭhamādimaggehipi pahīnā kilesā <bold>puna</bold> pahīyantīti.</paragraph>
    <paragraph line="30"><bold>Kakkhaḷattaṃ</bold> kathinabhāvo. <bold>Paggharaṇaṃ</bold> dravabhāvo. Lokiyavāyunā bhastāya viya yena taṃtaṃkalāpassa uddhumāyanaṃ, thaddhabhāvo vā, taṃ <bold>vitthambhanaṃ</bold>. Vijjamānepi kalāpantarabhūtānaṃ kalāpantarabhūtehi phuṭṭhabhāve taṃtaṃbhūtavivittatā rūpapariyanto ākāsoti yesaṃ yo paricchedo, tehi so asamphuṭṭhova, aññathā bhūtānaṃ paricchedabhāvo na siyā byāpitabhāvāpattito. Yasmiṃ kalāpe bhūtānaṃ paricchedo, tehi asamphuṭṭhabhāvo <bold>asamphuṭṭhalakkhaṇaṃ</bold>. Tenāha – bhagavā <bold>ākāsadhātuniddese</bold> (dha. sa. 637) ‘‘asamphuṭṭho catūhi mahābhūtehī’’ti.</paragraph>
    <paragraph line="31">Virodhipaccayasannipāte visadisuppatti <bold>ruppanaṃ</bold>. Cetanāpadhānattā saṅkhārakkhandhadhammānaṃ cetanāvasenetaṃ vuttaṃ – <bold>‘‘saṅkhārānaṃ abhisaṅkharaṇalakkhaṇa’’</bold>nti. Tathā hi suttantabhājanīye <bold>saṅkhārakkhandhavibhaṅge</bold> (vibha. 92) ‘‘cakkhusamphassajā cetanā’’tiādinā cetanāva vibhattā. Abhisaṅkharalakkhaṇā ca cetanā. Yathāha – ‘‘tattha katamo puññābhisaṅkhāro, kusalā cetanā kāmāvacarā’’tiādi. <bold>Pharaṇaṃ</bold> savipphārikatā. <bold>Assaddhiye</bold>ti assaddhiyahetu. Nimittatthe bhummaṃ. Esa nayo <bold>kosajje</bold>tiādīsu. <bold>Vūpasamalakkhaṇa</bold>nti kāyacittapariḷāhūpasamalakkhaṇaṃ. Līnuddhaccarahite adhicitte pavattamāne paggahaniggahasampahaṃsanesu abyāvaṭatāya ajjhupekkhanaṃ <bold>paṭisaṅkhānaṃ</bold> pakkhapātupacchedato.</paragraph>
    <paragraph line="32">Musāvādādīnaṃ visaṃvādanādikiccatāya lūkhānaṃ apariggāhakānaṃ paṭipakkhabhāvato pariggāhakasabhāvā <pageBreak edition="Vipassana Research Institut" number="1.0121" /><bold>sammāvācā,</bold> siniddhabhāvato sampayuttadhamme sammāvācāpaccayasubhāsitānaṃ sotārañca puggalaṃ pariggaṇhātīti sā <bold>pariggahalakkhaṇā</bold>. Kāyikakiriyā kiñci kattabbaṃ samuṭṭhāpeti, sayañca samuṭṭhahanaṃ ghaṭanaṃ hotīti sammākammantasaṅkhātā viratīpi <pageBreak edition="Myanmar" number="1.0132" /><bold>samuṭṭhānalakkhaṇā</bold> daṭṭhabbā, sampayuttadhammānaṃ vā ukkhipanaṃ samuṭṭhāpanaṃ kāyikakiriyāya bhārukkhipanaṃ viya. Jīvamānassa sattassa, sampayuttadhammānaṃ vā jīvitindriyapavattiyā, ājīvasseva vā suddhi <bold>vodānaṃ</bold>. ‘‘Saṅkhārā’’ti idha cetanā adhippetāti vuttaṃ – <bold>‘‘saṅkhārānaṃ cetanālakkhaṇa’’</bold>nti. <bold>Namanaṃ</bold> ārammaṇābhimukhabhāvo. <bold>Āyatanaṃ</bold> pavattanaṃ. Āyatanavasena hi āyasaṅkhātānaṃ cittacetasikānaṃ pavatti. <bold>Taṇhāya hetulakkhaṇa</bold>nti vaṭṭassa janakahetubhāvo, maggassa pana nibbānasampāpakattanti ayametesaṃ viseso.</paragraph>
    <paragraph line="33"><bold>Tathalakkhaṇaṃ</bold> aviparītasabhāvo. <bold>Ekaraso</bold> aññamaññanātivattanaṃ anūnādhikabhāvo. <bold>Yuganaddhā</bold> samathavipassanāva. ‘‘Saddhāpaññā paggahāvikkhepā’’tipi vadanti. <bold>Khayo</bold>ti kilesakkhayo maggo. Anuppādapariyosānatāya <bold>anuppādo</bold> phalaṃ. <bold>Passaddhi</bold> kilesavūpasamo. <bold>Chandassā</bold>ti kattukāmatāchandassa. <bold>Mūlalakkhaṇaṃ</bold> patiṭṭhābhāvo. <bold>Samuṭṭhānalakkhaṇaṃ</bold> ārammaṇappaṭipādakatāya sampayuttadhammānaṃ uppattihetutā. <bold>Samodhānaṃ</bold> visayādisannipātena gahetabbākāro, yā saṅgatīti vuccati. Samaṃ, saha odahanti anena sampayuttadhammāti vā <bold>samodhānaṃ,</bold> phasso. Samosaranti sannipatanti etthāti <bold>samosaraṇaṃ</bold>. Vedanāya vinā appavattamānā sampayuttadhammā vedanānubhavananimittaṃ samosaṭā viya hontīti evaṃ vuttaṃ. Gopānasīnaṃ kūṭaṃ viya sampayuttānaṃ pāmokkhabhāvo <bold>pamukhalakkhaṇaṃ</bold>. Tato, tesaṃ vā sampayuttadhammānaṃ uttari padhānanti <bold>tatuttari</bold>. Paññuttarā hi kusalā dhammā. <bold>Vimuttiyā</bold>ti phalassa. Tañhi sīlādiguṇasārassa paramukkaṃsabhāvena <bold>sāraṃ</bold>. Ayañca lakkhaṇavibhāgo chadhātupañcajhānaṅgādivasena taṃtaṃsuttapadānusārena porāṇaṭṭhakathāyaṃ āgatanayena ca katoti daṭṭhabbaṃ. Tathā hi pubbe vuttopi koci dhammo pariyāyantarappakāsanatthaṃ puna dassito, tato eva ca ‘‘chandamūlakā kusalā dhammā manasikārasamuṭṭhānā phassasamodhānā vedanāsamosaraṇā’’ti, ‘‘paññuttarā kusalā dhammā’’ti, ‘‘vimuttisāramidaṃ brahmacariya’’nti, ‘‘nibbānogadhañhi, āvuso, brahmacariyaṃ nibbānapariyosāna’’nti (saṃ. ni. 5.512) ca suttapadānaṃ vasena ‘‘chandassa mūlalakkhaṇa’’ntiādi vuttaṃ.</paragraph>
    <paragraph line="34"><bold>Tathadhammā</bold><pageBreak edition="Myanmar" number="1.0133" /><bold>nāma</bold> cattāri ariyasaccāni aviparītasabhāvattā. <bold>Tathāni</bold> taṃsabhāvattā, <bold>avitathāni</bold> amusāsabhāvattā, <bold>anaññathāni</bold> aññākārarahitattā. <bold>Jātipaccayasambhūtasamudāgataṭṭho</bold>ti <pageBreak edition="Vipassana Research Institut" number="1.0122" /> jātipaccayā sambhūtaṃ hutvā sahitassa attano paccayānurūpassa uddhaṃ uddhaṃ āgatabhāvo, anupavattatthoti attho. Atha vā sambhūtaṭṭho ca samudāgataṭṭho ca sambhūtasamudāgataṭṭho, na jātito jarāmaraṇaṃ na hoti, na ca jātiṃ vinā aññato hotīti <bold>jātipaccayasambhūtaṭṭho,</bold> itthañca jātito samudāgacchatīti <bold>jātipaccayasamudāgataṭṭho</bold>. Yā yā jāti yathā yathā paccayo hoti, tadanurūpaṃ pātubhāvoti attho. <bold>Avijjāya saṅkhārānaṃ paccayaṭṭho</bold>ti etthāpi na avijjā saṅkhārānaṃ paccayo na hoti, na ca avijjaṃ vinā saṅkhārā uppajjanti. Yā yā avijjā yesaṃ yesaṃ saṅkhārānaṃ yathā yathā paccayo hoti, ayaṃ avijjāya saṅkhārānaṃ paccayaṭṭho, paccayabhāvoti attho.</paragraph>
    <paragraph line="35">Bhagavā taṃ jānāti passatīti sambandho. <bold>Tenā</bold>ti bhagavatā. Taṃ vibhajjamānanti yojetabbaṃ. <bold>Ta</bold>nti rūpāyatanaṃ. <bold>Iṭṭhāniṭṭhādī</bold>ti <bold>ādi</bold>-saddena majjhattaṃ saṅgaṇhāti, tathā atītānāgatapaccuppannaparittaajjhattabahiddhātadubhayādibhedaṃ. <bold>Labbhamānakapadavasenā</bold>ti ‘‘rūpāyatanaṃ diṭṭhaṃ, saddāyatanaṃ sutaṃ, gandhāyatanaṃ rasāyatanaṃ phoṭṭhabbāyatanaṃ mutaṃ, sabbaṃ rūpaṃ manasā viññāta’’nti (dha. sa. 966) vacanato diṭṭhapadañca viññātapadañca rūpārammaṇe labbhati. <bold>Anekehi nāmehī</bold>ti ‘‘rūpārammaṇaṃ iṭṭhaṃ aniṭṭhaṃ majjhattaṃ parittaṃ atītaṃ anāgataṃ paccuppannaṃ ajjhattaṃ bahiddhā diṭṭhaṃ viññātaṃ rūpaṃ rūpāyatanaṃ rūpadhātu vaṇṇanibhā sanidassanaṃ sappaṭighaṃ nīlaṃ pītaka’’nti evamādīhi anekehi nāmehi. <bold>Terasahi vārehī</bold>ti rūpakaṇḍe āgate terasa niddesavāre sandhāyāha. <bold>Dvepaññāsāya nayehī</bold>ti ekekasmiṃ vāre catunnaṃ catunnaṃ vavatthāpananayānaṃ vasena dvipaññāsāya nayehi. <bold>Tathamevā</bold>ti aviparītadassitāya appaṭivattiyadesanatāya ca tathameva hoti. <bold>Jānāmi abbhaññāsi</bold>nti vattamānātītakālesu ñāṇappavattidassanena anāgatepi ñāṇappavatti vuttāyevāti daṭṭhabbā. <bold>Vidita</bold>-saddo anāmaṭṭhakālaviseso veditabbo ‘‘diṭṭhaṃ sutaṃ muta’’ntiādīsu (dī. ni. 3.188; ma. ni. 1.7-8; saṃ. ni. 3.208; a. ni. 4.23) viya. <bold>Na upaṭṭhāsī</bold>ti attattaniyavasena na upagañchi <pageBreak edition="Myanmar" number="1.0134" />. Yathā rūpārammaṇādayo dhammā yaṃsabhāvā yaṃpakārā ca, tathā ne passati jānāti gacchatīti <bold>tathāgato</bold>ti evaṃ padasambhavo veditabbo. Keci pana ‘‘niruttinayena <bold>pisodarādipakkhepena</bold> vā dassīsaddassa lopaṃ, āgata-saddassa cāgamaṃ katvā tathāgato’’ti vaṇṇenti.</paragraph>
    <paragraph line="36"><bold>Yaṃ ratti</bold>nti yassaṃ rattiyaṃ. Accantasaṃyoge cetaṃ upayogavacanaṃ. <bold>Tiṇṇaṃ mārāna</bold>nti kilesābhisaṅkhāradevaputtasaṅkhātānaṃ tiṇṇaṃ mārānaṃ. <bold>Anupavajja</bold>nti niddosatāya na upavajjaṃ. <bold>Anūna</bold>nti pakkhipitabbābhāvena na ūnaṃ. <bold>Anadhika</bold>nti apanetabbābhāvena na adhikaṃ. <bold>Sabbākāraparipuṇṇa</bold>nti <pageBreak edition="Vipassana Research Institut" number="1.0123" /> atthabyañjanādisampattiyā sabbākārena paripuṇṇaṃ. <bold>No aññathā</bold>ti ‘‘tathevā’’ti vuttamevatthaṃ byatirekena sampādeti. Tena yadatthaṃ bhāsitaṃ, tadatthanipphādanato yathā bhāsitaṃ bhagavatā, tathevāti aviparītadesanataṃ dasseti. <bold>Gadattho</bold>ti etena tathaṃ gadatīti <bold>tathāgato</bold>ti da-kārassa ta-kāraṃ katvā niruttinayena vuttanti dasseti. Tathā gatamassāti tathāgato. <bold>Gata</bold>nti ca kāyassa vācāya vā pavattīti attho. <bold>Tathā</bold>ti ca vutte yaṃ-taṃ-saddānaṃ abyabhicāritasambandhatāya yathāti ayamattho upaṭṭhitoyeva hoti. Kāyavācākiriyānañca aññamaññānulomena vacanicchāyaṃ kāyassa vācā, vācāya ca kāyo sambandhabhāvena upatiṭṭhatīti imamatthaṃ dassento āha – <bold>‘‘bhagavato hī’’</bold>tiādi. Imasmiṃ pana atthe tathāvāditāya tathāgatoti ayampi attho siddho hoti. So pana pubbe pakārantarena dassitoti āha – <bold>‘‘evaṃ tathākāritāya tathāgato’’</bold>ti.</paragraph>
    <paragraph line="37"><bold>Tiriyaṃ aparimāṇāsu lokadhātūsū</bold>ti etena yadeke ‘‘tiriyaṃ viya upari adho ca santi lokadhātuyo’’ti vadanti, taṃ paṭisedheti. Desanāvilāsoyeva <bold>desanāvilāsamayo</bold> yathā ‘‘puññamayaṃ dānamaya’’ntiādīsu (dī. ni. 3.305; itivu. 60; netti. 33). Nipātānaṃ vācakasaddasannidhāne tadatthajotanabhāvena pavattanato gata-saddoyeva avagatatthaṃ atītatthañca vadatīti āha – <bold>‘‘gatoti avagato atīto’’</bold>ti. Atha vā abhinīhārato paṭṭhāya yāva <pageBreak edition="Myanmar" number="1.0135" /> sambodhi, etthantare mahābodhiyānapaṭipattiyā hānaṭṭhānasaṃkilesanivattīnaṃ abhāvato yathā paṇidhānaṃ, tathā gato abhinīhārānurūpaṃ paṭipannoti <bold>tathāgato</bold>. Atha vā mahiddhikatāya paṭisambhidānaṃ ukkaṃsādhigamena anāvaraṇañāṇatāya ca katthacipi paṭighātābhāvato yathā ruci, tathā kāyavācācittānaṃ gatāni gamanāni pavattiyo etassāti <bold>tathāgato</bold>. Yasmā ca loke vidhayuttagatapakārasaddā samānatthā dissanti, tasmā yathāvidhā vipassiādayo bhagavanto, ayampi bhagavā tathāvidhoti <bold>tathāgato</bold>. Yathā yuttā ca te bhagavanto, ayampi bhagavā tathā yuttoti tathāgato. Atha vā yasmā saccaṃ tatvaṃ tacchaṃ tathanti ñāṇassetaṃ adhivacanaṃ, tasmā tathena ñāṇena āgatoti <bold>tathāgato</bold>ti evampi tathāgatasaddassa attho veditabbo.</paragraph>
    <gatha1 line="38">‘‘Pahāya kāmādimale yathā gatā,</gatha1>
    <gatha2 line="39">Samādhiñāṇehi vipassiādayo;</gatha2>
    <gatha3 line="40">Mahesino sakyamunī jutindharo,</gatha3>
    <gathalast line="41">Tathāgato tena tathāgato mato.</gathalast>
    <gatha1 line="42">‘‘Tathañca <pageBreak edition="Vipassana Research Institut" number="1.0124" /> dhātāyatanādilakkhaṇaṃ,</gatha1>
    <gatha2 line="43">Sabhāvasāmaññavibhāgabhedato;</gatha2>
    <gatha3 line="44">Sayambhuñāṇena jinoyamāgato,</gatha3>
    <gathalast line="45">Tathāgato vuccati sakyapuṅgavo.</gathalast>
    <gatha1 line="46">‘‘Tathāni saccāni samantacakkhunā,</gatha1>
    <gatha2 line="47">Tathā idappaccayatā ca sabbaso;</gatha2>
    <gatha3 line="48">Anaññaneyyena yato vibhāvitā,</gatha3>
    <gathalast line="49">Yāthāvato tena jino tathāgato.</gathalast>
    <gatha1 line="50">‘‘Anekabhedāsupi lokadhātusu,</gatha1>
    <gatha2 line="51">Jinassa rupāyatanādigocare;</gatha2>
    <gatha3 line="52">Vicittabhede tathameva dassanaṃ,</gatha3>
    <gathalast line="53">Tathāgato tena samantalocano.</gathalast>
    <gatha1 line="54">‘‘Yato <pageBreak edition="Myanmar" number="1.0136" /> ca dhammaṃ tathameva bhāsati,</gatha1>
    <gatha2 line="55">Karoti vācāyanulomamattano;</gatha2>
    <gatha3 line="56">Guṇehi lokaṃ abhibhuyyirīyati,</gatha3>
    <gathalast line="57">Tathāgato tenapi lokanāyako.</gathalast>
    <gatha2 line="58">‘‘Yathābhinīhāramato yathāruci,</gatha2>
    <gatha3 line="59">Pavattavācā tanucittabhāvato;</gatha3>
    <gatha2 line="60">Yathāvidhā yena purā mahesino,</gatha2>
    <gathalast line="61">Tathāvidho tena jino tathāgato’’ti. (dī. ni. ṭī. 1.7) –</gathalast>
    <unindented line="62">Saṅgahagāthā mukhamattameva, kasmā? Appamādapadaṃ viya sakalakusaladhammasampaṭipattiyā sabbabuddhaguṇānaṃ saṅgāhakattā. Tenevāha – <bold>‘‘sabbākārenā’’</bold>tiādi. Sesamettha uttānatthameva.</unindented>
    <paragraph line="63" number="171"> Dutiye <bold>uppattī</bold>ti paṭhamāya jātiyā nibbattiṃ vatvā ariyāya jātiyā nibbattiṃ dassetuṃ – <bold>‘‘nipphattī’’</bold>ti āha. Tadā hissa buddhabhāvanipphattīti. ‘‘Dullabho’’tiādiṃ <pageBreak edition="Vipassana Research Institut" number="1.0125" /> vatvā kāraṇassa dūrasambhārabhāvato tattha kāraṇaṃ dassento <bold>‘‘ekavāra’’</bold>ntiādimāha. Idaṃ vuttaṃ hoti – tattha vāragaṇanā nāma māsasaṃvaccharakappagaṇanādikā, kappānaṃ ekaṃ asaṅkhyeyyaṃ dve asaṅkhyeyyāni tīṇi asaṅkhyeyyānipi pāramiyo pūretvāpi buddhena bhavituṃ na sakkā, heṭṭhimakoṭiyā pana cattāri asaṅkhyeyyāni kappasatasahassañca nirantaraṃ dasa pāramiyo pūretvā buddhabhāvaṃ pattuṃ sakkā, na ito aññathāti iminā kāraṇena dullabho pātubhāvo buddhānanti.</paragraph>
    <paragraph line="64" number="172"> Tatiye <bold>niccaṃ na hotī</bold>ti abhiṇhappavattikaṃ na hoti kadācideva sambhavato. Yebhuyyena manussā acchariyaṃ disvā accharaṃ paharanti, taṃ sandhāya vuttaṃ – <bold>‘‘accharaṃ paharitvā passitabbo’’</bold>ti. <bold>Samannāgatattā</bold>ti etena acchariyā guṇadhammā etasmiṃ santīti <bold>acchariyo</bold>ti dasseti. Apica ādito pabhuti abhinīhārāvaho, tato parampi anaññasādhāraṇe guṇadhamme āciṇṇavāti <bold>acchariyo</bold>ti āha – <bold>‘‘āciṇṇamanussotipi acchariyamanusso’’</bold>tiādi. Mahābodhiñāṇameva maṇḍabhūtaṃ <bold>mahābodhimaṇḍo</bold>. Sabbaññutaññāṇapadaṭṭhānañhi maggañāṇaṃ, maggañāṇapadaṭṭhānañca sabbaññutaññāṇaṃ <pageBreak edition="Myanmar" number="1.0137" /> ‘‘mahābodhī’’ti vuccati. <bold>Anivattakenā</bold>ti bodhiyā niyatabhāvāpattiyā mahābodhisattabhāvato anivattanasabhāvena. <bold>Buddhakārakadhammānaṃ pūraṇampi na aññassa kassaci āciṇṇa</bold>ntiādinā hetuavatthāya phalāvatthāya sattānaṃ upakārāvatthāya cāti tīsupi avatthāsu lokanātho anaññasādhāraṇānaṃ guṇadhammānaṃ āciṇṇatāya acchariyamanusso vuttoti dasseti.</paragraph>
    <paragraph line="65" number="173"> Catutthe kāle kiriyāti <bold>kālakiriyā</bold>. Katarasmiṃ kāle kīdisī kiriyā. Sāmaññajotanā hi visese avatiṭṭhati, visesatthinā ca viseso anuppayojitabboti āha – <bold>‘‘ekasmiṃ kāle pākaṭā kiriyā’’</bold>ti. Katarasmiṃ pana ekasmiṃ kāle, kathañca pākaṭāti? Kappānaṃ satasahassādhikāni anekāni asaṅkhyeyyāni abhikkamitvā yathādhippetamanorathapāripūrivasena samupaladdhe ekasmiṃ kāle, sadevaloke ativiya acchariyamanussassa parinibbānanti accantapākaṭā. <bold>Anutāpakarā</bold>ti cetodukkhāvahā. <bold>Dasasahassacakkavāḷesū</bold>ti vuttaṃ tassa buddhakkhettabhāvena paricchinnattā, tadaññesañca avisayattā.</paragraph>
    <paragraph line="66" number="174"> Pañcame <bold>dutiyassa buddhassā</bold>ti dutiyassa sabbaññubuddhassa abhāvā. <bold>Sutabuddho</bold> nāma sutamayena ñāṇena bujjhitabbassa buddhattā. <bold>Catusaccabuddho</bold> nāma catunnaṃ ariyasaccānaṃ anavasesato buddhattā. <bold>Paccekabuddho</bold> nāma paccekaṃ attanoyeva yathā catusaccasambodho hoti, evaṃ <pageBreak edition="Vipassana Research Institut" number="1.0126" /> buddhattā. Sammāsambuddho eva hi yathā sadevakassa lokassa catusaccasambodho hoti, evaṃ saccāni abhisambujjhati. <bold>Cattāri vā aṭṭha vā soḷasa vā</bold>ti idaṃ katamahābhinīhārānaṃ mahābodhisattānaṃ paññādhikasaddhādhikavīriyādhikavibhāgavasena vuttaṃ. ‘‘Paññādhikānañhi saddhā mandā hoti, paññā tikkhā. Saddhādhikānaṃ paññā majjhimā hoti. Vīriyādhikānaṃ paññā mandā, paññānubhāvena ca sammāsambodhi adhigantabbā’’ti <bold>aṭṭhakathāyaṃ</bold> vuttaṃ. Avisesena pana vimuttiparipācanīyadhammānaṃ tikkhamajjhimamudubhāvena tayopete bhedā yuttāti vadanti. Tividhā hi bodhisattā abhinīhārakkhaṇe bhavanti ugghaṭitaññuvipañcitaññuneyyabhedena. Tesu <pageBreak edition="Myanmar" number="1.0138" /> ugghaṭitaññū sammāsambuddhassa sammukhā cātuppadikaṃ gāthaṃ suṇanto tatiyapade apariyositeyeva chahi abhiññāhi saha paṭisambhidāhi arahattaṃ pattuṃ samatthūpanissayo hoti. Dutiyo satthu sammukhā ekaṃ gāthaṃ suṇanto apariyositeyeva catutthapade chahi abhiññāhi arahattaṃ pattuṃ samatthūpanissayo hoti. Itaro bhagavato sammukhā cātuppadikagāthaṃ sutvā pariyositāya gāthāya chahi abhiññāhi arahattaṃ pattuṃ samatthūpanissayo hoti. Tayopete vinā kālabhedena katābhinīhārā laddhabyākaraṇā pāramiyo pūrento yathākkamaṃ yathāvuttabhedena kālena sammāsambodhiṃ pāpuṇanti, tesu tesu pana kālabhedesu aparipuṇṇesu te te mahāsattā divase divase vessantaradānasadisaṃ dānaṃ dentāpi tadanurūpaṃ sīlādisesapāramidhamme ācinantāpi antarā buddhā bhavissantīti akāraṇametaṃ. Kasmā? Ñāṇassa aparipaccanato. Paricchinnakālanipphāditaṃ viya hi sassaṃ paricchinnakāle nipphāditā sammāsambodhi tadantarā sabbussāhena vāyamantenapi na sakkā pāpuṇitunti pāramipūrī yathāvuttakālavisesena sampajjatīti veditabbaṃ. <bold>Saddhi</bold>nti samānakāle.</paragraph>
    <paragraph line="67"><bold>Asahāyo</bold>ti nippariyāyato vuttaṃ. Sahaayanaṭṭho hi sahāyaṭṭho. Paṭipattivasena bhagavatā saha samaṃ ayanaṃ nāma kassacipi nattheva. Hatthādiavayavato paṭi paṭi minitabbato <bold>paṭimā</bold> vuccati attabhāvo. <bold>Samattho nāma natthī</bold>ti devo vā māro vā brahmā vā koci natthi. <bold>Paṭisamo</bold>ti paṭinidhibhāvena samo. <bold>Paṭibhāgaṃ dātu</bold>nti ‘‘cattāro satipaṭṭhānā’’tiādinā vuttassa dhammabhāgassa dhammakoṭṭhāsassa paṭipakkhabhūtaṃ katvā bhāgaṃ koṭṭhāsaṃ paṭivacanaṃ dātuṃ samattho nāma natthi. Natthi etassa sīlādiguṇehi paṭibimbabhūto puggaloti <bold>appaṭipuggalo</bold>. Tenāha – <bold>‘‘añño kocī’’</bold>tiādi. Tisahassimahāsahassīnaṃ vibhāgo parato āvi bhavissati. Sesamettha suviññeyyameva.</paragraph>
    <paragraph line="68" number="175"> Chaṭṭhādīsu <bold>tasmiṃ puggale</bold>ti sammāsambuddhe. <bold>Ta</bold>nti paññācakkhu. <bold>Pātubhūtameva hoti</bold> tassa <pageBreak edition="Vipassana Research Institut" number="1.0127" /> sahassa uppajjanato. <bold>Uppattī</bold>ti uppajjanaṃ. <bold>Nipphattī</bold>ti parivuddhi. <bold>Kīvarūpassā</bold>ti kīdisassa. Sāvakavisayeva hatthagataṃ paññācakkhu nāma dvinnaṃ aggasāvakānaṃyevāti āha – <bold>‘‘sāriputtattherassā’’</bold>tiādi. <bold>Samādhipaññā</bold>ti samādhisahagatā paññā. ‘‘Samādhisaṃvattanikā <pageBreak edition="Myanmar" number="1.0139" /> khippanisantiādivisesāvahā paññā’’ti keci. <bold>Āloko</bold>ti paññāāloko eva. Tathā <bold>obhāso. Tīṇipī</bold>ti tīṇipi suttāni. <bold>Lokiyalokuttaramissakānī</bold>ti pubbabhāgapaññāya adhippetattā vuttaṃ.</paragraph>
    <paragraph line="69"><bold>Uttamadhammāna</bold>nti attano uttaritarassa abhāvena seṭṭhadhammānaṃ. Daṭṭhabbato dassanaṃ, bhagavato rūpakāyo. Tatthapi visesato rūpāyatanaṃ. Tenāha – <bold>‘‘cakkhuviññāṇena daṭṭhuṃ labhatī’’</bold>ti. Natthi ito uttaranti anuttaraṃ, tadeva anuttariyaṃ, dassanañca taṃ anuttariyañcāti <bold>dassanānuttariyaṃ</bold>. Sesapadesupi eseva nayo. Ayaṃ pana padaviseso – suyyatīti <bold>savanaṃ,</bold> bhagavato vacanaṃ. Labbhatīti <bold>lābho,</bold> bhagavati saddhā. Sikkhitabbato <bold>sikkhā</bold>. Sīlasamādhipaññāparicaraṇaṃ <bold>pāricariyā,</bold> upaṭṭhānaṃ. Anussaraṇaṃ <bold>anussati,</bold> satthu guṇānussaraṇaṃ. <bold>Imesa</bold>nti yathāvuttānaṃ channaṃ anuttariyānaṃ. <bold>Pātubhāvo hotī</bold>ti tathāgatassa pātubhāvā tappaṭibaddhattā tabbisayattā ca pātubhāvo hoti. ‘‘Dassanānuttariya’’nti ca sadevake loke uttaritarassa bhagavato rūpassa na dassanamattaṃ adhippetaṃ, atha kho tassa rūpadassanamukhena aveccappasādena buddhaguṇe okappetvā ogāhetvā dassanaṃ daṭṭhabbaṃ. Tenāha – <bold>‘‘āyasmā hī’’</bold>tiādi. <bold>Idampi dassanānuttariya</bold>nti pubbe vuttato nibbisesattā vuttaṃ. <bold>Dasabalaṃ dassanāya labhitvā</bold>ti ānandatthero viya pasādabhattimettāpubbakaṃ dasabalaṃ dassanāya labhitvā. <bold>Dassanaṃ vaḍḍhetvā</bold>ti dassanamukhena pavattaṃ vipassanācāraṃ vaḍḍhetvā. Dassanamukhena yāva anulomañāṇaṃ vipassanācāraṃ vaḍḍhetvā tadanantaraṃ aṭṭhamakamahābhūmiṃ okkamanto dassanaṃ sotāpattimaggaṃ pāpeti nāma. Idha parato pavattaṃ dassanaṃ <bold>dassanameva nāma, mūladassanaṃ pana</bold> saccadassanassapi kāraṇabhāvato <bold>dassanānuttariyaṃ nāma</bold>. Esa nayo sesānuttariyesupi.</paragraph>
    <paragraph line="70"><bold>Dasabale saddhaṃ paṭilabhatī</bold>ti sammāsambuddhe bhagavati saddhaṃ paṭilabhati. <bold>Tisso sikkhā sikkhitvā</bold>ti tisso pubbabhāgasikkhā sikkhitvā. <bold>Paricaratī</bold>ti upaṭṭhānaṃ karoti. ‘‘Itipi so bhagavā’’tiādinā buddhānussativasena anussatijjhānaṃ uppādetvā taṃ padaṭṭhānaṃ katvā vipassanaṃ vaḍḍhento <bold>‘‘anussatiṃ vaḍḍhetvā’’</bold>ti vutto.</paragraph>
    <paragraph line="71"><bold>Sacchikiriyā</bold><pageBreak edition="Myanmar" number="1.0140" /><bold>hotī</bold>ti paccakkhakaraṇaṃ hoti. Maggakkhaṇe hi labbhamānā paṭisambhidā phalakkhaṇe <pageBreak edition="Vipassana Research Institut" number="1.0128" /> sacchikatā nāma hoti tato paraṃ atthādīsu yathicchitaṃ viniyogakkhamabhāvato. <bold>Catasso</bold>ti gaṇanaparicchedo. <bold>Paṭisambhidā</bold>ti pabhedā. Kassa pana pabhedāti? ‘‘Atthe ñāṇaṃ atthapaṭisambhidā’’tiādivacanato (vibha. 718-721) ñāṇassetā pabhedā. Tasmā <bold>catasso paṭisambhidā</bold>ti cattāro ñāṇappabhedāti attho. <bold>Atthapaṭisambhidā</bold>ti atthe paṭisambhidā, atthapabhedassa salakkhaṇavibhāvanavavatthānakaraṇasamatthaṃ atthe pabhedagataṃ ñāṇanti attho. Tathā dhammapabhedassa salakkhaṇavibhāvanavavatthānakaraṇasamatthaṃ dhamme pabhedagataṃ ñāṇaṃ <bold>dhammapaṭisambhidā</bold>. Niruttipabhedassa salakkhaṇavibhāvanavavatthānakaraṇasamatthaṃ niruttābhilāpe pabhedagataṃ ñāṇaṃ <bold>niruttipaṭisambhidā</bold>. Paṭibhānapabhedassa salakkhaṇavibhāvanavavatthānakaraṇasamatthaṃ paṭibhāne pabhedagataṃ ñāṇaṃ <bold>paṭibhānapaṭisambhidā</bold>.</paragraph>
    <paragraph line="72"><bold>Atthesu ñāṇa</bold>ntiādīsu <bold>attho</bold>ti saṅkhepato hetuphalaṃ. Tañhi hetuvasena araṇīyaṃ gantabbaṃ pattabbaṃ, tasmā ‘‘attho’’ti vuccati. Pabhedato pana yaṃ kiñci paccayuppannaṃ, nibbānaṃ, bhāsitattho, vipāko, kiriyāti ime pañca dhammā ‘‘attho’’ti veditabbā. Taṃ atthaṃ paccavekkhantassa tasmiṃ pabhedagataṃ ñāṇaṃ <bold>atthapaṭisambhidā. Dhammo</bold>ti saṅkhepato paccayo. So hi yasmā tanti dahati vidahati pavatteti ceva pāpeti ca ṭhapeti ca, tasmā ‘‘dhammo’’ti vuccati. Pabhedato pana yo koci phalanibbattako hetu ariyamaggo bhāsitaṃ kusalaṃ akusalanti pañcavidhoti veditabbo, taṃ dhammaṃ paccavekkhantassa tasmiṃ dhamme pabhedagataṃ ñāṇaṃ <bold>dhammapaṭisambhidā</bold>.</paragraph>
    <paragraph line="73"><bold>Atthadhammaniruttābhilāpe ñāṇa</bold>nti tasmiṃ atthe ca dhamme ca sabhāvaniruttisaddaṃ ārammaṇaṃ katvā paccavekkhantassa tasmiṃ sabhāvaniruttiabhilāpe pabhedagataṃ ñāṇaṃ. Evamayaṃ niruttipaṭisambhidā saddārammaṇā nāma jātā, na paññattiārammaṇā. Kasmā? Yasmā saddaṃ sutvā ‘‘ayaṃ sabhāvanirutti, ayaṃ na sabhāvaniruttī’’ti pajānāti. Paṭisambhidāpatto hi ‘‘phasso’’ti vutte ‘‘ayaṃ sabhāvaniruttī’’ti jānāti, ‘‘phassā’’ti vā ‘‘phassa’’nti vā vutte ‘‘ayaṃ na sabhāvaniruttī’’ti jānāti. Vedanādīsupi eseva nayo. Ayaṃ panesa <pageBreak edition="Myanmar" number="1.0141" /> nāmākhyātopasaggābyayapadampi jānātiyeva sabhāvaniruttiyā yāthāvato jānanato. <bold>Ñāṇesu ñāṇa</bold>nti sabbatthakañāṇaṃ ārammaṇaṃ katvā paccavekkhantassa pabhedagataṃ ñāṇaṃ.</paragraph>
    <paragraph line="74">Imā pana catasso paṭisambhidā sekkhabhūmiyaṃ asekkhabhūmiyanti dvīsu ṭhānesu pabhedaṃ gacchanti. Adhigamo pariyatti savanaṃ paripucchā pubbayogoti imehi pañcahi kāraṇehi visadā <pageBreak edition="Vipassana Research Institut" number="1.0129" /> honti. <bold>Adhigamo</bold> nāma saccappaṭivedho. <bold>Pariyatti</bold> nāma buddhavacanaṃ. Tañhi gaṇhantassa paṭisambhidā visadā honti. <bold>Savanaṃ</bold> nāma dhammassavanaṃ. Sakkaccaṃ dhammaṃ suṇantassapi hi paṭisambhidā visadā honti. <bold>Paripucchā</bold> nāma aṭṭhakathā. Uggahitapāḷiyā atthaṃ kathentassapi hi paṭisambhidā visadā honti. <bold>Pubbayogo</bold> nāma pubbayogāvacaratā. Haraṇapaccāharaṇanayena paṭipākaṭakammaṭṭhānassapi paṭisambhidā visadā hontīti. <bold>Lokiyalokuttarā vā</bold>ti ettha tisso paṭisambhidā lokiyā, atthapaṭisambhidā siyā lokiyā, siyā lokuttarāti evaṃ vibhajitvā attho veditabbo.</paragraph>
    <paragraph line="75"><bold>Buddhuppādeyevā</bold>ti avadhāraṇena buddhuppāde eva labbhanato, abuddhuppāde alabbhanato anaññasādhāraṇo paṭivedho adhippeto. Evañca katvā ‘‘mahato cakkhussā’’tiādīsu paññāmahattādikampi anaññasādhāraṇameva adhippetanti daṭṭhabbaṃ. Tathā vijjāvimuttiphalasacchikiriyādayopi paresaṃ tabbhāvāvahā daṭṭhabbā. Yā kāci dhātuyo lokiyā lokuttarā vā, sabbā tā imāheva saṅgahitā, ettheva antogadhāti vuttaṃ – <bold>‘‘imāva aṭṭhārasa dhātuyo nānāsabhāvato nānādhātuyo’’</bold>ti. Svāyamattho anekadhātunānādhātuñāṇavibhaṅgena (vibha. 751) dīpetabbo. ‘‘Sacchikiriyā’’ti vuttattā <bold>‘‘vijjāti phale ñāṇa’’</bold>nti vuttaṃ.</paragraph>
    <paragraph line="76" number="187"> Yasmā cakkati aparāparaṃ parivattatīti <bold>cakkaṃ,</bold> tasmā iriyāpathāpi aparāparaṃ parivattanaṭṭhena cakkasadisattā <bold>cakka</bold>nti vuttā, tathā patirūpadesavāsādisampattiyo. <bold>Tato paṭṭhāya dhammacakkaṃ abhinīharati nāmā</bold>ti ettha tadā mahāsatto attānaṃ abhinīhārayogaṃ karonto ‘‘dhammacakkaṃ abhinīharati nāmā’’ti vutto tato paṭṭhāya dhammacakkābhinīhāravibandhakaradhammānuppajjanato. <bold>Abhinīhaṭaṃ nāmā</bold>ti etthapi ayameva <pageBreak edition="Myanmar" number="1.0142" /> nayo. <bold>Arahattamaggaṃ paṭivijjhantopi dhammacakkaṃ uppādetiyeva nāma</bold> tadatthaṃ ñāṇaṃ paripācetīti katvā. <bold>Arahattaphalakkhaṇe dhammacakkaṃ uppāditaṃ nāma</bold> tasmiṃ khaṇe dhammacakkassa uppādanāya kātabbakiccassa kassaci abhāvā. Paṭivedhañāṇañhi idha ‘‘dhammacakka’’nti adhippetaṃ. Idāni desanāñāṇavasena dhammacakkaṃ dassetuṃ – <bold>‘‘kadā pavatteti nāmā’’</bold>tiādimāha. Na kevalaṃ therasseva, atha kho sabbesampi sāsanikānaṃ dhammakathā bhagavato dhammadesanā catunnaṃ ariyasaccānaṃ catunnañca ekattādinayānaṃ avirādhanatoti dassetuṃ – <bold>‘‘yo hi koci bhikkhu vā’’</bold>tiādi āraddhaṃ. Sesaṃ suviññeyyameva.</paragraph>
    <centered line="77">Ekapuggalavaggavaṇṇanā niṭṭhitā.</centered>
  </content>
</document>