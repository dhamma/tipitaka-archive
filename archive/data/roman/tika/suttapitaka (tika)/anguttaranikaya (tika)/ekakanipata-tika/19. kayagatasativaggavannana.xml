<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0401t.tik17.xml</normativeSource>
    <archivePath>roman/tika/suttapitaka (tika)/anguttaranikaya (tika)/ekakanipata-tika/19. kayagatasativaggavannana.xml</archivePath>
    <baseFileName>19. kayagatasativaggavannana</baseFileName>
    <titlePath>19. Kāyagatāsativaggavaṇṇanā - Ekakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">19. Kāyagatāsativaggavaṇṇanā</chapter>
    <paragraph line="2" number="563"><bold>Cetasā</bold><pageBreak edition="V" number="1.0259" /><bold>phuṭo</bold>ti cittena pharito. Cittena pharaṇañca samuddassa dvidhā sambhavatīti āha – <bold>‘‘duvidhaṃ pharaṇa’’</bold>ntiādi. <bold>Purimena atthenā</bold>ti ‘‘sampayogavasena vijjaṃ bhajantī’’ti vuttena atthena. <bold>Pacchimenā</bold>ti ‘‘vijjābhāge vijjākoṭṭhāse vattantī’’ti vuttena.</paragraph>
    <paragraph line="3" number="564"><bold>Mahato saṃvegāya saṃvattatī</bold>tiādīsu ayaṃ pana aparo nayo. Yāthāvato kāyasabhāvappavedanato mahato saṃvegāya saṃvattati. <bold>Atthāyā</bold>ti diṭṭhadhammikādiatthāya. <bold>Yogakkhemāyā</bold>ti catūhi yogehi khemabhāvāya. <bold>Satisampajaññāyā</bold>ti sabbattha satiavippavāsāya sattaṭṭhāniyasampajaññāya ca. <bold>Ñāṇadassanappaṭilābhāyā</bold>ti vipassanāñāṇādhigamāya. <bold>Vijjāvimuttiphalasacchikiriyāyā</bold>ti tisso vijjā cittassa adhimutti nibbānaṃ cattāri sāmaññaphalānīti etesaṃ paccakkhakaraṇāya.</paragraph>
    <paragraph line="4" number="584"><bold>Paññāpaṭilābhāyā</bold>tiādīsu <pageBreak edition="M" number="1.0276" /> soḷasasu padesu paññāpaṭilābhāya paññāvuddhiyā paññāvepullāya paññābāhullāyāti imāni cattāri paññāvasena bhāvavacanāni, sesāni dvādasa puggalavasena bhāvavacanāni. <bold>Sappurisasaṃsevo</bold>ti sappurisānaṃ bhajanaṃ. <bold>Saddhammassavana</bold>nti tesaṃ sappurisānaṃ santike sīlādippaṭipattidīpakassa saddhammavacanassa savanaṃ. <bold>Yoniso manasikāro</bold>ti sutānaṃ dhammānaṃ atthūpaparikkhāvasena upāyena manasikāro. <bold>Dhammānudhammappaṭipattī</bold>ti lokuttaradhamme anugatassa sīlādippaṭipadādhammassa paṭipajjanaṃ.</paragraph>
    <paragraph line="5"><bold>Channaṃ abhiññāñāṇāna</bold>nti iddhividhadibbasotacetopariyapubbenivāsadibbacakkhuāsavakkhayañāṇānaṃ. <bold>Tesattatīnaṃ ñāṇāna</bold>nti <bold>paṭisambhidāpāḷiyaṃ</bold> (paṭi. ma. 1.1-2 mātikā) ‘‘sotāvadhāne paññā sutamaye ñāṇaṃ, sutvāna saṃvare paññā sīlamaye ñāṇa’’ntiādinā ñāṇakathāya niddiṭṭhānaṃ sāvakasādhāraṇāsādhāraṇānaṃ ñāṇānaṃ. Imesañhi tesattatiñāṇānaṃ sutamayañāṇādīni sattasaṭṭhiñāṇāni sāvakassa sādhāraṇāni, ‘‘indriyaparopariyatte ñāṇaṃ, sattānaṃ āsayānusaye ñāṇaṃ, yamakapāṭihīre ñāṇaṃ, mahākaruṇāsamāpattiyā ñāṇaṃ, sabbaññutaññāṇaṃ, anāvaraṇañāṇa’’nti (paṭi. ma. 1.68-73 mātikā) imāni cha asādhāraṇañāṇāni sāvakehi.</paragraph>
    <paragraph line="6"><bold>Sattasattatīnaṃ</bold><pageBreak edition="V" number="1.0260" /><bold>ñāṇāna</bold>nti ettha –</paragraph>
    <indent line="7">‘‘Jātipaccayā jarāmaraṇanti ñāṇaṃ, asati jātiyā natthi jarāmaraṇanti ñāṇaṃ. Atītampi addhānaṃ jātipaccayā jarāmaraṇanti ñāṇaṃ, asati jātiyā natthi jarāmaraṇanti ñāṇaṃ. Anāgatampi addhānaṃ jātipaccayā jarāmaraṇanti ñāṇaṃ, asati jātiyā natthi jarāmaraṇanti ñāṇaṃ. Yampissa taṃ dhammaṭṭhitiñāṇaṃ, tampi khayadhammaṃ vayadhammaṃ virāgadhammaṃ nirodhadhammanti ñāṇaṃ. Bhavapaccayā jātīti ñāṇaṃ…pe… upādānapaccayā bhavoti ñāṇaṃ, taṇhāpaccayā upādānanti ñāṇaṃ, vedanāpaccayā taṇhāti ñāṇaṃ, phassapaccayā vedanāti ñāṇaṃ, saḷāyatanapaccayā phassoti ñāṇaṃ, nāmarūpapaccayā saḷāyatananti ñāṇaṃ, viññāṇapaccayā nāmarūpanti ñāṇaṃ, saṅkhārapaccayā viññāṇanti ñāṇaṃ, avijjāpaccayā saṅkhārāti ñāṇaṃ, asati <pageBreak edition="M" number="1.0277" /> avijjāya natthi saṅkhārāti ñāṇaṃ, atītampi addhānaṃ avijjāpaccayā saṅkhārāti ñāṇaṃ, asati avijjāya natthi saṅkhārāti ñāṇaṃ, anāgatampi addhānaṃ avijjāpaccayā saṅkhārāti ñāṇaṃ, asati avijjāya natthi saṅkhārāti ñāṇaṃ, yampissa taṃ dhammaṭṭhitiñāṇaṃ, tampi khayadhamaṃ vayadhammaṃ virāgadhammaṃ nirodhadhammanti ñāṇa’’nti –</indent>
    <paragraph line="8">Bhagavatā <bold>nidānavagge</bold> (saṃ. ni. 2.34-35) jarāmaraṇādīsu ekādasasu paṭiccasamuppādaṅgesu paccekaṃ satta satta katvā vuttāni sattasattatiñāṇāni.</paragraph>
    <paragraph line="9">Tattha <bold>dhammaṭṭhitiñāṇa</bold>nti paccayākārañāṇaṃ. Paccayākāro hi dhammānaṃ pavattisaṅkhātāya ṭhitiyā kāraṇattā ‘‘dhammaṭṭhitī’’ti vuccati, tattha ñāṇaṃ dhammaṭṭhitiñāṇaṃ, ‘‘jātipaccayā jarāmaraṇa’’ntiādinā vuttasseva chabbidhassa ñāṇassetaṃ adhivacanaṃ. <bold>Khayadhamma</bold>nti khayagamanasabhāvaṃ. <bold>Vayadhamma</bold>nti vayagamanasabhāvaṃ. <bold>Virāgadhamma</bold>nti virajjanasabhāvaṃ. <bold>Nirodhadhamma</bold>nti nirujjhanasabhāvanti attho.</paragraph>
    <paragraph line="10"><bold>Lābho</bold>tiādīsu lābhoyeva upasaggena visesetvā <bold>‘‘paṭilābho’’</bold>ti vutto. Puna tasseva atthavivaraṇavasena <bold>‘‘patti sampattī’’</bold>ti vuttaṃ. <bold>Phusanā</bold>ti adhigamanavasena phusanā. <bold>Sacchikiriyā</bold>ti paṭilābhasacchikiriyā. <bold>Upasampadā</bold>ti nipphādanā.</paragraph>
    <paragraph line="11"><bold>Sattannañca</bold><pageBreak edition="V" number="1.0261" /><bold>sekkhāna</bold>nti tisso sikkhā sikkhantīti sekkhasaññitānaṃ sotāpattimaggaṭṭhādīnaṃ sattannaṃ. <bold>Puthujjanakalyāṇakassa cā</bold>ti nibbānagāminiyā paṭipadāya yuttattā sundaraṭṭhena kalyāṇasaññitassa puthujjanassa. Vaḍḍhitaṃ vaḍḍhanaṃ ekāyāti <bold>vaḍḍhitavaḍḍhanā</bold>. Yathāvuttānaṃ aṭṭhannampi paññānaṃ vasena visesatova arahato paññāvasena <bold>paññāvuddhiyā</bold>. Tathā <bold>paññāvepullāya</bold>.</paragraph>
    <paragraph line="12">Yassa kassacipi visesato anurūpadhammassa mahantaṃ nāma kiccasiddhiyā veditabbanti tadassa kiccasiddhiyā dassento <bold>‘‘mahante atthe pariggaṇhātī’’</bold>tiādimāha. Tattha atthādīnaṃ mahantabhāvo mahāvisayatāya veditabbo, mahāvisayatā ca tesaṃ paṭisambhidāmagge āgatanayena veditabbā. Sīlakkhandhassa pana hetumahantatāya, paccayamahantatāya, nissayamahantatāya <pageBreak edition="M" number="1.0278" />, pabhedamahantatāya, kiccamahantatāya, phalamahantatāya, ānisaṃsamahantatāya ca mahantabhāvo veditabbo. Tattha <bold>hetu</bold> alobhādayo. <bold>Paccayo</bold> hirottappasaddhāsativīriyādayo. <bold>Nissayo</bold> sāvakabodhipaccekabodhiniyatatā taṃsamaṅgino ca purisavisesā. <bold>Pabhedo</bold> cārittavārittādivibhāgo. <bold>Kiccaṃ</bold> tadaṅgādivasena paṭipakkhavidhamanaṃ. <bold>Phalaṃ</bold> saggasampadā nibbānasampadā ca. <bold>Ānisaṃso</bold> piyamanāpatādi. Ayamettha saṅkhepo, vitthāro pana <bold>visuddhimagge</bold> (visuddhi. 1.9) <bold>ākaṅkheyyasuttā</bold>dīsu (ma. ni. 1.64 ādayo) ca āgatanayena veditabbo. Iminā nayena samādhikkhandhādīnampi mahantatā yathārahaṃ niddhāretvā vattabbā. Ṭhānāṭṭhānādīnaṃ mahantabhāvo pana mahāvisayatāya veditabbo. Tattha ṭhānāṭṭhānānaṃ mahāvisayatā bahudhātukasuttādīsu āgatanayena veditabbā.</paragraph>
    <paragraph line="13">Vihārasamāpattīnaṃ mahāvisayatā samādhikkhandhe mahāvisayatāniddhāraṇanayena veditabbā, ariyasaccānaṃ sakalayānasaṅgāhakato <bold>saccavibhaṅge</bold> (vibha. 189 ādayo) <bold>taṃsaṃvaṇṇanāsu</bold> (vibha. aṭṭha. 189 ādayo) ca āgatanayena, satipaṭṭhānādīnaṃ <bold>satipaṭṭhānavibhaṅgā</bold>dīsu (vibha. 355 ādayo) <bold>taṃsaṃvaṇṇanā</bold>dīsu (vibha. aṭṭha. 355 ādayo) ca āgatanayena, sāmaññaphalānaṃ mahato hitassa mahato sukhassa mahato atthassa mahato yogakkhemassa nipphattibhāvato santapaṇītaatakkāvacarapaṇḍitavedanīyabhāvato, abhiññānaṃ mahāsambhārato mahāvisayato mahākiccato mahānubhāvato mahānipphattito, nibbānassa madanimmadanādimahatthasiddhito ca mahantabhāvo veditabbo. <bold>Pariggaṇhātī</bold>ti sabhāvādito paricchijja gaṇhāti jānāti, paṭivijjhatīti attho.</paragraph>
    <paragraph line="14"><bold>Puthupaññā</bold>ti <pageBreak edition="V" number="1.0262" /> etthāpi vuttanayānusārena attho veditabbo. Ayaṃ pana viseso – <bold>puthu nānākkhandhesu ñāṇaṃ pavattatī</bold>ti ‘‘ayaṃ rūpakkhandho nāma…pe… ayaṃ viññāṇakkhandho nāmā’’ti evaṃ pañcannaṃ khandhānaṃ nānākaraṇaṃ paṭicca ñāṇaṃ pavattati. Tesupi ekavidhena rūpakkhandho…pe… ekādasavidhena rūpakkhandho. Ekavidhena vedanākkhandho…pe… bahuvidhena vedanākkhandho. Ekavidhena saññākkhandho…pe… bahuvidhena saññākkhandho. Ekavidhena saṅkhārakkhandho…pe… bahuvidhena saṅkhārakkhandho. Ekavidhena viññāṇakkhandho…pe… bahuvidhena <pageBreak edition="M" number="1.0279" /> viññāṇakkhandhoti evaṃ ekekassa khandhassa ekavidhādivasena atītādivasenapi nānākaraṇaṃ paṭicca ñāṇaṃ pavattati.</paragraph>
    <paragraph line="15"><bold>Puthu nānādhātūsū</bold>ti ‘‘ayaṃ cakkhudhātu nāma…pe… ayaṃ manoviññāṇadhātu nāma. Tattha soḷasa dhātuyo kāmāvacarā, dve cātubhūmikā’’ti evaṃ dhātūsu nānākaraṇaṃ paṭicca ñāṇaṃ pavattati. Tayidaṃ upādinnadhātuvasena vuttaṃ. Paccekabuddhānañhi dvinnañca aggasāvakānaṃ upādinnadhātūsu eva nānākaraṇaṃ paṭicca ñāṇaṃ pavattati, tañca kho ekadesatova, na nippadesato. Bahiddhā anupādinnadhātūnaṃ nānākaraṇaṃ tesaṃ avisayova, sabbaññubuddhānaṃyeva pana ‘‘imāya dhātuyā ussannattā imassa rukkhassa khandho seto hoti, imassa kāḷo, imassa maṭṭho, imassa kharo, imassa bahalataco, imassa sukkhataco. Imassa pattaṃ vaṇṇasaṇṭhānādivasena evarūpaṃ. Imassa pupphaṃ nīlaṃ, pītaṃ, lohitaṃ, odātaṃ, sugandhaṃ, duggandhaṃ, missakagandhaṃ. Phalaṃ khuddakaṃ, mahantaṃ, dīghaṃ, vaṭṭaṃ, suvaṇṇaṃ, dubbaṇṇaṃ, maṭṭhaṃ, pharusaṃ, sugandhaṃ, duggandhaṃ, madhuraṃ, tittakaṃ, ambilaṃ, kaṭukaṃ, kasāvaṃ. Kaṇṭako tikhiṇo, atikhiṇo, ujuko, kuṭilo, tambo, nīlo, lohito, odāto’’tiādinā dhātunānattaṃ paṭicca ñāṇaṃ pavattati.</paragraph>
    <paragraph line="16"><bold>Puthu nānāāyatanesū</bold>ti ‘‘idaṃ cakkhāyatanaṃ nāma…pe… idaṃ dhammāyatanaṃ nāma. Tattha dasāyatanā kāmāvacarā, dve cātubhūmakā’’ti evaṃ āyatananānattaṃ paṭicca ñāṇaṃ pavattati.</paragraph>
    <paragraph line="17"><bold>Puthu nānāpaṭiccasamuppādesū</bold>ti ajjhattabahiddhābhedato santānabhedato ca nānappabhedesu paṭiccasamuppādaṅgesu. Avijjādiaṅgāni hi paccekaṃ paṭiccasamuppādasaññitāni. Tenāha – saṅkhārapiṭake ‘‘dvādasa paccayā dvādasa paṭiccasamuppādā’’ti (saṃ. ni. ṭī. 1.1.110).</paragraph>
    <paragraph line="18"><bold>Puthu nānāsuññatamanupalabbhesū</bold>ti nānāsabhāvesu niccasārādivirahitesu suññasabhāvesu, tato eva itthipurisaattattaniyādivasena anupalabbhamānasabhāvesu. <bold>Ma</bold>-kāro hettha padasandhikaro.</paragraph>
    <paragraph line="19"><bold>Puthu</bold><pageBreak edition="V" number="1.0263" /><bold>nānāatthesū</bold>ti atthapaṭisambhidāvisayesu paccayuppannādinānāatthesu. <bold>Dhammesū</bold>ti dhammapaṭisambhidāvisayesu paccayādinānādhammesu. <bold>Niruttīsū</bold>ti <pageBreak edition="M" number="1.0280" /> tesaṃyeva atthadhammānaṃ niddhāraṇavacanasaṅkhātesu nānāniruttīsu. <bold>Puthu nānāpaṭibhānesū</bold>ti atthapaṭisambhidādivisayesu imāni ñāṇāni idamatthajotakānīti tathā tathā paṭibhānato upatiṭṭhanato paṭibhānānīti laddhanāmesu nānāñāṇesu.</paragraph>
    <paragraph line="20"><bold>Puthu nānāsīlakkhandhesū</bold>tiādīsu sīlassa puthuttaṃ nānattañca vuttameva, itaresaṃ pana vuttanayānusārena suviññeyyattā pākaṭameva. Yaṃ pana abhinnaṃ ekameva nibbānaṃ, tattha upacāravasena puthuttaṃ gahetabbanti āha – <bold>‘‘puthu nānājanasādhāraṇe dhamme samatikkammā’’</bold>ti. Tenassa madanimmadanādipariyāyena puthuttaṃ paridīpitaṃ hoti.</paragraph>
    <paragraph line="21"><bold>Vipule atthe</bold>ti mahante atthe. Mahantapariyāyo hi vipulasaddo. <bold>Gambhīresū</bold>ti sasādīhi viya mahāsamuddo anupacitañāṇasambhārehi alabbhaneyyappatiṭṭhesu khandhesu ñāṇaṃ pavattatīti visayassa gambhīratāya ñāṇassa gambhīratā vibhāvitā.</paragraph>
    <paragraph line="22">Tikkhavisadabhāvādiguṇehi asādhāraṇattā paresaṃ paññāya na sāmantā, atha kho suvidūravidūreti <bold>asamantapaññā</bold> ākārassa rassattaṃ katvā. Keci ‘‘asamatthapaññā’’ti paṭhanti, tesaṃ yathāvuttaguṇehi aññehi asādhāraṇattā natthi etissā kāyaci samatthanti asamatthā paññāti yojanā. <bold>Atthavavatthānato</bold>ti atthappabhedassa yāthāvato sanniṭṭhānato. <bold>Na añño koci sakkoti abhisambhavitu</bold>nti ñāṇagatiyā sampāpuṇituṃ na añño kocipi sakkoti, tasmā ayaṃ suvidūravidūreti asamantapaññā. Idāni puggalantaravasena asamantapaññaṃ vibhāvetuṃ, <bold>‘‘puthujjanakalyāṇakassā’’</bold>tiādi āraddhaṃ.</paragraph>
    <indent line="23">‘‘Paññāpabhedakusalo abhinnañāṇo adhigatappaṭisambhido catuvesārajjappatto dasabaladhārī purisāsabho purisasīho purisanāgo purisājañño purisadhorayho anantañāṇo anantatejo anantayaso aḍḍho mahaddhano balavā netā vinetā anunetā paññāpetā vinijjhāpetā pekkhatā pasādetā. So hi bhagavā anuppannassa maggassa uppādetā, asañjātassa maggassa sañjanetā, anakkhātassa maggassa akkhātā, maggaññū maggavidū maggakovido. Maggānugāmī ca pana etarahi sāvakā viharanti pacchā samannāgatā.</indent>
    <indent line="24">‘‘So <pageBreak edition="V" number="1.0264" /><pageBreak edition="M" number="1.0281" /> hi bhagavā jānaṃ jānāti, passaṃ passati, cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato, natthi tassa bhagavato aññātaṃ adiṭṭhaṃ aviditaṃ asacchikataṃ aphassitaṃ paññāya. Atītaṃ anāgataṃ paccuppannaṃ upādāya sabbe dhammā sabbākārena buddhassa bhagavato ñāṇamukhe āpāthaṃ āgacchanti, yaṃ kiñci neyyaṃ nāma atthi taṃ sabbaṃ jānitabbaṃ, attattho vā parattho vā ubhayattho vā diṭṭhadhammiko vā attho samparāyiko vā attho uttāno vā attho gambhīro vā attho gūḷho vā attho paṭicchanno vā attho neyyo vā attho nīto vā attho anavajjo vā attho nikkileso vā attho vodāno vā attho paramattho vā attho, sabbaṃ taṃ antobuddhañāṇe parivattati.</indent>
    <indent line="25">‘‘Sabbaṃ kāyakammaṃ buddhassa bhagavato ñāṇānuparivatti, sabbaṃ vacīkammaṃ buddhassa bhagavato ñāṇānuparivatti, sabbaṃ manokammaṃ buddhassa bhagavato ñāṇānuparivatti. Atīte buddhassa bhagavato appaṭihataṃ ñāṇaṃ, anāgate buddhassa bhagavato appaṭihataṃ ñāṇaṃ, paccuppanne buddhassa bhagavato appaṭihataṃ ñāṇaṃ, yāvatakaṃ neyyaṃ, tāvatakaṃ ñāṇaṃ. Yāvatakaṃ ñāṇaṃ, tāvatakaṃ neyyaṃ. Neyyapariyantikaṃ ñāṇaṃ, ñāṇapariyantikaṃ neyyaṃ, neyyaṃ atikkamitvā ñāṇaṃ nappavattati, ñāṇaṃ atikkamitvā neyyapatho natthi, aññamaññapariyantaṭṭhāyino te dhammā, yathā dvinnaṃ samuggapaṭalānaṃ sammā phusitānaṃ heṭṭhimaṃ samuggapaṭalaṃ uparimaṃ nātivattati, uparimaṃ samuggapaṭalaṃ heṭṭhimaṃ nātivattati, aññamaññapariyantaṭṭhāyino, evamevaṃ buddhassa bhagavato neyyañca ñāṇañca aññamaññapariyantaṭṭhāyino. Yāvatakaṃ neyyaṃ, tāvatakaṃ ñāṇaṃ. Yāvatakaṃ ñāṇaṃ, tāvatakaṃ neyyaṃ, neyyapariyantikaṃ ñāṇaṃ, ñāṇapariyantikaṃ neyyaṃ, neyyaṃ atikkamitvā ñāṇaṃ nappavattati, ñāṇaṃ atikkamitvā neyyapatho natthi. Aññamaññapariyantaṭṭhāyino te dhammā. Sabbadhammesu buddhassa bhagavato ñāṇaṃ pavattati.</indent>
    <indent line="26">‘‘Sabbe <pageBreak edition="M" number="1.0282" /> dhammā buddhassa bhagavato āvajjanappaṭibaddhā ākaṅkhappaṭibaddhā manasikārappaṭibaddhā cittuppādappaṭibaddhā, sabbasattesu buddhassa bhagavato ñāṇaṃ pavattati. Sabbesaṃ sattānaṃ buddho āsayaṃ jānāti, anusayaṃ jānāti, caritaṃ jānāti, adhimuttiṃ jānāti, apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye bhabbā sabbe satte pajānāti, sadevako loko <pageBreak edition="V" number="1.0265" /> samārako sabrahmako sassamaṇabrāhmaṇī pajā sadevamanussā antobuddhañāṇe parivattati.</indent>
    <indent line="27">‘‘Yathā ye keci macchakacchapā antamaso timitimiṅgalaṃ upādāya antomahāsamudde parivattanti, evameva sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe parivattati. Yathā ye keci pakkhino antamaso garuḷaṃ venateyyaṃ upādāya ākāsassa padese parivattanti, evameva yepi te sāriputtasamā paññāya, tepi buddhañāṇassa padese parivattanti, buddhañāṇaṃ devamanussānaṃ paññaṃ pharitvā atighaṃsitvā tiṭṭhati. Yepi te khattiyapaṇḍitā brāhmaṇapaṇḍitā gahapatipaṇḍitā samaṇapaṇḍitā nipuṇā kataparappavādā vālavedhirūpā, vobhindantā maññe caranti paññāgatena diṭṭhigatāni, te te pañhaṃ abhisaṅkharitvā abhisaṅkharitvā’’ti (paṭi. ma. 3.5) –</indent>
    <unindented line="28">Ādinā niddiṭṭhapāḷiṃ peyyālamukhena saṃkhipitvā dassento <bold>‘‘paññāpabhedakusalo pabhinnañāṇo…pe… te pañhaṃ abhisaṅkharitvā abhisaṅkharitvā’’</bold>tiādimāha.</unindented>
    <paragraph line="29">Tattha <bold>pabhinnañāṇo</bold>ti atthādīsu pabhedagatañāṇo. ‘‘Pabhedañāṇo’’tipi paṭhanti, soyeva attho. <bold>Te pañha</bold>nti te te attanā adhippetaṃ pañhaṃ. <bold>Niddiṭṭhakāraṇā</bold>ti vissajjitakāraṇā. <bold>Upakkhittakāti</bold> bhagavato paññāveyyattiyena samīpe khittakā antevāsikā sampajjanti.</paragraph>
    <paragraph line="30">Bhavati <pageBreak edition="M" number="1.0283" /> abhibhavatīti bhūri. Kiṃ? Rāgādiṃ. Upasagge satipi tadeva padaṃ tamatthaṃ vadatīti upasaggena vināpi so attho viññeyyo anekatthattā dhātūnanti vuttaṃ – <bold>‘‘abhibhuyyatī’’</bold>ti. Kārakabyattayena cetaṃ vuttaṃ, tasmā <bold>rāgaṃ abhibhuyyatī</bold>ti sā sā maggapaññā attanā attanā vajjhaṃ rāgaṃ abhibhuyyati abhibhavati, madatīti attho. Abhibhavatīti sā sā phalapaññā taṃ taṃ rāgaṃ bhavi abhibhavi maddīti <bold>bhūripaññā</bold>. ‘‘Abhibhavitā’’ti vā pāṭho, ‘‘abhibhavitvā’’tipi paṭhanti. Abhibhavitvāti ca kiriyāya siddhabhāvadassanaṃ. Paññā ce siddhā, rāgābhibhavo ca siddho evāti. Sesesupi eseva nayo.</paragraph>
    <paragraph line="31">Rāgādīsu pana rajjanalakkhaṇo <bold>rāgo</bold>. Dussanalakkhaṇo <bold>doso</bold>. Muyhanalakkhaṇo <bold>moho</bold>. Kujjhanalakkhaṇo <pageBreak edition="V" number="1.0266" /><bold>kodho,</bold> upanandhanalakkhaṇo <bold>upanāho</bold>. Pubbakālaṃ <bold>kodho,</bold> aparakālaṃ <bold>upanāho</bold>. Paraguṇamakkhanalakkhaṇo <bold>makkho,</bold> yugaggāhalakkhaṇo <bold>palāso</bold>. Parasampattikhīyanalakkhaṇā <bold>issā,</bold> attano sampattiniggūhanalakkhaṇaṃ <bold>macchariyaṃ</bold>. Attanā katapāpappaṭicchādanalakkhaṇā <bold>māyā,</bold> attano avijjamānaguṇappakāsanalakkhaṇaṃ <bold>sāṭheyyaṃ</bold>. Cittassa uddhumātabhāvalakkhaṇo <bold>thambho,</bold> karaṇuttariyalakkhaṇo <bold>sārambho</bold>. Unnatilakkhaṇo <bold>māno,</bold> abbhunnatilakkhaṇo <bold>atimāno</bold>. Mattabhāvalakkhaṇo <bold>mado,</bold> pañcakāmaguṇesu cittavossaggalakkhaṇo <bold>pamādo</bold>. Bhavati abhibhavati arinti <bold>bhūri</bold> asarūpato parassa akārassa lopaṃ katvā. Tenāha – <bold>‘‘ariṃ maddanipaññāti bhūripaññā’’</bold>ti. Bhavati ettha thāvarajaṅgamanti <bold>bhūri vuccati pathavī</bold> yathā ‘‘bhūmī’’ti bhūri viyāti <bold>bhūripaññā</bold> vitthatavipulaṭṭhena sabbaṃ sahatāya ca. Tenāha – <bold>‘‘tāyā’’</bold>tiādi. Tattha <bold>pathavisamāyā</bold>ti vitthatavipulaṭṭheneva pathavisamāya. <bold>Vitthatāyā</bold>ti pajānitabbe visaye vitthatāya, na ekadese vattamānāya. <bold>Vipulāyā</bold>ti uḷārabhūtāya. <bold>Samannāgato</bold>ti puggalo. <bold>Iti</bold>-saddo kāraṇatthe, iminā kāraṇena puggalassa bhūripaññāya samannāgatattā tassa paññā bhūripaññā nāmāti attho. ‘‘Bhūripaññassa paññā bhūripaññapaññā’’ti vattabbe ekassa paññāsaddassa lopaṃ katvā ‘‘bhūripaññā’’ti vuttaṃ.</paragraph>
    <paragraph line="32"><bold>Apicā</bold>ti <pageBreak edition="M" number="1.0284" /> paññāpariyāyadassanatthaṃ vuttaṃ. <bold>Paññāyameta</bold>nti paññāya etaṃ. <bold>Adhivacana</bold>nti adhikaṃ vacanaṃ. <bold>Bhūrī</bold>ti bhūte atthe khandhādike ramati saccasabhāvena, diṭṭhi viya na abhūteti bhūri. <bold>Medhā</bold>ti asani viya siluccaye kilese medhati hiṃsatīti medhā, khippaṃ gahaṇadhāraṇaṭṭhena vā medhā. <bold>Pariṇāyikā</bold>ti yassuppajjati, taṃ sattaṃ attahitappaṭipattiyaṃ sampayuttadhamme ca yāthāvalakkhaṇappaṭivedhe pariṇetīti pariṇāyikā. Imeheva aññānipi paññāpariyāyavacanāni honti.</paragraph>
    <paragraph line="33"><bold>Paññābāhulla</bold>nti paññā bahulā assāti paññābahulo, tassa bhāvo paññābāhullaṃ. Tañca paññāya bāhullaṃ pavatti evāti tamatthaṃ paññāgarukassa puggalassa vasena dassento, <bold>‘‘idhekacco paññāgaruko hotī’’</bold>tiādimāha. Tattha <bold>idhekacco</bold>ti puthujjanakalyāṇako, ariyo vā. Paññā garu ekassāti <bold>paññāgaruko</bold>. Paññāya carito pavattito <bold>paññācarito,</bold> paññāya caritaṃ pavattaṃ assāti vā <bold>paññācarito</bold>. Anulomikakhantiādivibhāgā paññā āsayo etassāti <bold>paññāsayo</bold>. Paññāya adhimutto tanninnoti <bold>paññādhimutto</bold>. Samussitaṭṭhena paññā dhajo etassāti <bold>paññādhajo. Paññāketū</bold>ti tasseva vevacanaṃ. Paññānimittaṃ ādhipateyyaṃ etassāti <bold>paññādhipateyyo</bold>. Paññāsaṅkhāto vicayo, dhammasabhāvavicinanaṃ vā bahulaṃ etassāti <bold>vicayabahulo</bold><pageBreak edition="V" number="1.0267" />. Nānappakārena dhammasabhāvavicinanaṃ bahulaṃ assāti <bold>pavicayabahulo</bold>. Okkhāyanaṃ yāthāvato dhammānaṃ upaṭṭhānaṃ bahulaṃ etassāti <bold>okkhāyanabahulo</bold>. Paññāya tassa tassa dhammassa sammāpekkhanā sampekkhā, sampekkhāya ayanaṃ pavattanaṃ sampekkhāyanaṃ, sampekkhāyanaṃ dhammo pakati assāti <bold>sampekkhāyanadhammo</bold>. Sampekkhāyanaṃ vā yāthāvato dassanadhammo sabhāvo etassāti <bold>sampekkhāyanadhammo</bold>. Sabbaṃ dhammajātaṃ vibhūtaṃ vibhāvitaṃ katvā viharaṇasīloti <bold>vibhūtavihārī</bold>.</paragraph>
    <paragraph line="34"><bold>Taccarito</bold>tiādīsu <bold>taṃ</bold>-saddena paññā paccāmaṭṭhā, tasmā tattha ‘‘paññācarito’’tiādinā attho veditabbo. Sā paññā caritā garukā bahulā assāti <bold>taccarito taggaruko tabbahulo</bold>. Tassaṃ paññāyaṃ ninno poṇo pabbhāro adhimuttoti <bold>tanninno tappoṇo tappabbhāro tadadhimutto</bold>. Sā paññā adhipati tadadhipati, tadadhipatito āgato <pageBreak edition="M" number="1.0285" /><bold>tadādhipateyyo. Paññāgaruko</bold>tiādīni ‘‘kāmaṃ sevantaṃyeva jānāti, ayaṃ puggalo nekkhammagaruko’’tiādīsu (paṭi. ma. 1.114) viya purimajātito pabhuti vuttāni. <bold>Taccarito</bold>tiādīni imissā jātiyā vuttāni. Idāni vuttamevatthaṃ nidassanavasenapi dassetuṃ – <bold>‘‘yathā’’</bold>tiādi vuttaṃ. <bold>Evameva</bold>ntiādīni dassitabbanigamanaṃ.</paragraph>
    <paragraph line="35"><bold>Sīghapaññā</bold>ti attano visaye sīghappavattikā paññā, yā samāraddhā attano paññākiccaṃ adandhāyantī avitthāyantī khippameva sampāpeti. Tenāha – <bold>‘‘sīghaṃ sīghaṃ sīlāni paripūretī’’</bold>tiādi. Tattha <bold>sīghaṃ sīgha</bold>nti bahūnaṃ sīlādīnaṃ saṅgahatthaṃ dvikkhattuṃ vuttaṃ. <bold>Sīlānī</bold>ti cārittavārittavasena paññattāni pātimokkhasaṃvarasīlāni, ṭhapetvā vā indriyasaṃvaraṃ tassa visuṃ gahitattā itarāni tividhasīlāni. <bold>Indriyasaṃvara</bold>nti cakkhādīnaṃ channaṃ indriyānaṃ rāgappaṭighappavesaṃ akatvā satikavāṭena nivāraṇaṃ thakanaṃ. <bold>Bhojane mattaññuta</bold>nti paccavekkhitaparibhogavasena bhojane pamāṇaññubhāvaṃ. <bold>Jāgariyānuyoga</bold>nti divasassa tīsu koṭṭhāsesu rattiyā paṭhamamajjhimakoṭṭhāsesu ca jāgarati na niddāyati, samaṇadhammameva karotīti jāgaro, jāgarassa bhāvo, kammaṃ vā jāgariyaṃ, jāgariyassa anuyogo jāgariyānuyogo, taṃ jāgariyānuyogaṃ. <bold>Sīlakkhandha</bold>nti sekkhaṃ vā asekkhaṃ vā sīlakkhandhaṃ. Evamitarepi khandhā veditabbā. <bold>Paññākkhandha</bold>nti maggapaññā ca sekkhāsekkhānaṃ lokiyapaññā ca. <bold>Vimuttikkhandha</bold>nti phalavimutti. <bold>Vimuttiñāṇadassanakkhandha</bold>nti paccavekkhaṇañāṇaṃ. Sīghapaññāniddesasadisoyeva lahupaññāniddeso, tathā hāsapaññāniddeso. Javanapaññāniddeso pana kalāpasammasananayena pavatto. Tikkhapaññāniddeso vīriyassa ussukkāpanavasena, nibbedhikapaññāniddeso <pageBreak edition="V" number="1.0268" /> sabbaloke anabhiratasaññāvasena pavatto. Tattha turitakiriyā <bold>sīghatā</bold>. Adandhatā <bold>lahutā</bold>. Vegāyitattaṃ <bold>khippatā</bold>.</paragraph>
    <paragraph line="36"><bold>Hāsabahulo</bold>ti pītibahulo. Sesapadāni tasseva vevacanāni. Atha vā <bold>hāsabahulo</bold>ti mūlapadaṃ. <bold>Vedabahulo</bold>ti tassā eva pītiyā sampayuttasomanassavedanāvasena niddesapadaṃ. <bold>Tuṭṭhibahulo</bold>ti nātibalavapītiyā tuṭṭhākāravasena. <bold>Pāmojjabahulo</bold>ti balavapītiyā pamuditabhāvavasena. <bold>Sīlāni paripūretī</bold>ti haṭṭhappahaṭṭho udaggūdaggo <pageBreak edition="M" number="1.0286" /> sampiyāyamāno sīlāni sampādeti. Pītisomanassasahagatā hi paññā abhirativasena ārammaṇe phullitā vikasitā viya pavattati, na evaṃ upekkhāsahagatāti.</paragraph>
    <paragraph line="37"><bold>Aniccato khippaṃ javatī</bold>ti ‘‘khandhapañcakaṃ anicca’’nti vegāyitena pavattati, paṭipakkhadūrībhāvena pubbābhisaṅkhārassa sātisayattā indena vissaṭṭhavajiraṃ viya lakkhaṇaṃ avirajjhantī adandhāyantī aniccalakkhaṇaṃ vegasā paṭivijjhati, tasmā sā javanapaññā nāmāti attho. Sesapadesupi eseva nayo. Evaṃ lakkhaṇārammaṇikavipassanāvasena javanapaññaṃ dassetvā balavavipassanāvasena dassetuṃ – <bold>‘‘rūpa’’</bold>ntiādi vuttaṃ. Tattha <bold>khayaṭṭhenā</bold>ti yattha yattha uppajjati, tattha tattheva bhijjanato khayasabhāvattā. <bold>Bhayaṭṭhenā</bold>ti bhayānakabhāvato. <bold>Asārakaṭṭhenā</bold>ti attasāravirahato niccasārādivirahato ca. <bold>Tulayitvā</bold>ti tulābhūtāya vipassanāpaññāya tuletvā. <bold>Tīrayitvā</bold>ti tāya eva tīraṇabhūtāya tīretvā. <bold>Vibhāvayitvā</bold>ti yāthāvato pakāsetvā pākaṭaṃ katvā. Atha vā <bold>tulayitvā</bold>ti kalāpasammasanavasena tulayitvā. <bold>Tīrayitvā</bold>ti udayabbayānupassanāvasena tīretvā. <bold>Vibhāvayitvā</bold>ti bhaṅgānupassanādivasena pākaṭaṃ katvā. <bold>Vibhūtaṃ katvā</bold>ti saṅkhārupekkhānulomavasena phuṭaṃ katvā. <bold>Rūpanirodhe</bold>ti rūpakkhandhassa nirodhabhūte nibbāne. <bold>Khippaṃ javatī</bold>ti ninnapoṇapabbhāravasena javati pavattati. Idāni sikhāppattavipassanāvasena javanapaññaṃ dassetuṃ, puna <bold>‘‘rūpa’’</bold>ntiādi vuttaṃ.</paragraph>
    <paragraph line="38">Ñāṇassa tikkhabhāvo nāma savisesaṃ paṭipakkhasamucchindanena veditabboti <bold>‘‘khippaṃ kilese chindatīti tikkhapaññā’’</bold>ti vatvā te pana kilese vibhāgena dassento, <bold>‘‘uppannaṃ kāmavitakka’’</bold>ntiādimāha. Samathavipassanāhi vikkhambhanatadaṅgavasena pahīnampi ariyamaggena asamūhatattā uppattidhammataṃ anatītatāya asamūhatuppannanti vuccati, taṃ idha <bold>‘‘uppanna’’</bold>nti adhippetaṃ. <bold>Nādhivāsetī</bold>ti santānaṃ āropetvā na vāseti. <bold>Pajahatī</bold>ti samucchedavasena pajahati. <bold>Vinodetī</bold>ti khipati. <bold>Byantiṃ karotī</bold>ti vigatantaṃ karoti. <bold>Anabhāvaṃ gametī</bold>ti anu abhāvaṃ <pageBreak edition="V" number="1.0269" /> gameti, vipassanākkamena ariyamaggaṃ patvā samucchedavaseneva abhāvaṃ gamayatīti attho. Ettha ca kāmappaṭisaṃyutto vitakko <bold>kāmavitakko</bold>. ‘‘Ime sattā <pageBreak edition="M" number="1.0287" /> marantū’’ti paresaṃ maraṇappaṭisaṃyutto vitakko <bold>byāpādavitakko</bold>. ‘‘Ime sattā vihiṃsiyantū’’ti paresaṃ vihiṃsāpaṭisaṃyutto vitakko <bold>vihiṃsāvitakko. Pāpake</bold>ti lāmake. <bold>Akusale dhamme</bold>ti akosallasambhūte dhamme. Tikkhapañño nāma khippābhiñño hoti, paṭipadā cassa na calatīti āha – <bold>‘‘ekamhi āsane cattāro ariyamaggā’’</bold>tiādi.</paragraph>
    <paragraph line="39">‘‘Sabbe saṅkhārā aniccā dukkhā vipariṇāmadhammā saṅkhatā paṭiccasamuppannā khayadhammā vayadhammā virāgadhammā nirodhadhammā’’ti yāthāvato dassanena saccappaṭivedho ijjhati, na aññathāti kāraṇamukhena nibbedhikapaññaṃ dassetuṃ – <bold>‘‘sabbasaṅkhāresu ubbegabahulo hotī’’</bold>tiādi vuttaṃ. Tattha <bold>ubbegabahulo</bold>ti ‘‘sabbe saṅkhārā aniccā’’tiādinā (dha. pa. 277) nayena sabbasaṅkhāresu abhiṇhappavattasaṃvego. <bold>Uttāsabahulo</bold>ti ñāṇabhayavasena sabbasaṅkhāresu bahuso utrastamānaso. Tena ādīnavānupassanamāha. <bold>Ukkaṇṭhanabahulo</bold>ti saṅkhārato uddhaṃ visaṅkhārābhimukhatāya ukkaṇṭhanabahulo. Iminā nibbidānupassanamāha. <bold>Aratibahulo</bold>tiādinā tassā eva aparāparūpapattiṃ. <bold>Bahimukho</bold>ti sabbasaṅkhārato bahibhūtaṃ nibbānaṃ uddissa pavattañāṇamukho. Tathā pavattitavimokkhamukho. Nibbijjhanaṃ paṭivijjhanaṃ nibbedho, so etissā atthīti nibbedhikā, nibbijjhatīti vā nibbedhikā, sā eva paññā <bold>nibbedhikapaññā. Anibbiddhapubba</bold>nti anamatagge saṃsāre antaṃ pāpetvā anividdhapubbaṃ. <bold>Appadālitapubba</bold>nti tasseva atthavacanaṃ, antakaraṇeneva appadālitapubbanti attho. <bold>Lobhakkhandha</bold>nti lobharāsiṃ, lobhakoṭṭhāsaṃ vā.</paragraph>
    <centered line="40">Kāyagatāsativaggavaṇṇanā niṭṭhitā.</centered>
  </content>
</document>