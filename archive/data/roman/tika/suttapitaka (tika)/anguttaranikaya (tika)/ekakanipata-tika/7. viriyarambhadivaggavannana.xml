<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0401t.tik7.xml</normativeSource>
    <archivePath>roman/tika/suttapitaka (tika)/anguttaranikaya (tika)/ekakanipata-tika/7. viriyarambhadivaggavannana.xml</archivePath>
    <baseFileName>7. viriyarambhadivaggavannana</baseFileName>
    <titlePath>7. Vīriyārambhādivaggavaṇṇanā - Ekakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">7. Vīriyārambhādivaggavaṇṇanā</chapter>
    <paragraph line="2" number="61"> Sattamassa <pageBreak edition="V" number="1.0102" /><pageBreak edition="M" number="1.0112" /> paṭhame vīrānaṃ kammanti vīriyaṃ, vidhinā vā īrayitabbaṃ pavattetabbanti vīriyaṃ, tadeva kusalakiriyāya padhānaṭṭhena ārambho <bold>vīriyārambho</bold>. Āraddhavīriyatā paggahitavīriyatā paripuṇṇavīriyatāti paccekaṃ vīriyatāsaddo yojetabbo.</paragraph>
    <paragraph line="3" number="62"> Dutiye mahatī icchā etassāti mahiccho, tassa bhāvo <bold>mahicchatā</bold>. Mahāvisayo lobho <bold>mahālobho</bold> mahantānaṃ vatthūnaṃ bahūnañca abhigijjhanato. <bold>Itarītarā</bold>tiādinā pabbajitānaṃ uppajjanamahicchatā vuttā. <bold>Pañcahi kāmaguṇehī</bold>tiādi gahaṭṭhānaṃ vasena vuttaṃ. <bold>Icchā</bold>ti sabhāvaniddeso. <bold>Icchāgatā</bold>ti icchāpavattā. <bold>Mahicchatā</bold>ti mahāicchatā. Atthato panāyaṃ rāgo evāti vuttaṃ – <bold>‘‘rāgo sārāgo’’</bold>tiādi.</paragraph>
    <paragraph line="4" number="63"> Tatiye <bold>appicchassā</bold>ti ettha <bold>appa</bold>-saddo abhāvattho ‘‘appābādho hoti appātaṅko’’tiādīsu (ma. ni. 2.304) viyāti āha – <bold>‘‘anicchassā’’</bold>ti. Loke pākaṭassa hi akkhirogakucchirogādibhedassa ābādhassa abhāvaṃ sandhāya ‘‘appābādho’’ti vuttaṃ. Idāni vuttamevatthaṃ pākaṭataraṃ kātuṃ <bold>‘‘ettha hī’’</bold>tiādi vuttaṃ. Byañjanaṃ sāvasesaṃ viya parittakepi appasaddassa dissamānattā. Attho pana niravaseso sabbaso paccayicchāya abhāvassa adhippetattā. Tenāha – <bold>‘‘na hī’’</bold>tiādi.</paragraph>
    <paragraph line="5">Icchāya abhāveneva appiccho nāma hotīti imamatthaṃ pakārantarena dīpetuṃ – <bold>‘‘apicā’’</bold>tiādi vuttaṃ. <bold>Atricchatā</bold> nāma atra atra icchā. Asantaguṇasambhāvanatāya pāpā lāmikā nihīnā icchā <bold>pāpicchatā</bold>. Yāya paccayuppādanatthaṃ attani vijjamānaguṇe sambhāveti, paccayānaṃ paṭiggahaṇe ca na mattaṃ jānāti, ayaṃ <bold>mahicchatā. Asantaguṇasambhāvanatā</bold>ti attani avijjamānānaṃ guṇānaṃ vijjamānānaṃ viya paresaṃ pakāsanā. <bold>Santaguṇasambhāvanatā</bold>ti icchācāre ṭhatvā attani vijjamānasīladhutadhammādiguṇavibhāvanā. Tādisassapi paṭiggahaṇe amattaññutāpi hoti, sāpi abhidhamme āgatāyevāti sambandho. <bold>Dussantappayo</bold>ti duttappayo.</paragraph>
    <paragraph line="6"><bold>Atilūkhabhāva</bold>nti <pageBreak edition="M" number="1.0113" /> pattacīvaravasena ativiya lūkhabhāvaṃ. Tadassa disvā manussā ‘‘ayaṃ amaṅgaladivaso <pageBreak edition="V" number="1.0103" />, sumbhakasiniddhapattacīvaro ayyo pubbaṅgamo kātabbo’’ti cintetvā, ‘‘bhante, thokaṃ bahi hothā’’ti āhaṃsu. <bold>Ummujjī</bold>ti manussānaṃ ajānantānaṃyeva pathaviyaṃ nimujjitvā gaṇhantoyeva ummujji. Yadi thero ‘‘khīṇāsavabhāvaṃ jānantū’’ti iccheyya, na naṃ manussā ‘‘bahi hothā’’ti vadeyyuṃ, khīṇāsavānaṃ pana tathācittameva na uppajjeyya.</paragraph>
    <paragraph line="7">Appicchatāpadhānaṃ puggalādhiṭṭhānaṃ catubbidhaicchāpabhedaṃ dassetvā punapi puggalādhiṭṭhānena catubbidhaṃ icchābhedaṃ dassento <bold>‘‘aparopi catubbidho appiccho’’</bold>tiādimāha. <bold>Paccayaappiccho</bold>ti paccayesu icchārahito. <bold>Dhutaṅgaappiccho</bold>ti dhutaguṇasambhāvanāya icchārahito. <bold>Pariyattiappiccho</bold>ti bahussutasambhāvanāya icchārahito. <bold>Adhigamaappiccho</bold>ti ‘‘ariyo’’ti sambhāvanāya icchārahito. <bold>Dāyakassa vasa</bold>nti appaṃ vā yaṃ dātukāmo bahuṃ vāti dāyakassa cittassa vasaṃ, ajjhāsayanti attho. <bold>Deyyadhammassa vasa</bold>nti deyyadhammassa abahubhāvaṃ. <bold>Attano thāma</bold>nti attano pamāṇaṃ. Yattakena attā yāpeti, tattakasseva gahaṇaṃ. <bold>Yadi hī</bold>tiādi saṅkhepato vuttassa atthassa vivaraṇaṃ. <bold>Pamāṇenevā</bold>ti yāpanappamāṇeneva.</paragraph>
    <paragraph line="8"><bold>Ekabhikkhupi nāññāsī</bold>ti sosānikavatte sammadeva vattitattā ekopi bhikkhu na aññāsi. <bold>Abbokiṇṇa</bold>nti avicchedaṃ. <bold>Dutiyo maṃ jāneyyā</bold>ti dutiyo sahāyabhūtopi yathā maṃ jānituṃ na sakkuṇeyya, tathā saṭṭhi vassāni nirantaraṃ susāne vasāmi, tasmā <bold>ahaṃ aho sosānikuttamo. Upakāro hutvā</bold>ti uggahaparipucchādīhi pariyattidhammavasena upakāro hutvā. <bold>Dhammakathāya janapadaṃ khobhetvā</bold>ti lomahaṃsanasādhukāradānacelukkhepādivasena sannipatitaṃ itarañca ‘‘kathaṃ nu kho appaṃ ayyassa santike dhammaṃ sossāmā’’ti kolāhalavasena mahājanaṃ khobhetvā? Yadi thero bahussutabhāvaṃ jānāpetuṃ iccheyya, pubbeva janapadaṃ khobhento dhammaṃ katheyya. <bold>Gato</bold>ti ‘‘ayaṃ so, yena rattiyaṃ dhammakathā katā’’ti jānanabhāvena pariyattiappicchatāya purāruṇāva gato.</paragraph>
    <paragraph line="9"><bold>Tayo</bold><pageBreak edition="M" number="1.0114" /><bold>kulaputtā viyā</bold>ti pācīnavaṃsadāye sāmaggivāsaṃvuṭṭhā anuruddho, nandiyo, kimiloti ime tayo kulaputtā viya. Etesupi hi anuruddhattherena bhagavatā ‘‘atthi pana vo anuruddhā evaṃ appamattānaṃ ātāpīnaṃ pahitattānaṃ viharantānaṃ uttarimanussadhammo alamariyañāṇadassanaviseso adhigato phāsuvihāro’’ti (ma. ni. 1.328) puṭṭhena ‘‘idha pana mayaṃ, bhante, yāvadeva ākaṅkhāma, vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharāmā’’tiādinā (ma. ni. 1.328) anupubbavihārasamāpattīsu <pageBreak edition="V" number="1.0104" /> ārocitāsu itare therā na icchiṃsu. Tathā hi te pakkante bhagavati āyasmantaṃ anuruddhaṃ etadavocuṃ – ‘‘kinnu mayaṃ āyasmato anuruddhassa evamārocimha ‘imāsañca imāsañca vihārasamāpattīnaṃ mayaṃ lābhino’ti? Yaṃ no āyasmā anuruddho bhagavato sammukhāpi āsavānaṃ khayaṃ pakāsetī’’ti? Ghaṭīkāropi attano ariyabhāve kikissa rañño bhagavatā ārocite na attamano ahosi? Tenāha – <bold>‘‘ghaṭīkārakumbhakāro viyā’’</bold>ti. <bold>Imasmiṃ panatthe</bold>ti ‘‘yathayidaṃ, bhikkhave, appicchatā’’ti vutte appicchatāsaṅkhāte atthe. <bold>Balavaalobhenā</bold>ti daḷhatarappavattikena alobhena.</paragraph>
    <paragraph line="10" number="64"> Catutthe natthi etassa santuṭṭhīti asantuṭṭhi, tassa bhāvo <bold>asantuṭṭhitā</bold>. Taṃ pana sarūpato dassento <bold>‘‘asantuṭṭhe puggale…pe… lobho’’</bold>ti āha. <bold>Sevantassā</bold>tiādīni aññamaññavevacanāni.</paragraph>
    <paragraph line="11" number="65-67"> Pañcame tussanaṃ tuṭṭhi, samaṃ, sakena, santena vā tuṭṭhi etassāti santuṭṭhi, tassa bhāvo <bold>santuṭṭhitā</bold>. Yassa santosassa atthitāya bhikkhu ‘‘santuṭṭho’’ti vuccati, taṃ dassento <bold>‘‘itarītarapaccayasantosena samannāgatassā’’</bold>ti āha – cīvarādike yattha katthaci kappiye paccaye santussanena samaṅgībhūtassāti attho. Atha vā itaraṃ vuccati hīnaṃ paṇītato aññattā, tathā paṇītampi itaraṃ hīnato aññattā. Apekkhāsiddhā hi itaratā. Iti yena dhammena hīnena vā paṇītena vā cīvarādipaccayena santussati, so tathā pavatto alobho <bold>itarītarapaccayasantoso,</bold> tena samannāgatassa <pageBreak edition="M" number="1.0115" />. Yathālābhaṃ attano lābhānurūpaṃ santoso <bold>yathālābhasantoso</bold>. Sesapadadvayepi eseva nayo. Labbhatīti vā lābho, yo yo lābho yathālābho, tena santoso <bold>yathālābhasantoso. Bala</bold>nti kāyabalaṃ. <bold>Sāruppa</bold>nti bhikkhuno anucchavikatā.</paragraph>
    <paragraph line="12">Yathāladdhato aññassa apatthanā nāma siyā appicchatāpi pavattiākāroti tato vinivecitameva santosassa sarūpaṃ dassento <bold>‘‘labhantopi na gaṇhātī’’</bold>ti āha. Taṃ parivattetvā pakatidubbalādīnaṃ garucīvaraṃ aphāsubhāvāvahaṃ sarīrakhedāvahañca hotīti payojanavasena na atricchatādivasena taṃ parivattetvā lahukacīvaraparibhogo santosavirodhi na hotīti āha – <bold>‘‘lahukena yāpentopi santuṭṭhova hotī’’</bold>ti. Mahagghacīvaraṃ bahūni vā cīvarāni labhitvā tāni vissajjetvā tadaññassa gahaṇaṃ yathāsāruppanaye ṭhitattā na santosavirodhīti āha – <bold>‘‘tesaṃ…pe… dhārentopi santuṭṭhova hotī’’</bold>ti. Evaṃ sesapaccayesupi yathāsāruppaniddese <pageBreak edition="V" number="1.0105" /> api-saddaggahaṇe adhippāyo veditabbo. <bold>Muttaharītaka</bold>nti gomuttaparibhāvitaṃ, pūtibhāvena vā chaḍḍitaṃ harītakaṃ. <bold>Buddhādīhi vaṇṇita</bold>nti appicchatāsantuṭṭhīsu bhikkhū niyojetuṃ ‘‘pūtimuttabhesajjaṃ nissāya pabbajjā’’tiādinā (mahāva. 73, 128) buddhādīhi pasatthaṃ. <bold>Paramasantuṭṭhova hoti</bold> paramena ukkaṃsagatena santosena samannāgatattā. <bold>Yathāsāruppasantosova aggo</bold>ti tattha tattha bhikkhu sāruppaṃyeva nissāya santussanavasena pavattanato aggo. Chaṭṭhasattamesu natthi vattabbaṃ.</paragraph>
    <paragraph line="13" number="68-69"> Aṭṭhamanavamesu na sampajānātīti asampajāno, tassa bhāvo <bold>asampajaññaṃ</bold>. Vuttappaṭipakkhena <bold>sampajaññaṃ</bold> veditabbaṃ.</paragraph>
    <paragraph line="14" number="70"> Dasame <bold>pāpamittā</bold> devadattasadisā. Te hi hīnācāratāya, dukkhassa vā sampāpakatāya ‘‘pāpā’’ti vuccanti. <bold>Tenākārena pavattāna</bold>nti yo pāpamittassa khanti ruci adhimutti tanninnatātaṃsampavaṅkatādiākāro, tenākārena pavattānaṃ. <bold>Catunnaṃ khandhānamevetaṃ nāma</bold>nti catunnaṃ arūpakkhandhānaṃ <pageBreak edition="M" number="1.0116" /> ‘‘pāpamittatā’’ti etaṃ nāmaṃ. Yasmā assaddhiyādipāpadhammasamannāgatā puggalā visesato pāpā puññadhammavimokkhatāya, te yassa mittā sahāyā, so pāpamitto, tassa bhāvo <bold>pāpamittatā</bold>. Tenāha – <bold>‘‘ye te puggalā assaddhā’’</bold>tiādi.</paragraph>
    <centered line="15">Vīriyārambhādivaggavaṇṇanā niṭṭhitā.</centered>
  </content>
</document>