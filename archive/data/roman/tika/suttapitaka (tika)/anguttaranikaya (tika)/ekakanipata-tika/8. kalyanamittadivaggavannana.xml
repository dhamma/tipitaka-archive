<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0401t.tik8.xml</normativeSource>
    <archivePath>roman/tika/suttapitaka (tika)/anguttaranikaya (tika)/ekakanipata-tika/8. kalyanamittadivaggavannana.xml</archivePath>
    <baseFileName>8. kalyanamittadivaggavannana</baseFileName>
    <titlePath>8. Kalyāṇamittādivaggavaṇṇanā - Ekakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">8. Kalyāṇamittādivaggavaṇṇanā</chapter>
    <paragraph line="2" number="71"> Aṭṭhamassa <pageBreak edition="V" number="1.0106" /> paṭhame buddhā, sāriputtādayo vā <bold>kalyāṇamittā. Vuttapaṭipakkhanayenā</bold>ti ‘‘pāpamittatā’’ti pade vuttassa paṭipakkhanayena.</paragraph>
    <paragraph line="3" number="72-73"> Dutiye <bold>yogo</bold>ti samaṅgībhāvo. <bold>Payogo</bold>ti payuñjanaṃ paṭipatti. <bold>Ayogo</bold>ti asamaṅgībhāvo. <bold>Appayogo</bold>ti appayuñjanaṃ appaṭipatti. <bold>Anuyogenā</bold>ti anuyogahetu.</paragraph>
    <paragraph line="4" number="74"> Catutthe <bold>bujjhanakasattassā</bold>ti catunnaṃ ariyasaccānaṃ paṭivijjhanakapuggalassa. <bold>Aṅgabhūtā</bold>ti tasseva paṭivedhassa kāraṇabhūtā. Ettha ca cattāri ariyasaccāni bujjhati, aññāṇaniddāya vāpi bujjhatīti bodhīti laddhanāmo ariyasāvako bujjhanakasatto, tassa bujjhanakasattassa. <bold>Bodhiyā</bold>ti tassā dhammasāmaggisaṅkhātāya bodhiyā. Bujjhanaṭṭhena bodhiyo, bodhiyo eva saccasampaṭibodhassa aṅgāti vuttaṃ. <bold>‘‘Bujjhantīti bojjhaṅgā’’</bold>ti. Vipassanādīnaṃ kāraṇānaṃ bujjhitabbānañca saccānaṃ anurūpaṃ bujjhanato <bold>anubujjhantīti bojjhaṅgā,</bold> paṭimukhaṃ paccakkhabhāvena abhimukhaṃ bujjhanato <bold>paṭibujjhantīti bojjhaṅgā,</bold> sammā aviparītato bujjhanato <bold>sambujjhantīti bojjhaṅgā</bold>ti evaṃ atthavisesadīpakehi upasaggehi <bold>anubujjhantī</bold>tiādi vuttaṃ. Bodhisaddo sabbavisesayuttaṃ bujjhanasāmaññena saṅgaṇhāti. <bold>Bodhāya saṃvattantī</bold>ti iminā tassā dhammasāmaggiyā bujjhanassa ekantakāraṇataṃ dasseti. <bold>Evaṃ panetaṃ padaṃ vibhattamevā</bold>ti vuttappakārena etaṃ ‘‘bojjhaṅgā’’ti (paṭi. ma. 2.17) padaṃ niddese <bold>paṭisambhidāmagge</bold> vibhattameva.</paragraph>
    <paragraph line="5" number="75"> Pañcame <pageBreak edition="M" number="1.0117" /><bold>yāthāvasarasabhūmī</bold>ti yāthāvato sakiccakaraṇabhūmi. <bold>Sā</bold>ti yāthāvasarasabhūmi. <bold>Vipassanā</bold>ti balavavipassanā. Keci ‘‘bhaṅgañāṇato paṭṭhāyā’’ti vadanti. Vipassanāya pādakajjhāne ca satiādayo bojjhaṅgapakkhikā eva pariyāyabodhipakkhiyabhāvato. <bold>Tatthā</bold>tiādi catubbidhānaṃ bojjhaṅgānaṃ bhūmivibhāgadassanaṃ.</paragraph>
    <paragraph line="6" number="76"> Chaṭṭhe <bold>tesaṃ antare</bold>ti tesaṃ bhikkhūnaṃ antare. Kāmaṃ saṅgītiāruḷhavasena appakamidaṃ suttapadaṃ, bhagavā panettha sannipatitaparisāya ajjhāsayānurūpaṃ vitthārikaṃ karotīti katvā idaṃ vuttaṃ – <bold>‘‘mahatī desanā bhavissatī’’</bold>ti. <bold>Gāmanigamādikathā natthī</bold>ti tassā kathāya atiracchānakathābhāvamāhu <pageBreak edition="V" number="1.0107" />. Tathā hi sā pubbe bahuñātikaṃ ahosi bahupakkhaṃ, idāni appañātikaṃ appapakkhanti aniccatāmukhena niyyānikapakkhikā jātā. <bold>Etāyā</bold>ti yathāvuttāya parihāniyā. <bold>Patikiṭṭha</bold>nti nihīnaṃ. <bold>Mama sāsane</bold>ti idaṃ kammassakatajjhānapaññānampi visesanameva. Tadubhayampi hi bāhirakānaṃ tappaññādvayato sātisayameva sabbaññubuddhānaṃ desanāya laddhavisesato vivaṭṭūpanissayato ca.</paragraph>
    <paragraph line="7" number="77"> Sattame <bold>tesaṃ cittācāraṃ ñatvā</bold>ti tathā kathentānaṃ tesaṃ bhikkhūnaṃ tattha upagamanena attano desanāya bhājanabhūtaṃ cittappavattiṃ ñatvā. <bold>Kammassakatādī</bold>ti <bold>ādi</bold>saddena jhānapaññādīnaṃ catunnampi paññānaṃ gahaṇaṃ.</paragraph>
    <paragraph line="8" number="78-80"> Aṭṭhamādīsu <bold>heṭṭhā vuttanayenevā</bold>ti ‘‘yā esa mama sāsane’’tiādinā heṭṭhā vuttanayeneva. Sesamettha uttānatthameva.</paragraph>
    <centered line="9">Kalyāṇamittādivaggavaṇṇanā niṭṭhitā.</centered>
    <paragraph line="10" number="81-82"> Navame vagge natthi vattabbaṃ.</paragraph>
  </content>
</document>