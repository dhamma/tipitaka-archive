<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0401t.tik0.xml</normativeSource>
    <source>roman/tika/suttapitaka (tika)/anguttaranikaya (tika)/ekakanipata-tika/gantharambhakatha.xml</source>
    <script>roman</script>
    <directory>/tika/suttapitaka (tika)/anguttaranikaya (tika)/ekakanipata-tika</directory>
    <basename>gantharambhakatha</basename>
    <titlePath>Ganthārambhakathā - Ekakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <centered line="1"> Namo tassa bhagavato arahato sammāsambuddhassa</centered>
    <nikaya line="2">Aṅguttaranikāye</nikaya>
    <book line="3">Ekakanipāta-ṭīkā</book>
    <subsubhead line="4">Ganthārambhakathā</subsubhead>
    <gatha1 line="5">Anantañāṇaṃ <pageBreak edition="Vipassana Research Institut" number="1.0001" /><pageBreak edition="Myanmar" number="1.0001" /> karuṇāniketaṃ,</gatha1>
    <gatha2 line="6">Namāmi <bold>nāthaṃ</bold> jitapañcamāraṃ;</gatha2>
    <gatha3 line="7"><bold>Dhammaṃ</bold> visuddhaṃ bhavanāsahetuṃ,</gatha3>
    <gathalast line="8"><bold>Saṅghañca</bold> seṭṭhaṃ hatasabbapāpaṃ.</gathalast>
    <gatha1 line="9"><bold>Kassapaṃ</bold> taṃ mahātheraṃ, saṅghassa pariṇāyakaṃ;</gatha1>
    <gathalast line="10">Dīpasmiṃ tambapaṇṇimhi, sāsanodayakārakaṃ.</gathalast>
    <gatha1 line="11">Paṭipattiparādhīnaṃ, sadāraññanivāsinaṃ;</gatha1>
    <gathalast line="12">Pākaṭaṃ gagane canda-maṇḍalaṃ viya sāsane.</gathalast>
    <gatha1 line="13">Saṅghassa <pageBreak edition="Vipassana Research Institut" number="1.0002" /> pitaraṃ vande, vinaye suvisāradaṃ;</gatha1>
    <gathalast line="14">Yaṃ nissāya vasantohaṃ, vuḍḍhippattosmi sāsane.</gathalast>
    <gatha1 line="15">Anutheraṃ mahāpaññaṃ, <bold>sumedhaṃ</bold> sutivissutaṃ;</gatha1>
    <gathalast line="16">Avikhaṇḍitasīlādi-parisuddhaguṇodayaṃ.</gathalast>
    <gatha1 line="17">Bahussutaṃ satimantaṃ, dantaṃ santaṃ samāhitaṃ;</gatha1>
    <gathalast line="18">Namāmi sirasā dhīraṃ, garuṃ me gaṇavācakaṃ.</gathalast>
    <gatha1 line="19">Āgatāgamatakkesu <pageBreak edition="Myanmar" number="1.0002" />, saddasatthanayaññusu;</gatha1>
    <gathalast line="20">Yassantevāsibhikkhūsu, sāsanaṃ suppatiṭṭhitaṃ.</gathalast>
    <gatha1 line="21">Yo sīhaḷindo dhitimā yasassī,</gatha1>
    <gatha2 line="22">Uḷārapañño nipuṇo kalāsu;</gatha2>
    <gatha3 line="23">Jāto visuddhe ravisomavaṃse,</gatha3>
    <gathalast line="24">Mahabbalo abbhutavuttitejo.</gathalast>
    <gatha1 line="25">Jitvārivaggaṃ atiduppasayhaṃ,</gatha1>
    <gatha2 line="26">Anaññasādhāraṇavikkamena;</gatha2>
    <gatha3 line="27">Pattābhiseko jinadhammasevī,</gatha3>
    <gathalast line="28">Abhippasanno ratanattayamhi.</gathalast>
    <gatha1 line="29">Ciraṃ vibhinne jinasāsanasmiṃ,</gatha1>
    <gatha2 line="30">Paccatthike suṭṭhu viniggahetvā;</gatha2>
    <gatha3 line="31">Sudhaṃva sāmaggirasaṃ pasatthaṃ,</gatha3>
    <gathalast line="32">Pāyesi bhikkhū parisuddhasīle.</gathalast>
    <gatha1 line="33">Katvā vihāre vipule ca ramme,</gatha1>
    <gatha2 line="34">Tatrappitenekasahassasaṅkhe;</gatha2>
    <gatha3 line="35">Bhikkhū <pageBreak edition="Vipassana Research Institut" number="1.0003" /> asese catupaccayehi,</gatha3>
    <gathalast line="36">Santappayanto suciraṃ akhaṇḍaṃ.</gathalast>
    <gatha1 line="37">Saddhammavuddhiṃ abhikaṅkhamāno,</gatha1>
    <gatha2 line="38">Sayampi bhikkhū anusāsayitvā;</gatha2>
    <gatha3 line="39">Niyojayaṃ ganthavipassanāsu,</gatha3>
    <gathalast line="40">Akāsi vuddhiṃ jinasāsanassa.</gathalast>
    <gatha1 line="41">Tenāhamaccantamanuggahīto,</gatha1>
    <gatha2 line="42">Anaññasādhāraṇasaṅgahena;</gatha2>
    <gatha3 line="43">Yasmā parakkantabhujavhayena,</gatha3>
    <gathalast line="44">Ajjhesito bhikkhugaṇassa majjhe.</gathalast>
    <gatha1 line="45">Tasmā <pageBreak edition="Myanmar" number="1.0003" /> anuttānapadānamatthaṃ,</gatha1>
    <gatha2 line="46">Seṭṭhāya aṅguttaravaṇṇanāya;</gatha2>
    <gatha3 line="47">Sandassayissaṃ sakalaṃ suboddhuṃ,</gatha3>
    <gathalast line="48">Nissāya pubbācariyappabhāvaṃ.</gathalast>
    <subsubhead line="49">Ganthārambhakathāvaṇṇanā</subsubhead>
    <paragraph line="50" number="1"> Saṃvaṇṇanārambhe ratanattayaṃ namassitukāmo tassa visiṭṭhaguṇayogasandassanatthaṃ <bold>‘‘karuṇāsītalahadaya’’</bold>ntiādimāha. Visiṭṭhaguṇayogena hi vandanārahabhāvo, vandanārahe ca katā vandanā yathādhippetamatthaṃ sādheti. Ettha ca saṃvaṇṇanārambhe ratanattayappaṇāmakaraṇappayojanaṃ tattha tattha bahudhā papañcenti ācariyā, mayaṃ pana idhādhippetameva payojanaṃ dassayissāma, tasmā saṃvaṇṇanārambhe ratanattayappaṇāmakaraṇaṃ yathāpaṭiññātasaṃvaṇṇanāya anantarāyena parisamāpanatthanti veditabbaṃ. Idameva hi payojanaṃ ācariyena idhādhippetaṃ. Tathā hi vakkhati –</paragraph>
    <gatha1 line="51">‘‘Iti me pasannamatino, ratanattayavandanāmayaṃ puññaṃ;</gatha1>
    <gathalast line="52">Yaṃ suvihatantarāyo, hutvā tassānubhāvenā’’ti.</gathalast>
    <paragraph line="53">Ratanattayappaṇāmakaraṇena <pageBreak edition="Vipassana Research Institut" number="1.0004" /> cettha yathāpaṭiññātasaṃvaṇṇanāya anantarāyena parisamāpanaṃ ratanattayapūjāya paññāpāṭavato, tāya paññāpāṭavañca rāgādimalavidhamanato. Vuttañhetaṃ –</paragraph>
    <indent line="54">‘‘Yasmiṃ, mahānāma, samaye ariyasāvako tathāgataṃ anussarati, nevassa tasmiṃ samaye rāgapariyuṭṭhitaṃ cittaṃ hoti, na dosapariyuṭṭhitaṃ cittaṃ hoti, na mohapariyuṭṭhitaṃ cittaṃ hoti, ujugatamevassa tasmiṃ samaye cittaṃ hotī’’tiādi (a. ni. 6.10; 11.11).</indent>
    <paragraph line="55">Tasmā ratanattayapūjanena vikkhālitamalāya paññāya pāṭavasiddhi.</paragraph>
    <paragraph line="56">Atha vā ratanattayapūjanassa paññāpadaṭṭhānasamādhihetuttā paññāpāṭavaṃ. Vuttañhi tassa samādhihetuttaṃ –</paragraph>
    <indent line="57">‘‘Ujugatacitto <pageBreak edition="Myanmar" number="1.0004" /> kho pana, mahānāma, ariyasāvako labhati atthavedaṃ, labhati dhammavedaṃ, labhati dhammūpasaṃhitaṃ pāmojjaṃ, pamuditassa pīti jāyati, pītimanassa kāyo passambhati, passaddhakāyo sukhaṃ vediyati, sukhino cittaṃ samādhiyatī’’ti (a. ni. 6.10; 11.11).</indent>
    <paragraph line="58">Samādhissa ca paññāya padaṭṭhānabhāvo vuttoyeva – ‘‘samāhito yathābhūtaṃ pajānātī’’ti (saṃ. ni. 3.5; 4.99; 5.1071). Tato evaṃ paṭubhūtāya paññāya paṭiññāmahattakataṃ khedamabhibhuyya anantarāyena saṃvaṇṇanaṃ samāpayissati.</paragraph>
    <paragraph line="59">Atha vā ratanattayapūjāya āyuvaṇṇasukhabalavaḍḍhanato anantarāyena parisamāpanaṃ veditabbaṃ. Ratanattayappaṇāmena hi āyuvaṇṇasukhabalāni vaḍḍhanti. Vuttañhetaṃ –</paragraph>
    <gatha1 line="60">‘‘Abhivādanasīlissa, niccaṃ vuḍḍhāpacāyino;</gatha1>
    <gathalast line="61">Cattāro dhammā vaḍḍhanti, āyu vaṇṇo sukhaṃ bala’’nti. (dha. pa. 109) –</gathalast>
    <unindented line="62">Tato āyuvaṇṇasukhabalavuddhiyā hoteva kāriyaniṭṭhānaṃ.</unindented>
    <paragraph line="63">Atha <pageBreak edition="Vipassana Research Institut" number="1.0005" /> vā ratanattayagāravassa paṭibhānāparihānāvahattā. Aparihānāvahañhi tīsupi ratanesu gāravaṃ. Vuttañhetaṃ –</paragraph>
    <indent line="64">‘‘Sattime, bhikkhave, aparihānīyā dhammā. Katame satta? Satthugāravatā, dhammagāravatā, saṅghagāravatā, sikkhāgāravatā, samādhigāravatā, sovacassatā, kalyāṇamittatā’’ti (a. ni. 7.34).</indent>
    <paragraph line="65">Hoteva ca tato paṭibhānāparihānena yathāpaṭiññātaparisamāpanaṃ.</paragraph>
    <paragraph line="66">Atha vā pasādavatthūsu pūjāya puññātisayabhāvato. Vuttañhi tassā puññātisayattaṃ –</paragraph>
    <gatha1 line="67">‘‘Pūjārahe pūjayato, buddhe yadi va sāvake;</gatha1>
    <gathalast line="68">Papañcasamatikkante, tiṇṇasokapariddave.</gathalast>
    <gatha1 line="69">Te <pageBreak edition="Myanmar" number="1.0005" /> tādise pūjayato, nibbute akutobhaye;</gatha1>
    <gathalast line="70">Na sakkā puññaṃ saṅkhātuṃ, imettamapi kenacī’’ti. (dha. pa. 195-196; apa. thera 1.10.1-2);</gathalast>
    <paragraph line="71">Puññātisayo ca yathādhippetaparisamāpanūpāyo. Yathāha –</paragraph>
    <gatha1 line="72">‘‘Esa devamanussānaṃ, sabbakāmadado nidhi;</gatha1>
    <gathalast line="73">Yaṃ yadevābhipatthenti, sabbametena labbhatī’’ti. (khu. pā. 8.10);</gathalast>
    <paragraph line="74">Upāyesu ca paṭipannassa hoteva kāriyaniṭṭhānaṃ. Ratanattayapūjā hi niratisayapuññakkhettasambuddhiyā aparimeyyappabhāvo puññātisayoti bahuvidhantarāyepi lokasannivāse antarāyanibandhanasakalasaṃkilesaviddhaṃsanāya pahoti, bhayādiupaddavañca nivāreti. Tasmā vuttaṃ – ‘‘saṃvaṇṇanārambhe ratanattayappaṇāmakaraṇaṃ yathāpaṭiññātasaṃvaṇṇanāya anantarāyena parisamāpanattha’’nti.</paragraph>
    <paragraph line="75">Evañca sappayojanaṃ ratanattayavandanaṃ kattukāmo paṭhamaṃ tāva bhagavato vandanaṃ kātuṃ tammūlakattā <pageBreak edition="Vipassana Research Institut" number="1.0006" /> sesaratanānaṃ <bold>‘‘karuṇāsītalahadayaṃ…pe… gativimutta’’</bold>nti āha. Tattha yassā desanāya saṃvaṇṇanaṃ kattukāmo, sā na vinayadesanā viya karuṇāpadhānā, nāpi abhidhammadesanā viya paññāpadhānā, atha kho karuṇāpaññāpadhānāti tadubhayappadhānameva tāva sammāsambuddhassa thomanaṃ kātuṃ <bold>‘‘karuṇāsītalahadayaṃ, paññāpajjotavihatamohatama’’</bold>nti vuttaṃ. Tattha kiratīti karuṇā, paradukkhaṃ vikkhipati apanetīti attho. Atha vā kiṇātīti karuṇā, paradukkhe sati kāruṇikaṃ hiṃsati vibādhatīti attho. Paradukkhe sati sādhūnaṃ kampanaṃ hadayakhedaṃ karotīti vā karuṇā. Atha vā kamiti sukhaṃ, taṃ rundhatīti karuṇā. Esā hi paradukkhāpanayanakāmatālakkhaṇā attasukhanirapekkhatāya kāruṇikānaṃ sukhaṃ rundhati vibandhatīti attho. Karuṇāya sītalaṃ karuṇāsītalaṃ, karuṇāsītalaṃ hadayaṃ assāti karuṇāsītalahadayo, taṃ <bold>karuṇāsītalahadayaṃ</bold>.</paragraph>
    <paragraph line="76">Tattha kiñcāpi paresaṃ hitopasaṃhārasukhādiaparihānicchanasabhāvatāya, byāpādāratīnaṃ ujuvipaccanīkatāya ca sattasantānagatasantāpavicchedanākārappavattiyā mettāmuditānampi cittasītalabhāvakāraṇatā upalabbhati, tathāpi dukkhāpanayanākārappavattiyā parūpatāpāsahanarasā avihiṃsabhūtā <pageBreak edition="Myanmar" number="1.0006" /> karuṇā visesena bhagavato cittassa cittappassaddhi viya sītibhāvanimittanti vuttaṃ – <bold>‘‘karuṇāsītalahadaya’’</bold>nti. Karuṇāmukhena vā mettāmuditānampi hadayasītalabhāvakāraṇatā vuttāti daṭṭhabbaṃ. Atha vā asādhāraṇañāṇavisesanibandhanabhūtā sātisayaṃ niravasesañca sabbaññutaññāṇaṃ viya savisayabyāpitāya mahākaruṇābhāvaṃ upagatā karuṇāva bhagavato atisayena hadayasītalabhāvahetūti āha – <bold>‘‘karuṇāsītalahadaya’’</bold>nti. Atha vā satipi mettāmuditānaṃ sātisaye hadayasītibhāvanibandhanatte sakalabuddhaguṇavisesakāraṇatāya tāsampi kāraṇanti karuṇāva bhagavato ‘‘hadayasītalabhāvakāraṇa’’nti vuttā. Karuṇānidānā hi sabbepi buddhaguṇā. Karuṇānubhāvanibbāpiyamānasaṃsāradukkhasantāpassa hi bhagavato paradukkhāpanayanakāmatāya anekānipi asaṅkhyeyyāni kappānaṃ akilantarūpasseva niravasesabuddhakaradhammasambharaṇaniratassa samadhigatadhammādhipateyyassa ca sannihitesupi sattasaṅkhārasamupanītahadayūpatāpanimittesu na īsakampi cittasītibhāvassa aññathattamahosīti. Etasmiñca atthavikappe tīsupi avatthāsu bhagavato karuṇā saṅgahitāti daṭṭhabbaṃ.</paragraph>
    <paragraph line="77">Pajānātīti paññā, yathāsabhāvaṃ pakārehi paṭivijjhatīti attho. Paññāva ñeyyāvaraṇappahānato pakārehi dhammasabhāvāvajotanaṭṭhena pajjototi paññāpajjoto. Savāsanappahānato visesena hataṃ samugghātitaṃ vihataṃ. Paññāpajjotena vihataṃ paññāpajjotavihataṃ <pageBreak edition="Vipassana Research Institut" number="1.0007" />, muyhanti tena, sayaṃ vā muyhati, mohanamattameva vā tanti moho, avijjā. Sveva visayasabhāvappaṭicchādanato andhakārasarikkhatāya tamo viyāti mohatamo, paññāpajjotavihato mohatamo etassāti paññāpajjotavihatamohatamo, taṃ <bold>paññāpajjotavihatamohatamaṃ</bold>. Sabbesampi hi khīṇāsavānaṃ satipi paññāpajjotena avijjandhakārassa vihatabhāve saddhādhimuttehi viya diṭṭhippattānaṃ sāvakehi paccekasambuddhehi ca savāsanappahānena sammāsambuddhānaṃ kilesappahānassa viseso vijjatīti sātisayena avijjāpahānena bhagavantaṃ thomento āha – <bold>‘‘paññāpajjotavihatamohatama’’</bold>nti.</paragraph>
    <paragraph line="78">Atha <pageBreak edition="Myanmar" number="1.0007" /> vā antarena paropadesaṃ attano santāne accantaṃ avijjandhakāravigamassa nibbattitattā, tattha ca sabbaññutāya balesu ca vasībhāvassa samadhigatattā, parasantatiyañca dhammadesanātisayānubhāvena sammadeva tassa pavattitattā bhagavāva visesato mohatamavigamena thometabboti āha – <bold>‘‘paññāpajjotavihatamohatama’’</bold>nti. Imasmiñca atthavikappe ‘‘paññāpajjoto’’ti padena bhagavato paṭivedhapaññā viya desanāpaññāpi sāmaññaniddesena, ekasesanayena vā saṅgahitāti daṭṭhabbaṃ.</paragraph>
    <paragraph line="79">Atha vā bhagavato ñāṇassa ñeyyapariyantikattā sakalañeyyadhammasabhāvāvabodhanasamatthena anāvaraṇañāṇasaṅkhātena paññāpajjotena sabbañeyyadhammasabhāvacchādakassa mohandhakārassa vidhamitattā anaññasādhāraṇo bhagavato mohatamavināsoti katvā vuttaṃ – <bold>‘‘paññāpajjotavihatamohatama’’</bold>nti. Ettha ca mohatamavidhamanante adhigatattā anāvaraṇañāṇaṃ kāraṇopacārena sasantānamohatamavidhamanaṃ daṭṭhabbaṃ. Abhinīhārasampattiyā savāsanappahānameva hi kilesānaṃ ñeyyāvaraṇappahānanti, parasantāne pana mohatamavidhamanassa kāraṇabhāvato anāvaraṇañāṇaṃ ‘‘mohatamavidhamana’’nti vuccatīti.</paragraph>
    <paragraph line="80">Kiṃ pana kāraṇaṃ avijjāsamugghātoyeveko pahānasampattivasena bhagavato thomanānimittaṃ gayhati, na pana sātisayaniravasesakilesappahānanti? Tappahānavacaneneva tadekaṭṭhatāya sakalasaṃkilesagaṇasamugghātassa vuttattā. Na hi so tādiso kileso atthi, yo niravasesaavijjāpahānena na pahīyatīti.</paragraph>
    <paragraph line="81">Atha vā vijjā viya sakalakusaladhammasamuppattiyā, niravasesākusaladhammanibbattiyā saṃsārappavattiyā <pageBreak edition="Vipassana Research Institut" number="1.0008" /> ca avijjā padhānakāraṇanti tabbighātavacanena sakalasaṃkilesagaṇasamugghāto vutto eva hotīti vuttaṃ – <bold>‘‘paññāpajjotavihatamohatama’’</bold>nti.</paragraph>
    <paragraph line="82">Narā ca amarā ca narāmarā, saha narāmarehīti sanarāmaro, sanarāmaro ca so loko cāti sanarāmaraloko, tassa garūti sanarāmaralokagaru, taṃ <bold>sanarāmaralokagaruṃ</bold>. Etena devamanussānaṃ viya tadavasiṭṭhasattānampi yathārahaṃ guṇavisesāvahatāya bhagavato upakārataṃ <pageBreak edition="Myanmar" number="1.0008" /> dasseti. Na cettha padhānappadhānabhāvo codetabbo. Añño hi saddakkamo, añño atthakkamo. Īdisesu hi samāsapadesu padhānampi appadhānaṃ viya niddisīyati yathā ‘‘sarājikāya parisāyā’’ti (cūḷava. 336). Kāmañcettha sattasaṅkhārabhājanavasena tividho loko, garubhāvassa pana adhippetattā garukaraṇasamatthasseva yujjanato sattalokassa vasena attho gahetabbo. So hi lokīyanti ettha puññapāpāni tabbipāko cāti ‘‘loko’’ti vuccati. Amaraggahaṇena cettha upapattidevā adhippetā.</paragraph>
    <paragraph line="83">Atha vā samūhattho lokasaddo samudāyavasena lokīyati paññāpīyatīti. Saha narehīti sanarā, sanarā ca te amarā cāti sanarāmarā, tesaṃ lokoti sanarāmaralokoti purimanayeneva yojetabbaṃ. Amarasaddena cettha visuddhidevāpi saṅgayhanti. Tepi hi maraṇābhāvato paramatthato amarā. Narāmarānaṃyeva ca gahaṇaṃ ukkaṭṭhaniddesavasena yathā ‘‘satthā devamanussāna’’nti (dī. ni. 1.157). Tathā hi sabbānatthapariharaṇapubbaṅgamāya niravasesahitasukhavidhānatapparāya niratisayāya payogasampattiyā sadevamanussāya pajāya accantūpakāritāya aparimitanirupamappabhāvaguṇavisesasamaṅgitāya ca sabbasattuttamo bhagavā aparimāṇāsu lokadhātūsu aparimāṇānaṃ sattānaṃ uttamagāravaṭṭhānaṃ. Tena vuttaṃ – <bold>‘‘sanarāmaralokagaru’’</bold>nti.</paragraph>
    <paragraph line="84">Sobhanaṃ gataṃ gamanaṃ etassāti sugato. Bhagavato hi veneyyajanūpasaṅkamanaṃ ekantena tesaṃ hitasukhanipphādanato sobhanaṃ, tathā lakkhaṇānubyañjanappaṭimaṇḍitarūpakāyatāya dutavilambitakhalitānukaḍḍhananippīḷanukkuṭikakuṭilākuṭilatādi- dosarahitamavahasitarājahaṃsavasabhavāraṇamigarājagamanaṃ kāyagamanaṃ ñāṇagamanañca vipulanimmalakaruṇāsativīriyādiguṇavisesasahitamabhinīhārato yāva mahābodhi anavajjatāya sobhanamevāti. Atha vā sayambhuñāṇena sakalampi lokaṃ pariññābhisamayavasena parijānanto ñāṇena sammā gato avagatoti sugato, tathā lokasamudayaṃ pahānābhisamayavasena pajahanto anuppattidhammataṃ āpādento sammā gato atītoti sugato, lokanirodhaṃ nibbānaṃ sacchikiriyābhisamayavasena sammā <pageBreak edition="Vipassana Research Institut" number="1.0009" /> gato adhigatoti <pageBreak edition="Myanmar" number="1.0009" /> sugato, lokanirodhagāminipaṭipadaṃ bhāvanābhisamayavasena sammā gato paṭipannoti sugato. ‘‘Sotāpattimaggena ye kilesā pahīnā, te kilese na puneti na pacceti na paccāgacchatīti sugato’’tiādinā (cūḷani. mettagūmāṇavapucchāniddeso 27) nayena ayamattho vibhāvetabbo. Atha vā sundaraṃ ṭhānaṃ sammāsambodhiṃ, nibbānameva vā gato adhigatoti sugato, yasmā vā bhūtaṃ tacchaṃ atthasaṃhitaṃ veneyyānaṃ yathārahaṃ kālayuttameva ca dhammaṃ bhāsati, tasmā sammā gadatīti sugato, da-kārassa ta-kāraṃ katvā. Iti sobhanagamanatādīhi sugato, taṃ <bold>sugataṃ</bold>.</paragraph>
    <paragraph line="85">Puññapāpakammehi upapajjanavasena gantabbato gatiyo, upapattibhavavisesā. Tā pana nirayādivasena pañcavidhā. Tāhi sakalassapi bhavagāmikammassa ariyamaggādhigamena avipākārahabhāvakaraṇena nivattitattā bhagavā pañcahipi gatīhi suṭṭhu mutto visaṃyuttoti āha – <bold>‘‘gativimutta’’</bold>nti. Etena bhagavato katthacipi gatiyā apariyāpannataṃ dasseti, yato bhagavā ‘‘devātidevo’’ti vuccati. Tenevāha –</paragraph>
    <gatha1 line="86">‘‘Yena devūpapatyassa, gandhabbo vā vihaṅgamo;</gatha1>
    <gatha2 line="87">Yakkhattaṃ yena gaccheyyaṃ, manussattañca abbaje;</gatha2>
    <gathalast line="88">Te mayhaṃ āsavā khīṇā, viddhastā vinaḷīkatā’’ti. (a. ni. 4.36);</gathalast>
    <paragraph line="89">Taṃtaṃgatisaṃvattanikānañhi kammakilesānaṃ aggamaggena bodhimūleyeva suppahīnattā natthi bhagavato gatipariyāpannatāti accantameva bhagavā sabbabhavayonigativiññāṇaṭṭhitisattāvāsasattanikāyehi suparimutto, taṃ <bold>gativimuttaṃ. Vande</bold>ti namāmi, thomemīti vā attho.</paragraph>
    <paragraph line="90">Atha vā <bold>gativimutta</bold>nti anupādisesanibbānadhātuppattiyā bhagavantaṃ thometi. Ettha hi dvīhi ākārehi bhagavato thomanā veditabbā attahitasampattito parahitappaṭipattito ca. Tesu attahitasampatti anāvaraṇañāṇādhigamato savāsanānaṃ sabbesaṃ kilesānaṃ accantappahānato anupādisesanibbānappattito ca veditabbā, parahitappaṭipatti lābhasakkārādinirapekkhacittassa sabbadukkhaniyyānikadhammadesanato viruddhesupi niccaṃ hitajjhāsayato ñāṇaparipākakālāgamanato ca. Sā panettha āsayato payogato ca duvidhā, parahitappaṭipatti tividhā ca, attahitasampatti <pageBreak edition="Myanmar" number="1.0010" /> pakāsitā hoti. Kathaṃ? ‘‘Karuṇāsītalahadaya’’nti etena āsayato parahitappaṭipatti <pageBreak edition="Vipassana Research Institut" number="1.0010" />, sammāgadanatthena sugatasaddena payogato parahitappaṭipatti, ‘‘paññāpajjotavihatamohatamaṃ gativimutta’’nti etehi catusaccasampaṭivedhanatthena ca sugatasaddena tividhāpi attahitasampatti, avasiṭṭhena ‘‘paññāpajjotavihatamohatama’’nti etena cāpi attahitasampatti parahitappaṭipatti pakāsitā hotīti.</paragraph>
    <paragraph line="91">Atha vā tīhi ākārehi bhagavato thomanā veditabbā hetuto, phalato, upakārato ca. Tattha <bold>hetu</bold> mahākaruṇā, sā paṭhamapadena dassitā. <bold>Phalaṃ</bold> catubbidhaṃ ñāṇasampadā, pahānasampadā, ānubhāvasampadā, rūpakāyasampadā cāti. Tāsu ñāṇappahānasampadā dutiyapadena saccappaṭivedhanatthena ca sugatasaddena pakāsitā honti, ānubhāvasampadā tatiyapadena, rūpakāyasampadā yathāvuttakāyagamanasobhanatthena sugatasaddena lakkhaṇānubyañjanapāripūriyā vinā tadabhāvato. <bold>Upakāro</bold> anantaraṃ abāhiraṃ karitvā tividhayānamukhena vimuttidhammadesanā. So sammāgadanatthena sugatasaddena pakāsito hotīti veditabbaṃ.</paragraph>
    <paragraph line="92">Tattha ‘‘karuṇāsītalahadaya’’nti etena sammāsambodhiyā mūlaṃ dasseti. Mahākaruṇāsañcoditamānaso hi bhagavā saṃsārapaṅkato sattānaṃ samuddharaṇatthaṃ katābhinīhāro anupubbena pāramiyo pūretvā anuttaraṃ sammāsambodhiṃ adhigatoti karuṇā sammāsambodhiyā mūlaṃ. ‘‘Paññāpajjotavihatamohatama’’nti etena sammāsambodhiṃ dasseti. Anāvaraṇañāṇapadaṭṭhānañhi maggañāṇaṃ, maggañāṇapadaṭṭhānañca anāvaraṇañāṇaṃ ‘‘sammāsambodhī’’ti vuccatīti. Sammāgamanatthena sugatasaddena sammāsambodhiyā paṭipattiṃ dasseti līnuddhaccapatiṭṭhānāyūhanakāmasukhallikattakilamathānuyogasassatucchedābhinivesādiantadvayarahitāya karuṇāpaññāpariggahitāya majjhimāya paṭipattiyā pakāsanato sugatasaddassa. Itarehi sammāsambodhiyā padhānappadhānabhedaṃ payojanaṃ dasseti. Saṃsāramahoghato sattasantāraṇañhettha padhānaṃ payojanaṃ, tadaññamappadhānaṃ. Tesu padhānena parahitappaṭipattiṃ dasseti, itarena attahitasampattiṃ. Tadubhayena attahitāya <pageBreak edition="Myanmar" number="1.0011" /> paṭipannādīsu catūsu puggalesu bhagavato catutthapuggalabhāvaṃ dasseti. Tena ca anuttaradakkhiṇeyyabhāvaṃ uttamavandaneyyabhāvaṃ attano ca vandanakiriyāya khettaṅgatabhāvaṃ dasseti.</paragraph>
    <paragraph line="93">Ettha ca karuṇāgahaṇena lokiyesu mahaggatabhāvappattāsādhāraṇaguṇadīpanato bhagavato sabbalokiyaguṇasampatti dassitā hoti, paññāgahaṇena sabbaññutaññāṇapadaṭṭhānamaggañāṇadīpanato sabbalokuttaraguṇasampatti. Tadubhayaggahaṇasiddho hi attho ‘‘sanarāmaralokagaru’’ntiādinā papañcīyatīti <pageBreak edition="Vipassana Research Institut" number="1.0011" />. Karuṇāgahaṇena ca upagamanaṃ nirupakkilesaṃ dasseti, paññāgahaṇena apagamanaṃ. Tathā karuṇāgahaṇena lokasamaññānurūpaṃ bhagavato pavattiṃ dasseti lokavohāravisayattā karuṇāya, paññāgahaṇena samaññāya anatidhāvanaṃ. Sabhāvānavabodhena hi dhammānaṃ samaññaṃ atidhāvitvā sattādiparāmasanaṃ hotīti. Tathā karuṇāgahaṇena mahākaruṇāsamāpattivihāraṃ dasseti, paññāgahaṇena tīsu kālesu appaṭihatañāṇaṃ catusaccañāṇaṃ, catupaṭisambhidāñāṇaṃ, catuvesārajjañāṇaṃ. Karuṇāgahaṇena mahākaruṇāsamāpattiñāṇassa gahitattā sesāsādhāraṇañāṇāni, cha abhiññā, aṭṭhasu parisāsu akampanañāṇāni, dasa balāni, cuddasa buddhañāṇāni, soḷasa ñāṇacariyā, aṭṭhārasa buddhadhammā, catucattālīsa ñāṇavatthūni, sattasattati ñāṇavatthūnīti evamādīnaṃ anekesaṃ paññāpabhedānaṃ vasena ñāṇacāraṃ dasseti. Tathā karuṇāgahaṇena caraṇasampattiṃ, paññāgahaṇena vijjāsampattiṃ. Karuṇāgahaṇena attādhipatitā, paññāgahaṇena dhammādhipatitā. Karuṇāgahaṇena lokanāthabhāvo, paññāgahaṇena attanāthabhāvo. Tathā karuṇāgahaṇena pubbakāribhāvo, paññāgahaṇena kataññutā. Tathā karuṇāgahaṇena aparantapatā, paññāgahaṇena anattantapatā. Karuṇāgahaṇena vā buddhakaradhammasiddhi, paññāgahaṇena buddhabhāvasiddhi. Tathā karuṇāgahaṇena paresaṃ tāraṇaṃ, paññāgahaṇena sayaṃtaraṇaṃ. Tathā karuṇāgahaṇena sabbasattesu anuggahacittatā, paññāgahaṇena sabbadhammesu virattacittatā dassitā hoti.</paragraph>
    <paragraph line="94">Sabbesañca buddhaguṇānaṃ karuṇā ādi tannidānabhāvato, paññā pariyosānaṃ tato uttarikaraṇīyābhāvato. Iti ādipariyosānadassanena <pageBreak edition="Myanmar" number="1.0012" /> sabbe buddhaguṇā dassitā honti. Tathā karuṇāgahaṇena sīlakkhandhapubbaṅgamo samādhikkhandho dassito hoti. Karuṇānidānañhi sīlaṃ tato pāṇātipātādiviratippavattito, sā ca jhānattayasampayoginīti. Paññāvacanena paññākkhandho. Sīlañca sabbesaṃ buddhaguṇānaṃ ādi, samādhi majjhe, paññā pariyosānanti evampi ādimajjhapariyosānakalyāṇā sabbe buddhaguṇā dassitā honti nayato dassitattā. Eso eva hi niravasesato buddhaguṇānaṃ dassanupāyo, yadidaṃ nayaggahaṇaṃ, aññathā ko nāma samattho bhagavato guṇe anupadaṃ niravasesato dassetuṃ? Tenevāha –</paragraph>
    <gatha1 line="95">‘‘Buddhopi buddhassa bhaṇeyya vaṇṇaṃ,</gatha1>
    <gatha2 line="96">Kappampi ce aññamabhāsamāno;</gatha2>
    <gatha3 line="97">Khīyetha <pageBreak edition="Vipassana Research Institut" number="1.0012" /> kappo ciradīghamantare,</gatha3>
    <gathalast line="98">Vaṇṇo na khīyetha tathāgatassā’’ti. (dī. ni. aṭṭha. 1.304; 3.141; ma. ni. aṭṭha. 2.425; udā. aṭṭha. 53; bu. vaṃ. aṭṭha. 4.4; apa. aṭṭha. 2.7.parappasādakattheraapadānavaṇṇanā);</gathalast>
    <paragraph line="99">Teneva ca āyasmatā sāriputtattherenapi buddhaguṇaparicchedanaṃ pati anuyuttena ‘‘no hetaṃ, bhante’’ti paṭikkhipitvā ‘‘apica me, bhante, dhammanvayo vidito’’ti vuttaṃ.</paragraph>
    <paragraph line="100" number="2"> Evaṃ saṅkhepena sakalasabbaññuguṇehi bhagavantaṃ abhitthavitvā idāni saddhammaṃ thometuṃ <bold>‘‘buddhopī’’</bold>tiādimāha. Tattha <bold>buddho</bold>ti kattuniddeso. <bold>Buddhabhāva</bold>nti kammaniddeso. <bold>Bhāvetvā sacchikatvā</bold>ti ca pubbakālakiriyāniddeso. <bold>Ya</bold>nti aniyamato kammaniddeso. <bold>Upagato</bold>ti aparakālakiriyāniddeso. <bold>Vande</bold>ti kiriyāniddeso. <bold>Ta</bold>nti niyamanaṃ. <bold>Dhamma</bold>nti vandanakiriyāya kammaniddeso. <bold>Gatamalaṃ anuttara</bold>nti ca tabbisesanaṃ.</paragraph>
    <paragraph line="101">Tattha buddhasaddassa tāva ‘‘bujjhitā saccānīti buddho, bodhetā pajāyāti buddho’’tiādinā (mahāni. 192; cūḷani. pārāyanatthutigāthāniddeso 97; paṭi. ma. 1.162) niddesanayena attho veditabbo. Atha vā savāsanāya aññāṇaniddāya accantavigamato, buddhiyā vā vikasitabhāvato buddhavāti <bold>buddho</bold> jāgaraṇavikasanatthavasena. Atha vā kassacipi ñeyyadhammassa anavabuddhassa abhāvena ñeyyavisesassa kammabhāvena aggahaṇato kammavacanicchāya abhāvena avagamanatthavaseneva <pageBreak edition="Myanmar" number="1.0013" /> kattuniddeso labbhatīti buddhavāti buddho yathā ‘‘dikkhito na dadātī’’ti. Atthato pana pāramitāparibhāvito sayambhuñāṇena saha vāsanāya vihataviddhaṃsitaniravasesakileso mahākaruṇāsabbaññutaññāṇādiaparimeyyaguṇagaṇādhāro khandhasantāno buddho. Yathāha –</paragraph>
    <indent line="102">‘‘Buddhoti yo so bhagavā sayambhū anācariyako pubbe ananussutesu dhammesu sāmaṃ saccāni abhisambujjhi, tattha ca sabbaññutaṃ patto balesu ca vasībhāva’’nti (mahāni. 192; cūḷani. pārāyanatthutigāthāniddeso 97; paṭi. ma. 1.161).</indent>
    <paragraph line="103"><bold>Api</bold>-saddo sambhāvane. Tena ‘‘evaṃ guṇavisesayutto sopi nāma bhagavā’’ti vakkhamānaguṇadhamme <pageBreak edition="Vipassana Research Institut" number="1.0013" /> sambhāvanaṃ dīpeti. <bold>Buddhabhāva</bold>nti sammāsambodhiṃ. <bold>Bhāvetvā</bold>ti uppādetvā vaḍḍhetvā ca. <bold>Sacchikatvā</bold>ti paccakkhaṃ katvā. <bold>Upagato</bold>ti patto, adhigatoti attho. Etassa buddhabhāvanti etena sambandho. <bold>Gatamala</bold>nti vigatamalaṃ, niddosanti attho. <bold>Vande</bold>ti paṇamāmi, thomemi vā. <bold>Anuttara</bold>nti uttararahitaṃ, lokuttaranti attho. <bold>Dhamma</bold>nti yathānusiṭṭhaṃ paṭipajjamāne apāyato ca saṃsārato ca apatamāne katvā dhāretīti dhammo. Ayañhettha saṅkhepattho – evaṃ vividhaguṇagaṇasamannāgato buddhopi bhagavā yaṃ ariyamaggasaṅkhātaṃ dhammaṃ bhāvetvā, phalanibbānaṃ pana sacchikatvā anuttaraṃ sammāsambodhiṃ adhigato, tamevaṃ buddhānampi buddhabhāvahetubhūtaṃ sabbadosamalarahitaṃ attano uttaritarābhāvena anuttaraṃ paṭivedhasaddhammaṃ namāmīti. Pariyattisaddhammassapi tappakāsanattā idha saṅgaho daṭṭhabbo.</paragraph>
    <paragraph line="104">Atha vā ‘‘abhidhammanayasamuddaṃ adhigañchi, tīṇi piṭakāni sammasī’’ti ca aṭṭhakathāyaṃ vuttattā pariyattidhammassapi sacchikiriyāsammasanapariyāyo labbhatīti sopi idha vutto evāti daṭṭhabbaṃ. Tathā ‘‘yaṃ dhammaṃ bhāvetvā sacchikatvā’’ti ca vuttattā buddhakaradhammabhūtāhi pāramitāhi saha pubbabhāge adhisīlasikkhādayopi idha dhammasaddena saṅgahitāti veditabbā. Tāpi hi vigatappaṭipakkhatāya gatamalā, anaññasādhāraṇatāya anuttarā cāti. Tathā hi sattānaṃ sakalavaṭṭadukkhanissaraṇāya katamahābhinīhāro mahākaruṇādhivāsanapesalajjhāsayo <pageBreak edition="Myanmar" number="1.0014" /> paññāvisesapariyodātanimmalānaṃ dānadamasaññamādīnaṃ uttamadhammānaṃ satasahassādhikāni kappānaṃ cattāri asaṅkhyeyyāni sakkaccaṃ nirantaraṃ niravasesānaṃ bhāvanāpaccakkhakaraṇehi kammādīsu adhigatavasībhāvo acchariyācinteyyamahānubhāvo adhisīlaadhicittānaṃ paramukkaṃsapāramippatto bhagavā paccayākāre catuvīsatikoṭisatasahassamukhena mahāvajirañāṇaṃ pesetvā anuttaraṃ sammāsambodhiṃ abhisambuddhoti.</paragraph>
    <paragraph line="105">Ettha ca ‘‘bhāvetvā’’ti etena vijjāsampadāya dhammaṃ thometi, ‘‘sacchikatvā’’ti etena vimuttisampadāya. Tathā paṭhamena jhānasampadāya, dutiyena vimokkhasampadāya. Paṭhamena vā samādhisampadāya, dutiyena samāpattisampadāya. Atha vā paṭhamena khayañāṇabhāvena, dutiyena anuppādañāṇabhāvena. Paṭhamena vā vijjūpamatāya, dutiyena vajirūpamatāya. Purimena vā virāgasampattiyā, dutiyena nirodhasampattiyā. Tathā paṭhamena niyyānabhāvena, dutiyena nissaraṇabhāvena. Paṭhamena vā hetubhāvena, dutiyena asaṅkhatabhāvena. Paṭhamena vā dassanabhāvena, dutiyena vivekabhāvena. Paṭhamena vā adhipatibhāvena, dutiyena amatabhāvena dhammaṃ thometi. Atha vā ‘‘yaṃ dhammaṃ bhāvetvā buddhabhāvaṃ upagato’’ti etena svākkhātatāya dhammaṃ thometi, ‘‘sacchikatvā’’ti <pageBreak edition="Vipassana Research Institut" number="1.0014" /> etena sandiṭṭhikatāya. Tathā purimena akālikatāya, pacchimena ehipassikatāya. Purimena vā opaneyyikatāya, pacchimena paccattaṃ veditabbatāya dhammaṃ thometi. ‘‘Gatamala’’nti iminā saṃkilesābhāvadīpanena dhammassa parisuddhataṃ dasseti, ‘‘anuttara’’nti etena aññassa visiṭṭhassa abhāvadīpanena vipulaparipuṇṇataṃ. Paṭhamena vā pahānasampadaṃ dhammassa dasseti, dutiyena pabhavasampadaṃ. Bhāvetabbatāya vā dhammassa gatamalabhāvo yojetabbo. Bhāvanāguṇena hi so dosānaṃ samugghātako hotīti. Sacchikātabbabhāvena anuttarabhāvo yojetabbo. Sacchikiriyānibbattito hi taduttarikaraṇīyābhāvato anaññasādhāraṇatāya anuttaroti. Tathā ‘‘bhāvetvā’’ti etena saha pubbabhāgasīlādīhi sekkhā sīlasamādhipaññākkhandhā dassitā honti. ‘‘Sacchikatvā’’ti etena saha asaṅkhatāya dhātuyā asekkhā sīlasamādhipaññākkhandhā dassitā hontīti.</paragraph>
    <paragraph line="106" number="3"> Evaṃ <pageBreak edition="Myanmar" number="1.0015" /> saṅkhepeneva sabbadhammaguṇehi saddhammaṃ abhitthavitvā idāni ariyasaṅghaṃ thometuṃ <bold>‘‘sugatassā’’</bold>tiādimāha. Tattha <bold>sugatassā</bold>ti sambandhaniddeso. ‘‘Tassa puttāna’’nti etena sambandho. <bold>Orasāna</bold>nti puttavisesanaṃ. <bold>Mārasenamathanāna</bold>nti orasaputtabhāve kāraṇaniddeso tena kilesappahānameva bhagavato orasaputtabhāve kāraṇaṃ anujānātīti dasseti. <bold>Aṭṭhanna</bold>nti gaṇanaparicchedaniddeso. Tena ca satipi tesaṃ sattavisesabhāvena anekasatasahassabhāve imaṃ gaṇanaparicchedaṃ nātivattantīti dasseti maggaṭṭhaphalaṭṭhabhāvānativattanato. <bold>Samūha</bold>nti samudāyaniddeso. <bold>Ariyasaṅgha</bold>nti guṇavisiṭṭhasaṃhatabhāvaniddeso. Tena asatipi ariyapuggalānaṃ kāyasāmaggiyaṃ ariyasaṅghabhāvaṃ dasseti diṭṭhisīlasāmaññena saṃhatabhāvato.</paragraph>
    <paragraph line="107">Tattha urasi bhavā jātā saṃbaddhā ca orasā. Yathā hi sattānaṃ orasaputtā attajatāya pitu santakassa dāyajjassa visesena bhāgino honti, evametepi ariyapuggalā sammāsambuddhassa savanante ariyāya jātiyā jātatāya bhagavato santakassa vimuttisukhassa ariyadhammaratanassa ekantena bhāginoti orasā viya orasā. Atha vā bhagavato dhammadesanānubhāvena ariyabhūmiṃ okkamamānā okkantā ca ariyasāvakā bhagavato ure vāyāmajanitābhijātitāya nippariyāyena orasaputtāti vattabbataṃ arahanti. Sāvakehi pavattiyamānāpi hi dhammadesanā ‘‘bhagavato dhammadesanā’’icceva vuccati taṃmūlakattā lakkhaṇādivisesābhāvato ca.</paragraph>
    <paragraph line="108">Yadipi ariyasāvakānaṃ ariyamaggādhigamasamaye bhagavato viya tadantarāyakaraṇatthaṃ devaputtamāro <pageBreak edition="Vipassana Research Institut" number="1.0015" />, māravāhinī vā na ekantena apasādeti, tehi pana apasādetabbatāya kāraṇe vimathite tepi vimathitā eva nāma hontīti āha – ‘‘mārasenamathanāna’’nti. Imasmiṃ panatthe ‘‘māramārasenamathanāna’’nti vattabbe ‘‘mārasenamathanāna’’nti ekadesasarūpekaseso katoti daṭṭhabbaṃ. Atha vā khandhābhisaṅkhāramārānaṃ viya devaputtamārassapi guṇamāraṇe sahāyabhāvūpagamanato kilesabalakāyo ‘‘senā’’ti vuccati. Yathāha – ‘‘kāmā te paṭhamā senā’’tiādi <pageBreak edition="Myanmar" number="1.0016" /> (su. ni. 438; mahāni. 28, 68, 149). Sā ca tehi diyaḍḍhasahassabhedā, anantabhedā vā kilesavāhinī satidhammavicayavīriyasamathādiguṇappaharaṇehi odhiso vimathitā vihatā viddhastā cāti <bold>mārasenamathanā,</bold> ariyasāvakā. Etena tesaṃ bhagavato anujātaputtataṃ dasseti.</paragraph>
    <paragraph line="109">Ārakattā kilesehi, anaye na iriyanato, aye ca iriyanato ariyā niruttinayena. Atha vā sadevakena lokena saraṇanti araṇīyato upagantabbato, upagatānañca tadatthasiddhito ariyā, ariyānaṃ saṅghoti ariyasaṅgho, ariyo ca so saṅgho cāti vā ariyasaṅgho, taṃ <bold>ariyasaṅghaṃ</bold>. Bhagavato aparabhāge buddhadhammaratanānampi samadhigamo saṅgharatanādhīnoti assa ariyasaṅghassa bahūpakārataṃ dassetuṃ idheva <bold>‘‘sirasā vande’’</bold>ti vuttanti daṭṭhabbaṃ.</paragraph>
    <paragraph line="110">Ettha ca ‘‘sugatassa orasānaṃ puttāna’’nti etena ariyasaṅghassa pabhavasampadaṃ dasseti, ‘‘mārasenamathanāna’’nti etena pahānasampadaṃ sakalasaṃkilesappahānadīpanato. ‘‘Aṭṭhannampi samūha’’nti etena ñāṇasampadaṃ maggaṭṭhaphalaṭṭhabhāvadīpanato. ‘‘Ariyasaṅgha’’nti etena pabhavasampadaṃ dasseti sabbasaṅghānaṃ aggabhāvadīpanato. Atha vā ‘‘sugatassa orasānaṃ puttāna’’nti ariyasaṅghassa visuddhanissayabhāvadīpanaṃ, ‘‘mārasenamathanāna’’nti sammāujuñāyasāmīcippaṭipannabhāvadīpanaṃ, ‘‘aṭṭhannampi samūha’’nti āhuneyyādibhāvadīpanaṃ, ‘‘ariyasaṅgha’’nti anuttarapuññakkhettabhāvadīpanaṃ. Tathā ‘‘sugatassa orasānaṃ puttāna’’nti etena ariyasaṅghassa lokuttarasaraṇagamanasabbhāvaṃ dīpeti. Lokuttarasaraṇagamanena hi te bhagavato orasaputtā jātā. ‘‘Mārasenamathanāna’’nti etena abhinīhārasampadāsiddhaṃ pubbabhāge sammāpaṭipattiṃ dasseti. Katābhinīhārā hi sammāpaṭipannā māraṃ māraparisaṃ vā abhivijinanti. ‘‘Aṭṭhannampi samūha’’nti etena viddhastavipakkhe sekkhāsekkhadhamme dasseti puggalādhiṭṭhānena maggaphaladhammānaṃ pakāsitattā. ‘‘Ariyasaṅgha’’nti aggadakkhiṇeyyabhāvaṃ dasseti. Saraṇagamanañca sāvakānaṃ sabbaguṇānaṃ ādi, sapubbabhāgappaṭipadā sekkhā sīlakkhandhādayo majjhe, asekkhā sīlakkhandhādayo <pageBreak edition="Vipassana Research Institut" number="1.0016" /> pariyosānanti ādimajjhapariyosānakalyāṇā saṅkhepato sabbe ariyasaṅghaguṇā pakāsitā honti.</paragraph>
    <paragraph line="111" number="4"> Evaṃ <pageBreak edition="Myanmar" number="1.0017" /> gāthāttayena saṅkhepato sakalaguṇasaṃkittanamukhena ratanattayassa paṇāmaṃ katvā idāni taṃnipaccakāraṃ yathādhippete payojane pariṇāmento <bold>‘‘iti me’’</bold>tiādimāha. Tattha ratijananaṭṭhena <bold>ratanaṃ,</bold> buddhadhammasaṅghā. Tesañhi ‘‘itipi so bhagavā’’tiādinā yathābhūtaguṇe āvajjentassa amatādhigamahetubhūtaṃ anappakaṃ pītipāmojjaṃ uppajjati. Yathāha –</paragraph>
    <indent line="112">‘‘Yasmiṃ, mahānāma, samaye ariyasāvako tathāgataṃ anussarati, nevassa tasmiṃ samaye rāgapariyuṭṭhitaṃ cittaṃ hoti, na dosa…pe… na mohapariyuṭṭhitaṃ cittaṃ hoti, ujugatamevassa tasmiṃ samaye cittaṃ hoti tathāgataṃ ārabbha. Ujugatacitto kho pana, mahānāma, ariyasāvako labhati atthavedaṃ, labhati dhammavedaṃ, labhati dhammūpasaṃhitaṃ pāmojjaṃ, pamuditassa pīti jāyatī’’tiādi (a. ni. 6.10; 11.11).</indent>
    <paragraph line="113">Cittīkatādibhāvo vā ratanaṭṭho. Vuttañhetaṃ –</paragraph>
    <gatha1 line="114">‘‘Cittīkataṃ mahagghañca, atulaṃ dullabhadassanaṃ;</gatha1>
    <gathalast line="115">Anomasattaparibhogaṃ, ratanaṃ tena vuccatī’’ti. (dī. ni. aṭṭha. 2.33; saṃ. ni. aṭṭha. 3.5.223; khu. pā. aṭṭha. 6.3; su. ni. aṭṭha. 1.226);</gathalast>
    <paragraph line="116">Cittīkatabhāvādayo ca anaññasādhāraṇā buddhādīsu eva labbhantīti.</paragraph>
    <paragraph line="117">Vandanāva <bold>vandanāmayaṃ</bold> yathā ‘‘dānamayaṃ, sīlamaya’’nti (dī. ni. 3.305; itivu. 60). Vandanā cettha kāyavācācittehi tiṇṇaṃ ratanānaṃ guṇaninnatā, thomanā vā. Pujjabhāvaphalanibbattanato <bold>puññaṃ,</bold> attano santānaṃ punātīti vā. <bold>Suvihatantarāyo</bold>ti suṭṭhu vihatantarāyo. Etena attano pasādasampattiyā, ratanattayassa ca khettabhāvasampattiyā taṃ puññaṃ atthappakāsanassa upaghātakaupaddavānaṃ vihanane samatthanti dasseti. <bold>Hutvā</bold>ti pubbakālakiriyā. Tassa ‘‘atthaṃ pakāsayissāmī’’ti etena sambandho. <bold>Tassā</bold>ti yaṃ ratanattayavandanāmayaṃ puññaṃ, tassa. <bold>Ānubhāvenā</bold>ti balena.</paragraph>
    <paragraph line="118" number="5"> Evaṃ <pageBreak edition="Vipassana Research Institut" number="1.0017" /><pageBreak edition="Myanmar" number="1.0018" /> ratanattayassa nipaccakārakaraṇe payojanaṃ dassetvā idāni yassā dhammadesanāya atthaṃ saṃvaṇṇetukāmo, tassā tāva guṇābhitthavanavasena upaññāpanatthaṃ <bold>‘‘ekakadukādipaṭimaṇḍitassā’’</bold>tiādimāha, ekakādīni aṅgāni uparūpari vaḍḍhetvā desitehi suttantehi paṭimaṇḍitassa visiṭṭhassāti attho. Etena ‘‘aṅguttaro’’ti ayaṃ imassa āgamassa atthānugatā samaññāti dasseti. Nanu ca ekakādivasena desitāni suttāniyeva āgamo. Kassa pana ekakadukādīhi paṭimaṇḍitabhāvoti? Saccametaṃ paramatthato, suttāni pana upādāya paññatto āgamo. Yatheva hi atthabyañjanasamudāye suttanti vohāro, evaṃ suttasamudāye āgamoti vohāro. Ekakādīhi aṅgehi uparūpari uttaro adhikoti aṅguttaro, āgamissanti ettha, etena, etasmā vā attatthaparatthādayoti āgamo, ādikalyāṇādiguṇasampattiyā uttamaṭṭhena taṃtaṃabhipatthitasamiddhihetutāya paṇḍitehi varitabbato varo, āgamo ca so varo ca seṭṭhaṭṭhenāti āgamavaro, āgamasammatehi vā varoti āgamavaro. Aṅguttaro ca so āgamavaro cāti <bold>aṅguttarāgamavaro,</bold> tassa.</paragraph>
    <paragraph line="119">Puṅgavā vuccanti usabhā, asantasanaparissayasahanassa paripālanādiguṇehi taṃsadisatāya dhammakathikā eva puṅgavāti <bold>dhammakathikapuṅgavā,</bold> tesaṃ. Hetūpamādippaṭimaṇḍitanānāvidhadesanānayavicittatāya <bold>vicittapaṭibhānajananassa. Sumaṅgalavilāsinī</bold>ādīsu (dī. ni. aṭṭha. 1.ganthārambhakathā; ma. ni. aṭṭha. 1.ganthārambhakathā; saṃ. ni. aṭṭha. 1.1.ganthārambhakathā) pana ‘‘buddhānubuddhasaṃvaṇṇitassā’’ti vuttaṃ. Buddhānañhi saccappaṭivedhaṃ anugamma paṭividdhasaccā aggasāvakādayo ariyā buddhānubuddhā. Ayampi āgamo tehi atthasaṃvaṇṇanāvasena guṇasaṃvaṇṇanāvasena ca saṃvaṇṇito eva. Atha vā buddhā ca anubuddhā ca buddhānubuddhāti yojetabbaṃ. Sammāsambuddheneva hi tiṇṇaṃ piṭakānaṃ atthavaṇṇanākkamo bhāsito, yā ‘‘pakiṇṇakadesanā’’ti vuccati. Tato saṅgāyanādivaseneva sāvakehīti ācariyā vadanti. Idha pana ‘‘dhammakathikapuṅgavānaṃ vicittapaṭibhānajananassa’’icceva thomanā katā. Saṃvaṇṇanāsu cāyaṃ ācariyassa pakati, yā taṃtaṃsaṃvaṇṇanāsu ādito tassa tassa saṃvaṇṇetabbassa dhammassa visesaguṇakittanena thomanā. Tathā hi sumaṅgalavilāsinīpapañcasūdanīsāratthappakāsanīsu aṭṭhasālinīādīsu <pageBreak edition="Myanmar" number="1.0019" /> ca yathākkamaṃ ‘‘saddhāvahaguṇassa, paravādamathanassa, ñāṇappabhedajananassa, tassa gambhīrañāṇehi ogāḷhassa abhiṇhaso nānānayavicittassā’’tiādinā thomanā katā.</paragraph>
    <paragraph line="120" number="6"> Attho kathīyati etāyāti atthakathā, sā eva <bold>aṭṭhakathā,</bold> ttha-kārassa ṭṭha-kāraṃ katvā yathā ‘‘dukkhassa pīḷanaṭṭho’’ti (paṭi. ma. 1.17; 2.8). <bold>Ādito</bold>tiādimhi paṭhamasaṅgītiyaṃ <pageBreak edition="Vipassana Research Institut" number="1.0018" />. Chaḷabhiññatāya paramena cittavasībhāvena samannāgatattā jhānādīsu pañcavidhavasitāsabbhāvato ca <bold>vasino,</bold> therā mahākassapādayo, tesaṃ <bold>satehi pañcahi. Yā</bold>ti yā aṭṭhakathā. <bold>Saṅgītā</bold>ti atthaṃ pakāsetuṃ yuttaṭṭhāne ‘‘ayaṃ etassa attho, ayaṃ etassa attho’’ti saṅgahetvā vuttā. <bold>Anusaṅgītā ca</bold> yasattherādīhi <bold>pacchāpi</bold> dutiyatatiyasaṅgītīsu. Iminā attano saṃvaṇṇanāya āgamanavisuddhiṃ dasseti.</paragraph>
    <paragraph line="121" number="7"> Sīhassa lānato gahaṇato sīhaḷo, sīhakumāro. Taṃvaṃsajātatāya tambapaṇṇidīpe khattiyānaṃ, tesaṃ nivāsatāya tambapaṇṇidīpassa ca sīhaḷabhāvo veditabbo. <bold>Ābhatā</bold>ti jambudīpato ānītā. <bold>Athā</bold>ti pacchā. Aparabhāge hi asaṅkaratthaṃ sīhaḷabhāsāya aṭṭhakathā ṭhapitāti. Tena sā mūlaṭṭhakathā sabbasādhāraṇā na hotīti idaṃ atthappakāsanaṃ ekantena karaṇīyanti dasseti. Tenevāha – <bold>‘‘dīpavāsīnamatthāyā’’</bold>ti. Tattha <bold>dīpavāsīna</bold>nti jambudīpavāsīnaṃ, <bold>dīpavāsīna</bold>nti vā sīhaḷadīpavāsīnaṃ atthāya sīhaḷabhāsāya ṭhapitāti yojanā.</paragraph>
    <paragraph line="122" number="8"><bold>Apanetvānā</bold>ti kañcukasadisaṃ sīhaḷabhāsaṃapanetvāna. <bold>Tato</bold>ti aṭṭhakathāto. <bold>Aha</bold>nti attānaṃ niddisati. <bold>Manoramaṃ bhāsa</bold>nti māgadhabhāsaṃ. Sā hi sabhāvaniruttibhūtā paṇḍitānaṃ manaṃ ramayatīti. Tenevāha – <bold>‘‘tantinayānucchavika’’</bold>nti, pāḷigatiyā anulomikaṃ pāḷicchāyānuvidhāyininti attho. <bold>Vigatadosa</bold>nti asabhāvaniruttibhāsantararahitaṃ.</paragraph>
    <paragraph line="123" number="9"><bold>Samayaṃ avilomento</bold>ti siddhantaṃ avirodhento. Etena atthadosābhāvamāha. Aviruddhattā eva hi theravādāpi idha pakāsīyissanti. <bold>Theravaṃsadīpāna</bold>nti thirehi sīlakkhandhādīhi samannāgatattā therā <pageBreak edition="Myanmar" number="1.0020" />, mahākassapādayo, tehi āgatā ācariyaparamparā theravaṃso. Tappariyāpannā hutvā āgamādhigamasampannattā paññāpajjotena tassa samujjalanato theravaṃsadīpā, mahāvihāravāsino therā, tesaṃ. Vividhehi ākārehi nicchīyatīti vinicchayo, gaṇṭhiṭṭhānesu khīlamaddanākārena pavattā vimaticchedakathā. Suṭṭhu nipuṇo saṇho vinicchayo etesanti <bold>sunipuṇavinicchayā</bold>. Atha vā vinicchinotīti vinicchayo, yathāvuttatthavisayaṃ ñāṇaṃ. Suṭṭhu nipuṇo cheko vinicchayo etesanti <bold>sunipuṇavinicchayā</bold>. Etena mahākassapādittheraparamparābhato, tatoyeva ca aviparīto saṇhasukhumo mahāvihāravāsīnaṃ vinicchayoti tassa pamāṇabhūtataṃ dasseti.</paragraph>
    <paragraph line="124" number="10"><bold>Sujanassa</bold><pageBreak edition="Vipassana Research Institut" number="1.0019" /><bold>cā</bold>ti <bold>ca</bold>-saddo sampiṇḍanattho. Tena ‘‘na kevalaṃ jambudīpavāsīnaṃyeva atthāya, atha kho sādhujanānaṃ tosanatthañcā’’ti dasseti. Tena ca ‘‘tambapaṇṇidīpavāsīnampi atthāyā’’ti ayamattho siddho hoti uggahaṇādisukaratāya tesampi bahūpakārattā. <bold>Ciraṭṭhitattha</bold>nti ciraṭṭhitiatthaṃ, cirakālāvaṭṭhānāyāti attho. Idañhi atthappakāsanaṃ aviparītabyañjanasunikkhepassa atthasunītassa ca upāyabhāvato saddhammassa ciraṭṭhitiyā saṃvattati. Vuttañhetaṃ bhagavatā –</paragraph>
    <indent line="125">‘‘Dveme, bhikkhave, dhammā saddhammassa ṭhitiyā asammosāya anantaradhānāya saṃvattanti. Katame dve? Sunikkhittañca padabyañjanaṃ, attho ca sunīto’’ti (a. ni. 2.21).</indent>
    <paragraph line="126" number="11-12"> Yaṃ atthavaṇṇanaṃ katthukāmo, tassā mahantattaṃ pariharituṃ <bold>‘‘sāvatthipabhūtīna’’</bold>ntiādimāha. Tenāha – ‘‘na idha vitthārakathaṃ karissāmi, na taṃ idha vicārayissāmī’’ti ca. Tattha <bold>dīghassā</bold>ti dīghanikāyassa. <bold>Majjhimassā</bold>ti majjhimanikāyassa. ‘‘Saṅgītīnaṃ dvinnaṃ yā me atthaṃ vadantenā’’tipi pāṭho. Tatthapi <bold>saṅgītīnaṃ dvinna</bold>nti dīghamajjhimanikāyānanti attho gahetabbo. <bold>Me</bold>ti karaṇatthe sāmivacanaṃ, mayāti attho. <bold>Suda</bold>nti nipātamattaṃ. Heṭṭhā dīghassa majjhimassa ca atthaṃ vadantena sāvatthipabhutīnaṃ nagarānaṃ yā vaṇṇanā katā, tassā vitthārakathaṃ na idha bhiyyo karissāmīti <pageBreak edition="Myanmar" number="1.0021" /> yojetabbaṃ. Yāni ca tattha vatthūni vitthāravasena vuttāni, tesampi vitthārakathaṃ na idha bhiyyo karissāmīti sambandho.</paragraph>
    <paragraph line="127" number="13"> Idāni ‘‘na idha vitthārakathaṃ karissāmī’’ti sāmaññato vuttassa atthassa pavaraṃ dassetuṃ – <bold>‘‘suttānaṃ panā’’</bold>tiādi vuttaṃ. Suttānaṃ ye atthā vatthūhi vinā na pakāsantīti yojetabbaṃ.</paragraph>
    <paragraph line="128" number="14"> Yaṃ aṭṭhakathaṃ kattukāmo, tadekadesabhāvena visuddhimaggo ca gahetabboti kathikānaṃ upadesaṃ karonto tattha vicāritadhamme uddesavasena dasseti – <bold>‘‘sīlakathā’’</bold>tiādinā. Tattha <bold>sīlakathā</bold>ti cārittavārittādivasena sīlassa vitthārakathā. <bold>Dhutadhammā</bold>ti piṇḍapātikaṅgādayo terasa kilesadhunanakadhammā. <bold>Kammaṭṭhānāni sabbānī</bold>ti pāḷiyaṃ āgatāni aṭṭhatiṃsa, aṭṭhakathāyaṃ dveti niravasesāni yogakammassa bhāvanāya pavattiṭṭhānāni. <bold>Cariyāvidhānasahito</bold>ti rāgacaritādīnaṃ sabhāvādividhānena sahito. <bold>Jhānāni</bold> cattāri rūpāvacarajjhānāni, <bold>samāpattiyo</bold> catasso āruppasamāpattiyo <pageBreak edition="Vipassana Research Institut" number="1.0020" />. Aṭṭhapi vā paṭiladdhamattāni <bold>jhānāni</bold> samāpajjanavasībhāvappattiyā <bold>samāpattiyo. Jhānāni</bold> vā rūpārūpāvacarajjhānāni, <bold>samāpattiyo</bold> phalasamāpattinirodhasamāpattiyo.</paragraph>
    <paragraph line="129" number="15"> Lokiyalokuttarabhedā cha abhiññāyo <bold>sabbā abhiññāyo</bold>. Ñāṇavibhaṅgādīsu āgatanayena ekavidhādinā paññāya saṃkaletvā sampiṇḍetvā nicchayo <bold>paññāsaṅkalananicchayo</bold>.</paragraph>
    <paragraph line="130" number="16"> Paccayadhammānaṃ hetuādīnaṃ paccayuppannadhammānaṃ hetupaccayādibhāvo paccayākāro, tassa desanā <bold>paccayākāradesanā,</bold> paṭiccasamuppādakathāti attho. Sā pana ghanavinibbhogassa sudukkaratāya saṇhasukhumā, nikāyantaraladdhisaṅkararahitā, ekattanayādisahitā ca tattha vicāritāti āha – <bold>‘‘suparisuddhanipuṇanayā’’</bold>ti. Paṭisambhidādīsu āgatanayaṃ avissajjetvāva vicāritattā <bold>avimuttatantimaggā</bold>.</paragraph>
    <paragraph line="131" number="17"><bold>Iti pana sabba</bold>nti <bold>iti</bold>-saddo parisamāpane, <bold>pana</bold>-saddo vacanālaṅkāre, etaṃ sabbanti attho. <bold>Idhā</bold>ti imissā aṭṭhakathāya <bold>na vicārayissāmi</bold> punaruttibhāvatoti adhippāyo.</paragraph>
    <paragraph line="132" number="18"> Idāni <pageBreak edition="Myanmar" number="1.0022" /> tasseva avicāraṇassa ekantakāraṇaṃ niddhārento <bold>‘‘majjhe visuddhimaggo’’</bold>tiādimāha. Tattha ‘‘majjhe ṭhatvā’’ti etena majjhabhāvadīpanena visesato catunnaṃ āgamānaṃ sādhāraṇaṭṭhakathā visuddhimaggo, na sumaṅgalavilāsinīādayo viya asādhāraṇaṭṭhakathāti dasseti. ‘‘Visesato’’ti ca idaṃ vinayābhidhammānampi visuddhimaggo yathārahaṃ atthavaṇṇanā hoti evāti katvā vuttaṃ.</paragraph>
    <paragraph line="133" number="19"><bold>Iccevā</bold>ti iti eva. <bold>Tampī</bold>ti visuddhimaggampi. <bold>Etāyā</bold>ti manorathapūraṇiyā. Ettha ca ‘‘sīhaḷadīpaṃ ābhatā’’tiādinā atthappakāsanassa nimittaṃ dasseti, ‘‘dīpavāsīnamatthāya sujanassa ca tuṭṭhatthaṃ ciraṭṭhitatthañca dhammassā’’ti etena payojanaṃ, apanetvāna tatohaṃ, sīhaḷabhāsa’’ntiādinā. ‘‘Sāvatthipabhutīna’’ntiādinā ca karaṇappakāraṃ. Heṭṭhimanikāyesu visuddhimagge ca vicāritānaṃ atthānaṃ avicāraṇampi hi idha karaṇappakāro evāti.</paragraph>
    <centered line="134">Ganthārambhakathāvaṇṇanā niṭṭhitā.</centered>
  </content>
</document>