<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0401t.tik14.xml</normativeSource>
    <archivePath>roman/tika/suttapitaka (tika)/anguttaranikaya (tika)/ekakanipata-tika/16. ekadhammapali.xml</archivePath>
    <baseFileName>16. ekadhammapali</baseFileName>
    <titlePath>16. Ekadhammapāḷi - Ekakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">16. Ekadhammapāḷi</chapter>
    <subhead line="2">(16) 1. Ekadhammapāḷi-paṭhamavaggavaṇṇanā</subhead>
    <paragraph line="3" number="296"> Ekadhammapāḷivaṇṇanāyaṃ <pageBreak edition="Vipassana Research Institut" number="1.0208" /><pageBreak edition="Myanmar" number="1.0222" /> idha dhamma-saddo sabhāvattho ‘‘kusalā dhammā’’tiādīsu viyāti āha – <bold>‘‘ekasabhāvo’’</bold>ti. <bold>Ekantenā</bold>ti ekaṃsena, avassanti attho. <bold>Vaṭṭe</bold>ti saṃsāravaṭṭe. <bold>Nibbindanatthāyā</bold>ti anabhiramanatthāya. <bold>Virajjanatthāyā</bold>ti arajjanatthāya. <bold>Virajjanāyā</bold>ti palujjanāya. Tenevāha – <bold>‘‘vigamāyā’’</bold>ti. <bold>Rāgādīnaṃ nirodhāyā</bold>ti maggañāṇena rāgādīnaṃ nirodhanatthāya. Maggañāṇena nirodhanaṃ nāma accantaṃ appavattikaraṇanti āha – <bold>‘‘appavattikaraṇatthāyā’’</bold>ti. Yathā khādanīyassa mukhe katvā khādanaṃ nāma yāvadeva ajjhoharaṇatthaṃ, evaṃ rāgādīnaṃ nirodhanaṃ vaṭṭanirodhanatthamevāti vuttaṃ – <bold>‘‘vaṭṭasseva vā nirujjhanatthāyā’’</bold>ti. Yasmā kilesesu khīṇesu itaraṃ vaṭṭadvayampi khīṇameva hoti, tasmā mūlameva gaṇhanto <bold>‘‘upasamāyāti kilesavūpasamanatthāyā’’</bold>ti āha. Saṅkhatadhammānaṃ abhijānanaṃ nāma tattha lakkhaṇattayāropanamukhenevāti āha – <bold>‘‘aniccādi…pe… abhijānanatthāyā’’</bold>ti. Sambujjhitabbāni nāma cattāri ariyasaccāni tabbinimuttassa ñeyyassa abhāvato. <bold>‘‘Catunnaṃ saccānaṃ bujjhanatthāyā’’</bold>ti vatvā tayidaṃ bujjhanaṃ yassa ñāṇassa vasena ijjhati, tassa ñāṇassa vasena dassetuṃ – <bold>‘‘bodhi vuccatī’’</bold>tiādi vuttaṃ. <bold>Appaccayanibbānassā</bold>ti amatadhātuyā.</paragraph>
    <paragraph line="4"><bold>Ussāhajananatthanti</bold> kammaṭṭhāne abhiruciuppādanāya. <bold>Visakaṇṭakoti</bold> guḷassa vāṇijasamaññā. ‘‘Kismiñci dese desabhāsā’’ti keci. Ucchuraso samapākapakko cuṇṇādīhi missetvā piṇḍīkato <bold>guḷo,</bold> apiṇḍīkato <bold>phāṇitaṃ</bold>. Pākavisesena khaṇḍakhaṇḍasedito <bold>khaṇḍo,</bold> malābhāvaṃ āpanno <bold>sakkarā</bold>.</paragraph>
    <paragraph line="5">Saratīti sati. Anu anu saratīti <bold>anussati,</bold> anu anurūpā satītipi <bold>anussati. Duvidhaṃ hotī</bold>ti payojanavasena duvidhaṃ hoti. <bold>Cittasampahaṃsanattha</bold>nti pasādanīyavatthusmiṃ pasāduppādanena bhāvanācittassa paritosanatthaṃ. <bold>Vipassanattha</bold>nti vipassanāsukhatthaṃ. Upacārasamādhinā hi citte samāhite vipassanāsukhena ijjhati. <bold>Cittuppādo</bold>ti bhāvanāvasena pavatto cittuppādo <pageBreak edition="Vipassana Research Institut" number="1.0209" />. <bold>Upahaññati</bold> patihaññati paṭikūlattā ārammaṇassa. Tato <pageBreak edition="Myanmar" number="1.0223" /> eva <bold>ukkaṇṭhati,</bold> kammaṭṭhānaṃ riñcati, <bold>nirassādo hoti</bold> bhāvanassādassa alabbhanato. <bold>Pasīdati</bold> buddhaguṇānaṃ pasādanīyattā. Tathā ca kaṅkhādicetokhilābhāvena <bold>vinīvaraṇo hoti. Dametvā</bold>ti nīvaraṇanirākaraṇena nibbisevanaṃ katvā. Evaṃ kammaṭṭhānantarānuyuñjanena cittaparidamanassa upamaṃ dassento, <bold>‘‘katha’’</bold>ntiādimāha.</paragraph>
    <paragraph line="6"><bold>Ko ayaṃ…pe… anussarī</bold>ti ko ayaṃ mama abbhantare ṭhatvā anussari. <bold>Pariggaṇhanto</bold>ti bāhirakaparikappitassa anussarakassa sabbaso abhāvadassanametaṃ. Tenāha – <bold>‘‘na añño kocī’’</bold>ti. <bold>Disvā</bold>ti pariyesananayena vuttappakāraṃ cittameva anussarīti disvā <bold>sabbampeta</bold>nti etaṃ hadayavatthuādippabhedaṃ sabbampi. <bold>Idañca rūpaṃ purimañca arūpa</bold>nti idaṃ ruppanasabhāvattā rūpaṃ, purimaṃ ataṃsabhāvattā arūpanti saṅkhepato rūpārūpaṃ vavatthapetvā. Pañcakkhandhe vavatthapetvāti yojanā. <bold>Sambhāvikā</bold>ti samuṭṭhāpikā. <bold>Tassā</bold>ti samudayasaccassa. <bold>Nirodho</bold>ti nirodhanimittaṃ. <bold>Appanāvāro</bold>ti yathāraddhāya desanāya nigamanavāro.</paragraph>
    <paragraph line="7" number="297"><bold>Eseva nayo</bold>ti iminā yvāyaṃ ‘‘taṃ paneta’’ntiādinā atthanayo buddhānussatiyaṃ vibhāvitoti atidisati, svāyaṃ atideso payojanavasena navasupi anussatīsu sādhāraṇavasena vuttopi ānāpānassatiādīsu tīsu vipassanatthāneva hontīti iminā apavādena nivattitoti tāsaṃ ekappayojanatāva daṭṭhabbā. Dhamme anussati dhammānussatīti samāsapadavibhāgadassanampi vacanatthadassanapakkhikamevāti āha – <bold>‘‘ayaṃ panettha vacanattho’’</bold>ti. <bold>Dhammaṃ ārabbhā</bold>ti hi dhammassa anussatiyā visayabhāvadassanametaṃ. Esa nayo sesesupi. <bold>Sīlaṃ ārabbhā</bold>ti attano pārisuddhisīlaṃ ārabbha. <bold>Cāgaṃ ārabbhā</bold>ti attano cāgaguṇaṃ ārabbha. <bold>Devatā ārabbhā</bold>ti ettha devatāguṇasadisatāya attano saddhāsīlasutacāgapaññāsu devatāsamaññā. Bhavati hi taṃsadisepi tabbohāro yathā ‘‘tāni osadhāni, esa brahmadatto’’ti ca. Tenāha – <bold>‘‘devatā sakkhiṭṭhāne ṭhapetvā’’</bold>tiādi. Tattha <bold>devatā sakkhiṭṭhāne ṭhapetvā</bold>ti ‘‘yathārūpāya saddhāya samannāgatā tā devatā ito cutā tattha upapannā, mayhampi tathārūpā saddhā saṃvijjati. Yathārūpena sīlena, yathārūpena <pageBreak edition="Myanmar" number="1.0224" /> sutena, yathārūpena cāgena, yathārūpāya paññāya samannāgatā tā devatā ito cutā tattha upapannā, mayhampi tathārūpā paññā saṃvijjatī’’ti evaṃ devatā sakkhiṭṭhāne ṭhapetvā. <bold>Assāsapassāsanimittaṃ</bold> nāma tattha laddhabbappaṭibhāganimittaṃ. <bold>Gatā</bold>ti ārammaṇakaraṇavasena upagatā pavattā.</paragraph>
    <paragraph line="8">Upasammati <pageBreak edition="Vipassana Research Institut" number="1.0210" /> ettha dukkhanti upasamo, nibbānaṃ. Accantameva ettha upasammati vaṭṭattayanti <bold>accantūpasamo,</bold> nibbānameva. Khiṇoti khepeti kileseti khayo, ariyamaggo. Te eva upasametīti upasamo, ariyamaggo eva. Khayo ca so upasamo cāti <bold>khayūpasamo</bold>. Tatracāyaṃ upasamo dhammo evāti dhammānussatiyā upasamānussati ekasaṅgahoti? Saccaṃ ekasaṅgaho dhammabhāvasāmaññe adhippete, saṅkhatadhammato pana asaṅkhatadhammo sātisayo uḷāratamapaṇītatamabhāvatoti dīpetuṃ visuṃ nīharitvā vuttaṃ. Imameva hi visesaṃ sandhāya bhagavā – ‘‘dhammānussatī’’ti vatvāpi upasamānussatiṃ avoca anussarantassa savisesaṃ santapaṇītabhāvena upaṭṭhānato. Evañca katvā idha khayūpasamaggahaṇampi samatthitanti daṭṭhabbaṃ. Yatheva hi samānepi lokuttaradhammabhāve ‘‘yāvatā, bhikkhave, dhammā saṅkhatā vā asaṅkhatā vā, virāgo tesaṃ aggamakkhāyatī’’tiādivacanato (itivu. 90) maggaphaladhammehi nibbānadhammo sātisayo, evaṃ phaladhammato maggadhammo kilesappahānena acchariyadhammabhāvato, tasmā accantūpasamena saddhiṃ khayūpasamopi gahitoti daṭṭhabbaṃ. <bold>Vipassanatthāneva hontī</bold>ti kasmā vuttanti? ‘‘Ekantanibbidāyātiādivacanato’’ti keci, taṃ akāraṇaṃ buddhānussatiādīsupi tathā desanāya āgatattā. Yathā pana buddhānussatiādīni kammaṭṭhānāni vipassanatthāni honti, nimittasampahaṃsanatthānipi honti, na evametāni, etāni pana vipassanatthānevāti tathā vuttaṃ.</paragraph>
    <centered line="9">Paṭhamavaggavaṇṇanā niṭṭhitā.</centered>
    <title line="10">16. Ekadhammapāḷi</title>
    <subhead line="11">(16) 2. Ekadhammapāḷi-dutiyavaggavaṇṇanā</subhead>
    <paragraph line="12" number="298"> Micchā <pageBreak edition="Vipassana Research Institut" number="1.0211" /> passati tāya, sayaṃ vā micchā passati, micchādassanameva vā tanti <bold>micchādiṭṭhi,</bold> yaṃ kiñci viparītadassanaṃ. Tenāha – <bold>‘‘dvāsaṭṭhividhāyā’’</bold>tiādi <pageBreak edition="Myanmar" number="1.0225" />. Micchādiṭṭhi etassāti micchādiṭṭhiko. Tassa <bold>micchādiṭṭhikassa</bold>.</paragraph>
    <paragraph line="13" number="299"> Sammā passati tāya, sayaṃ vā sammā passati, sammādassanamattameva vā tanti <bold>sammādiṭṭhi. Pañcavidhāyā</bold>ti kammassakatājhānavipassanāmaggaphalavasena pañcavidhāya. Tattha jhānacittuppādapariyāpannaṃ ñāṇaṃ <bold>jhānasammādiṭṭhi,</bold> vipassanāñāṇaṃ <bold>vipassanāsammādiṭṭhi</bold>.</paragraph>
    <paragraph line="14" number="302"> Pañcasu khandhesu ‘‘nicca’’ntiādinā pavatto <bold>anupāyamanasikāro</bold>.</paragraph>
    <paragraph line="15" number="303"> ‘‘Anicca’’ntiādinā pavatto <bold>upāyamanasikāro. Yāva niyāmokkamanā</bold>ti yāva micchattaniyāmokkamanā. Micchattaniyāmokkamananayo pana sāmaññaphalasuttavaṇṇanāyaṃ taṭṭīkāya ca vuttanayeneva veditabbo.</paragraph>
    <paragraph line="16" number="304"><bold>Ayaṃ tividhā saggāvaraṇā ceva hotī</bold>ti kammapathappattiyā mahāsāvajjabhāvato vuttaṃ. Saggāvaraṇāya hontiyā maggavibandhakabhāve vattabbameva natthīti vuttaṃ – <bold>‘‘maggāvaraṇā cā’’</bold>ti. ‘‘Sassato loko’’tiādikā <bold>dasavatthukā antaggāhikā micchādiṭṭhi. Maggāvaraṇāva hoti</bold> viparītadassanabhāvato, <bold>na saggāvaraṇā</bold> akammapathapattitoti adhippāyo. <bold>Idaṃ pana vidhānaṃ paṭikkhipitvā</bold>ti viparītadassanañca na maggāvaraṇañcāti viruddhametaṃ uddhammabhāvato. Tathā hi sati appahīnāya eva sakkāyadiṭṭhiyā maggādhigamena bhavitabbanti adhippāyena yathāvuttavidhānaṃ paṭikkhipitvā. ‘‘Na saggāvaraṇā’’ti saggūpapattiyā avibandhakattaṃ vadantehi diṭṭhiyā saggāvahatāpi nāma anuññātā hotīti taṃ vādaṃ paṭikkhipantena <bold>‘‘diṭṭhi nāma saggaṃ upanetuṃ samatthā nāma natthī’’</bold>ti vuttaṃ. Kasmā? Ekantagarutarasāvajjabhāvato. Tenāha – <bold>‘‘ekantaṃ nirayasmiṃyeva nimujjāpetī’’</bold>tiādi.</paragraph>
    <paragraph line="17" number="305"><bold>Vaṭṭaṃ</bold><pageBreak edition="Vipassana Research Institut" number="1.0212" /><bold>viddhaṃsetī</bold>ti maggasammādiṭṭhi kilesavaṭṭaṃ kammavaṭṭañca viddhaṃseti. Vipākavaṭṭaṃ kā nu viddhaṃseti nāma. Evaṃ pana attano kāraṇena viddhastabhavaṃ phalasammādiṭṭhi paṭibāhatīti vuttaṃ avasaradānato. <bold>Iccetaṃ kusala</bold>nti arahattaṃ pāpetuṃ sace sakkoti, evametaṃ vipassanāya paṭisandhianākaḍḍhanaṃ <pageBreak edition="Myanmar" number="1.0226" /> kusalaṃ anavajjaṃ. <bold>Satta bhave detī</bold>ti sotāpattimaggassa paccayabhūtā vipassanāsammādiṭṭhi tassa puggalassa satta bhave deti. <bold>Evamaya</bold>nti pañcavidhampi sammādiṭṭhiṃ sandhāya vuttaṃ. Tenāha – <bold>‘‘lokiyalokuttarā sammādiṭṭhi kathitā’’</bold>ti. <bold>Imasmiṃ panatthe</bold>ti ‘‘nāhaṃ, bhikkhave, aññaṃ ekadhammampi samanupassāmī’’tiādinā vutte gatimaggasaṅkhāte atthe. ‘‘Sugatiṃ saggaṃ lokaṃ upapajjantī’’ti vuttattā <bold>‘‘lokikā bhavanipphādikāva veditabbā’’</bold>ti vuttaṃ.</paragraph>
    <paragraph line="18" number="306"><bold>Yathādiṭṭhī</bold>ti atthabyāpanicchāyaṃ <bold>yathā</bold>-saddo, tena uttarapadatthappadhāno samāsoti āha – <bold>‘‘yā yā diṭṭhī’’</bold>ti. <bold>Tassā tassā anurūpa</bold>nti taṃtaṃdiṭṭhianurūpanti attho. <bold>Samatta</bold>nti anavasesaṃ. Tenāha – <bold>‘‘paripuṇṇa’’</bold>nti. <bold>Samādinna</bold>nti ādimajjhapariyosānesu samaṃ ekasadisaṃ katvā ādinnaṃ gahitaṃ anissaṭṭhaṃ. <bold>Tadeta</bold>nti yadetaṃ ‘‘yañceva kāyakamma’’ntiādinā vuttaṃ, tadetaṃ kāyakammaṃ. <bold>Yathādiṭṭhiyaṃ ṭhitakāyakamma</bold>nti yā pana diṭṭhi ‘‘natthi tatonidānaṃ pāpa’’ntiādinā pavattā, tassaṃ diṭṭhiyaṃ ṭhitakassa ṭhitamattassa anissaṭṭhassa taṃdiṭṭhikassa kāyakammaṃ. <bold>Diṭṭhisahajātaṃ kāyakamma</bold>nti tassa yathādiṭṭhikassa paresaṃ hatthamuddādinā viññāpanakāle tāya diṭṭhiyā sahajātaṃ kāyakammaṃ. Na cettha vacīkammāsaṅkā uppādetabbā pāṇaghātādīnaṃyeva adhippetattā. <bold>Diṭṭhānulomikaṃ kāyakamma</bold>nti yathā paresaṃ pākaṭaṃ hoti, evaṃ diṭṭhiyā anulomikaṃ katvā pavattitaṃ kāyakammaṃ. Tenāha – <bold>‘‘samādinnaṃ gahitaṃ parāmaṭṭha’’</bold>nti. <bold>Tatthā</bold>tiādi suviññeyyameva. <bold>Eseva nayo</bold>ti iminā yathāvuttāya diṭṭhiyā ṭhitavacīkammaṃ, diṭṭhisahajātaṃ vacīkammaṃ, diṭṭhānulomikaṃ vacīkammanti tividhaṃ hotīti evamādi atidisati. <bold>Micchādiṭṭhikassā</bold>ti kammapathappattāya micchādiṭṭhiyā micchādiṭṭhikassa. ‘‘Yāya kāyaci micchādiṭṭhiyā micchādiṭṭhikassa sato’’ti apare.</paragraph>
    <paragraph line="19"><bold>Diṭṭhisahajātā</bold>ti yathāvuttāya diṭṭhiyā sahajātā cetanā. Esa nayo sesapadesupi. <bold>Patthanā</bold>ti ‘‘idaṃ nāma kareyya’’nti taṇhāpatthanā. <bold>Cetanāpatthanānaṃ vasenā</bold>ti yathāvuttadiṭṭhigatanissitacetasikanikāmanānaṃ vasena. <bold>Cittaṭṭhapanā</bold>ti cittassa paṇidahanā. <bold>Phassādayo</bold>ti cetanādiṭṭhitaṇhādivinimuttā phassādidhammā. Yasmā diṭṭhi pāpikā, tasmā tassa puggalassa sabbe te dhammā aniṭṭhāya…pe… saṃvattantīti yojanā. <bold>Purimassevā</bold>ti <pageBreak edition="Myanmar" number="1.0227" /> tittakapadasseva <pageBreak edition="Vipassana Research Institut" number="1.0213" />. Tittakaṃ kaṭukanti ca ubhayaṃ idha aniṭṭhapariyāyaṃ daṭṭhabbaṃ ‘‘pacchā te kaṭukaṃ bhavissatī’’tiādīsu viya.</paragraph>
    <paragraph line="20"><bold>Amboya</bold>nti ambo ayaṃ. <bold>Tameva pūja</bold>nti tameva pubbe laddhaparisiñcanadānādipūjaṃ. <bold>Nivesare</bold>ti pavisiṃsu. <bold>Asātasannivāsenā</bold>ti amadhuranimbamūlasaṃsaggena.</paragraph>
    <paragraph line="21"><bold>Taṃ pana paṭikkhipitvā…pe… vutta</bold>nti sabbāpi micchādiṭṭhi ekantasāvajjattā aniṭṭhāya dukkhāya saṃvattatīti adhippāyena vuttaṃ. <bold>Anantarasutte</bold>ti dasamasutte. <bold>Yojetvā veditabbānī</bold>ti navamasutte viya yojetvā veditabbāni. <bold>Cittaṭṭhapanāva patthanā</bold>ti ettha paṇidhi cāti vattabbaṃ.</paragraph>
    <centered line="22">Dutiyavaggavaṇṇanā niṭṭhitā.</centered>
    <title line="23">16. Ekadhammapāḷi</title>
    <subhead line="24">(16) 3. Ekadhammapāḷi-tatiyavaggavaṇṇanā</subhead>
    <paragraph line="25" number="308"> Tatiyassa <pageBreak edition="Vipassana Research Institut" number="1.0214" /> paṭhame <bold>ayāthāvadiṭṭhiko</bold>ti aniccādibhāvesu dhammesu niccātiādinā uppannadiṭṭhiko. Tenāha – <bold>‘‘tāyeva micchādiṭṭhiyā viparītadassano’’</bold>ti <bold>saddhammā</bold>ti ettha santo pasattho sundaro dhammo, yo manussadhammotipi vuccati. Tato hi micchādiṭṭhiko paraṃ vuṭṭhāpeyya, na ariyadhammato. Tenāha – <bold>‘‘dasakusalakammapathadhammato’’</bold>ti. <bold>Evarūpā</bold>ti iminā pāthikaputtādike saṅgaṇhāti.</paragraph>
    <paragraph line="26" number="309"><bold>Sabbaññubodhisatto</bold>ti sabbaññubhāgī bodhisatto. <bold>Ādi</bold>-saddena pūritapāramikā paccekabodhisattā ekaccasāvakabodhisattā ca saṅgayhanti.</paragraph>
    <paragraph line="27" number="310"><bold>Paramā</bold>ti mahāsāvajjabhāvena paramā, ukkaṃsagatāti attho. <bold>Tesa</bold>nti ānantariyakammānaṃ. <bold>Paricchedo</bold>ti vipākavasena pariyosānaṃ. <bold>Vaṭṭassa mūlaṃ,</bold> tato taṃsamaṅgīpuggalo vaṭṭassa khāṇūti vuccati. Tenāha – <bold>‘‘tāyā’’</bold>tiādi. Tañce gāhaṃ na vissajjeti, tassa punapi tabbhāvāvahattā vuttaṃ – <bold>‘‘bhavato vuṭṭhānaṃ natthī’’</bold>ti, na pana sabbaso vuṭṭhānassa abhāvato. Yādise hi paccaye paṭicca ayaṃ taṃ dassanaṃ okkanto puna kadāci tappaṭipakkhe paccaye paṭicca tato sīsukkhipanamassa na hotīti na <pageBreak edition="Myanmar" number="1.0228" /> vattabbaṃ. Akusalañhi nāmetaṃ abalaṃ dubbalaṃ, na kusalaṃ viya mahābalaṃ. Aññathā sammattaniyāmo viya micchattaniyāmopi accantiko siyā, na ca micchattaniyāmo accantiko. Teneva <bold>papañcasūdaniyaṃ</bold> (ma. ni. aṭṭha. 2.100) –</paragraph>
    <indent line="28">‘‘Kiṃ panesa ekasmiṃyeva attabhāve niyato hoti, udāhu aññasmimpīti? Ekasmiṃyeva niyato, āsevanavasena bhavantarepi taṃ diṭṭhiṃ roceti evā’’ti –</indent>
    <unindented line="29">Vuttaṃ. Tatoyeva ca <bold>sumaṅgalavilāsiniyampi</bold> (dī. ni. aṭṭha. 1.170-172) vuttaṃ –</unindented>
    <indent line="30">‘‘Ye <pageBreak edition="Vipassana Research Institut" number="1.0215" /> vā pana tesaṃ laddhiṃ gahetvā rattiṭṭhāne divāṭṭhāne nisinnā sajjhāyanti vīmaṃsanti, tesaṃ ‘karoto na karīyati pāpaṃ, natthi hetu, natthi paccayo, mato ucchijjatī’ti tasmiṃ ārammaṇe micchāsati santiṭṭhati, cittaṃ ekaggaṃ hoti, javanāni javanti. Paṭhamajavane satekicchā honti, tathā dutiyādīsu. Sattame buddhānampi atekicchā anivattino ariṭṭhakaṇṭakasadisā, tattha koci ekaṃ dassanaṃ okkamati, koci dve, koci tīṇipi, ekasmiṃ okkantepi dvīsu tīsu okkantesupi niyatamicchādiṭṭhikova hoti. Patto saggamaggāvaraṇañceva mokkhamaggāvaraṇañca, abhabbo tassattabhāvassa anantaraṃ saggampi gantuṃ, pageva mokkhaṃ, vaṭṭakhāṇu nāmesa satto pathavigopako, yebhuyyena evarūpassa bhavato vuṭṭhānaṃ natthī’’ti.</indent>
    <paragraph line="31"><bold>Piṭṭhicakkavāḷe</bold>ti jhāyamānacakkavāḷassa parato ekasmiṃ okāse. Yaṃ jhāyamānānaṃ ajjhāyamānānañca cakkavāḷānamantaraṃ, yattha lokantarikanirayasamaññā, tādise ekasmiṃ okāse. <bold>Paccatiyevā</bold>ti cakkavāḷe jhāyamāne ajjhāyamānepi attano kammabalena paccatiyeva.</paragraph>
    <paragraph line="32" number="311"> Catutthe <bold>‘‘mā khalī’’ti vacanaṃ upādāya evaṃladdhanāmo</bold>ti taṃ kira sakaddamāya bhūmiyā telaghaṭaṃ gahetvā gacchantaṃ, ‘‘tāta, mā khalī’’ti sāmiko āha. So pamādena khalitvā patitvā sāmikassa bhayena palāyituṃ āraddho. Sāmiko upadhāvitvā sāṭakakaṇṇe aggahesi. So sāṭakaṃ chaḍḍetvā acelako hutvā palāto paṇṇena vā tiṇena vā paṭicchādetumpi ajānanto jātarūpeneva ekaṃ gāmaṃ <pageBreak edition="Myanmar" number="1.0229" /> pāvisi. Manussā taṃ disvā ‘‘ayaṃ samaṇo arahā appiccho, natthi iminā sadiso’’ti pūvabhattādīni gahetvā upasaṅkamitvā ‘‘mayhaṃ sāṭakaṃ anivatthabhāvena idaṃ uppanna’’nti tato paṭṭhāya sāṭakaṃ labhitvāpi na nivāsesi, tadeva ca pabbajjaṃ aggahesi. Tassa santike aññepi aññepīti pañcasatā manussā pabbajiṃsu. Taṃ sandhāyetaṃ vuttaṃ – ‘‘mā khalīti vacanaṃ upādāya evaṃladdhanāmo titthakaro’’ti.</paragraph>
    <paragraph line="33"><bold>Samāgataṭṭhāne</bold>ti dvinnaṃ nadīnaṃ udakappavāhassa sannipātaṭṭhāne. <bold>Dvinnaṃ udakāna</bold>nti dvinnaṃ udakappavāhānaṃ. Yathāvuttaṭṭhāne macchaggahaṇatthaṃ khipitabbato khippaṃ, kuminaṃ, tadeva idha <bold>khippa</bold>nti vuttaṃ. Tenāha – <bold>‘‘kumina’’</bold>nti. <bold>Ucchūhī</bold>ti udakaucchūhi. <bold>Tucchapuriso</bold> ariyadhammābhāvato. Jhānamattampi <pageBreak edition="Vipassana Research Institut" number="1.0216" /> hi tassa nattheva, kuto ariyamaggo. <bold>Manussakhippaṃ maññe</bold>ti manussā patitvā byasanappattiatthaṃ oṭṭitaṃ kuminaṃ viya. Tenāha – <bold>‘‘mahājanassā’’</bold>tiādi.</paragraph>
    <paragraph line="34" number="312"> Pañcamādīsu <bold>bāhirakasāsana</bold>nti avisesena vuttaṃ – tassa sabbassapi aniyyānikattā satthupaṭiññassapi asabbaññubhāvato. Tenāha – <bold>‘‘tattha hī’’</bold>tiādi. <bold>Gaṇo</bold>ti sāvakagaṇo. <bold>Tathābhāvāyā</bold>ti ācariyena vuttākāratāya samaṅgibhāvatthaṃ. <bold>Jaṅghasata</bold>nti bahū aneke satte. <bold>Samakameva akusalaṃ pāpuṇātī</bold>ti tesaṃ sabbesaṃ ekajjhaṃ samādapanepi tesaṃ akusalena samakameva akusalaṃ pāpuṇāti ekajjhaṃ bahūnaṃ samādapanepi tathā ussahanassa balavabhāvato. Visuṃ visuṃ samādapane vattabbameva natthi. Yathā hi dhammacariyāyaṃ samakamevāti vattabbā kalyāṇamittatā, evaṃ adhammacariyāyaṃ akalyāṇamittatāti.</paragraph>
    <paragraph line="35" number="313"><bold>Suṭṭhu akkhāte</bold>ti ekantato niyyānikabhāvena akkhāte. <bold>Satthā ca sabbaññū hotī</bold>ti asabbaññuno niyyānikabhāvena kathetuṃ asakkuṇeyyattā. <bold>Dhammo ca svākkhāto</bold> sammāsambuddhappaveditattā. <bold>Gaṇo ca suppaṭipanno</bold> satthārā suvinītattā. <bold>Samādapako hī</bold>tiādi suppaṭipattiyā nidassanaṃ daṭṭhabbaṃ.</paragraph>
    <paragraph line="36" number="314"><bold>Pamāṇaṃ jānitabba</bold>nti ‘‘ayaṃ ettakena yāpeti, imassa ettakaṃ dātuṃ yutta’’nti evaṃ pamāṇaṃ jānitabbaṃ. <bold>Atireke…pe… nibbānasampatti vā natthi</bold> durakkhātattā dhammassa. <bold>Tassā</bold>ti paṭiggāhakassa. <bold>Appicchapaṭipadā nāma natthi</bold> durakkhāte dhammavinayeti adhippāyo.</paragraph>
    <paragraph line="37" number="315"><bold>Dāyakassa</bold><pageBreak edition="Myanmar" number="1.0230" /><bold>vaso</bold> nāma uḷāruḷāratābhedo ajjhāsayo. Deyyadhammassa pana thokabahutāva <bold>deyyadhammassa vaso</bold> nāma. <bold>Attano thāmo</bold>ti yāpanappamāṇaṃ. <bold>Yadi hī</bold>tiādi ‘‘katha’’ntiādinā saṅkhepato vuttassa atthassa vivaraṇaṃ. <bold>Anuppannassā</bold>ti anuppanno assa puggalassa. <bold>Cakkhubhūto hotī</bold>ti mahājanassa cakkhu viya hoti. <bold>Sāsanaṃ ciraṭṭhititaṃ karotī</bold>ti anuppannalābhuppādanena mahājanassa pasāduppādanena ca ciraṭṭhitikaṃ karoti.</paragraph>
    <paragraph line="38"><bold>Kuṭumbariyavihāre</bold>ti kuṭumbariyagāmasannissitavihāre. <bold>Bhuñjanatthāyā</bold>ti tasmiṃyeva gehe nisīditvā bhuñjanatthāya. <bold>Gahetvā gamanatthāyā</bold>ti gehato bahi gahetvā gamanatthāya. <bold>Dhurabhattānī</bold>ti niccabhattāni. <bold>Cūḷupaṭṭhāka</bold>nti veyyāvaccakaraṃ. <bold>Vīmaṃsitvā</bold>ti yathā uddissa kataṃ na hoti, evaṃ vīmaṃsitvā <pageBreak edition="Vipassana Research Institut" number="1.0217" />. <bold>Mahājano appiccho bhavituṃ maññatī</bold>ti mahājano sayaṃ appiccho bhavituṃ maññati diṭṭhānugatiṃ āpajjanena. <bold>Mahājanassā</bold>ti bahujanassa. <bold>Avattharitvā</bold>ti vitthārikaṃ katvā.</paragraph>
    <paragraph line="39" number="316"><bold>Pañcātapatappanaṃ</bold> catūsu passesu aggisantāpassa upari sūriyasantāpassa ca tappanaṃ, tañca kho gimhakāle. Chinnappapātapabbatasikharato patanaṃ <bold>maruppapātapatanaṃ</bold>. Pubbaṇhādīsu ādiccābhimukhāvaṭṭanaṃ <bold>ādiccānuparivattanaṃ</bold>.</paragraph>
    <paragraph line="40" number="317"><bold>Ayampī</bold>ti svākkhāte dhammavinaye kusītopi. <bold>Sāmañña</bold>nti tapacaraṇaṃ. <bold>Dupparāmaṭṭha</bold>nti micchācaritaṃ saṃkiliṭṭhaṃ. <bold>Nirayāyupakaḍḍhatī</bold>ti nirayadukkhāya naṃ kaḍḍhati.</paragraph>
    <paragraph line="41" number="318"><bold>Vuttappakāre</bold>ti pañcātapatappanādike vuttappakāre.</paragraph>
    <paragraph line="42" number="319"><bold>Eva</bold>nti vuttappakārāya cittappasādavhayasuppaṭipattiyā. Tena samaṇadhammakaraṇasukhañca saṅgaṇhāti.</paragraph>
    <paragraph line="43" number="320"><bold>Navakanipāte</bold>ti imasmiṃyeva aṅguttaranikāye vakkhamānaṃ navakanipātaṃ sandhāyāha. <bold>Nava puggalā</bold>ti sattakkhattuparamakolaṃkolādayo nava puggalā. <bold>Sabbatthā</bold>ti imasmiṃ sutte vuttāvasiṭṭhesu sabbesu suttesu.</paragraph>
    <centered line="44">Tatiyavaggavaṇṇanā niṭṭhitā.</centered>
    <title line="45">16. Ekadhammapāḷi</title>
    <subhead line="46">(16) 4. Ekadhammapāḷi-catutthavaggavaṇṇanā</subhead>
    <paragraph line="47" number="322"> Catutthassa <pageBreak edition="Vipassana Research Institut" number="1.0218" /><pageBreak edition="Myanmar" number="1.0231" /> paṭhame <bold>saññāṇabhūtā</bold>ti upalakkhaṇabhūtā. <bold>Pañcadasayojanāvaṭṭakkhandhā</bold>ti pañcadasayojanakkhandhaparikkhepā. <bold>Yathā cā</bold>ti <bold>ca</bold>-saddena kadambarukkhādīnaṃ kappaṭṭhāyibhāvaṃ viya yojanasatubbedhādibhāvaṃ samuccinoti, na pana jambuyā jambudīpassa viya tehi aparagoyānādīnaṃ saññāṇabhāvaṃ. <bold>Rāmaṇeyyaka</bold>nti ramaṇīyabhāvaṃ. <bold>Sesapadesū</bold>ti vanarāmaṇeyyakādipadesu. Uggataṃ kūlaṃ ussitabhāvo etassāti <bold>ukkūlaṃ,</bold> vigataṃ apagataṃ kūlaṃ etassāti <bold>vikūla</bold>nti āha – <bold>‘‘unnataṭṭhānaṃ ninnaṭṭhāna’’</bold>nti ca. <bold>Nandiyāvaṭṭamacchapiṭṭhenevā</bold>ti kujjakakulisakamacchasaṅghātapiṭṭheneva.</paragraph>
    <paragraph line="48" number="323"> Dutiyādīsu <bold>cattāro apāyā aññatra manussehīti adhippetā,</bold> na devā aññatra manussehīti hīnāya jātiyā adhippetattā. <bold>Upādāyupādāyāpi majjhimadeso labbhati,</bold> yattha gati bhikkhūnaṃ bhikkhunīnaṃ upāsakānaṃ upāsikānaṃ aññesampi kammavādikiriyavādiviññujātikānaṃ, yo patirūpadesoti vuccati. Tenāha – <bold>‘‘sakalopi hī’’</bold>tiādi.</paragraph>
    <paragraph line="49" number="324"><bold>Eḷā</bold>ti doso. Tenāha – <bold>‘‘niddosamukhāti attho’’</bold>ti.</paragraph>
    <paragraph line="50" number="326"> Tathāgatassa guṇe jānitvā cakkhunāpi dassanaṃ dassanameva, ajānitvā pana dassanaṃ tiracchānagatānampi hotiyevāti āha – <bold>‘‘ye tathāgatassa guṇe jānitvā’’</bold>tiādi.</paragraph>
    <paragraph line="51" number="327"><bold>Pakāsetvā kathita</bold>nti saccāni pakāsetvā kathitaṃ.</paragraph>
    <paragraph line="52" number="328"> Sutānaṃ dhammānaṃ asammoso dhāraṇanti āha – <bold>‘‘dhārentīti na pammussantī’’</bold>ti.</paragraph>
    <paragraph line="53" number="329"><bold>Atthānatthaṃ upaparikkhantī</bold>ti ‘‘ayaṃ imissā pāḷiyā attho, ayaṃ na attho’’ti <pageBreak edition="Vipassana Research Institut" number="1.0219" /> atthānatthaṃ upaparikkhanti. Anatthaparihārena hi atthaggahaṇaṃ yathā adhammaparivajjanena dhammappaṭipatti.</paragraph>
    <paragraph line="54" number="330"><bold>Anulomapaṭipada</bold>nti nibbānassa anulomikaṃ paṭipadaṃ.</paragraph>
    <paragraph line="55" number="331"><bold>Saṃvegajanakesu</bold><pageBreak edition="Myanmar" number="1.0232" /><bold>kāraṇesū</bold>ti saṃvegajanakesu jātiādīsu kāraṇesu. Saṃvejanīyesu ṭhānesu sahottappañāṇaṃ saṃvego.</paragraph>
    <paragraph line="56" number="332"><bold>Upāyenā</bold>ti yena upāyena vaṭṭūpacchedo, tena upāyena. <bold>Padhānavīriyaṃ karontī</bold>ti sammappadhānasaṅkhātaṃ vīriyaṃ karonti uppādenti.</paragraph>
    <paragraph line="57" number="333"> Vavassajīyanti vissajjīyanti ettha saṅkhārāti <bold>vavassaggo,</bold> asaṅkhatā dhātūti āha – <bold>‘‘vavassaggo vuccati nibbāna’’</bold>nti.</paragraph>
    <paragraph line="58" number="334"><bold>Uttamannāna</bold>nti uttamānaṃ pañcannaṃ bhojanānaṃ. <bold>Uttamarasāna</bold>nti uttamānaṃ rasānaṃ. <bold>Uñchācārenā</bold>ti uñchācariyāya kassaci apariggahabhūtassa kiñci ayācitvā gahaṇaṃ uñchācāro. <bold>Ettha cā</bold>tiādinā annādīnaṃ aggabhāvo nāma manāpaparamo icchitakkhaṇalābho, na tesaṃ lābhitāmattanti dasseti. <bold>Paṭilabhantī</bold>ti denti paṇītabhāvena. <bold>Bhattassa ekapātī</bold>ti ekapātipūraṃ bhattaṃ. <bold>Idaṃ kiṃ nāmā</bold>ti ‘‘idaṃ annaggarasaggaṃ nāma hoti, na hotī’’ti pucchati. <bold>Uñchena kapālābhatenā</bold>ti missakabhattena. <bold>Yāpente</bold>ti yāpanasīsena yāpanahetuṃ bhattaṃ vadati. <bold>Upādāya aggarasaṃ nāmā</bold>ti taṃ taṃ upādāyupādāya annaggarasaggaṃ daṭṭhabbanti dasseti. Cakkavattiāhārato hi cātumahārājikānaṃ āhāro aggoti evaṃ yāva paranimmitavasavattidevā netabbaṃ.</paragraph>
    <paragraph line="59" number="335"><bold>Attharaso nāma cattāri sāmaññaphalāni</bold> ‘‘ariyamaggānaṃ phalabhūto raso’’ti katvā. <bold>Dhammaraso nāma cattāro maggā</bold> ‘‘sāmaññaphalassa hetubhūto raso’’ti katvā <bold>vimuttiraso nāma amataṃ nibbānaṃ</bold> ‘‘sabbasaṅkhārasamatho’’ti katvā.</paragraph>
    <centered line="60">Catutthavaggavaṇṇanā niṭṭhitā.</centered>
    <centered line="61">Jambudīpapeyyālo niṭṭhito.</centered>
  </content>
</document>