<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0401t.tik3.xml</normativeSource>
    <archivePath>roman/tika/suttapitaka (tika)/anguttaranikaya (tika)/ekakanipata-tika/3. akammaniyavaggavannana.xml</archivePath>
    <baseFileName>3. akammaniyavaggavannana</baseFileName>
    <titlePath>3. Akammaniyavaggavaṇṇanā - Ekakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">3. Akammaniyavaggavaṇṇanā</chapter>
    <paragraph line="2" number="21"> Tatiyassa <pageBreak edition="Vipassana Research Institut" number="1.0080" /> paṭhame <bold>abhāvita</bold>nti samathavipassanābhāvanāvasena na bhāvitaṃ tathā abhāvitattā. Tañhi ‘‘avaḍḍhita’’nti vuccati paṭipakkhābhibhavena paribrūhanābhāvato. Tenāha bhagavā – <bold>‘‘akammaniyaṃ hotī’’</bold>ti.</paragraph>
    <paragraph line="3" number="22"> Dutiye vuttavipariyāyena attho veditabbo. <bold>Paṭhame</bold>ti tatiyavaggassa paṭhamasutte. <bold>Vaṭṭavasenā</bold>ti vipākavaṭṭavasena. <bold>Tebhūmakavaṭṭa</bold>nti tebhūmakavipākavaṭṭaṃ. <bold>Vaṭṭapaṭilābhāya kamma</bold>nti vipākavaṭṭassa paṭilābhāya upanissayabhūtaṃ kammaṃ, tassa sahāyabhūtaṃ kilesavaṭṭampi kammaggahaṇeneva saṅgahitanti daṭṭhabbaṃ. <bold>Vivaṭṭapaṭilābhāya kamma</bold>nti vivaṭṭādhigamassa upanissayabhūtaṃ kammaṃ. Yaṃ pana carimabhavanibbattakaṃ kammaṃ, taṃ vivaṭṭappaṭilābhāya kammaṃ hoti, na hotīti? Na hoti vaṭṭapādakabhāvato. Carimabhavapaṭisandhi <pageBreak edition="Myanmar" number="1.0089" /> viya pana vivaṭṭūpanissayoti sakkā viññātuṃ. Na hi kadāci tihetukapaṭisandhiyā vinā visesādhigamo sambhavati. <bold>Imesu suttesū</bold>ti imesu pana paṭhamadutiyasuttesu yathākkamaṃ vaṭṭavivaṭṭameva kathitaṃ.</paragraph>
    <paragraph line="4" number="23"> Tatiye <bold>abhāvita</bold>nti ettha bhāvanā nāma samādhibhāvanā. Sā yattha āsaṅkitabbā, taṃ kāmāvacarapaṭhamamahākusalacittādiabhāvitanti adhippetanti āha – <bold>‘‘devamanussasampattiyo’’</bold>tiādi.</paragraph>
    <paragraph line="5" number="24"> Catutthe yasmā <bold>citta</bold>nti vivaṭṭavaseneva uppannacittaṃ adhippetaṃ, tasmā jātijarābyādhimaraṇasokādidukkhassa anibbattanato mahato atthāya saṃvattatīti yojanā veditabbā.</paragraph>
    <paragraph line="6" number="25-26"> Pañcamachaṭṭhesu <bold>uppanna</bold>nti avigatuppādādikhaṇattayampi abhāvitaṃ bhāvanārahitaṃ apātubhūtameva paṇḍitasammatassa uppannakiccassa asādhanato yathā ‘‘aputto’’ti. So hi samattho hutvā pitu puttakiccaṃ asādhento aputtoti loke vuccati, evaṃ sampadamidaṃ. Tenāha – <bold>‘‘kasmā’’</bold>tiādi. <bold>Tesu dhammesū</bold>ti lokuttarapādakajjhānādīsu. Thero pana matthakappattameva bhāvitaṃ cittaṃ dassento <bold>‘‘maggacittamevā’’</bold>ti āha.</paragraph>
    <paragraph line="7" number="27-28"> Sattamaṭṭhamesu <pageBreak edition="Vipassana Research Institut" number="1.0081" /><bold>punappunaṃ akata</bold>nti bhāvanābahulīkāravasena punappunaṃ na kataṃ. <bold>Imānipi dve</bold>ti imesu dvīsu suttesu āgatāni imānipi dve cittāni.</paragraph>
    <paragraph line="8" number="29-30"> Navame <bold>adhivahatī</bold>ti āneti. <bold>Dukkhenā</bold>ti kicchena. <bold>Duppesanato</bold>ti dukkhena pesetabbato. Matthakappattaṃ vipassanāsukhaṃ pākatikajjhānasukhato santatarapaṇītataramevāti āha – <bold>‘‘jhānasukhato vipassanāsukha’’</bold>nti. Tenāha bhagavā –</paragraph>
    <gatha1 line="9">‘‘Suññāgāraṃ paviṭṭhassa, santacittassa bhikkhuno;</gatha1>
    <gathalast line="10">Amānusī rati hoti, sammā dhammaṃ vipassato.</gathalast>
    <gatha1 line="11">‘‘Yato <pageBreak edition="Myanmar" number="1.0090" /> yato sammasati, khandhānaṃ udayabbayaṃ;</gatha1>
    <gathalast line="12">Labhatī pītipāmojjaṃ, amataṃ taṃ vijānata’’nti. (dha. pa. 374);</gathalast>
    <paragraph line="13">Tañhi cittaṃ vissaṭṭhaindavajirasadisaṃ amoghabhāvato.</paragraph>
    <centered line="14">Akammaniyavaggavaṇṇanā niṭṭhitā.</centered>
  </content>
</document>