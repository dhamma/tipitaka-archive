<?xml version="1.0"?>
<document>
<metadata>
<normativeSource>http://tipitaka.org/romn/cscd/s0401t.tik6.xml</normativeSource>
<archivePath>roman/tika/suttapitaka (tika)/anguttaranikaya (tika)/ekakanipata-tika/6. accharasanghatavaggavannana.xml</archivePath>
<title>6. Accharāsaṅghātavaggavaṇṇanā - Ekakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</title>
</metadata>
<body>
<chapter line="1">6. Accharāsaṅghātavaggavaṇṇanā</chapter>
<paragraph line="2" number="51">Chaṭṭhassa <pageBreak edition="V" number="1.0092" />paṭhame <bold>assutavā</bold>ti ettha ‘‘sādhu paññāṇavā naro’’tiādīsu (jā. 2.18.101) atthitāmattassa bodhako vā-saddo. ‘‘Sīlavā hoti kalyāṇadhammo’’tiādīsu (ma. ni. 3.381) pasaṃsāvisiṭṭhāya atthitāya. ‘‘Paññavā hoti <pageBreak edition="M" number="1.0101" />udayatthagāminiyā paññāya samannāgato’’tiādīsu (dī. ni. 3.317; ma. ni. 2.25) atisayatthavisiṭṭhāya atthitāya, tasmā yassa pasatthaṃ atisayena vā sutaṃ atthi, so sutavā, saṃkilesaviddhaṃsanasamatthaṃ pariyattidhammassavanaṃ, taṃ sutvā tathattāya paṭipatti ca ‘‘sutavā’’ti iminā padena pakāsitā. Sotabbayuttaṃ sutvā kattabbanipphattivasena suṇīti vā sutavā, tappaṭikkhepena na sutavāti <bold>assutavā</bold>.</paragraph>
<paragraph line="3">Ayañhi akāro ‘‘ahetukā dhammā (dha. sa. 2 dukamātikā), abhikkhuko āvāso’’tiādīsu (pāci. 1047) taṃsamāyoganivattiyaṃ diṭṭho. ‘‘Appaccayā dhammā’’ti (dha. sa. 7 dukamātikā) taṃsambandhibhāvanivattiyaṃ. Paccayuppannañhi paccayasambandhīti apaccayuppannattā ataṃsambandhitā ettha jotitā. ‘‘Anidassanā dhammā’’ti (dha. sa. 9 dukamātikā) taṃsabhāvanivattiyaṃ. Nidassanañhi ettha daṭṭhabbatā. Atha vā passatīti nidassanaṃ, cakkhuviññāṇaṃ. Taggahetabbatānivattiyaṃ, tathā ‘‘anāsavā dhammā’’ti (dha. sa. 15 dukamātikā). ‘‘Appaṭighā dhammā (dha. sa. 10 dukamātikā) anārammaṇā dhammā’’ti (dha. sa. 55 dukamātikā) taṃkiccanivattiyaṃ. ‘‘Arūpino dhammā acetasikādhammā’’ti taṃsabhāvanivattiyaṃ. Tadaññatā hi idha pakāsitā. ‘‘Amanusso’’ti tabbhāvamattanivattiyaṃ. Manussattamattaṃ natthi, aññaṃ taṃsadisanti. Sadisatā hi ettha sūcitā. ‘‘Assamaṇo samaṇapaṭiñño abrahmacārī brahmacāripaṭiñño’’ti (a. ni. 3.13) ca taṃsambhāvanīyaguṇanivattiyaṃ. Garahā hi idha ñāyati. ‘‘Kacci bhoto anāmayaṃ (jā. 1.15.146; 2.20.129) anudarā kaññā’’ti ca tadanappabhāvanivattiyaṃ. ‘‘Anuppannā dhammā’’ti (dha. sa. 17 tikamātikā) taṃsadisabhāvanivattiyaṃ. Atītānañhi uppannapubbattā uppādidhammānañca paccayekadesasiddhiyā āraddhuppādabhāvato kālavinimuttassa ca vijjamānattā uppannānukūlatā, pageva paccuppannānanti tabbidhuratā hettha viññāyati. ‘‘Asekkhā dhammā’’ti (dha. sa. 11 tikamātikā) tadapariyosānanivattiyaṃ. Tanniṭṭhānañhettha pakāsitanti evaṃ anekesaṃ <pageBreak edition="V" number="1.0093" />atthānaṃ jotako. Idha pana ‘‘arūpino dhammā (dha. sa. 11 dukamātikā), acetasikā dhammā’’tiādīsu (dha. sa. 57 dukamātikā) viya taṃsabhāvanivattiyaṃ daṭṭhabbo, aññattheti attho. Etenassa sutādiñāṇavirahaṃ dasseti. Tena vuttaṃ – <bold>‘‘āgamādhigamābhāvā ñeyyo assutavā itī’’</bold>ti.</paragraph>
<paragraph line="4">Idāni <pageBreak edition="M" number="1.0102" />tassatthaṃ vivaranto <bold>‘‘yo hī’’</bold>tiādimāha. Tattha yasmā khandhadhātādikosallenapi upakkilesaupakkiliṭṭhānaṃ jānanahetubhūtaṃ bāhusaccaṃ hoti. Yathāha – ‘‘kittāvatā nu kho, bhante, bahussuto hoti? Yato kho, bhikkhu, khandhakusalo hoti. Dhātu…pe… āyatana…pe… paṭiccasamuppādakusalo hoti. Ettāvatā kho, bhikkhu, bahussuto hotī’’ti. Tasmā <bold>‘‘yassa ca khandhadhātuāyatanapaccayākārasatipaṭṭhānādīsū’’</bold>tiādi vuttaṃ. Tattha vācuggatakaraṇaṃ <bold>uggaho</bold>. Atthaparipucchanaṃ <bold>puripucchā</bold>. Kusalehi saha codanāpariharaṇavasena vinicchayakaraṇaṃ <bold>vinicchayo</bold>. Ācariye pana payirupāsitvā atthadhammānaṃ āgamanaṃ sutamayañāṇavasena avabujjhanaṃ <bold>āgamo</bold>. Maggaphalanibbānānaṃ sacchikiriyā <bold>adhigamo</bold>.</paragraph>
<paragraph line="5">Bahūnaṃ nānappakārānaṃ sakkāyadiṭṭhādīnaṃ avihatattā tā janenti, tāhi vā janitāti <bold>puthujjanā</bold>. Avighātameva vā jana-saddo vadati. <bold>Puthu satthārānaṃ mukhullokikā</bold>ti ettha puthū janā satthupaṭiññā etesanti <bold>puthujjanā. Sabbagatīhi avuṭṭhitā</bold>ti ettha janetabbā, jāyanti vā ettha sattāti janā, gatiyo, tā puthū etesanti <bold>puthujjanā</bold>. Ito pare jāyanti etehīti janā, abhisaṅkhārādayo, te etesaṃ puthū vijjantīti <bold>puthujjanā</bold>. Abhisaṅkhārādiattho eva vā jana-saddo daṭṭhabbo. <bold>Oghā</bold>kāmoghādayo. Rāgaggiādayo <bold>santāpā</bold>. Te eva sabbepi vā kilesā <bold>pariḷāhā. Puthu pañcasu kāmaguṇesu rattā</bold>ti ettha jāyatīti jano, rāgo gedhoti evamādiko, puthu jano etesanti <bold>puthujjanā</bold>. Puthūsu janā jātā rattāti evaṃ rāgādiattho eva vā jana-saddo daṭṭhabbo.</paragraph>
<paragraph line="6"><bold>Rattā</bold>ti vatthaṃ viya raṅgajātena cittassa vipariṇāmakarena chandarāgena rattā sārattā. <bold>Giddhā</bold>ti abhikaṅkhanasabhāvena abhigijjhanena giddhā gedhaṃ āpannā. <bold>Gadhitā</bold>ti ganthitā viya dummocanīyabhāvena tattha paṭibaddhā. <bold>Mucchitā</bold>ti kilesavasena visaññibhūtā viya anaññakiccā mohamāpannā. <bold>Ajjhopannā</bold>ti anaññasādhāraṇe viya katvā gilitvā pariniṭṭhāpetvā ṭhitā. <bold>Laggā</bold>ti vaṅkakaṇṭake viya āsattā, mahāpalipe yāva nāsikaggā palipannapuriso viya uddharituṃ asakkuṇeyyabhāvena nimuggā <pageBreak edition="M" number="1.0103" />. <bold>Laggitā</bold>ti makkaṭālepe ālaggabhāvena <pageBreak edition="V" number="1.0094" />sammasito viya makkaṭo pañcannaṃ indriyānaṃ vasena ālaggitā. <bold>Palibuddhā</bold>ti sambaddhā, upaddutā vā. <bold>Āvutā</bold>ti āvaritā. <bold>Nivutā</bold>ti nivāritā. <bold>Ovutā</bold>ti paliguṇṭhitā, pariyonaddhā vā. <bold>Pihitā</bold>ti pidahitā. <bold>Paṭicchannā</bold>ti chāditā. <bold>Paṭikujjitā</bold>ti heṭṭhāmukhajātā.</paragraph>
<paragraph line="7">‘‘Assutavā’’ti etena avijjandhatā vuttāti āha – <bold>‘‘andhaputhujjano vutto’’</bold>ti. <bold>Cittaṭṭhiti cittapariggaho natthī</bold>ti yāya paṭipattiyā cittassa upakkilesaṃ tato vippamuttiñca yathāsabhāvato jāneyya, sā cittabhāvanā cittaṭṭhiti. Ekārammaṇe suṭṭhu samādhānavasena avaṭṭhitiṃ pādakaṃ katvā pavattitā sampayuttadhammehi nissayārammaṇehi ca saddhiṃ cittassa pariggahasaññitā vipassanābhāvanāpi natthi, yāya vuttamatthaṃ yathāsabhāvato jāneyya.</paragraph>
<paragraph line="8" number="52">Dutiye <bold>sutavā</bold>ti padassa attho anantarasutte vuttoyeva. <bold>Ariyasāvako</bold>ti ettha catukkaṃ sambhavatīti taṃ dassetuṃ – <bold>‘‘atthi ariyo’’</bold>tiādi āraddhaṃ. Paccekaṃ saccāni buddhavantoti <bold>paccekabuddhā</bold>. Nanu sabbepi ariyā paccekameva saccāni paṭivijjhanti dhammassa paccattavedanīyabhāvato? Nayidamīdisaṃ paṭivedhaṃ sandhāya vuttaṃ. Yathā pana sāvakā aññesaṃ nissayena saccāni paṭivijjhanti paratoghosena vinā tesaṃ dassanamaggassa anuppajjanato. Yathā ca sammāsambuddhā aññesaṃ nissayabhāvena saccāni abhisambujjhanti, na evamete, ete pana aparaneyyā hutvā aparanāyakabhāvena saccāni paṭivijjhanti. Tena vuttaṃ – ‘‘paccekaṃ saccāni buddhavantoti paccekabuddhā’’ti.</paragraph>
<paragraph line="9"><bold>Atthi sāvako na ariyo</bold>ti ettha pothujjanikāya saddhāya ratanattaye abhippasanno saddhopi gahito eva. <bold>Gihī anāgataphalo</bold>ti idaṃ pana nidassanamattaṃ daṭṭhabbaṃ. Yathāvuttapuggalo hi saraṇagamanato paṭṭhāya sotāpattiphalasacchikiriyāya paṭipannoicceva vattabbataṃ labhati. Svāyamattho <bold>dakkhiṇāvisuddhisuttena</bold>(ma. ni. 3.376 ādayo) dīpetabbo. <bold>Sutavā</bold>ti ettha vuttaattho nāma attahitaparahitappaṭipatti, tassa vasena sutasampanno. Yaṃ sandhāya vuttaṃ – ‘‘so ca hoti sutena upapanno, appampi <pageBreak edition="M" number="1.0104" />ce sahitaṃ bhāsamāno’’ti ca ādi. <bold>Ariyasāvakoti veditabbo</bold>ti ariyassa bhagavato dhammassavanakicce yuttappayuttabhāvato vuttaṃ. Upakkilesehi vippamutti anupakkiliṭṭhatā, tassā yathāsabhāvajānanaṃ daḷhatarāya eva cittabhāvanāya sati hoti, na aññathāti <bold>‘‘balavavipassanā kathitā’’</bold>ti vuttaṃ.</paragraph>
<paragraph line="10" number="53">Tatiye <bold>aggikkhandhopamasuttantaaṭṭhuppattiya</bold>nti aggikkhandhopamasutte (a. ni. 7.72) desanāaṭṭhuppattiyaṃ <pageBreak edition="V" number="1.0095" />. Taṃdesanāhetukañhi ekaccānaṃ bhikkhūnaṃ micchāpaṭipattiṃ nimittaṃ katvā bhagavā imaṃ suttaṃ desesi. <bold>Avijahitameva hoti</bold>sabbakālaṃ suppatiṭṭhitasatisampajaññattā. Yasmā buddhānaṃ rūpakāyo bāhirabbhantarehi malehi anupakkiliṭṭho sudhotajātimaṇisadiso, tasmā vuttaṃ – <bold>‘‘upaṭṭhākānuggahatthaṃ sarīraphāsukatthañcā’’</bold>ti. <bold>Vītināmetvā</bold>ti phalasamāpattīhi vītināmetvā. Kālaparicchedavasena vivittāsane vītināmanaṃ vivekaninnatāya ceva paresaṃ diṭṭhānugatiāpajjanatthañca. <bold>Nivāsetvā</bold>ti vihāranivāsanaparivattanavasena nivāsetvā. Kadāci ekakassa, kadāci bhikkhusaṅghaparivutassa, kadāci pakatiyā, kadāci pāṭihāriyehi vattamānehi ca gāmappaveso tathā tathā vinetabbapuggalavasena. <bold>Upasaṃharitvā</bold>ti himavantādīsu pupphitarukkhādito ānetvā. Oṇatuṇṇatāya bhūmiyā satthu padanikkhepasamaye samabhāvāpatti, sukhasamphassavikasitapadumasampaṭicchanañca suppatiṭṭhitapādatāya nissandaphalaṃ, na iddhinimmānaṃ. Nidassanamattañcetaṃ sakkharākaṭhalakaṇṭakasaṅkukalalādiapagamo sucibhāvāpattīti evamādīnampi tadā labbhanato.</paragraph>
<paragraph line="11"><bold>Indakhīlassa anto ṭhapitamatte</bold>ti idaṃ yāvadeva veneyyajanavinayatthāya satthu pāṭihāriyaṃ pavattanti katvā vuttaṃ. <bold>Dakkhiṇapāde</bold>ti idaṃ buddhānaṃ sabbapadakkhiṇatāya. <bold>‘‘Chabbaṇṇarasmiyo’’</bold>ti vatvāpi <bold>‘‘suvaṇṇarasapiñjarāni viyā’’</bold>ti idaṃ buddhānaṃ sarīre pītābhāya yebhuyyatāya vuttaṃ. <bold>Madhurenākārena saddaṃ karonti</bold>daṭṭhabbasārassa diṭṭhatāya. Bheriādīnaṃ pana saddāyanaṃ dhammatāva. <bold>Paṭimānentī</bold>ti ‘‘sudullabhaṃ idaṃ ajja amhehi labbhati, ye mayaṃ īdisena paṇītena āhārena bhagavantaṃ upaṭṭhahāmā’’ti patītamānasā mānenti pūjenti. <bold>Tesaṃ santānāni oloketvā</bold>ti <pageBreak edition="M" number="1.0105" />tesaṃ tathā upaṭṭhākānaṃ puggalānaṃ atīte etarahi ca pavattacittasantānāni oloketvā. Arahatte patiṭṭhahantīti sambandho. <bold>Tatthā</bold>ti vihāre. <bold>Gandhamaṇḍalamāḷe</bold>ti catujjātiyagandhena kataparibhaṇḍe maṇḍalamāḷe.</paragraph>
<paragraph line="12"><bold>Dullabhā khaṇasampattī</bold>ti satipi manussattappaṭilābhe patirūpadesavāsaindriyāvekallasaddhāpaṭilābhādayo guṇā dullabhāti attho. <bold>Cātumahārājika…pe… vasavattibhavanaṃ gacchantī</bold>ti idaṃ tattha suññavimānāni sandhāya vuttaṃ. Bhagavā gandhakuṭiṃ pavisitvā pacchābhattaṃ tayo bhāge katvā paṭhamabhāge sace ākaṅkhati, dakkhiṇena passena sīhaseyyaṃ kappeti. Sace ākaṅkhati, buddhāciṇṇaphalasamāpattiṃ samāpajjati. Atha yathākālaparicchedaṃ tato vuṭṭhahitvā dutiyabhāge pacchimayāme tatiyakoṭṭhāse viya lokaṃ voloketi veneyyānaṃ ñāṇaparipākaṃ passituṃ. Tenāha – <bold>‘‘sace ākaṅkhatī’’</bold>tiādi.</paragraph>
<paragraph line="13"><bold>Kālayutta</bold>nti <pageBreak edition="V" number="1.0096" />pattakallaṃ, ‘‘imissā velāya imassa evaṃ vattabba’’nti taṃkālānurūpaṃ. <bold>Samayayutta</bold>nti tasseva vevacanaṃ, aṭṭhuppattianurūpaṃ vā. <bold>Samayayutta</bold>nti vā ariyasamayasaṃyuttaṃ. Desakālānurūpameva hi buddhā bhagavanto dhammaṃ desenti, desentā ca ariyasammataṃ paṭiccasamuppādanayaṃ dīpentāva desenti. Atha vā <bold>samayayutta</bold>nti hetūdāharaṇasahitaṃ. Kālena sāpadesañhi bhagavā dhammaṃ deseti, <bold>kālaṃ viditvā parisaṃ uyyojeti, na</bold>yāva samandhakārā dhammaṃ deseti.</paragraph>
<paragraph line="14"><bold>Utuṃ gaṇhāpeti,</bold>na pana malaṃ pakkhāletīti adhippāyo. Na hi bhagavato kāye rajojallaṃ upalimpatīti. <bold>Tato tato</bold>ti attano attano divāṭṭhānādito. <bold>Okāsaṃ labhamānā</bold>ti purebhattapacchābhattapurimayāmesu okāsaṃ alabhitvā idāni majjhimayāme okāsaṃ labhamānā, bhagavatā vā katokāsatāya okāsaṃ labhamānā. Pacchābhattassa tīsu bhāgesu paṭhamabhāge sīhaseyyakappanaṃ ekantikaṃ na hotīti āha – <bold>‘‘purebhattato paṭṭhāya nisajjāpīḷitassa sarīrassā’’</bold>ti. Teneva hi tattha ‘‘sace ākaṅkhatī’’ti tadā sīhaseyyakappanassa anibaddhatā vibhāvitā. <bold>Kilāsubhāvo</bold>parissamo <pageBreak edition="M" number="1.0106" />. Sīhaseyyaṃ kappeti sarīrassa kilāsubhāvamocanatthanti yojetabbaṃ. <bold>Buddhacakkhunā lokaṃ voloketī</bold>ti idaṃ pacchimayāme bhagavato bahulaṃ āciṇṇavasena vuttaṃ. Appekadā avasiṭṭhabalañāṇehi sabbaññutaññāṇeneva ca bhagavā tamatthaṃ sādhetīti.</paragraph>
<paragraph line="15"><bold>Imasmiṃyeva kicce</bold>ti pacchimayāmakicce. Balavatā paccanutāpena saṃvaḍḍhamānena karajakāye mahāpariḷāho uppajjatīti āha – <bold>‘‘nāmakāye santatte karajakāyo santatto’’</bold>ti. <bold>Nidhānagata</bold>nti sannicitalohitaṃ sandhāya vuttaṃ. <bold>Uṇhaṃ lohitaṃ mukhato uggañchī</bold>ti lohitaṃ uṇhaṃ hutvā mukhato uggañchi. <bold>Ṭhāna</bold>nti bhikkhupaṭiññaṃ. <bold>Taṃ pāpaṃ vaḍḍhamāna</bold>nti bhikkhupaṭiññāya avijahitattā tathā pavaḍḍhamānapāpaṃ. Antimavatthuajjhāpannānampi upāyena pavattiyamāno yonisomanasikāro sātthako hotiyevāti dassento <bold>‘‘jātasaṃvegā’’</bold>tiādimāha. <bold>Aho sallekhita</bold>nti aho ativiya sallekhena itaṃ pavattaṃ. <bold>Kāsāvapajjoto</bold>ti bhikkhūnaṃ bahubhāvato ito cito ca vicarantānaṃ tesaṃ kāsāvajutiyā pajjotito. <bold>Isivātaparivāto</bold>ti sīlakkhandhādīnaṃ nibbānassa ca esanato isīnaṃ bhikkhūnaṃ guṇagandhena ceva guṇagandhavāsitena sarīragandhena ca parito samantato vāyito.</paragraph>
<paragraph line="16"><bold>Dhammasaṃvego uppajji</bold>anāvajjanena pubbe tassa atthassa asaṃviditattā. <bold>Dhammasaṃvego</bold>ti ca <pageBreak edition="V" number="1.0097" />tādise atthe dhammatāvasena uppajjanakaṃ sahottappañāṇaṃ. <bold>Assāsaṭṭhāna</bold>nti cittassāsakāraṇaṃ kammaṭṭhānaṃ. Sabbesaṃ kiccānaṃ pubbabhāgo <bold>sabbapubbabhāgo</bold>. ‘‘Sabbe sattā averā hontū’’tiādinā hi cittassa paṭṭhānaṃ upaṭṭhānaṃ <bold>hitapharaṇaṃ</bold>. Itaraṃ ito thokaṃ mahantanti katvā idaṃ <bold>‘‘cūḷaccharāsaṅghātasutta’’</bold>nti vuttaṃ. Accharāsaṅghāto vuccati aṅguliphoṭanakkhaṇo akkhinimisakālo, yo ekassa akkharassa uccāraṇakkhaṇo. Tenāha – <bold>‘‘dve aṅguliyo paharitvā saddakaraṇamatta’’</bold>nti. <bold>Sabbasattānaṃ hitapharaṇacitta</bold>nti sabbesampi sattānaṃ sammadeva hitesitavasena pavattacittaṃ. <bold>Āvajjento āsevatī</bold>ti hitesitavasena āvajjento. Āvajjanena ābhujantopi āsevati nāma ñāṇavippayuttena. <bold>Jānanto</bold>ti tathā ñāṇamattaṃ uppādentopi. <bold>Passanto</bold>ti tathā ñāṇacakkhunā paccakkhato viya vipassantopi. <bold>Paccavekkhanto</bold>ti tamatthaṃ pati <pageBreak edition="M" number="1.0107" />pati avekkhantopi. <bold>Saddhāya adhimuccanto</bold>tiādi pañcannaṃ indriyānaṃ vasena vuttaṃ. <bold>Abhiññeyya</bold>ntiādi catusaccavasena vuttaṃ. Sabbameva cetaṃ vitthārato, sāmaññena āsevanadassanamevāti idhādhippetameva āsevanatthaṃ dassetuṃ – <bold>‘‘idha panā’’</bold>tiādi vuttaṃ.</paragraph>
<paragraph line="17"><bold>Arittajjhāno</bold>ti avirahitajjhāno. <bold>Atucchajjhāno</bold>ti jhānena atuccho. Cāgo vā vevacananti āha – <bold>‘‘apariccattajjhāno’’</bold>ti. <bold>Viharatī</bold>ti padassa <bold>vibhaṅge</bold>(vibha. 540) āgatanayena atthaṃ dassento <bold>‘‘viharatīti iriyatī’’</bold>tiādimāha. Ayaṃ panettha saddattho – <bold>viharatī</bold>ti ettha <bold>vi</bold>-saddo vicchedatthajotano. <bold>Haratī</bold>ti neti, pavattetīti attho, vicchinditvā harati viharatīti vuttaṃ hoti. So hi ekaṃ iriyāpathabādhanaṃ aññena iriyāpathena vicchinditvā aparipatantaṃ attabhāvaṃ harati pavatteti, tasmā ‘‘viharatī’’ti vuccati. <bold>Iriyatī</bold>ti ṭhānanisajjādikiriyaṃ karonto pavattati. <bold>Pavattatī</bold>ti ṭhānādisamaṅgī hutvā pavattati. <bold>Pāletī</bold>ti ekaṃ iriyāpathabādhanaṃ iriyāpathantarehi rakkhanto pāleti. <bold>Yapeti yāpetī</bold>ti tasseva vevacanaṃ. Ekañhi iriyāpathabādhanaṃ aññena iriyāpathena vicchinditvā aparipatantaṃ attabhāvaṃ pālento yapeti yāpetīti vuccati. <bold>Caratī</bold>ti ṭhānanisajjādīsu aññatarasamaṅgī hutvā pavattati. <bold>Iminā padenā</bold>ti ‘‘viharatī’’ti iminā padena.</paragraph>
<paragraph line="18"><bold>Iriyāpathavihāro</bold>ti ettha iriyanaṃ pavattanaṃ iriyā, kāyappayogo kāyikakiriyā. Tassā pavattanūpāyabhāvato iriyāya patho iriyāpatho, ṭhānanisajjādi. Na hi ṭhānanisajjādīhi avatthāhi vinā kiñci kāyikakiriyaṃ pavattetuṃ sakkā. Ṭhānasamaṅgī vā hi kāyena kiñci kareyya, gamanādīsu aññatarasamaṅgī vā. Viharaṇaṃ, viharati etenāti vā vihāro, iriyāpathova vihāro <bold>iriyāpathavihāro,</bold>so ca atthato ṭhānanisajjādiākārappavatto catusantatirūpappabandho <pageBreak edition="V" number="1.0098" />eva. Ovādānusāsanīnaṃ ekānekavārādivisiṭṭhoyeva bhedo, na pana paramatthato tesaṃ nānākaraṇanti dassetuṃ – <bold>‘‘paramatthato panā’’</bold>tiādimāha. Tattha <bold>ese eke ekaṭṭhe</bold>tiādīsu eso eko ekatthotiādinā attho veditabbo.</paragraph>
<paragraph line="19">Raṭṭhassa <pageBreak edition="M" number="1.0108" />, raṭṭhato vā laddho piṇḍo raṭṭhapiṇḍo. Tenāha – <bold>‘‘ñātiparivaṭṭaṃ pahāyā’’</bold>tiādi. Tattha ‘‘amhākamete’’ti viññāyantīti ñātī, pitāmahapituputtādivasena parivaṭṭanaṭṭhena parivaṭṭo, ñātiyeva parivaṭṭo <bold>ñātiparivaṭṭo. Theyyaparibhogo nāma</bold>anarahassa paribhogo. Bhagavatā hi attano sāsane sīlavato paccayā anuññātā, na dussīlassa. Dāyakānampi sīlavato eva pariccāgo, na dussīlassa attano kārānaṃ mahapphalabhāvassa paccāsīsanato. Iti satthārā ananuññātattā dāyakehi ca apariccattattā saṅghamajjhepi nisīditvā paribhuñjantassa dussīlassa paribhogo theyyāya paribhogo theyyaparibhogo. Iṇavasena paribhogo <bold>iṇaparibhogo</bold>paṭiggāhakato dakkhiṇāvisuddhiyā abhāvato iṇaṃ gahetvā paribhogo viyāti attho.</paragraph>
<paragraph line="20">Dātabbaṭṭhena dāyaṃ, taṃ ādiyantīti dāyādā, puttānametaṃ adhivacanaṃ, tesaṃ bhāvo dāyajjaṃ, dāyajjavasena paribhogo <bold>dāyajjaparibhogo,</bold>puttabhāvena paribhogoti vuttaṃ hoti. Sekkhā hi bhikkhū bhagavato orasaputtā, te pitu santakānaṃ dāyādā hutvā te paccaye paribhuñjanti. Kiṃ pana te bhagavato paccaye paribhuñjanti, udāhu gihīnanti? Gihīhi dinnāpi bhagavatā anuññātattā bhagavato santakā ananuññātesu sabbena sabbaṃ paribhogābhāvato, anuññātesuyeva ca paribhogasambhavato. <bold>Dhammadāyādasutta</bold>ñcettha sādhakaṃ.</paragraph>
<paragraph line="21">Vītarāgā eva taṇhāya dāsabyaṃ atītattā sāmino hutvā paribhuñjantīti āha – <bold>‘‘khīṇāsavassa paribhogo sāmiparibhogo nāmā’’</bold>ti. Avītarāgānañhi taṇhāparavasatāya paccayaparibhoge sāmibhāvo natthi, tadabhāvena vītarāgānaṃ tattha sāmibhāvo yathāruciparibhogasambhavato. Tathā hi te paṭikūlampi appaṭikūlākārena, appaṭikūlampi paṭikūlākārena, tadubhayampi vajjetvā ajjhupekkhanākārena paccaye paribhuñjanti, dāyakānañca manorathaṃ pūrenti. Yo panāyaṃ sīlavato paccavekkhitaparibhogo, so iṇaparibhogassa paccanīkattā āṇaṇyaparibhogo nāma hoti. Yathā hi iṇāyiko attano ruciyā icchitaṃ desaṃ gantuṃ na labhati, evaṃ iṇaparibhogayutto lokato <pageBreak edition="M" number="1.0109" />nissarituṃ na labhatīti tappaṭipakkhattā sīlavato paccavekkhitaparibhogo ‘‘āṇaṇyaparibhogo’’ti vuccati, tasmā nippariyāyato catuparibhogavinimutto <pageBreak edition="V" number="1.0099" />visuṃyevāyaṃ paribhogoti veditabbo. So idha visuṃ na vutto, dāyajjaparibhogeyeva vā saṅgahaṃ gacchati. Sīlavāpi hi imāya sikkhāya samannāgatattā ‘‘sekho’’tveva vuccati. Imesu paribhogesu sāmiparibhogo dāyajjaparibhogo ca ariyānaṃ puthujjanānañca vaṭṭati, iṇaparibhogo na vaṭṭati. Theyyaparibhoge kathāyeva natthi. Kathaṃ panettha sāmiparibhogo dāyajjaparibhogo ca puthujjanānaṃ sambhavati? Upacāravasena. Yo hi puthujjanassapi sallekhappaṭipattiyaṃ ṭhitassa paccayagedhaṃ pahāya tattha anupalittena cittena paribhogo, so sāmiparibhogo viya hoti. Sīlavato pana paccavekkhitaparibhogo dāyajjaparibhogo viya hoti dāyakānaṃ manorathassa avirādhanato. Kalyāṇaputhujjanassa paribhoge vattabbameva natthi tassa sekkhasaṅgahato. <bold>Sekkhasuttaṃ</bold>(saṃ. ni. 5.13) hetassa atthassa sādhakaṃ.</paragraph>
<paragraph line="22"><bold>Imassa bhikkhuno</bold>ti accharāsaṅghātamattampi kālaṃ mettacittaṃ āsevantassa bhikkhuno. <bold>Amogho raṭṭhapiṇḍaparibhogo</bold>ti ‘‘ayaṃ pabbajito samaṇo bhikkhūti āmisaṃ dentānaṃ tāya mettāsevanāya attano santāne dosamalassa vā tadekaṭṭhānañca pāpadhammānaṃ pabbājanato vūpasamanato saṃsāre ca bhayassa sammāva ikkhaṇato ajjhāsayassa avisaṃvādanenassa amogho raṭṭhapiṇḍaparibhogo. <bold>Mahaṭṭhiya</bold>nti mahatthikaṃ mahāpayojanaṃ. <bold>Mahapphala</bold>nti vipulapphalaṃ. <bold>Mahānisaṃsa</bold>nti mahānissandapphalaṃ. <bold>Mahājutika</bold>nti mahānubhāvaṃ. <bold>Mahāvipphāra</bold>nti mahāvitthāraṃ. Ettha ca paṭhamaṃ kāraṇaṃ mettāsevanāya tassa bhikkhuno sāmiādibhāvena raṭṭhapiṇḍaparibhogārahatā, dutiyaṃ parehi dinnassa dānassa mahaṭṭhiyabhāvakaraṇaṃ. <bold>Ko pana vādo</bold>ti mettāya āsevanamattampi evaṃmahānubhāvaṃ, ko pana vādo bahulīkāre, ettha vattabbameva natthī’’ti attho.</paragraph>
<paragraph line="23" number="54">Catutthe <bold>uppādeti vaḍḍhetī</bold>ti ettha bhāvanāsaddassa uppādanavaḍḍhanatthatā pubbe vuttā eva.</paragraph>
<paragraph line="24" number="55">Pañcame <pageBreak edition="M" number="1.0110" /><bold>imesu dvīsū</bold>ti catutthapañcamesu. ‘‘Tatiye vuttanayeneva veditabba’’nti vatvā tathā veditabbataṃ dassetuṃ – <bold>‘‘yo hi āsevatī’’</bold>tiādi vuttaṃ. Tena āsevanābhāvanāmanasikārānaṃ atthavisesābhāvamāha. Yadi evaṃ suttantassa desanā kathanti āha – <bold>‘‘sammāsambuddho panā’’</bold>tiādi. <bold>Yāya dhammadhātuyā</bold>ti sabbaññutaññāṇamāha. Tena hi dhammānaṃ ākārabhedaṃ ñatvā tadanurūpaṃ ekampi dhammaṃ tathā vibhajitvā bhagavā dasseti. <bold>Tīhi koṭṭhāsehī</bold>ti <pageBreak edition="V" number="1.0100" />āsevanābhāvanāmanasikārabhāgehi. Mettā hi sabbavatthuno mettāyanavasena ānītā sevanā āsevanā, tassā vaḍḍhanā bhāvanā, avissajjetvā manasi ṭhapanaṃ manasikāro.</paragraph>
<paragraph line="25" number="56">Chaṭṭhe <bold>aniyamitavacanaṃ</bold>‘‘ime nāmā’’ti niyametvā avuttattā. <bold>Niyamitavacanaṃ</bold>‘‘akusalā’’ti sarūpeneva vuttattā. <bold>Asesato pariyādinnā honti</bold>appakassapi akusalabhāgassa aggahitassa abhāvato. Akusalaṃ bhajantīti <bold>akusalabhāgiyā</bold>. Akusalapakkhe bhavāti <bold>akusalapakkhikā</bold>. Tenāha – <bold>‘‘akusalāyevā’’</bold>tiādi. <bold>Paṭhamataraṃ gacchatī</bold>ti paṭhamataraṃ pavattati, paṭhamo padhāno hutvā vattatīti attho. Ekuppādādivasena hi ekajjhaṃ pavattamānesu catūsu arūpakkhandhesu ayameva paṭhamaṃ uppajjatīti idaṃ natthi, lokuttaramaggesu viya pana paññindriyassa, lokiyadhammesu manindriyassa puretarassa bhāvo sātisayoti <bold>‘‘sabbete manopubbaṅgamā’’</bold>ti vuttaṃ. Tathā hi <bold>abhidhammepi</bold>(dha. sa. 1) ‘‘yasmiṃ samaye kāmāvacaraṃ kusalaṃ cittaṃ uppannaṃ hotī’’ti cittaṃ pubbaṅgamaṃ jeṭṭhaṃ katvā desanā pavattā. Suttesupi vuttaṃ – ‘‘manopubbaṅgamā dhammā (dha. pa. 1, 2), chadvārādhipati rājā’’ti (dha. pa. aṭṭha. 2.buddhavaggo, erakapattanāgarājavatthu). Tenāha – <bold>‘‘ete hī’’</bold>tiādi. <bold>Tesaṃ mano uppādako</bold>ti ca yadaggena mano sampayuttadhammānaṃ jeṭṭhako hutvā pavattati, tadaggena te attānaṃ anuvattāpento te tathā uppādento nāma hotīti katvā vuttaṃ. Aṭṭhakathāyaṃ pana cittassa jeṭṭhakabhāvameva sandhāya rājagamanaññāyena sahuppattipi paṭhamuppatti viya katvā vuttāti ayamattho dassito. <bold>Anvadevā</bold>ti eteneva cittassa khaṇavasena paṭhamuppattiyā abhāvo dīpitoti daṭṭhabbo. Tenevāha – <bold>‘‘ekatoyevāti attho’’</bold>ti.</paragraph>
<paragraph line="26" number="57">Sattame <pageBreak edition="M" number="1.0111" /><bold>catubhūmakāpi kusalā dhammā kathitā</bold>ti ‘‘ye keci kusalā dhammā’’ti anavasesapariyādānato vuttaṃ.</paragraph>
<paragraph line="27" number="58">Aṭṭhame <bold>ida</bold>nti liṅgavipallāsena niddeso, nipātapadaṃ vā etaṃ ‘‘yadida’’ntiādīsu viyāti āha – <bold>‘‘ayaṃ pamādoti attho’’</bold>ti. <bold>Pamajjanākāro</bold>ti pamādāpatti. <bold>Cittassa vossaggo</bold>ti imesu ettakesu ṭhānesu satiyā aniggaṇhitvā cittassa vossajjanaṃ sativiraho. <bold>Vossaggānuppadāna</bold>nti vossaggassa anu anu padānaṃ punappunaṃ vissajjanaṃ. <bold>Asakkaccakiriyatā</bold>ti etesaṃ dānādīnaṃ kusaladhammānaṃ pavattane puggalassa vā deyyadhammassa vā asakkaccakiriyā. Satatabhāvo sātaccaṃ, sātaccena kiriyā sātaccakiriyā, sāyeva sātaccakiriyatā, na sātaccakiriyatā <bold>asātaccakiriyatā. Anaṭṭhitakiriyatā</bold>ti <pageBreak edition="V" number="1.0101" />aniṭṭhitakiriyatā nirantaraṃ na anuṭṭhitakiriyatā ca. <bold>Olīnavuttitā</bold>ti nirantarakaraṇasaṅkhātassa vipphārassa abhāvena olīnavuttitā. <bold>Nikkhittachandatā</bold>ti kusalakiriyāya vīriyachandassa nikkhittabhāvo. <bold>Nikkhittadhuratā</bold>ti vīriyadhurassa oropanaṃ, osakkitamānasatāti attho. <bold>Anadhiṭṭhāna</bold>nti kusalakaraṇe appatiṭṭhitabhāvo. <bold>Ananuyogo</bold>ti ananuyuñjanaṃ. Kusaladhammesu āsevanādīnaṃ abhāvo <bold>anāsevanādayo. Pamādo</bold>ti sarūpaniddeso. <bold>Pamajjanā</bold>ti ākāraniddeso. <bold>Pamajjitatta</bold>nti bhāvaniddeso. <bold>Parihāyantī</bold>ti iminā pamādassa sāvajjataṃ dasseti. Tayidaṃ lokiyānaṃ vasena, na lokuttarānanti āha – <bold>‘‘uppannā…pe… ida’’</bold>ntiādi.</paragraph>
<paragraph line="28" number="59">Navame na pamajjati etenāti <bold>appamādo,</bold>pamādassa paṭipakkho satiyā avippavāso. Atthato niccaṃ upaṭṭhitāya satiyā etaṃ nāmaṃ. Pamādo pana satiyā satisampajaññassa vā paṭipakkhabhūto akusalacittuppādo daṭṭhabbo. Tenāha – <bold>‘‘pamādassa paṭipakkhavasena vitthārato veditabbo’’</bold>ti.</paragraph>
<paragraph line="29" number="60">Dasame kucchitaṃ sīdatīti kusīto da-kārassa ta-kāraṃ katvā, tassa bhāvo <bold>kosajjaṃ,</bold>ālasiyanti attho.</paragraph>
<paragraph line="30">Accharāsaṅghātavaggavaṇṇanā niṭṭhitā.</paragraph>
</body>
</document>