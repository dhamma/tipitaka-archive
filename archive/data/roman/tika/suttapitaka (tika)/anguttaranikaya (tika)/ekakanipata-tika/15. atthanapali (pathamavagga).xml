<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0401t.tik12.xml</normativeSource>
    <archivePath>roman/tika/suttapitaka (tika)/anguttaranikaya (tika)/ekakanipata-tika/15. atthanapali (pathamavagga).xml</archivePath>
    <baseFileName>15. atthanapali (pathamavagga)</baseFileName>
    <titlePath>15. Aṭṭhānapāḷi (paṭhamavagga) - Ekakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">15. Aṭṭhānapāḷi (paṭhamavagga)</chapter>
    <subhead line="2">(15) 1. Aṭṭhānapāḷi-paṭhamavaggavaṇṇanā</subhead>
    <paragraph line="3" number="268"> Aṭṭhānapāḷivaṇṇanāyaṃ <pageBreak edition="Vipassana Research Institut" number="1.0197" /><pageBreak edition="Myanmar" number="1.0211" /> avijjamānaṃ ṭhānaṃ <bold>aṭṭhānaṃ,</bold> natthi ṭhānanti vā <bold>aṭṭhānaṃ. Anavakāso</bold>ti etthāpi eseva nayo. Tadatthanigamanameva hi ‘‘netaṃ ṭhānaṃ vijjatī’’ti vacananti. Tenāha – <bold>‘‘ubhayenapī’’</bold>tiādi. <bold>Ya</bold>nti kāraṇatthe paccattavacanaṃ. Hetuattho cettha kāraṇatthoti āha – <bold>‘‘yanti yena kāraṇenā’’</bold>ti. Ukkaṭṭhaniddesenettha diṭṭhisampatti veditabbāti vuttaṃ – <bold>‘‘maggadiṭṭhiyā sampanno’’</bold>ti. Kuto panāyamattho labbhatīti? Liṅgato, liṅgaṃ cetassa niccato upagamanappaṭikkhepo. <bold>Catubhūmakesū</bold>ti idaṃ catutthabhūmakasaṅkhārānaṃ ariyasāvakassa visayabhāvūpagamanato vuttaṃ, na pana te ārabbha niccato upagamanasabbhāvato. Vakkhati hi ‘‘tadabhāve catutthabhūmakasaṅkhārā panā’’tiādinā. Abhisaṅkhatasaṅkhāraabhisaṅkharaṇakasaṅkhārānaṃ sappadesattā nippadesasaṅkhāraggahaṇatthaṃ <bold>‘‘saṅkhatasaṅkhāresū’’</bold>ti vuttaṃ, lokuttarasaṅkhārānaṃ pana nivattane kāraṇaṃ sayameva vakkhati. <bold>Etaṃ kāraṇaṃ natthī</bold>ti tathā upagamane setughāto natthi. <bold>Tejussadattā</bold>ti saṃkilesavidhamanatejassa adhikabhāvato. Tathā hi te gambhīrabhāvena duddasā akusalānaṃ ārammaṇaṃ na hontīti. Idaṃ pana pakaraṇavasena vuttaṃ. Appahīnavipallāsānañhi santānesu kusaladhammānampi te ārammaṇaṃ na honti.</paragraph>
    <paragraph line="4" number="269"> Asukhe sukhanti vipallāso ca idha sukhato upagamanassa ṭhānanti dassento <bold>‘‘ekanta…pe… attadiṭṭhivasenā’’</bold>ti padhānadiṭṭhimāha. <bold>Gūtha</bold>nti gūthaṭṭhānaṃ, diṭṭhiyā nibbānassa avisayabhāvo heṭṭhā vutto evāti kasiṇādipaṇṇattisaṅgahatthanti vuttaṃ.</paragraph>
    <paragraph line="5" number="270"><bold>Paricchedo</bold>ti paricchindanaṃ paricchijja tassa gahaṇaṃ. Svāyaṃ yesu niccādito upagamanaṃ sambhavati, tesaṃ vasenayeva kātabboti dassento <bold>‘‘sabbavāresu vā’’</bold>tiādimāha. <bold>Sabbavāresū</bold>ti ‘‘niccato upagaccheyyā’’tiādinā āgatesu sabbesu suttapadesu. <bold>Puthujjano hī</bold>ti <bold>hi</bold>-saddo hetuattho. Yasmā yaṃ yaṃ saṅkhāraṃ puthujjano niccādivasena gaṇhāti, taṃ taṃ ariyasāvako aniccādivasena gaṇhanto yāthāvato <pageBreak edition="Myanmar" number="1.0212" /> jānanto taṃ gāhaṃ taṃ diṭṭhiṃ vissajjeti, tasmā yattha <pageBreak edition="Vipassana Research Institut" number="1.0198" /> gāho, tattha vissajjanāti catubhūmakasaṅkhārā idha saṅkhāraggahaṇena na gayhantīti attho.</paragraph>
    <paragraph line="6" number="271"> Puttasambandhena mātupitusamaññā dattakittimādivasenapi puttavohāro loke dissati, so ca kho pariyāyenāti nippariyāyena siddhaṃ taṃ dassetuṃ – <bold>‘‘janikāva mātā, janakova pitā’’</bold>ti vuttaṃ. Tathā ānantariyakammassa adhippetattā <bold>‘‘manussabhūtova khīṇāsavo arahāti adhippeto’’</bold>ti vuttaṃ. ‘‘Aṭṭhānameta’’ntiādinā ‘‘mātuādīnaṃyeva jīvitā voropane ariyasāvakassa abhabbabhāvadassanato tadaññaṃ ariyasāvako jīvitā voropetīti idaṃ atthato āpannamevā’’ti maññamāno vadati – <bold>‘‘kiṃ pana ariyasāvako aññaṃ jīvitā voropeyyā’’</bold>ti? ‘‘Aṭṭhānametaṃ anavakāso, yaṃ diṭṭhisampanno puggalo sañcicca pāṇaṃ jīvitā voropeyya, netaṃ ṭhānaṃ vijjatī’’ti vacanato <bold>‘‘etampi aṭṭhāna’’</bold>nti vuttaṃ. Tenevāha – <bold>‘‘sace hī’’</bold>tiādi. Evaṃ sante kasmā ‘‘mātara’’ntiādinā visesetvā vuttanti āha – <bold>‘‘puthujjanabhāvassa panā’’</bold>tiādi. Tattha <bold>baladīpanattha</bold>nti saddhādibalasamannāgamadīpanatthaṃ. Ariyamaggenāgatasaddhādhibalavasena hi ariyasāvako tādisaṃ sāvajjaṃ na karoti.</paragraph>
    <paragraph line="7" number="275"><bold>Pañcahi kāraṇehī</bold>ti idamettha nipphādakāni tesaṃ pubbabhāgiyāni ca kāraṇāni kāraṇabhāvasāmaññena ekajjhaṃ gahetvā vuttaṃ, na pana sabbesaṃ samānayogakkhamattā. <bold>Ākārehī</bold>ti kāraṇehi. <bold>Anussāvanenā</bold>ti anurūpaṃ sāvanena. Bhedassa <bold>anurūpaṃ</bold> yathā bhedo hoti, evaṃ bhinditabbānaṃ bhikkhūnaṃ attano vacanassa <bold>sāvanena</bold> viññāpanena. Tenāha – <bold>‘‘nanu tumhe’’</bold>tiādi. <bold>Kaṇṇamūle vacībhedaṃ katvā</bold>ti etena pākaṭaṃ katvā bhedakaravatthudīpanaṃ vohāro, tattha attano nicchitamatthaṃ rahassavasena viññāpanaṃ anussāvananti dasseti.</paragraph>
    <paragraph line="8"><bold>Kammameva uddeso vā pamāṇa</bold>nti tehi saṅghabhedasiddhito vuttaṃ, itare pana tesaṃ sambhārabhūtā. Tenāha – <bold>‘‘vohārā’’</bold>tiādi. <bold>Tatthā</bold>ti voharaṇe. Cutianantaraṃ phalaṃ anantaraṃ nāma, tasmiṃ anantare niyuttāni, tannibbattanena anantarakaraṇasīlāni, anantarappayojanāni cāti ānantariyāni, tāni eva kammānīti <bold>ānantariyakammāni</bold>.</paragraph>
    <paragraph line="9"><bold>Kammato</bold>ti <pageBreak edition="Myanmar" number="1.0213" /> ‘‘evaṃ ānantariyakammaṃ hoti, evaṃ ānantariyakammasadisa’’nti evaṃ kammavibhāgato. <bold>Dvārato</bold>ti kāyadvārato. <bold>Kappaṭṭhitiyato</bold>ti ‘‘idaṃ kappaṭṭhitiyavipākaṃ, idaṃ na kappaṭṭhitiyavipāka’’nti evaṃ kappaṭṭhitiyavibhāgato. <bold>Pākasādhāraṇādīhī</bold>ti ‘‘idamettha vipaccati, idaṃ <pageBreak edition="Vipassana Research Institut" number="1.0199" /> na vipaccatī’’ti vipaccanavibhāgato, gahaṭṭhapabbajitānaṃ sādhāraṇāsādhāraṇato, <bold>ādi</bold>-saddena vedanādivibhāgato ca.</paragraph>
    <paragraph line="10">Kammato tāva vinicchayo vuccatīti sambandho. Yasmā manussattabhāve ṭhitasseva kusaladhammānaṃ tikkhavisadabhāvāpatti, yathā tiṇṇaṃ bodhisattānaṃ bodhittayanibbattiyaṃ, evaṃ manussabhāve ṭhitasseva edisānaṃ akusaladhammānampi tikkhavisadabhāvāpattīti āha – <bold>‘‘manussabhūtassevā’’</bold>ti. Pākatikamanussānampi ca kusaladhammānaṃ visesappatti vimānavatthuaṭṭhakathāyaṃ vuttanayeneva veditabbā. Yathāvutto ca attho samānajātiyassa vikopane garutaro, na tathā vijātiyassāti vuttaṃ – <bold>‘‘manussabhūtaṃ mātaraṃ vā pitaraṃ vā’’</bold>ti. Liṅgaparivatte ca so eva ekakammanibbatto bhavaṅgappabandho jīvitindriyapabandho ca, na aññoti āha – <bold>‘‘api parivattaliṅga’’</bold>nti. Arahattaṃ pattepi eseva nayo. <bold>Tassa vipāka</bold>ntiādi kammassa ānantariyabhāvasamatthanaṃ. Catukkoṭiyañcettha sambhavati. Tattha paṭhamā koṭi dassitā, itarāsu visaṅketabhāvaṃ dassetuṃ – <bold>‘‘yo panā’’</bold>tiādi vuttaṃ. Yadipi tattha visaṅketo, kammaṃ pana garutaraṃ ānantariyasadisaṃ bhāyitabbanti āha – <bold>‘‘bhāriyaṃ…pe… tiṭṭhatī’’</bold>ti. <bold>Ayaṃ pañho</bold>ti ñāpanicchānibbattā kathā.</paragraph>
    <paragraph line="11"><bold>Abhisandhinā</bold>ti adhippāyena. <bold>Ānantariyaṃ phusatī</bold>ti maraṇādhippāyeneva ānantariyavatthuno vikopitattā vuttaṃ. <bold>Ānantariyaṃ na phusatī</bold>ti ānantariyavatthuabhāvato ānantariyaṃ na hoti. Sabbattha hi purimaṃ abhisandhicittaṃ appamāṇaṃ, vadhakacittaṃ pana tadārammaṇaṃ jīvitindriyañca ānantariyabhāve pamāṇanti daṭṭhabbaṃ. Saṅgāmacatukkaṃ sampattavasena yojetabbaṃ. Yo hi parasenāya aññañca yodhaṃ pitarañca kammaṃ karonte disvā yodhassa usuṃ khipati ‘‘etaṃ vijjhitvā mama pitaraṃ vijjhissatī’’ti, yathādhippāyaṃ gate pitughātako hoti. ‘‘Yodhe viddhe mama pitā palāyissatī’’ti khipati, usuṃ ayathādhippāyaṃ gantvā pitaraṃ māreti, vohāravasena pitughātakoti vuccati, ānantariyaṃ pana natthīti. Coracatukkaṃ pana yo ‘‘coraṃ māressāmī’’ti <pageBreak edition="Myanmar" number="1.0214" /> coravesena gacchantaṃ pitaraṃ māreti, ānantariyaṃ phusatītiādinā yojetabbaṃ. <bold>Tenevā</bold>ti teneva payogena. <bold>Arahantaghātako hotiyevā</bold>ti arahato māritattā vuttaṃ, <bold>puthujjanasseva taṃ dinnaṃ hotī</bold>ti etthāyamadhippāyo – yathā vadhakacetanā paccuppannārammaṇāpi pabandhavicchedanavasena jīvitindriyaṃ ārammaṇaṃ katvā pavattati, na evaṃ cāgacetanā. Sā hi cajitabbavatthuṃ ārammaṇaṃ katvā cajanamattameva hoti, aññasantakabhāvakaraṇañca tassa cajanaṃ, tasmā yassa taṃ santakaṃ kataṃ, tasseva dinnaṃ hotīti.</paragraph>
    <paragraph line="12"><bold>Lohitaṃ</bold><pageBreak edition="Vipassana Research Institut" number="1.0200" /><bold>samosaratī</bold>ti abhighātena pakuppamānaṃ sañcitaṃ hoti. <bold>Mahantatara</bold>nti garutaraṃ. <bold>Sarīrappaṭijaggane viyā</bold>ti satthurūpakāyappaṭijaggane viya.</paragraph>
    <paragraph line="13"><bold>Asannipatite</bold>ti idaṃ sāmaggiyadīpanaṃ. <bold>Bhedo ca hotī</bold>ti saṅghassa bhedo ca hoti. <bold>Vaṭṭatīti saññāyā</bold>ti ‘‘īdisaṃ karaṇaṃ saṅghabhedāya na hotī’’ti saññāya. <bold>Tathā navato ūnaparisāyā</bold>ti navato ūnaparisāya karontassa tathāti yojetabbaṃ. <bold>Tathā</bold>ti ca iminā ‘‘na ānantariyakamma’’nti imaṃ ākaḍḍhati, na pana ‘‘bhedova hotī’’ti idaṃ. Heṭṭhimantena hi navannameva vasena saṅghabhedo. <bold>Dhammavādino anavajjā</bold>ti yathādhammaṃ anavaṭṭhānato. Saṅghabhedassa pubbabhāgo <bold>saṅgharāji</bold>.</paragraph>
    <paragraph line="14"><bold>Kāyadvārameva pūrenti</bold> kāyakammabhāveneva lakkhitabbato. <bold>Saṇṭhahantehi kappe…pe… muccatī</bold>ti idaṃ <bold>kappaṭṭhakathāya</bold> (kathā. 654 ādayo) na sameti. Tattha hi <bold>aṭṭhakathāya</bold> (kathā. aṭṭha. 654-657) vuttaṃ – ‘‘āpāyikoti idaṃ suttaṃ yaṃ so ekaṃ kappaṃ asītibhāge katvā tato ekabhāgamattaṃ kālaṃ tiṭṭheyya, taṃ āyukappaṃ sandhāya vutta’’nti. <bold>Kappavināseyevā</bold>ti ca āyukappavināse evāti atthe sati natthi virodho. Ettha ca <bold>saṇṭhahante</bold>ti idampi ‘‘sveva vinassissatī’’ti viya abhūtaparikappavasena vuttaṃ. <bold>Ekadivasameva niraye paccati,</bold> tato paraṃ kappābhāve āyukappassapi abhāvatoti avirodhato atthayojanā daṭṭhabbā. <bold>Sesānī</bold>ti saṅghabhedato aññāni ānantariyakammāni.</paragraph>
    <paragraph line="15">Yadi tāni ahosikammasaṅkhaṃ gacchanti, evaṃ sati kathaṃ nesaṃ ānantariyatā cutianantaraṃ vipākadānābhāvato. Atha sati phaladāne cutianantaro <pageBreak edition="Myanmar" number="1.0215" /> eva etesaṃ phalakālo, na aññoti phalakālaniyamena niyatatā icchitā, na phaladānaniyamena. Evampi niyataphalakālānaṃ aññesampi upapajjavedanīyānaṃ diṭṭhadhammavedanīyānañca niyatatā āpajjeyya, tasmā vipākadhammadhammānaṃ paccayantaravikalatādīhi avipaccamānānampi attano sabhāvena vipākadhammatā viya balavatā ānantariyena vipāke dinne avipaccamānānampi ānantariyānaṃ phaladāne niyatasabhāvā ānantariyasabhāvā ca pavattīti attano sabhāvena phaladānaniyameneva niyatā ānantariyatā ca veditabbā. Avassañca ānantariyasabhāvā tato eva niyatasabhāvā ca tesaṃ pavattīti sampaṭicchitabbametaṃ, aññassa balavato ānantariyassa abhāve sati cutianantaraṃ ekantena phaladānato.</paragraph>
    <paragraph line="16">Nanu <pageBreak edition="Vipassana Research Institut" number="1.0201" /> evaṃ aññesampi upapajjavedanīyānaṃ aññasmiṃ vipākadāyake asati cutianantarameva ekantena phaladānato niyatasabhāvā ānantariyasabhāvā ca pavatti āpajjatīti? Nāpajjati asamānajātikena cetopaṇidhivasena upaghātakena ca nivattetabbavipākattā anantare ekantaphaladāyakattābhāvā, na pana ānantariyānaṃ paṭhamajjhānādīnaṃ dutiyajjhānādīni viya asamānajātikaṃ phalanivattakaṃ atthi sabbānantariyānaṃ avīciphalattā, na ca heṭṭhūpapattiṃ icchato sīlavato cetopaṇidhi viya uparūpapattijanakakammaphalaṃ ānantariyaphalaṃ nivattetuṃ samattho cetopaṇidhi atthi anicchantasseva avīcipātanato, na ca ānantariyopaghātakaṃ kiñci kammaṃ atthi, tasmā tesaṃyeva anantare ekantavipākajanakasabhāvā pavattīti. Anekāni ca ānantariyāni katāni ekantena vipāke niyatasabhāvattā uparatāvipaccanasabhāvāsaṅkattā nicchitāni sabhāvato niyatāneva. Tesu pana samānasabhāvesu ekena vipāke dinne itarāni attanā kattabbakiccassa teneva katattā na dutiyaṃ tatiyampi ca paṭisandhiṃ karonti, na samatthatāvighātattāti natthi tesaṃ ānantariyakatānivatti, garugarutarabhāvo pana tesaṃ labbhatevāti saṅghabhedassa siyā garutarabhāvoti <bold>‘‘yena…pe… vipaccatī’’</bold>ti āha. Ekassa pana aññāni upatthambhakāni hontīti daṭṭhabbāni. <bold>Paṭisandhivasena vipaccatī</bold>ti vacanena itaresaṃ pavattivipākadāyitā anuññātā viya dissati. <bold>No vā tathā sīlavatī</bold>ti yathā pitā sīlavā, tathā sīlavatī <pageBreak edition="Myanmar" number="1.0216" /> no vā hotīti yojanā. Sace mātā sīlavatī, mātughāto paṭisandhivasena vipaccatīti yojanā.</paragraph>
    <paragraph line="17"><bold>Pakatatto</bold>ti anukkhitto. <bold>Samānasaṃvāsako</bold>ti apārājiko. <bold>Samānasīmāya</bold>nti ekasīmāyaṃ.</paragraph>
    <paragraph line="18" number="276"><bold>Satthu kiccaṃ kātuṃ asamattho</bold>ti yaṃ satthārā kātabbakiccaṃ anusāsanādi, naṃ kātuṃ asamatthoti bhagavantaṃ paccakkhāya. <bold>Aññaṃ titthakara</bold>nti aññaṃ satthāraṃ. Vuttañhetaṃ –</paragraph>
    <indent line="19">‘‘Titthaṃ jānitabbaṃ, titthakaro jānitabbo, titthiyā jānitabbā, titthiyasāvakā jānitabbā. Tattha <bold>titthaṃ</bold> nāma dvāsaṭṭhi diṭṭhiyo. Ettha hi satthā taranti uplavanti ummujjanimujjaṃ karonti, tasmā titthanti vuccanti. Tādisānaṃ diṭṭhīnaṃ uppādetā <bold>titthakaro</bold> nāma pūraṇakassapādiko. Tassa laddhiṃ gahetvā pabbajitā <bold>titthiyā</bold> nāma. Te hi titthe jātāti titthiyā. Yathāvuttaṃ vā diṭṭhigatasaṅkhātaṃ titthaṃ etesaṃ atthīti titthikā <pageBreak edition="Vipassana Research Institut" number="1.0202" />, titthikā eva titthiyā. Tesaṃ paccayadāyakā <bold>titthiyasāvakā</bold>ti veditabbā’’ti (ma. ni. aṭṭha. 1.140).</indent>
    <paragraph line="20" number="277"> Abhijātiādīsu pakampanadevatūpasaṅkamanādinā jātacakkavāḷena samānayogakkhamaṃ dasasahassaparimāṇaṃ cakkavāḷaṃ <bold>jātikhettaṃ</bold>. Saraseneva āṇāpavattanaṭṭhānaṃ <bold>āṇākhettaṃ</bold>. Visayabhūtaṃ ṭhānaṃ <bold>visayakhettaṃ. Dasasahassī lokadhātū</bold>ti imāya lokadhātuyā saddhiṃ imaṃ lokadhātuṃ parivāretvā ṭhitā dasasahassī lokadhātu. Tattakānaṃyeva jātikhettabhāvo dhammatāvasena veditabbo. ‘‘Pariggahavasenā’’ti keci, ‘‘sabbesaṃyeva buddhānaṃ tattakaṃyeva jātikhettaṃ tannivāsīnaṃyeva devatānaṃ dhammābhisamayo’’ti ca vadanti. Mātukucchi okkamanakālādīnaṃ channaṃ eva gahaṇaṃ nidassanamattaṃ mahābhinīhārādikālepi tassa pakampanassa labbhanato. <bold>Āṇākhettaṃ nāma</bold> yaṃ ekajjhaṃ saṃvaṭṭati vivaṭṭati ca, <bold>āṇā pavattati</bold> āṇāya tannivāsidevatānaṃ sirasā sampaṭicchanena, tañca kho kevalaṃ buddhānaṃ ānubhāveneva, na adhippāyavasena. Adhippāyavasena <pageBreak edition="Myanmar" number="1.0217" /> pana ‘‘yāvatā vā pana ākaṅkheyyā’’ti (a. ni. 3.81) vacanato tato parampi āṇā vatteyyeva.</paragraph>
    <paragraph line="21"><bold>Na uppajjantīti pana atthī</bold>ti ‘‘na me ācariyo atthi, sadiso me na vijjatī’’tiādiṃ (ma. ni. 1.285; mahāva. 11; kathā. 405) imissā lokadhātuyā ṭhatvā vadantena bhagavatā ‘‘kiṃ panāvuso, sāriputta, atthetarahi aññe samaṇā vā brāhmaṇā vā bhagavatā samasamā sambodhiyanti, evaṃ puṭṭho ahaṃ, bhante, ‘no’ti vadeyya’’nti (dī. ni. 3.161) vatvā tassa kāraṇaṃ dassetuṃ – ‘‘aṭṭhānametaṃ anavakāso, yaṃ ekissā lokadhātuyā dve arahanto sammāsambuddhā apubbaṃ acarimaṃ uppajjeyyu’’nti imaṃ <bold>suttaṃ</bold> (a. ni. 1.277; vibha. 809; ma. ni. 3.129; mi. pa. 5.1.1) āharantena dhammasenāpatinā ca buddhakhettabhūtaṃ imaṃ lokadhātuṃ ṭhapetvā aññattha anuppatti vuttā hotīti adhippāyo.</paragraph>
    <paragraph line="22"><bold>Ekato</bold>ti saha, ekasmiṃ kāleti attho, so pana kālo kathaṃ paricchinnoti carimabhave paṭisandhiggahaṇato paṭṭhāya yāva dhātuparinibbānāti dassento, <bold>‘‘tatthā’’</bold>tiādimāha. <bold>Anacchariyattā</bold>ti dvīsupi uppajjamānesu acchariyattābhāvatoti attho. Dvīsupi uppajjamānesu anacchariyatā, kimaṅgaṃ pana bahūsūti dassento, <bold>‘‘yadi cā’’</bold>tiādimāha. Buddhā nāma majjhe bhinnasuvaṇṇaṃ viya ekasadisāti tesaṃ desanāpi ekarasā ekadhāti āha – <bold>‘‘desanāya ca visesābhāvato’’</bold>ti <pageBreak edition="Vipassana Research Institut" number="1.0203" />. Etenapi anacchariyattameva sādheti. <bold>Vivādabhāvato</bold>ti etena vivādābhāvatthaṃ dve buddhā ekato na uppajjantīti dasseti. <bold>Etaṃ kāraṇa</bold>nti etaṃ anacchariyatādikāraṇaṃ. <bold>Tatthā</bold>ti milindapañhe.</paragraph>
    <paragraph line="23">Ekaṃ eva buddhaṃ dhāretīti <bold>ekabuddhadhāraṇī</bold>. Etena evaṃsabhāvā ete buddhaguṇā, yena dutiyabuddhaguṇe dhāretuṃ asamatthā ayaṃ lokadhātūti dasseti. Paccayavisesanipphannānañhi guṇadhammānaṃ bhāriyo viseso mahāpathaviyāpi dussahoti sakkā viññātuṃ. Tathā hi abhisambodhisamaye upagatassa lokanāthassa guṇabhāraṃ bodhirukkhassa tīsupi disāsu mahāpathavī sandhāretuṃ nāsakkhi. Tasmā ‘‘na dhāreyyā’’ti vatvā tameva adhāraṇaṃ pariyāyantarehi pakāsento <bold>‘‘caleyyā’’</bold>tiādimāha. Tattha <bold>caleyyā</bold>ti paripphandeyya. <bold>Kampeyyā</bold>ti pavedheyya <pageBreak edition="Myanmar" number="1.0218" />. <bold>Nameyyā</bold>ti ekapassena nameyya. <bold>Onameyyā</bold>ti osīdeyya. <bold>Vinameyyā</bold>ti vividhaṃ ito cito ca nameyya. <bold>Vikireyyā</bold>ti vātena thusamuṭṭhi viya vippakireyya. <bold>Vidhameyyā</bold>ti vinasseyya. <bold>Viddhaṃseyyā</bold>ti sabbaso viddhastā bhaveyya. Tathābhūtā ca na katthaci tiṭṭheyyāti āha – <bold>‘‘na ṭhānamupagaccheyyā’’</bold>ti.</paragraph>
    <paragraph line="24">Idāni tattha nidassanaṃ dassento, <bold>‘‘yathā, mahārājā’’</bold>tiādimāha. Tattha <bold>eke purise</bold>ti ekasmiṃ purise. <bold>Samupādikā</bold>ti samaṃ uddhaṃ pajjati pavattatīti samupādikā, udakassa upari samaṃ gāminīti attho. ‘‘Samuppādikā’’tipi paṭhanti, ayamevattho. <bold>Vaṇṇenā</bold>ti saṇṭhānena. <bold>Pamāṇenā</bold>ti ārohena. <bold>Kisathūlenā</bold>ti kisathūlabhāvena, pariṇāhenāti attho. <bold>Dvinnampī</bold>ti dvepi, <bold>dvinnampi</bold> vā sarīrabhāraṃ.</paragraph>
    <paragraph line="25"><bold>Chādenta</bold>nti rocentaṃ ruciṃ uppādentaṃ. <bold>Tandikato</bold>ti tena bhojanena tandibhūto. <bold>Anonamitadaṇḍajāto</bold>ti yāvadatthaṃ bhojanena onamituṃ asakkuṇeyyatāya anonamanadaṇḍo viya jāto. <bold>Sakiṃ bhutto vameyyā</bold>ti ekampi ālopaṃ ajjhoharitvā vameyyāti attho.</paragraph>
    <paragraph line="26"><bold>Atidhammabhārena pathavī calatī</bold>ti dhammena nāma pathavī tiṭṭheyya. Sā kiṃ teneva calati vinassatīti adhippāyena pucchati. Puna thero ‘‘ratanaṃ nāma loke kuṭumbaṃ sandhārentaṃ abhimatañca lokena attano garusabhāvatāya sakaṭabhaṅgassa kāraṇaṃ atibhārabhūtaṃ diṭṭhaṃ. Evaṃ dhammo ca hitasukhavisesehi taṃsamaṅgīnaṃ dhārento abhimato ca viññūnaṃ gambhīrappameyyabhāvena garusabhāvattā atibhārabhūto pathavīcalanassa kāraṇaṃ hotī’’ti dassento, <bold>‘‘idha, mahārāja, dve sakaṭā’’</bold>tiādimāha <pageBreak edition="Vipassana Research Institut" number="1.0204" />. Eteneva tathāgatassa mātukucchiokkamanādikāle pathavīkampanakāraṇaṃ saṃvaṇṇitanti daṭṭhabbaṃ. <bold>Ekassā</bold>ti ekasmā, <bold>ekassa</bold> vā sakaṭassa ratanaṃ, tasmā sakaṭā gahetvāti attho.</paragraph>
    <paragraph line="27"><bold>Osārita</bold>nti uccāritaṃ, vuttanti attho. <bold>Aggo</bold>ti sabbasattehi aggo. <bold>Jeṭṭho</bold>ti vuddhataro. <bold>Seṭṭho</bold>ti pasatthataro. Visiṭṭhehi sīlādīhi guṇehi samannāgatattā <bold>visiṭṭho</bold>. Uggatatamoti <bold>uttamo. Pavaro</bold>ti <pageBreak edition="Myanmar" number="1.0219" /> tasseva vevacanaṃ. Natthi etassa samoti <bold>asamo</bold>. Asamā pubbabuddhā, tehi samoti <bold>asamasamo</bold>. Natthi etassa paṭisamo paṭipuggaloti <bold>appaṭisamo</bold>. Natthi etassa paṭibhāgoti <bold>appaṭibhāgo</bold>. Natthi etassa paṭipuggaloti <bold>appaṭipuggalo</bold>.</paragraph>
    <paragraph line="28"><bold>Sabhāvapakatikā</bold>ti sabhāvabhūtā akittimā pakati. <bold>Kāraṇamahantattā</bold>ti kāraṇānaṃ mahantatāya, mahantehi buddhakaradhammehi pāramisaṅkhātehi kāraṇehi buddhaguṇānaṃ nibbattitoti vuttaṃ hoti. Pathavīādīni mahantāni vatthūni, mahantā cakkavāḷādayo attano attano visaye ekekāva, evaṃ sammāsambuddhopi mahanto attano visaye eko eva. Ko ca tassa visayo? Buddhabhūmi, yāvatakaṃ vā ñeyyaṃ. ‘‘Ākāso viya anantavisayo bhagavā eko eva hotī’’ti vadanto paracakkavāḷesupi dutiyassa buddhassa abhāvaṃ dasseti.</paragraph>
    <paragraph line="29"><bold>Imināva padenāti</bold> ‘‘ekissā lokadhātuyā’’ti iminā eva padena. <bold>Dasa cakkavāḷasahassāni gahitānī</bold>ti jātikhettāpekkhāya gahitāni. <bold>Ekacakkavāḷenevā</bold>ti iminā eva ekacakkavāḷena, na yena kenaci. Yathā ‘‘imasmiṃyeva cakkavāḷe uppajjantī’’ti vutte imasmimpi cakkavāḷe jambudīpe eva, tatthāpi majjhimadese evāti paricchindituṃ vaṭṭati, evaṃ ‘‘ekissā lokadhātuyā’’ti jātikhette adhippetepi imināva cakkavāḷena paricchindituṃ vaṭṭati.</paragraph>
    <centered line="30">Paṭhamavaggavaṇṇanā niṭṭhitā.</centered>
  </content>
</document>