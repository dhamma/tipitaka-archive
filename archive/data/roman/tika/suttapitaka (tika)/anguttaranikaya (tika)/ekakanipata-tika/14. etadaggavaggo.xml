<?xml version="1.0"?>
<document>
<metadata>
<normativeSource>http://tipitaka.org/romn/cscd/s0401t.tik11.xml</normativeSource>
<archivePath>roman/tika/suttapitaka (tika)/anguttaranikaya (tika)/ekakanipata-tika/14. etadaggavaggo.xml</archivePath>
<titlePath>14. Etadaggavaggo - Ekakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">14. Etadaggavaggo</chapter>
<subhead line="2">(14) 1. Paṭhamaetadaggavaggo</subhead>
<subhead line="3">Etadaggapadavaṇṇanā</subhead>
<paragraph line="4" number="188"> Etadaggesu <pageBreak edition="V" number="1.0130" /> paṭhamavaggassa paṭhame <bold>ādimhi dissatī</bold>ti ettha aggasaddoti ānetvā yojetabbaṃ. <bold>Ajjatagge</bold>ti ajjadivasaṃ ādiṃ katvāti attho. <bold>Aṅgulaggenā</bold>ti aṅgulikoṭiyā. <bold>Ambilagga</bold>nti ambilakoṭṭhāso. <bold>Koṭibhūtā</bold>ti paramakoṭibhūtā tasmiṃ ṭhāne tādisānaṃ aññesaṃ abhāvato. Tato eva <bold>seṭṭhabhūtātipi aggā. Etadaggasannikkhepo</bold>ti etadagge ṭhapanaṃ aṭṭhuppattiādīhi catūhipi kāraṇehi. Mahāpaññatāya therena etadaggaṭṭhānassa laddhabhāvaṃ vitthārato dassetuṃ – <bold>‘‘katha’’</bold>ntiādimāha. <bold>Dve padantarānī</bold>ti kaṇḍambamūle yugandharapabbateti dvīsu ṭhānesu dve padāni dassetvā. <bold>Muṇḍapīṭhaka</bold>nti yaṃ sattaṅgaṃ pañcaṅgaṃ vā na hoti, kevalaṃ muṇḍakapīṭhaṃ, taṃ sandhāyetaṃ vuttaṃ. <bold>Avattharitvā nisīdī</bold>ti buddhānubhāvena ajjhottharitvā nisīdi. Tenāha – <bold>‘‘evaṃ nisīdanto’’</bold>tiādi. <bold>Kāyasakkhiṃ katvā</bold>ti nāmakāyena desanāya sampaṭicchanavasena sakkhibhūtaṃ katvā. <bold>Kusalā dhammā akusalā dhammā abyākatā dhammā</bold>ti <bold>iti</bold>-saddo ādyattho, tena sabbaṃ abhidhammadesanaṃ saṅgaṇhāti.</paragraph>
<paragraph line="5"><bold>Pāṭihāriyaṭṭhāne</bold>ti yamakapāṭihāriyassa kataṭṭhāne. <bold>Passathā</bold>ti tesaṃ bahubhāvaṃ sandhāya vuttaṃ. <bold>Assā</bold>ti manussasamūhassa ekabhāvaṃ. <bold>Ākappa</bold>nti <pageBreak edition="M" number="1.0143" /> ākāraṃ. <bold>Mahājano</bold>ti sadevake loke sabbo mahājano. Yathā nirayadassanaṃ saṃvegajananatthaṃ, evaṃ devalokadassanampi saṃvegajananatthameva ‘‘anupubbikathāyaṃ saggakathā viya evaṃ sabbasampattisamupetopi saggo anicco addhuvo cavanadhammo’’ti. <bold>Sajjetvā</bold>ti samapaṇṇāsāya mucchanāhi yathā kāmena nivādetuṃ sakkā, evaṃ sajjetvā.</paragraph>
<paragraph line="6"><bold>Puthujjanapañcakaṃ pañha</bold>nti puthujjanapañhaṃ ādiṃ katvā pavattitaṃ khīṇāsavapañhapariyantaṃ pañhapañcakaṃ. <bold>Paṭhamaṃ…pe… pucchī</bold>ti puthujjanavisaye pañhaṃ pucchi. Paṭisambhidā yathābhinīhāraṃ <pageBreak edition="V" number="1.0131" /> yathāsakaṃ vipassanābhinīhārena paṭhamabhūmiyādayo viya pavattitavisayāti vuttaṃ – <bold>‘‘te attano attano paṭisambhidāvisaye ṭhatvā kathayiṃsū’’</bold>ti. <bold>Buddhavisaye pañhaṃ pucchī</bold>ti –</paragraph>
<gatha1 line="7">‘‘Ye ca saṅkhātadhammāse, ye ca sekhā puthū idha;</gatha1>
<gathalast line="8">Tesaṃ me nipako iriyaṃ, puṭṭho pabrūhi mārisā’’ti. (su. ni. 1044) –</gathalast>
<unindented line="9">Idaṃ pañhaṃ pucchi. Tattha <bold>saṅkhātadhammā</bold>ti saṅkhātā ñātā catusaccadhammā, ye ca saṅkhātadhammā catūhi maggehi paṭividdhacatusaccadhammāti attho. Iminā asekkhā kathitā. Puthu-saddo ubhayatthapi yojetabbo ‘‘ye puthū saṅkhātadhammā, ye ca puthū sekhā’’ti. <bold>Tesa</bold>nti tesaṃ dvinnaṃ sekkhāsekkhapuggalānaṃ me puṭṭhoti yojetabbaṃ, mayā puṭṭhoti attho. <bold>Iriya</bold>nti sekkhāsekkhabhūmiyā āgamanappaṭipadaṃ. Iriyati gacchati sekkhabhūmiṃ asekkhabhūmiñca etāyāti iriyā, taṃ tesaṃ iriyaṃ āgamanappaṭipadaṃ mayā puṭṭho pabrūhi kathehīti attho. Evaṃ bhagavā buddhavisaye pañhaṃ pucchitvā ‘‘imassa nu kho, sāriputta, saṃkhittena bhāsitassa kathaṃ vitthārena attho daṭṭhabbo’’ti āha. Thero pañhaṃ oloketvā ‘‘satthā maṃ sekkhāsekkhānaṃ bhikkhūnaṃ āgamanappaṭipadaṃ pucchatī’’ti pañhe nikkaṅkho hutvā ‘‘āgamanappaṭipadā nāma khandhādivasena bahūhipi mukhehi sakkā kathetuṃ, katarākārena nu kho kathento satthu ajjhāsayaṃ gaṇhituṃ sakkhissāmī’’ti ajjhāsaye kaṅkhi, taṃ sandhāyetaṃ vuttaṃ – <bold>‘‘dhammasenāpati…pe… na sakkotī’’</bold>ti. Pucchitapañhaṃ vissajjetuṃ paṭibhāne asati disāvilokanaṃ sattānaṃ sabhāvoti dassento, <bold>‘‘puratthima…pe... nāsakkhī’’</bold>ti āha. Tattha <bold>pañhuppattiṭṭhāna</bold>nti pañhuppattikāraṇaṃ.</unindented>
<paragraph line="10"><bold>Therassa</bold><pageBreak edition="M" number="1.0144" /><bold>kilamanabhāvaṃ jānitvā</bold>ti ‘‘sāriputto pañhe nikkaṅkho, ajjhāsaye me kaṅkhamāno kilamatī’’ti therassa kilamanabhāvaṃ ñatvā. <bold>Catumahābhūtikakāyapariggaha</bold>nti etena khandhamukhena nāmarūpapariggaho vutto. <bold>‘‘Bhūtamidanti, sāriputta, samanupassasī’’</bold>ti hi vadantena bhagavatā khandhavasena nāmarūpapariggaho dassito. Evaṃ kirassa bhagavato ahosi ‘‘sāriputto mayā naye adinne kathetuṃ na sakkhissati, dinne pana naye mamajjhāsayaṃ gahetvā khandhavasena kathessatī’’ti. Therassa saha nayadānena so pañho nayasatena nayasahassena upaṭṭhāsi. Tenāha – <bold>‘‘aññātaṃ bhagavā, aññātaṃ sugatā’’</bold>ti.</paragraph>
<paragraph line="11"><bold>Arūpāvacare paṭisandhi nāma na hotī</bold>ti bodhisambhārasambharaṇassa anokāsabhāvato vuttaṃ. Tenāha – <bold>‘‘abhabbaṭṭhānattā’’</bold>ti, laddhabyākaraṇānaṃ bodhisattānaṃ uppattiyā abhabbadesattāti attho <pageBreak edition="V" number="1.0132" />. <bold>Rūpāvacare nibbattī</bold>ti kammavasitāsambhavato arūpāvacare anibbattitvā rūpāvacare nibbatti.</paragraph>
<paragraph line="12"><bold>Parosahassa</bold>ntiādinā parosahassajātakaṃ dasseti. Tattha <bold>parosahassampī</bold>ti atirekasahassampi. <bold>Samāgatāna</bold>nti sannipatitānaṃ bhāsitassa atthaṃ jānituṃ asakkontānaṃ bālānaṃ. <bold>Kandeyyuṃ te vassasataṃ apaññā</bold>ti te evaṃ samāgatā apaññā ime bālattā sasā viya vassasatampi vassasahassampi rodeyyuṃ parideveyyuṃ. Rodamānāpi pana atthaṃ vā kāraṇaṃ vā neva jāneyyunti dīpeti. <bold>Ekova seyyo puriso sapañño</bold>ti evarūpānaṃ bālānaṃ parosahassatopi eko paṇḍitapurisova seyyo varataroti attho. Kīdiso sapaññoti āha – <bold>‘‘yo bhāsitassa vijānāti attha’’</bold>nti, ayaṃ jeṭṭhantevāsiko viya yo bhāsitassa atthaṃ jānāti, so tādiso sapañño varataroti attho. Dutiye parosatajātake <bold>jhāyeyyu</bold>nti yāthāvato atthaṃ jānituṃ samāhitā hutvā cinteyyuṃ. Sesamettha vuttanayameva.</paragraph>
<paragraph line="13">Tatiyajātake <bold>ye saññino</bold>ti ṭhapetvā nevasaññānāsaññāyatanalābhino avasesacittakasatte dasseti. <bold>Tepi duggatā</bold>ti tassā nevasaññānāsaññāyatanasamāpattiyā alābhato tepi duggatā dukkhaṃ upagatā saññībhave. ‘‘Saññā rogo saññā gaṇḍo saññā salla’’nti <pageBreak edition="M" number="1.0145" /> (ma. ni. 3.24) hi te saññāya ādīnavadassino. <bold>Yepi asaññino</bold>ti asaññībhave nibbatte acittakasatte dasseti. Tepi imissāyeva samāpattiyā alābhato duggatāyeva. Jhānasukhaṃ <bold>anaṅgaṇaṃ</bold> niddosaṃ yathāvuttadosābhāvato. Balavacittekaggatāsabhāvenapi taṃ anaṅgaṇaṃ nāma jātaṃ. <bold>Nevasaññī nāsaññīti āhā</bold>ti atīte kira bārāṇasiyaṃ brahmadatte rajjaṃ kārente bodhisatto araññāyatane kālaṃ karonto antevāsikehi puṭṭho ‘‘nevasaññī nāsaññī’’ti āha. Purimajātake vuttanayeneva tāpasā jeṭṭhantevāsikassa kathaṃ na gaṇhiṃsu. Bodhisatto ābhassarato āgantvā ākāse ṭhatvā imaṃ gāthamāha. Tena vuttaṃ – <bold>‘‘sesaṃ vuttanayeneva veditabba’’</bold>nti.</paragraph>
<paragraph line="14">Catutthajātake (jā. 1.1.135) candassa viya ābhā etassāti <bold>candābhaṃ,</bold> odātakasiṇaṃ. <bold>Sūriyābha</bold>nti sūriyassa viya ābhā etassāti sūriyābhaṃ, pītakasiṇaṃ. <bold>Yodha paññāya gādhatī</bold>ti yo puggalo idha sattaloke idaṃ kasiṇadvayaṃ paññāya gādhati, ārammaṇaṃ katvā anuppavisati, tattha vā patiṭṭhahati. <bold>Avitakkena dutiyajjhānena ābhassarūpago hotī</bold>ti so puggalo tathā katvā paṭiladdhena dutiyena jhānena ābhassarabrahmalokūpago hoti. <bold>Sesaṃ purimanayeneva</bold><pageBreak edition="V" number="1.0133" /><bold>veditabba</bold>nti iminā imaṃ dasseti (jā. aṭṭha. 1.1.135 candābhajātakavaṇṇanā) – atīte bārāṇasiyaṃ brahmadatte rajjaṃ kārente bodhisatto araññāyatane kālaṃ karonto antevāsikehi pucchito ‘‘candābhaṃ sūriyābha’’nti vatvā ābhassare nibbatto. Tāpasā jeṭṭhantevāsikassa na saddahiṃsu. Bodhisatto āgantvā ākāse ṭhito imaṃ gāthaṃ abhāsi.</paragraph>
<paragraph line="15">Pañcamajātake <bold>āsīsethevā</bold>ti āsācchedaṃ akatvā attano kammesu āsaṃ kareyyeva. <bold>Na nibbindeyyā</bold>ti na nibbedaṃ uppādeyya, na ukkaṇṭheyyāti attho. <bold>Vo</bold>ti nipātamattaṃ. <bold>Yathā icchi</bold>nti ahañhi saṭṭhihatthā narakā uṭṭhānaṃ icchiṃ, somhi tatheva jāto, tato uṭṭhitoyevāti dīpeti.</paragraph>
<paragraph line="16">Atīte (jā. aṭṭha. 4.13.sarabhamigajātakavaṇṇanā) kira bārāṇasiyaṃ brahmadatte rajjaṃ kārente bodhisatto sarabhamigayoniyaṃ nibbattitvā araññe paṭivasati. Rājā migavittako ahosi <pageBreak edition="M" number="1.0146" /> thāmasampanno. Ekadivasaṃ gantvā amacce āha – ‘‘yassa passena migo palāyati, teneva so dātabbo’’ti. Athekadivasaṃ sarabhamigo uṭṭhāya rañño ṭhitaṭṭhānena palāyi. Atha naṃ amaccā uppaṇḍesuṃ. Rājā cintesi – ‘‘ime maṃ parihāsanti, mama pamāṇaṃ na jānantī’’ti gāḷhaṃ nivāsetvā pattikova khaggaṃ ādāya ‘‘sarabhaṃ gaṇhissāmī’’ti vegena pakkhandi. Atha naṃ disvā tīṇi yojanāni anubandhi. Sarabho araññaṃ pāvisi. Rājāpi pāvisiyeva. Tattha sarabhamigassa gamanamagge saṭṭhihatthamatto mahāpūtipātanarakaāvāṭo atthi, so tiṃsahatthamattaṃ udakena puṇṇo tiṇehi ca paṭicchanno. Sarabho udakagandhaṃ ghāyitvāva āvāṭabhāvaṃ ñatvā thokaṃ osakkitvā gato. Rājā pana ujukameva āgacchanto tasmiṃ pati.</paragraph>
<paragraph line="17">Sarabho tassa padasaddaṃ asuṇanto nivattitvā taṃ apassanto ‘‘narakaāvāṭe patito bhavissatī’’ti ñatvā āgantvā olokento taṃ gambhīre udake appatiṭṭhe kilamantaṃ disvā tena katāparādhaṃ hadaye akatvā sañjātakāruñño ‘‘mā mayi passante varāko nassatu, imamhā taṃ dukkhā mocessāmī’’ti āvāṭatīre ṭhito ‘‘mā bhāyi, mahārāja, ahaṃ taṃ dukkhā mocessāmī’’ti vatvā attano piyaputtaṃ uddharituṃ ussāhaṃ karonto viya tassuddharaṇatthāya silāya yoggaṃ katvā ‘‘vijjhissāmī’’ti āgataṃ rājānaṃ saṭṭhihatthā narakā uddharitvā assāsetvā piṭṭhiṃ āropetvā araññā nīharitvā senāya avidūre otāretvā ovādamassa datvā <pageBreak edition="V" number="1.0134" /> pañcasu sīlesu patiṭṭhāpesi. Rājā senaṅgaparivuto nagaraṃ gantvā ‘‘ito paṭṭhāya sakalaraṭṭhavāsino pañca sīlāni rakkhantū’’ti dhammabheriṃ carāpesi. Mahāsattena pana attano kataguṇaṃ kassaci akathetvā sāyaṃ nānaggarasabhojanaṃ bhuñjitvā alaṅkatasayane sayitvā paccūsakāle mahāsattassa guṇaṃ saritvā uṭṭhāya sayanapiṭṭhe pallaṅkena nisīditvā pītipuṇṇena hadayena udānaṃ udānento ‘‘āsīsetheva puriso’’tiādinā imā cha gāthā abhāsi.</paragraph>
<paragraph line="18">Tattha <bold>ahitā hitā cā</bold>ti dukkhaphassā sukhaphassā ca, maraṇaphassā, jīvitaphassātipi attho. Sattānañhi maraṇaphasso ahito, jīvitaphasso hito. Tesaṃ acintito maraṇaphasso āgacchatīti dasseti <pageBreak edition="M" number="1.0147" />. <bold>Acintitampī</bold>ti mayā ‘‘āvāṭe patissāmī’’ti na cintitaṃ, ‘‘sarabhaṃ māressāmī’’ti <bold>cintitaṃ</bold>. Idāni pana me cintitaṃ naṭṭhaṃ, acintitameva jātanti udānavasena vadati. <bold>Bhogā</bold>ti yasaparivārā, ete cintāmayā na honti. Tasmā ñāṇavatā vīriyameva kātabbanti vadati. Vīriyavato hi acintitampi hotiyeva.</paragraph>
<paragraph line="19">Tassetaṃ udānaṃ udānentasseva aruṇaṃ uṭṭhahi. Purohito pātova sukhaseyyapucchanatthaṃ āgantvā dvāre ṭhito tassa udānagītasaddaṃ sutvā cintesi – ‘‘rājā hiyyo migavaṃ agamāsi, tattha sarabhamigaṃ viddho bhavissati, tena maññe udānaṃ udānetī’’ti. Evaṃ brāhmaṇassa rañño paripuṇṇabyañjanaṃ udānaṃ sutvā sumajjite ādāse mukhaṃ olokentassa chāyā viya raññā ca sarabhena ca katakāraṇaṃ pākaṭaṃ ahosi, so nakhaggena dvāraṃ ākoṭesi. Rājā ‘‘ko eso’’ti pucchi. Ahaṃ, deva, purohitoti. Athassa dvāraṃ vivaritvā ‘‘ito ehācariyā’’ti āha. So pavisitvā rājānaṃ jayāpetvā ekamantaṃ ṭhito ‘‘ahaṃ, mahārāja, tayā araññe katakāraṇaṃ jānāmi, tvaṃ ekaṃ sarabhamigaṃ anubandhanto narake patito, atha naṃ so sarabho silāya yoggaṃ katvā narakato uddhari, so tvaṃ tassa guṇaṃ saritvā udānaṃ udānesī’’ti vatvā <bold>‘‘sarabhaṃ giriduggasmi’’</bold>ntiādinā dve gāthā abhāsi.</paragraph>
<paragraph line="20">Tattha <bold>anusarī</bold>ti anubandhi. <bold>Vikkanta</bold>nti uddharaṇatthāya kataparakkamaṃ. <bold>Anujīvasī</bold>ti upajīvasi, tassānubhāvena tayā jīvitaṃ laddhanti attho. <bold>Samuddharī</bold>ti uddharaṇaṃ akāsi. <bold>Silāya yoggaṃ sarabho karitvā</bold>ti silāya sopānasadisāya narakato uddharaṇayoggataṃ karitvā. <bold>Alīnacitta</bold>nti saṅkocaṃ appattacittaṃ. <bold>Ta migaṃ vadesī</bold>ti suvaṇṇasarabhamigaṃ idha sirisayane nipanno vaṇṇesi. Taṃ sutvā rājā, ‘‘ayaṃ mayā saddhiṃ na migavaṃ āgato, sabbañca pavattiṃ jānāti, kathaṃ nu kho jānāti, pucchissāmi na’’nti cintetvā – <bold>‘‘kiṃ tvaṃ nu tatthevā’’</bold>ti navamagāthamāha <pageBreak edition="V" number="1.0135" />. Tattha <bold>bhiṃsarūpa</bold>nti kiṃ nu te ñāṇaṃ balavajātikaṃ, tenetaṃ jānāsīti vadati. Brāhmaṇo ‘‘nāhaṃ sabbaññubuddho, byañjanaṃ amakkhetvā tayā kathitagāthāya pana mayhaṃ attho upaṭṭhātī’’ti dīpento <bold>‘‘na cevaha’’</bold>nti dasamagāthamāha <pageBreak edition="M" number="1.0148" />. Tattha <bold>subhāsitāna</bold>nti byañjanaṃ amakkhetvā suṭṭhu bhāsitānaṃ. <bold>Atthaṃ tadānentī</bold>ti yo tesaṃ attho, taṃ ānenti upadhārentīti attho. Tadā purohito dhammasenāpati ahosi. Tenevāha – <bold>‘‘atītepī’’</bold>tiādi. Sesaṃ uttānatthameva.</paragraph>
<subhead line="21">Aññāsikoṇḍaññattheravatthu</subhead>
<paragraph line="22"><bold>Aññāsikoṇḍaññattherādayo</bold>tiādīsu pana <bold>yāthāvasarasaguṇavasenā</bold>ti yathāsabhāvaguṇavasena. Pabbajjāvasena paṭivedhavasena suciraṃ sunipuṇaṃ rattindivaparicchedajānanavasena ca rattaññutā veditabbāti taṃ dassento <bold>‘‘ṭhapetvā hi sammāsambuddha’’</bold>ntiādimāha. <bold>Pākaṭova hotī</bold>ti satipaññāvepullappattiko pākaṭo vibhūto hoti. <bold>Aññāsikoṇḍañño</bold>ti sāvakesu sabbapaṭhamaṃ cattāri ariyasaccāni ñātakoṇḍañño. <bold>Sabbesupi etadaggesū</bold>ti sabbesupi etadaggasuttesu, sabbesu vā etadaggaṭṭhapanesu.</paragraph>
<paragraph line="23"><bold>Dhurapattānī</bold>ti pattānaṃ pamukhabhūtāni bāhirapattāni. <bold>Navutihatthānī</bold>ti majjhimapurisassa hatthena navutiratanāni. Padumeneva taṃ taṃ padesaṃ uttarati atikkamatīti <bold>padumuttaro,</bold> bhagavā. <bold>Gandhadāmamālādāmādīhī</bold>ti ādisaddena pattadāmādiṃ saṅgaṇhāti. Tattha gandhadāmehi katamālā <bold>gandhadāmaṃ</bold>. Lavaṅgatakkolajātipupphādīhi katamālā <bold>mālādāmaṃ</bold>. Tamālapattādīhi katamālā <bold>pattadāmaṃ. Vaṅgapaṭṭe</bold>ti vaṅgadese uppannaghanasukhumavatthe. <bold>Uttamasukhumavattha</bold>nti kāsikavatthamāha.</paragraph>
<paragraph line="24"><bold>Teparivaṭṭadhammacakkappavattanasuttantapariyosāne</bold>ti ettha ‘‘idaṃ dukkhaṃ ariyasacca’’ntiādinā saccavasena, ‘‘dukkhaṃ ariyasaccaṃ pariññeyya’’ntiādinā kiccavasena, ‘‘dukkhaṃ ariyasaccaṃ pariññāta’’ntiādinā katavasena ca tīhi ākārehi parivaṭṭetvā catunnaṃ saccānaṃ desitattā tayo parivaṭṭā etassa atthīti tiparivaṭṭaṃ, tiparivaṭṭameva teparivaṭṭaṃ, teparivaṭṭañca taṃ dhammacakkappavattanañcāti <bold>teparivaṭṭadhammacakkappavattanaṃ,</bold> tadeva suttantaṃ, tassa pariyosāneti attho.</paragraph>
<paragraph line="25"><bold>Sāligabbhaṃ phāletvā ādāyā</bold>ti sāligabbhaṃ phāletvā tattha labbhamānaṃ sālikhīrarasaṃ ādāya. <bold>Anucchavika</bold>nti buddhānaṃ anucchavikaṃ khīrapāyasaṃ pacāpema. Veṇiyo purisabhāvavasena bandhitvā <pageBreak edition="V" number="1.0136" /> kalāpakaraṇe <pageBreak edition="M" number="1.0149" /><bold>kalāpaggaṃ</bold>. Khale kalāpānaṃ ṭhapanadivase <bold>khalaggaṃ</bold>. Madditvā vīhīnaṃ rāsikaraṇadivase <bold>khalabhaṇḍaggaṃ</bold>. Koṭṭhesu hi dhaññassa pakkhipanadivase <bold>koṭṭhaggaṃ</bold>.</paragraph>
<paragraph line="26"><bold>Dve gatiyo</bold>ti dve eva nipphattiyo, dve niṭṭhāti attho. <bold>Tasmiṃ kumāre sabbaññutaṃ patte</bold>ti koṇḍaññamāṇavasseva laddhiyaṃ ṭhatvā itarepi cha janā putte anusāsiṃsu. Bodhirukkhamūle pācīnapassaṃ <bold>acalaṭṭhānaṃ</bold> nāma, yaṃ ‘‘vajirāsana’’ntipi vuccati. Mahataṃ mahatiyo vahatīti ‘‘pācīnamukho’’ti avatvā <bold>‘‘pācīnalokadhātuabhimukho’’</bold>ti vuttaṃ. Maṃsacakkhupi lokanāthassa appaṭighātaṃ mahāvisayañcāti. <bold>Caturaṅgasamannāgata</bold>nti ‘‘kāmaṃ taco ca nhāru ca, aṭṭhi ca avasissatū’’tiādinā (ma. ni. 2.184; saṃ. ni. 2.22, 237; a. ni. 2.5; mahāni. 196) vuttacaturaṅgasamannāgataṃ.</paragraph>
<paragraph line="27"><bold>Idaṃ pana sabbamevā</bold>ti ‘‘kassa nu kho ahaṃ paṭhamaṃ dhammaṃ desessāmī’’tiādinayappavattaṃ (ma. ni. 1.284; 2.341; mahāva. 10) sabbameva. <bold>Parivitakkamattameva</bold> tathā atthasiddhiyā abhāvato. <bold>Pupphitaphalitaṃ katvā</bold>ti abhiññāpaṭisambhidāhi sabbapāliphullaṃ, maggaphalehi sabbaso phalabhārabharitañca karonto pupphitaṃ phalitaṃ katvā. <bold>Apakkamitukāmo hutvā</bold>ti dvepi aggasāvake attano nipaccakāraṃ karonte disvā tesaṃ guṇātirekataṃ bahu maññanto buddhānaṃ santikā apakkamitukāmo hutvā. <bold>Tatthevā</bold>ti chaddantadahatīreyeva.</paragraph>
<subhead line="28">Sāriputta-moggallānattheravatthu</subhead>
<paragraph line="29" number="189-190"> Dutiyatatiyesu <bold>iddhimantāna</bold>nti ettha <bold>manta</bold>-saddo atisayatthavisayoti therassa atisayikaiddhitaṃ dassetuṃ – <bold>‘‘iddhiyā sampannāna’’</bold>nti vuttaṃ. Saha paṃsūhi kīḷiṃsūti <bold>sahapaṃsukīḷitā. Idhalokattabhāvamevā</bold>ti diṭṭhadhammikaattabhāvameva. <bold>Soḷasa paññā paṭivijjhitvā ṭhito</bold>ti majjhimanikāye <bold>anupadasuttantadesanāya</bold> ‘‘mahāpañño, bhikkhave, sāriputto, puthupañño, bhikkhave, sāriputto, hāsapañño, bhikkhave, sāriputto, javanapañño, bhikkhave, sāriputto, tikkhapañño, bhikkhave, sāriputto, nibbedhikapañño, bhikkhave, sāriputto’’ti (ma. ni. 3.93) evamāgatā <pageBreak edition="M" number="1.0150" /> mahāpaññādikā cha, tasmiṃyeva sutte āgatā navānupubbavihārasamāpattipaññā, arahattamaggapaññāti imā soḷasavidhā paññā paṭivijjhitvā sacchikatvā ṭhito.</paragraph>
<paragraph line="30"><bold>Pañhasākaccha</bold>nti <pageBreak edition="V" number="1.0137" /> pañhassa pucchanavasena vissajjanavasena ca sākacchaṃ karoti. <bold>Atthikehi upaññātaṃ magga</bold>nti etaṃ anubandhanassa kāraṇavacanaṃ. Idañhi vuttaṃ hoti – yaṃnūnāhaṃ imaṃ bhikkhuṃ piṭṭhito piṭṭhito anubandheyyaṃ. Kasmā? Yasmā idaṃ piṭṭhito piṭṭhito anubandhanaṃ nāma atthikehi upaññātaṃ maggaṃ, ñāto ceva upagato ca maggoti attho. Atha vā atthikehi amhehi maraṇe sati amatenapi bhavitabbanti evaṃ kevalaṃ atthīti upaññātaṃ, anumānañāṇena upagantvā ñātaṃ nibbānaṃ nāma atthi, taṃ magganto pariyesantoti evampettha attho daṭṭhabbo.</paragraph>
<paragraph line="31"><bold>Nesaṃ parisāyā</bold>ti dvinnaṃ aggasāvakānaṃ parivārabhūtaparisāya. <bold>Dve aggasāvake</bold>ti sāriputtamoggallāne dve mahānubhāve sāvake. <bold>Ṭhānantare</bold>ti aggasāvakattasaññite ṭhānantare ṭhapesi. Kasmā panettha ‘‘aggasāvake’’ti avatvā ‘‘mahāsāvake’’ti vuttaṃ. Yadi aññepi mahātherā abhiññātādiguṇavisesayogena ‘‘mahāsāvakā’’ti vattabbataṃ labhanti, imeyeva pana sāvakesu anaññasādhāraṇabhūtā visesato ‘‘mahāsāvakā’’ti vattabbāti dassanatthaṃ <bold>‘‘dvepi mahāsāvake’’</bold>ti vuttaṃ.</paragraph>
<subhead line="32">Mahākassapattheravatthu</subhead>
<paragraph line="33" number="191"> Catutthe yasmā dhutavādadhutadhammadhutaṅgāni dhutamūlakāni, tasmā <bold>‘‘dhuto veditabbo’’</bold>ti āraddhaṃ, tattha kilese dhuni dhutavāti <bold>dhuto,</bold> dhutakileso puggalo, kilesadhunano vā dhammo, <bold>kilesadhunano dhammo</bold>ti ca sapubbabhāgo ariyamaggo daṭṭhabbo. Taṃ dhutasaññitaṃ kilesadhunanadhammaṃ vadati, pare tattha patiṭṭhāpetīti <bold>dhutavādo</bold>. Catukkañcettha sambhavatīti taṃ dassetuṃ – <bold>‘‘ettha panā’’</bold>tiādi āraddhaṃ. <bold>Tayida</bold>nti nipāto, tassa so ayanti attho. Dhutabhūtassa dhutabhūtā dhammā <bold>dhutadhammā. Appicchatā santuṭṭhitā</bold> heṭṭhā vuttā eva <pageBreak edition="M" number="1.0151" />. Kilese sammā likhati tacchatīti sallekho, kilesajegucchī, tassa bhāvo <bold>sallekhatā</bold>. Dvīhipi kāmehi viviccatīti paviveko, yonisomanasikārabahulo puggalo, tassa bhāvo <bold>pavivekatā</bold>. Iminā sarīraṭṭhapanamattena atthīti idamaṭṭhi ttha-kārassa ṭṭha-kāraṃ katvā, tassa bhāvo <bold>idamaṭṭhitā,</bold> imehi vā kusaladhammehi atthi idamaṭṭhi, yena ñāṇena ‘‘pabbajitena nāma paṃsukūlikaṅgādīsu patiṭṭhitena bhavitabba’’nti yathānusiṭṭhaṃ dhutaguṇe samādiyati ceva pariharati ca, taṃ ñāṇaṃ <bold>idamaṭṭhitā</bold>. Tenāha – <bold>‘‘idamaṭṭhitā ñāṇamevā’’</bold>ti. <bold>Dhutadhammā nāmā</bold>ti dhutaṅgasevanāya paṭipakkhabhūtānaṃ pāpadhammānaṃ dhunanavasena pavattiyā dhutoti laddhanāmāya dhutaṅgacetanāya upakārakā dhammāti katvā dhutadhammā nāma <pageBreak edition="V" number="1.0138" />. <bold>Anupatantī</bold>ti tadantogadhā tappariyāpannā honti tadubhayasseva pavattivisesabhāvato. <bold>Paṭikkhepavatthūsū</bold>ti dhutaṅgasevanāya paṭikkhipitabbavatthūsu pahātabbavatthūsu.</paragraph>
<paragraph line="34"><bold>Paṃsukūlikaṅgaṃ…pe… nesajjikaṅga</bold>nti uddesopi peyyālanayena dassito. Yadettha vattabbaṃ, taṃ sabbaṃ <bold>visuddhimagge</bold> (visuddhi. 1.22 ādayo) vitthārato vuttaṃ. Dhutavādaggahaṇeneva therassa dhutabhāvopi gahito hotīti <bold>‘‘dhutavādāna’’</bold>nteva vuttaṃ. <bold>Ayaṃ mahā</bold>ti abhinīhārādimahantatāyapi sāsanassa upakāritāyapi ayaṃ thero mahā, guṇamahantatāya pasaṃsāvacanameva vā etaṃ therassa yadidaṃ mahākassapoti yathā ‘‘mahāmoggallāno’’ti.</paragraph>
<paragraph line="35">Satthu dhammadesanāya vatthuttaye sañjātappasādatāya upāsakabhāve ṭhitattā vuttaṃ – <bold>‘‘uposathaṅgāni adhiṭṭhāyā’’</bold>tiādi. Etassa aggabhāvassāti yojetabbaṃ. <bold>Saccakāro</bold>ti saccabhāvāvaho kāro, avisaṃvādanavasena vā tadatthasādhanoti attho. <bold>Kolāhala</bold>nti kutūhalavipphāro. Satthā sattame sattame saṃvacchare dhammaṃ kathento sattānaṃ savanayoggaṃ kālaṃ sallakkhento divā sāyanhasamayaṃ katheti, rattiyaṃ sakalayāmaṃ. Tenāha – <bold>‘‘brāhmaṇo brāhmaṇe āha – ‘bhoti kiṃ rattiṃ dhammaṃ suṇissasi divā’’’</bold>ti. <bold>Vissāsiko</bold>ti vissāsikabhāvo. ‘‘Tato paṭṭhāya so’’ti vā pāṭho.</paragraph>
<paragraph line="36"><bold>Dve</bold><pageBreak edition="M" number="1.0152" /><bold>asaṅkhyeyyāni pūritapāramissā</bold>ti idaṃ sā paramparāya sotapatitaṃ atthaṃ gahetvā āha. <bold>Adinnavipākassā</bold>ti avipakkavipākassa. <bold>Bhaddake kāle</bold>ti yutte kāle. <bold>Nakkhatta</bold>nti nakkhattena lakkhitaṃ chaṇaṃ. Tasmiṃ tasmiñhi nakkhatte anubhavitabbachaṇāni nakkhattāni nāma, itarāni pana chaṇāni nāma. Sammāpatitadukkhato vimocanena tato niyyānāvahatāya icchitatthassa labhāpanato ca <bold>niyyānikaṃ. Tesa</bold>nti suvaṇṇapadumānaṃ. <bold>Olambakā</bold>ti suvaṇṇaratanavicittā ratanadāmā. <bold>Puññaniyāmenā</bold>ti puññānubhāvasiddhena niyāmena. Svassa bārāṇasirajjaṃ dātuṃ katokāso. <bold>Phussaratha</bold>nti maṅgalarathaṃ. Setacchattauṇhīsavālabījanikhaggamaṇipādukāni <bold>pañcavidhaṃ rājakakudhabhaṇḍa</bold>nti vadanti. Idha pana setacchattaṃ visuṃ gahitanti sīhāsanaṃ pañcamaṃ katvā vadanti. <bold>Pārupanakaṇṇa</bold>nti pārupanavatthassa dasantaṃ. Dibbavatthadāyipuññānubhāvacodito <bold>‘‘nanu tātā thūla’’</bold>nti āha. <bold>Aho tapassī</bold>ti aho kapaṇo ahaṃ rājāti attho. <bold>Buddhānaṃ saddahitvā</bold>ti buddhānaṃ sāsanaṃ saddahitvā. <bold>Caṅkamanasatānī</bold>ti <bold>iti</bold>-saddo ādyattho. Tena hi aggisālādīni pabbajitasāruppāni ṭhānāni saṅgaṇhāti.</paragraph>
<paragraph line="37"><bold>Sādhukīḷita</bold>nti <pageBreak edition="V" number="1.0139" /> ariyānaṃ parinibbutaṭṭhāne kātabbasakkāraṃ vadati. <bold>Nappamajji, nirogā ayyā</bold>ti pucchitākāradassanaṃ. <bold>Parinibbutā devā</bold>ti devī paṭivacanaṃ adāsi. <bold>Paṭiyādetvā</bold>ti niyyātetvā. <bold>Samaṇakapabbajja</bold>nti samitapāpehi ariyehi anuṭṭhātabbapabbajjaṃ. So hi rājā paccekabuddhānaṃ vesassa diṭṭhattā ‘‘idameva bhaddaka’’nti tādisaṃyeva liṅgaṃ gaṇhi. <bold>Tatthevā</bold>ti brahmaloke eva. Vīsatime vasse sampatteti āharitvā sambandho. Brahmalokato cavitvā nibbattattā, brahmacariyādhikārassa ca cirakālasambhūtattā <bold>‘‘evarūpaṃ kathaṃ mā kathethā’’</bold>ti āha. Vīsati dharaṇāni <bold>nikkha</bold>nti vadanti, pañcapalaṃ <bold>nikkha</bold>nti apare. <bold>Itthākaro</bold>ti itthiratanassa uppattiṭṭhānaṃ. <bold>Ayyadhītā</bold>ti amhākaṃ ayyassa dhītā, bhaddakāpilānīti attho. <bold>Samānapaṇṇa</bold>nti sadisapaṇṇaṃ sadisalekhaṃ kumārassa kumārikāya ca yuttaṃ paṇṇalekhaṃ. Te purisā samāgataṭṭhānato magadharaṭṭhe mahātitthagāmaṃ maddaraṭṭhe sāgalanagarañca uddissa apakkamantā aññamaññaṃ vissajjantā nāma hontīti <bold>‘‘ito ca etto ca pesesu’’</bold>nti vuttā.</paragraph>
<paragraph line="38"><bold>Pupphadāma</bold>nti hatthihatthappamāṇaṃ pupphadāmaṃ. <bold>Tānī</bold>ti tāni ubhohi ganthāpitāni dve pupphadāmāni. <bold>Te</bold>ti ubho bhaddā ceva pippalikumāro ca <pageBreak edition="M" number="1.0153" />. <bold>Lokāmisenā</bold>ti kāmassādena. <bold>Asaṃsaṭṭhā</bold>ti na saṃyuttā ghaṭe jalantena viya padīpena ajjhāsaye samujjalantena vimokkhabījena samussāhitacittattā. <bold>Yantabaddhānī</bold>ti sassasampādanatthaṃ tattha tattha dvārakavāṭayojanavasena baddhāni nikkhamanatumbāni. <bold>Kammanto</bold>ti kasikammakaraṇaṭṭhānaṃ. <bold>Dāsikagāmā</bold>ti dāsānaṃ vasanagāmā. <bold>Osāretvā</bold>ti pakkhipitvā. <bold>Ākappakuttavasenā</bold>ti ākāravasena kiriyāvasena. <bold>Ananucchavika</bold>nti pabbajitabhāvassa ananurūpaṃ. <bold>Tassa matthake</bold>ti dvedhāpathassa dvidhābhūtaṭṭhāne. Etesaṃ saṅgahaṃ kātuṃ vaṭṭatīti nisīdatīti sambandho. Sā pana tattha satthu nisajjā edisīti dassetuṃ – <bold>‘‘nisīdanto panā’’</bold>tiādi vuttaṃ. Tattha yā buddhānaṃ aparimitakālasambhūtācinteyyāpariññeyyapuññasambhārūpacayanibbattā rūpappabhāvabuddhaguṇavijjotitā dvattiṃsamahāpurisalakkhaṇaasītianubyañjanasamujjalitā byāmappabhāketumālālaṅkatā sabhāvasiddhitāya akittimā rūpakāyasirī, taṃyeva mahākassapassa adiṭṭhapubbappasādasaṃvaddhanatthaṃ aniggūhitvā nisinno bhagavā <bold>‘‘buddhavesaṃ gahetvā…pe… nisīdī’’</bold>ti vutto. Asītihatthappadesaṃ byāpetvā pavattiyā <bold>asītihatthā</bold>ti vuttā. <bold>Satasākho</bold>ti bahusākho anekasākho. <bold>Suvaṇṇavaṇṇova ahosi</bold> nirantaraṃ buddharasmīhi samantato samokiṇṇabhāvato.</paragraph>
<paragraph line="39"><bold>Tīsu ṭhānesū</bold>ti dūrato nātidūre āsanneti tīsu ṭhānesu. <bold>Tīhi ovādehī</bold>ti ‘‘tasmātiha te, kassapa, evaṃ sikkhitabbaṃ ‘tibbaṃ me hirottappaṃ paccupaṭṭhitaṃ bhavissati theresu navesu <pageBreak edition="V" number="1.0140" /> majjhimesū’ti. Evañhi te, kassapa, sikkhitabbaṃ. Tasmātiha te, kassapa, evaṃ sikkhitabbaṃ ‘yaṃ kiñci dhammaṃ suṇissāmi kusalūpasaṃhitaṃ, sabbaṃ taṃ aṭṭhiṃ katvā manasi karitvā sabbaṃ cetasā samannāharitvā ohitasoto dhammaṃ suṇissāmī’ti, evañhi te, kassapa, sikkhitabbaṃ. Tasmātiha te, kassapa, evaṃ sikkhitabbaṃ ‘sātasahagatā ca me kāyagatāsati na vijahissatī’ti, evañhi te, kassapa, sikkhitabba’’nti (saṃ. ni. 2.154) imehi tīhi ovādehi. Ettha hi bhagavā paṭhamaṃ ovādaṃ therassa brāhmaṇajātikattā jātimānappahānatthamabhāsi, dutiyaṃ bāhusaccaṃ nissāya uppajjanakaahaṃkārappahānatthaṃ, tatiyaṃ upadhisampattiṃ nissāya uppajjanakaattasinehappahānatthaṃ <pageBreak edition="M" number="1.0154" />. <bold>Mudukā kho tyāya</bold>nti mudukā kho te ayaṃ. Kasmā pana bhagavā evamāha? Therena saha cīvaraṃ parivattetukāmatāya. Kasmā parivattetukāmo jātoti? Theraṃ attano ṭhāne ṭhapetukāmatāya. Kiṃ sāriputtamoggallānā natthīti? Atthi, evaṃ panassa ahosi ‘‘imena ciraṃ ṭhassanti, kassapo pana vīsativassasatāyuko, so mayi parinibbute sattapaṇṇiguhāyaṃ vasitvā dhammavinayasaṅgahaṃ katvā mama sāsanaṃ pañcavassasahassaparimāṇakālappavattanakaṃ karissatīti attano ṭhāne ṭhapesi. Evaṃ bhikkhū kassapassa sussūsitabbaṃ maññissantī’’ti. Tasmā evamāha.</paragraph>
<paragraph line="40"><bold>Candūpamo</bold>ti candasadiso hutvā. Kiṃ parimaṇḍalatāya? No, apica kho yathā cando gaganatalaṃ pakkhandamāno na kenaci saddhiṃ santhavaṃ vā sinehaṃ vā ālayaṃ vā karoti, na ca na hoti mahājanassa piyo manāpo, ayampi evaṃ kenaci saddhiṃ santhavādīnaṃ akaraṇena bahujanassa piyo manāpo candūpamo hutvā khattiyakulādīni cattāri kulāni upasaṅkamatīti attho. <bold>Apakasseva kāyaṃ apakassa citta</bold>nti teneva santhavādīnaṃ akaraṇena kāyañca cittañca apakaḍḍhitvā, apanetvāti attho. <bold>Niccaṃ navo</bold>ti niccanavakova, āgantukasadiso hutvāti attho. Āgantuko hi paṭipāṭiyā sampattagehaṃ pavisitvā sace naṃ gharasāmikā disvā ‘‘amhākampi puttabhātaro vippavāsaṃ gantvā evaṃ vicariṃsū’’ti anukampamānā nisīdāpetvā bhojenti, bhuttamattoyeva ‘‘tumhākaṃ bhājanaṃ gaṇhathā’’ti uṭṭhāya pakkamati, na tehi saddhiṃ santhavaṃ vā karoti, kiccakaraṇīyāni vā saṃvidahati, evamayampi paṭipāṭiyā sampattaṃ gharaṃ pavisitvā yaṃ iriyāpathe pasannā manussā denti, taṃ gahetvā chinnasanthavo tesaṃ kiccakaraṇīye abyāvaṭo hutvā nikkhamatīti dīpeti.</paragraph>
<paragraph line="41"><bold>Appagabbho</bold>ti nappagabbho, aṭṭhaṭṭhānena kāyapāgabbhiyena, catuṭṭhānena vacīpāgabbhiyena, anekaṭṭhānena manopāgabbhiyena ca virahitoti attho. Aṭṭhaṭṭhānaṃ kāyapāgabbhiyaṃ nāma saṅghagaṇapuggalabhojanasālajantāgharanahānatitthabhikkhācāramaggesu <pageBreak edition="V" number="1.0141" /> antaragharapavesane ca kāyena appatirūpakaraṇaṃ. Catuṭṭhānaṃ vacīpāgabbhiyaṃ nāma saṅghagaṇapuggalaantaragharesu appatirūpavācānicchāraṇaṃ. Anekaṭṭhānaṃ manopāgabbhiyaṃ nāma tesu tesu <pageBreak edition="M" number="1.0155" /> ṭhānesu kāyavācāhi ajjhācāraṃ anāpajjitvāpi manasā kāmavitakkādīnaṃ vitakkanaṃ. Sabbesampi imesaṃ pāgabbhiyānaṃ abhāvena appagabbho hutvā kulāni upasaṅkamatīti attho. Kassapasaṃyuttena ca candūpamappaṭipadāditherassa dhutavādesu aggabhāvassa bodhitattā vuttaṃ <bold>‘‘etadeva kassapasaṃyuttaṃ aṭṭhuppattiṃ katvā’’</bold>ti.</paragraph>
<subhead line="42">Anuruddhattheravatthu</subhead>
<paragraph line="43" number="192"> Pañcame <bold>bhojanapapañcamatta</bold>nti gocaragāme piṇḍāya caraṇāhāraparibhogasaññitaṃ bhojanapapañcamattaṃ. <bold>Dīparukkhāna</bold>nti lohadantakaṭṭhamayānaṃ mahantānaṃ dīparukkhānaṃ. Lohamayesupi hi tesu dīpādhāresu dīparukkhakāti ruḷhiresā daṭṭhabbā. Olambakadīpamaṇḍaladīpasañcaraṇadīpādikā <bold>sesadīpā</bold>.</paragraph>
<paragraph line="44"><bold>Anupariyāyi</bold> padakkhiṇakaraṇavasena. <bold>Ahaṃ tenā</bold>ti yena tuyhaṃ attho, ahaṃ tena pavāremi, tasmā taṃ āharāpetvā gaṇhāti attho. <bold>Suvaṇṇapātiyaṃyevassa bhattaṃ uppajjī</bold>ti devatānubhāvena uppajji, na kiñci pacanakiccaṃ atthi. <bold>Satta mahāpurisavitakke vitakkesī</bold>ti ‘‘appicchassāyaṃ dhammo, nāyaṃ dhammo mahicchassā’’tiādike satta mahāpurisavitakke vitakkesi. <bold>Aṭṭhame</bold>ti ‘‘nippapañcārāmassāyaṃ dhammo, nāyaṃ dhammo papañcārāmassā’’ti etasmiṃ purisavitakke.</paragraph>
<paragraph line="45"><bold>Mama saṅkappamaññāyā</bold>ti ‘‘appicchassāyaṃ dhammo, nāyaṃ dhammo mahicchassā’’tiādinā (dī. ni. 3.358; a. ni. 8.30) mahāpurisavitakkavasena āraddhamattaṃ matthakaṃ pāpetuṃ asamatthabhāvena ṭhitaṃ mama saṅkappaṃ jānitvā. <bold>Manomayenā</bold>ti manomayena viya manasā nimmitasadisena, pariṇāmitenāti attho. <bold>Iddhiyā</bold>ti ‘‘ayaṃ kāyo idaṃ cittaṃ viya hotū’’ti evaṃ pavattāya adhiṭṭhāniddhiyā.</paragraph>
<paragraph line="46"><bold>Yadā me ahu saṅkappo</bold>ti yasmiṃ kāle mayhaṃ ‘‘kīdiso nu kho aṭṭhamo mahāpurisavitakko’’ti parivitakko ahosi, yadā me ahu saṅkappo, tato mama saṅkappamaññāya <pageBreak edition="V" number="1.0142" /> iddhiyā upasaṅkami, uttari desayīti yojanā. <bold>Uttari desayī</bold>ti ‘‘nippapañcārāmassāyaṃ dhammo nippapañcaratino <pageBreak edition="M" number="1.0156" />, nāyaṃ dhammo papañcārāmassa papañcaratino’’ti (dī. ni. 3.358; a. ni. 8.30) imaṃ aṭṭhamaṃ mahāpurisavitakkaṃ pūrento upari desayi. Taṃ pana desitaṃ dassento āha – <bold>‘‘nippapañcarato buddho, nippapañcamadesayī’’</bold>ti, papañcā nāma rāgādayo kilesā, tesaṃ vūpasamanatāya tadabhāvato ca lokuttaradhammā nippapañcā nāma. Yathā taṃ pāpuṇāti, tathā dhammaṃ desesi, sāmukkaṃsikaṃ catusaccadesanaṃ adesayīti attho.</paragraph>
<paragraph line="47"><bold>Tassāhaṃ dhammamaññāyā</bold>ti tassa satthu desanādhammaṃ jānitvā. <bold>Vihāsi</bold>nti yathānusiṭṭhaṃ paṭipajjanto vihariṃ. <bold>Sāsane rato</bold>ti sikkhattayasaṅgahe sāsane abhirato. <bold>Tisso vijjā anuppattā</bold>ti pubbenivāsañāṇaṃ, dibbacakkhuñāṇaṃ, āsavakkhayañāṇanti imā tisso vijjā mayā anuppattā sacchikatā. Tato eva <bold>kataṃ buddhassa sāsanaṃ,</bold> anusiṭṭhi ovādo anuṭṭhitoti attho.</paragraph>
<subhead line="48">Bhaddiyattheravatthu</subhead>
<paragraph line="49" number="193"> Chaṭṭhe ucca-saddena samānattho uccā-saddoti āha – <bold>‘‘uccākulikānanti ucce kule jātāna’’</bold>nti. <bold>Kāḷī sā devī</bold>ti kāḷavaṇṇatāya kāḷī sā devī. Kulānukkamena rajjānuppatti mahākulinassevāti vuttaṃ – <bold>‘‘soyeva cā’’</bold>tiādi.</paragraph>
<subhead line="50">Lakuṇḍakabhaddiyattheravatthu</subhead>
<paragraph line="51" number="194"> Sattame <bold>rittako</bold>ti deyyavatthurahito. <bold>Guṇe āvajjetvā</bold>ti bhagavato rūpaguṇe ceva ākappasampadādiguṇe ca attano adhippāyaṃ ñatvā ambapakkassa paṭiggahaṇaṃ paribhuñjananti evamādike yathāupaṭṭhite guṇe āvajjetvā.</paragraph>
<subhead line="52">Piṇḍolabhāradvājattheravatthu</subhead>
<paragraph line="53" number="195"> Aṭṭhame abhītanādabhāvena sīhassa viya nādo sīhanādo, so etesaṃ atthīti sīhanādikā, tesaṃ <bold>sīhanādikānaṃ</bold>. Garahitabbapasaṃsitabbadhamme yāthāvato jānantasseva garahā pasaṃsā <pageBreak edition="V" number="1.0143" /><pageBreak edition="M" number="1.0157" /> ca yuttarūpāti āha – <bold>‘‘buddhā ca nāmā’’</bold>tiādi. <bold>Khīṇā jātī</bold>tiādīhi paccavekkhaṇañāṇassa bhūmiṃ dasseti. Tena hi ñāṇena ariyasāvako paccavekkhanto ‘‘khīṇā jātī’’tiādiṃ pajānāti. Katamā panassa jāti khīṇā, kathañca pajānātīti? Na tāvassa atītā khīṇā pubbeva khīṇattā, na anāgatā anāgate vāyāmābhāvato, na paccuppannā vijjamānattā. Yā pana maggassa abhāvitattā uppajjeyya ekacatupañcavokārabhavesu ekacatupañcakkhandhappabhedā jāti, sā maggassa bhāvitattā anuppādadhammataṃ āpajjanena khīṇā. Taṃ so maggabhāvanāya pahīnakilese paccavekkhitvā ‘‘kilesābhāve vijjamānampi kammaṃ āyatiṃ appaṭisandhikaṃ hotī’’ti jānanto pajānāti.</paragraph>
<paragraph line="54"><bold>Vusita</bold>nti vuṭṭhaṃ parivuṭṭhaṃ, kataṃ caritaṃ niṭṭhitanti attho. <bold>Brahmacariya</bold>nti maggabrahmacariyaṃ. Puthujjanakalyāṇakena hi saddhiṃ satta sekkhā maggabrahmacariyaṃ vasanti nāma, khīṇāsavo vuṭṭhavāso. Tasmā ariyasāvako attano brahmacariyavāsaṃ paccavekkhanto ‘‘vusitaṃ brahmacariya’’nti pajānāti. <bold>Kataṃ karaṇīya</bold>nti catūsu saccesu catūhi maggehi pariññāpahānasacchikiriyābhāvanābhisamayavasena soḷasavidhaṃ kiccaṃ niṭṭhāpitanti attho. Puthujjanakalyāṇakādayo hi taṃ kiccaṃ karonti, khīṇāsavo katakaraṇīyo. Tasmā ariyasāvako attano karaṇīyaṃ paccavekkhanto ‘‘kataṃ karaṇīya’’nti pajānāti. <bold>Nāparaṃ itthattāyā</bold>ti idāni puna itthabhāvāya evaṃ soḷasavidhakiccabhāvāya, kilesakkhayāya vā maggabhāvanāya kiccaṃ me natthīti pajānāti. Atha vā <bold>itthattāyā</bold>ti itthabhāvato imasmā evaṃpakārā idāni vattamānakkhandhasantānā aparaṃ khandhasantānaṃ mayhaṃ natthi, ime pana pañcakkhandhā pariññātā tiṭṭhanti chinnamūlakā rukkhā viya, te carimakaviññāṇanirodhena anupādāno viya jātavedo nibbāyissantīti pajānāti.</paragraph>
<subhead line="55">Mantāṇiputtapuṇṇattheravatthu</subhead>
<paragraph line="56" number="196"> Navame aṭṭhārasasupi vijjāṭṭhānesu nipphattiṃ gatattā <bold>‘‘sabbasippesu kovido hutvā’’</bold>ti vuttaṃ. Abhidayāabbhaññāvahasseva dhammassa tattha upalabbhanato <bold>‘‘mokkhadhammaṃ adisvā’’</bold>ti vuttaṃ. Tenāha – <bold>‘‘idaṃ vedattayaṃ nāmā’’</bold>tiādi <pageBreak edition="M" number="1.0158" />. Tathā hi anena duggatiparimuccanampi dullabhaṃ, abhiññāparivārānaṃ aṭṭhannaṃ samāpattīnaṃ lābhitāya sayaṃ ekadesena upasanto paramukkaṃsagataṃ uttamadamathasamathaṃ anaññasādhāraṇaṃ bhagavantaṃ sambhāvento <bold>‘‘ayaṃ puriso’’</bold>tiādimāha. <bold>Piṭakāni gahetvā āgacchantī</bold>ti phalabhājanāni gahetvā assāmikāya <pageBreak edition="V" number="1.0144" /> āgacchanti. <bold>Buddhāna</bold>nti gāravavasena bahuvacananiddeso kato. <bold>Paribhuñjī</bold>ti devatāhi pakkhittadibbojaṃ vanamūlaphalāphalaṃ paribhuñji. Patte patiṭṭhāpitasamanantarameva hi devatā tattha dibbojaṃ pakkhipiṃsu. <bold>Sammasitvā</bold>ti paccavekkhitvā, parivattetvāti ca vadanti. <bold>Arahattaṃ pāpuṇiṃsū</bold>ti mahādevattherassa anumodanakathāya anupubbikathāsakkhikāya suvisodhitacittasantānā arahattaṃ pāpuṇiṃsu.</paragraph>
<paragraph line="57"><bold>Dasahi kathāvatthūhī</bold>ti appicchakathā santuṭṭhikathā pavivekakathā asaṃsaggakathā vīriyārambhakathā sīlasampadākathā samādhisampadākathā paññāsampadākathā vimuttisampadākathā vimuttiñāṇadassanasampadākathāti imehi dasahi kathāvatthūhi. <bold>Jātibhūmiraṭṭhavāsino</bold>ti jātibhūmivantadesavāsino, satthu jātadesavāsinoti attho. <bold>Sīsānulokiko</bold>ti purato gacchantassa sīsaṃ anu anu passanto. <bold>Okāsaṃ sallakkhetvā</bold>ti sākacchāya avasaraṃ sallakkhetvā. <bold>Sattavisuddhikkamaṃ pucchī</bold>ti ‘‘kiṃ nu kho, āvuso, sīlavisuddhatthaṃ bhagavati brahmacariyaṃ vussatī’’tiādinā (ma. ni. 1.257) satta visuddhiyo pucchi. <bold>Dhammakathikānaṃ aggaṭṭhāne ṭhapesi</bold> savisesena dasakathāvatthulābhitāya.</paragraph>
<subhead line="58">Mahākaccānattheravatthu</subhead>
<paragraph line="59" number="197"> Dasame <bold>saṃkhittena kathitadhammassā</bold>ti madhupiṇḍikasuttantadesanāsu viya saṅkhepena desitadhammassa. <bold>Taṃ desanaṃ vitthāretvā</bold>ti taṃ saṅkhepadesanaṃ āyatanādivasena vitthāretvā. <bold>Atthaṃ vibhajamānāna</bold>nti tassā saṅkhepadesanāya atthaṃ vibhajitvā kathentānaṃ. <bold>Atthavasena vā</bold>ti ‘‘ettakā etassa atthā’’ti atthavasena vā desanaṃ pūretuṃ sakkonti. <bold>Byañjanavasena vā</bold>ti ‘‘ettakāni ettha byañjanāni desanāvasena vattabbānī’’ti byañjanavasena vā pūretuṃ sakkonti. <bold>Ayaṃ pana mahākaccānatthero ubhayavasenapi sakko</bold>ti tassa saṅkhepena uddiṭṭhassa vitthārena satthu ajjhāsayānurūpaṃ <pageBreak edition="M" number="1.0159" /> desanato, tasmā tattha aggoti vutto. <bold>Vuttanayenevā</bold>ti ‘‘pātova subhojanaṃ bhuñjitvā uposathaṅgāni adhiṭṭhāyā’’tiādinā heṭṭhā vuttanayeneva. <bold>Aññehī</bold>ti aññāsaṃ itthīnaṃ kesehi ativiya dīghā. Na kevalañca dīghā eva, atha kho siniddhanīlamudukañcikā ca. <bold>Nikkesī</bold>ti appakesī yathā ‘‘anudarā kaññā’’ti.</paragraph>
<paragraph line="60"><bold>Paṇiya</bold>nti vikketabbabhaṇḍaṃ. <bold>Āvajjetvā</bold>ti upanissayaṃ kesānaṃ pakatibhāvāpattiñca āvajjetvā. <bold>Gāravenā</bold>ti muṇḍasīsāpi there gāravena ekavacaneneva āgantvā. <bold>Nimantetvā</bold>ti svātanāya <pageBreak edition="V" number="1.0145" /> nimantetvā. <bold>Imissā itthiyā</bold>ti yathāvuttaseṭṭhidhītaramāha. <bold>Diṭṭhadhammikovā</bold>ti avadhāraṇaṃ aṭṭhānapayuttaṃ, diṭṭhadhammiko yasapaṭilābhova ahosīti attho. <bold>Yasapaṭilābho</bold>ti ca bhavasampattipaṭilābho. Sattasu hi javanacetanāsu paṭhamā diṭṭhadhammavedanīyaphalā, pacchimā upapajjavedanīyaphalā, majjhe pañca aparāpariyavedanīyaphalā, tasmā paṭhamaṃ ekaṃ cetanaṃ ṭhapetvā sesā yathāsakaṃ paripuṇṇaphaladāyino honti, paṭhamacetanāya pana diṭṭhadhammiko yasapaṭilābhova ahosi.</paragraph>
<centered line="61">Paṭhamaetadaggavaggavaṇṇanā niṭṭhitā.</centered>
<title line="62">14. Etadaggavaggo</title>
<subhead line="63">(14) 2. Dutiyaetadaggavaggavaṇṇanā</subhead>
<subhead line="64">Cūḷapanthakattheravatthu</subhead>
<paragraph line="65" number="198-200"> Dutiyassa <pageBreak edition="V" number="1.0146" /> paṭhame <bold>manena nibbattita</bold>nti abhiññāmanena uppāditaṃ. <bold>Manena katakāyo</bold>ti abhiññācittena desantaraṃ pattakāyo. <bold>Manena nibbattitakāyo</bold>ti abhiññāmanasā nimmitakāyo ‘‘aññaṃ kāyaṃ abhinimminātī’’tiādīsu (dī. ni. 1.236-237; paṭi. ma. 3.14) viya. <bold>Ekasadiseyevā</bold>ti attasadiseyeva. <bold>Ekavidhamevā</bold>ti attanā katappakārameva. Etapparamo hi yebhuyyena sāvakānaṃ iddhinimmānavidhi. <bold>Aggo nāma jāto</bold> ekadesena satthu iddhinimmānānuvidhānato.</paragraph>
<paragraph line="66"><bold>Lābhitāyā</bold>ti <pageBreak edition="M" number="1.0160" /> ettha lābhīti īkāro atisayattho. Tena therassa catunnaṃ rūpāvacarajjhānānaṃ atisayena savisesalābhitaṃ dasseti. <bold>Arūpāvacarajjhānānaṃ lābhitāyā</bold>ti etthāpi eseva nayo. Na kevalañcetā cetosaññāvivaṭṭakusalatā rūpārūpajjhānalābhitāya eva, atha kho imehipi kāraṇehīti dassetuṃ – <bold>‘‘cūḷapanthako cā’’</bold>tiādi vuttaṃ. <bold>Ceto</bold>ti cettha cittasīsena samādhi vutto, tasmā cetaso samādhissa vivaṭṭanaṃ cetovivaṭṭo, ekasmiṃyevārammaṇe samādhicittaṃ vivaṭṭetvā heṭṭhimassa heṭṭhimassa uparūpari hāpanato rūpāvacarajjhānalābhī <bold>cetovivaṭṭakusalo nāma</bold>. ‘‘Sabbaso rūpasaññāna’’ntiādinā (dha. sa. 265) vuttasaññā atikkamitvā ‘‘ākāsānañcāyatanasaññāsahagataṃ…pe… nevasaññānāsaññāyatanasaññāsahagata’’nti (dha. sa. 265-268) saññāsīsena vuttajjhānānaṃ vivaṭṭakusalo, tathā itthipurisādisaññā niccasaññādito cittaṃ vivaṭṭetvā kevale rūpārūpadhammamatte asaṅkhate nibbāne ca visesato vaṭṭanato ca suññatānupassanābahulo <bold>saññāvivaṭṭakusalo. Samādhikusalatāya</bold> cetovivaṭṭakusalatā tabbahulavihāritāya. Tathā <bold>vipassanākusalatāya</bold> saññāvivaṭṭakusalatā. <bold>Eko</bold>ti cūḷapanthakattheraṃ vadati. <bold>Samādhilakkhaṇe</bold>ti savitakkasavicārādisamādhisabhāve. Puna <bold>eko</bold>ti mahāpanthakattheramāha. <bold>Vipassanālakkhaṇe</bold>ti sattaanupassanā aṭṭhārasamahāvipassanādivipassanāsabhāve. <bold>Samādhigāḷho</bold>ti samādhismiṃ ogāḷhacitto subhāvitabhāvanatā. <bold>Aṅgasaṃkhitte</bold>ti <pageBreak edition="V" number="1.0147" /> caturaṅgikativaṅgikādivasena jhānaṅgānaṃ saṅkhipane. <bold>Ārammaṇasaṃkhitte</bold>ti kasiṇugghāṭimākāsādinibbattanena kasiṇādiārammaṇānaṃ saṃkhipane. <bold>Aṅgavavatthāpane</bold>ti vitakkādīnaṃ jhānaṅgānaṃ vavatthāpane. <bold>Ārammaṇavavatthāpane</bold>ti pathavīkasiṇādijjhānārammaṇānaṃ vavatthāpane.</paragraph>
<paragraph line="67"><bold>Jhānaṅgehī</bold>ti rūpāvacarajjhānaṅgehi, jhānaṅgāneva jhānaṃ. Puna <bold>jhānaṅgehī</bold>ti arūpāvacarajjhānaṅgehi. <bold>Bhātā</bold>ti jeṭṭhabhātā. <bold>Assā</bold>ti kuṭumbiyassa. <bold>Suvaṇṇapūja</bold>nti sovaṇṇamayaṃ pupphapūjaṃ katvā. <bold>Devapure</bold>ti tāvatiṃsabhavane sudassanamahānagare. <bold>Aggadvārenā</bold>ti tasmiṃ divase aggaṃ sabbapaṭhamaṃ vivaṭena nagaradvārena nikkhamitvā.</paragraph>
<paragraph line="68"><bold>Kokanada</bold>nti <pageBreak edition="M" number="1.0161" /> padumavisesanaṃ yathā ‘‘kokāsaka’’nti. Taṃ kira bahupattaṃ vaṇṇasampannaṃ atisugandhañca hoti. ‘‘Kokanadaṃ nāma setapaduma’’ntipi vadanti. <bold>Pāto</bold>ti pageva. Ayañhettha attho – yathā kokanadasaṅkhātaṃ padumaṃ pāto sūriyuggamanavelāyaṃ phullaṃ vikasitaṃ avītagandhaṃ siyā virocamānaṃ, evaṃ sarīragandhena guṇagandhena ca sugandhaṃ saradakāle antalikkhe ādiccamiva attano tejasā tapantaṃ aṅgehi niccharaṇakajutiyā aṅgīrasaṃ sammāsambuddhaṃ passāti.</paragraph>
<paragraph line="69">Cūḷapanthako kira kassapasammāsambuddhakāle pabbajitvā paññavā hutvā aññatarassa dandhabhikkhuno uddesagahaṇakāle parihāsakeḷiṃ akāsi. So bhikkhu tena parihāsena lajjito neva uddesaṃ gaṇhi, na sajjhāyamakāsi. Tena kammenāyaṃ pabbajitvāva dandho jāto, tasmā gahitagahitapadaṃ upariuparipadaṃ gaṇhantassa nassati. <bold>Iddhiyā abhisaṅkharitvā suddhaṃ coḷakhaṇḍaṃ adāsī</bold>ti tassa pubbahetuṃ disvā tadanurūpe kammaṭṭhāne niyojento suddhaṃ coḷakhaṇḍaṃ adāsi. So kira pubbe rājā hutvā nagaraṃ padakkhiṇaṃ karonto nalāṭato sede muccante parisuddhena sāṭakena nalāṭaṃ puñchi, sāṭako kiliṭṭho ahosi. So ‘‘imaṃ sarīraṃ nissāya evarūpo parisuddhasāṭako pakatiṃ jahitvā kiliṭṭho jāto, aniccā vata saṅkhārā’’ti aniccasaññaṃ paṭilabhi. Tena kāraṇenassa rajoharaṇameva paccayo jāto.</paragraph>
<paragraph line="70"><bold>Lomānī</bold>ti coḷakhaṇḍatantagataaṃsuke vadati. <bold>‘‘Kiliṭṭhadhātukānī’’</bold>ti kiliṭṭhasabhāvāni. <bold>Evaṃgatikamevā</bold>ti idaṃ cittampi bhavaṅgavasena pakatiyā paṇḍaraṃ parisuddhaṃ rāgādisampayuttadhammavasena saṃkiliṭṭhaṃ jātanti dasseti. <bold>Nakkhattaṃ samānetvā</bold>ti nakkhattaṃ samannāharitvā, āvajjetvāti attho <pageBreak edition="V" number="1.0148" />. <bold>Biḷārassatthāyā</bold>ti biḷārassa gocaratthāya. <bold>Jalapathakammikenā</bold>ti samuddakammikena. <bold>Cāri</bold>nti khāditabbatiṇaṃ. <bold>Saccakāra</bold>nti saccabhāvāvahaṃ kāraṃ, ‘‘attanā gahite bhaṇḍe aññesaṃ na dātabba’’nti vatvā dātabbalañjanti vuttaṃ hoti. <bold>Tatiyena paṭihārenā</bold>ti tatiyena sāsanena. <bold>Pattikā hutvā</bold>ti sāmino hutvā.</paragraph>
<paragraph line="71"><bold>Appakenapī</bold>ti thokenapi parittenapi. <bold>Medhāvī</bold>ti paññavā. <bold>Pābhatenā</bold>ti bhaṇḍamūlena. <bold>Vicakkhaṇo</bold>ti vohārakusalo. <bold>Samuṭṭhāpeti attāna</bold>nti mahantaṃ dhanaṃ yasañca uppādetvā tattha attānaṃ saṇṭhapeti patiṭṭhāpeti <pageBreak edition="M" number="1.0162" />. Yathā kiṃ? <bold>Aṇuṃ aggiṃva sandhamaṃ,</bold> yathā paṇḍito puriso parittakaṃ aggiṃ anukkamena gomayacuṇṇādīni pakkhipitvā mukhavātena dhamento samuṭṭhāpeti vaḍḍheti, mahantaṃ aggikkhandhaṃ karoti, evameva paṇḍito thokampi pābhataṃ labhitvā nānāupāyehi payojetvā dhanañca yasañca vaḍḍheti, vaḍḍhetvā puna tattha attānaṃ patiṭṭhāpeti. Tāya eva vā pana dhanassa mahantatāya attānaṃ samuṭṭhāpeti, abhiññātaṃ pākaṭaṃ karotīti attho.</paragraph>
<subhead line="72">Subhūtittheravatthu</subhead>
<paragraph line="73" number="201-202"> Tatiye <bold>raṇāti hi rāgādayo kilesā vuccantī</bold>ti ‘‘saraṇā dhammā’’tiādīsu (dha. sa. 100 dukamātikā) rāgādayo kilesā ‘‘raṇā’’ti vuccanti. Raṇanti etehīti <bold>raṇā</bold>. Yehi abhibhūtā sattā nānappakārena kandanti paridevanti, tasmā te rāgādayo ‘‘raṇā’’ti vuttā. <bold>Desitaniyāmato anokkamitvā</bold>ti desitānokkamanato anupagantvā deseti, satthārā desitaniyāmeneva anodissakaṃ katvā dhammaṃ desetīti vuttaṃ hoti. <bold>Eva</bold>nti evaṃ mettājhānato vuṭṭhāya bhikkhāgahaṇe sati. <bold>Bhikkhādāyakānaṃ mahapphalaṃ bhavissatī</bold>ti idaṃ <bold>cūḷaccharāsaṅghātasuttena</bold> (a. ni. 1.51 ādayo) dīpetabbaṃ. Accharāsaṅghātamattampi hi kālaṃ mettacittaṃ āsevantassa bhikkhuno dinnadānaṃ mahapphalaṃ hoti mahānisaṃsaṃ, tena ca so amoghaṃ raṭṭhapiṇḍaṃ bhuñjatīti ayamattho tattha āgatoyeva. <bold>Nimittaṃ gaṇhitvā</bold>ti ākāraṃ sallakkhetvā.</paragraph>
<subhead line="74">Khadiravaniyarevatattheravatthu</subhead>
<paragraph line="75" number="203"> Pañcame <bold>vanasabhāga</bold>nti sabhāgaṃ vanaṃ, <bold>sabhāga</bold>nti ca sappāyanti attho. Yañhi pakativiruddhaṃ <pageBreak edition="V" number="1.0149" /> byādhiviruddhañca na hoti, taṃ ‘‘sabhāga’’nti vuccati. <bold>Udakasabhāga</bold>ntiādīsupi imināva nayena attho veditabbo. <bold>Kalyāṇakammāyūhanakkhaṇo</bold>ti kalyāṇakammūpacayassa okāso. <bold>Tiṇṇaṃ bhātikāna</bold>nti upatisso, cundo, upasenoti imesaṃ tiṇṇaṃ jeṭṭhabhātikānaṃ. <bold>Tissannañca bhaginīna</bold>nti cālā, upacālā, sīsupacālāti imesaṃ tissannaṃ jeṭṭhabhaginīnaṃ. Ettha ca sāriputtatthero sayaṃ pabbajitvā <pageBreak edition="M" number="1.0163" /> cālā, upacālā, sīsupacālāti tisso bhaginiyo, cundo upasenoti ime bhātaro pabbājesi, revatakumāro ekova gehe avasissati. Tena vuttaṃ – <bold>‘‘amhākaṃ…pe… pabbājentī’’</bold>ti. <bold>Mahallakatarā</bold>ti vuddhatarā. Idañca kumārikāya cirajīvitaṃ abhikaṅkhamānā āhaṃsu. Sā kira tassa ayyikā vīsativassasatikā khaṇḍadantā palitakesā valittacā tilakāhatagattā gopānasivaṅkā ahosi. <bold>Vidhāvanika</bold>nti vidhāvanakīḷikaṃ. <bold>Tissannaṃ sampattīna</bold>nti anussavavasena manussadevamokkhasampattiyo sandhāya vadati, manussadevabrahmasampattiyo vā. <bold>Sīvalissa puññaṃ vīmaṃsissāmā</bold>ti ‘‘sīvalinā katapuññassa vipākadānaṭṭhānamida’’nti ñatvā evamāha. <bold>Sabhāgaṭṭhāna</bold>nti samaṃ desaṃ.</paragraph>
<paragraph line="76"><bold>Taṃ bhūmirāmaṇeyyaka</bold>nti kiñcāpi arahanto gāmante kāyavivekaṃ na labhanti, cittavivekaṃ pana labhanteva. Tesañhi dibbappaṭibhāgānipi ārammaṇāni cittaṃ cāletuṃ na sakkonti, tasmā gāmo vā hotu araññādīnaṃ vā aññataraṃ, ‘yattha arahanto viharanti, taṃ bhūmirāmaṇeyyakaṃ’, so bhūmippadeso ramaṇīyo evāti attho.</paragraph>
<subhead line="77">Kaṅkhārevatattheravatthu</subhead>
<paragraph line="78" number="204"> Chaṭṭhe <bold>akappiyo, āvuso, guḷo</bold>ti ekadivasaṃ thero antarāmagge guḷakaraṇaṃ okkamitvā guḷe piṭṭhampi chārikampi pakkhitte disvāna ‘‘akappiyo guḷo, sāmiso na kappati guḷo vikāle paribhuñjitu’’nti kukkuccāyanto evamāha. <bold>Akappiyā muggā</bold>ti ekadivasaṃ antarāmagge vacce muggaṃ jātaṃ disvā ‘‘akappiyā muggā, pakkāpi muggā jāyantī’’ti kukkuccāyanto evamāha. Sesamettha sabbaṃ uttānameva.</paragraph>
<subhead line="79">Soṇakoḷivisattheravatthu</subhead>
<paragraph line="80" number="205"> Sattame <bold>hāpetabbameva ahosi</bold> accāraddhavīriyattā. <bold>Udakena samupabyūḷhe</bold>ti udakena thalaṃ ussāretvā tattha tattha rāsikate. <bold>Haritūpalittāyā</bold>ti gomayaparibhaṇḍakatāya. <bold>Tividhena udakena</bold><pageBreak edition="V" number="1.0150" /><bold>posentī</bold>ti khīrodakaṃ gandhodakaṃ kevalodakanti evaṃ tividhena udakena posenti paripālenti. <bold>Parissāvetvā</bold>ti parisodhetvā gahite taṇḍuleti yojetabbaṃ. <bold>Devo maññe</bold>ti devo viya <pageBreak edition="M" number="1.0164" />. <bold>Vīṇovādenā</bold>ti ‘‘taṃ kiṃ maññasi, soṇa, yadā te vīṇāya tantiyo accāyatā honti, api nu te vīṇā tasmiṃ samaye saravatī vā hoti kammaññā vāti? No hetaṃ, bhanteti. Evameva kho, soṇa, accāraddhavīriyaṃ uddhaccāya saṃvattati, atisithilavīriyaṃ kosajjāya saṃvattati. Tasmātiha tvaṃ, soṇa, vīriyasamataṃ adhiṭṭhaha, indriyānañca samataṃ paṭivijjhā’’ti (mahāva. 243) evaṃ vīṇaṃ upamaṃ katvā pavattitena vīṇopamovādena. <bold>Vīriyasamathayojanatthāyā</bold>ti vīriyassa samathena yojanatthāya.</paragraph>
<subhead line="81">Soṇakuṭikaṇṇattheravatthu</subhead>
<paragraph line="82" number="206"> Aṭṭhame <bold>kuṭikaṇṇoti vuccatī</bold>ti ‘‘koṭikaṇṇo’’ti vattabbe ‘‘kuṭikaṇṇo’’ti voharīyati. Kulaghare bhavā <bold>kulagharikā</bold>. Sā kira avantiraṭṭhe kulaghare mahāvibhavassa seṭṭhissa bhariyā. <bold>Dasabalassa dhammakathaṃ sutvā sotāpattiphale patiṭṭhāya cintesī</bold>ti idaṃ aṅguttarabhāṇakānaṃ matena vuttaṃ. <bold>Suttanipātaṭṭhakathāyaṃ</bold> pana ‘‘sapariso bhagavantaṃ upasaṅkamma dhammadesanaṃ assosi, na ca kañci visesaṃ adhigañchi. Kasmā? So hi dhammaṃ suṇanto hemavataṃ anussaritvā ‘āgato nu kho me sahāyako, no’ti disādisaṃ oloketvā taṃ apassanto ‘vañcito me sahāyo, yo evaṃ vicittappaṭibhānaṃ bhagavato desanaṃ na suṇātī’ti vikkhittacitto ahosī’’ti vuttaṃ.</paragraph>
<paragraph line="83">Yasmā paṭisandhijātiabhinikkhamanabodhiparinibbānesveva dvattiṃsa pubbanimittāni hutvāva paṭivigacchanti, na ciraṭṭhitikāni honti, <bold>dhammacakkappavattane</bold> (saṃ. ni. 5.1081; paṭi. ma. 2.30) pana tāni savisesāni hutvā cirataraṃ ṭhatvā nirujjhanti, tasmā vuttaṃ – <bold>‘‘tiyojanasahassaṃ himavantaṃ akālapupphitaṃ disvā’’</bold>tiādi. <bold>Aggabalakāyā</bold>ti sabbapurato gacchantā balakāyā. <bold>Kena pupphitabhāvaṃ jānāsī</bold>ti kena kāraṇena himavantassa pupphitabhāvaṃ jānāsīti, yena kāraṇena imaṃ akālapupphapāṭihāriyaṃ jātaṃ, taṃ jānāsīti vuttaṃ hoti. <bold>Tassa pavattitabhāva</bold>nti tassa dhammacakkassa bhagavatā pavattitabhāvaṃ. <bold>Sadde nimittaṃ gaṇhī</bold>ti sadde ākāraṃ sallakkhesi. <bold>Tato</bold>ti ‘‘ahaṃ ‘etaṃ amatadhammaṃ tampi <pageBreak edition="M" number="1.0165" /> jānāpessāmī’ti tava santikaṃ āgatosmī’’ti yaṃ vuttaṃ, tadanantaranti attho.</paragraph>
<paragraph line="84">Sātāgiro <pageBreak edition="V" number="1.0151" /> hemavatassa buddhuppādaṃ kathetvā taṃ bhagavato santikaṃ ānetukāmo <bold>‘‘ajja pannaraso’’</bold>tiādigāthamāha. Tattha (su. ni. aṭṭha. 1.153) <bold>ajjā</bold>ti ayaṃ rattindivo pakkhagaṇanato <bold>pannaraso,</bold> upavasitabbato <bold>uposatho</bold>. Tīsu vā uposathesu ajja pannaraso uposatho, na cātuddasiuposatho, na sāmaggīuposatho. Divi bhavāni dibbāni, dibbāni ettha atthīti <bold>dibbāni</bold>. Kāni tāni? Rūpāni. Tañhi rattiṃ devānaṃ dasasahassilokadhātuto sannipatitānaṃ sarīravatthābharaṇavimānappabhāhi abbhādiupakkilesavirahitāya candappabhāya ca sakalajambudīpo alaṅkato ahosīti ativiya alaṅkato ca parivisuddhidevassa bhagavato sarīrappabhāya. Tenāha – <bold>‘‘dibbā ratti upaṭṭhitā’’</bold>ti.</paragraph>
<paragraph line="85">Evaṃ rattiguṇavaṇṇanāpadesenapi sahāyassa cittaṃ pasādaṃ janento buddhuppādaṃ kathetvā āha – <bold>‘‘anomanāmaṃ satthāraṃ, handa passāma gotama’’</bold>nti. Tattha anomehi alāmakehi sabbākāraparipūrehi guṇehi nāmaṃ assāti anomanāmo. Tathā hissa ‘‘bujjhitā saccānīti buddho, bodhetā pajāyāti buddho’’tiādinā (mahāni. 192; cūḷani. pārāyanatthutigāthāniddeso 97; paṭi. ma. 1.162) nayena buddhoti anomehi guṇehi nāmaṃ. ‘‘Bhaggarāgoti bhagavā, bhaggadosoti bhagavā’’tiādinā (mahāni. 84) nayena bhagavāti anomehi guṇehi nāmaṃ. Esa nayo ‘‘arahaṃ sammāsambuddho vijjācaraṇasampanno’’tiādīsu. Diṭṭhadhammikādiatthehi devamanusse anusāsati ‘‘imaṃ pajahatha, imaṃ samādāya vattathā’’ti satthā. Taṃ <bold>anomanāmaṃ satthāraṃ. Handā</bold>ti vacasāyatthe nipāto. <bold>Passāmā</bold>ti tena attānaṃ saha saṅgahetvā paccuppannabahuvacanaṃ. <bold>Gotama</bold>nti gotamagottaṃ. Idaṃ vuttaṃ hoti – ‘‘satthā, na satthā’’ti mā vimatiṃ akāsi, ekantabyavasito hutvāva ehi passāma gotamanti.</paragraph>
<paragraph line="86">Evaṃ vutte hemavato ‘‘ayaṃ sātāgiro ‘anomanāmaṃ satthāra’nti bhaṇanto tassa sabbaññutaṃ pakāseti, sabbaññuno ca dullabhā loke, sabbaññupaṭiññehi pūraṇādisadiseheva loko upadduto. So pana yadi sabbaññū, addhā tādilakkhaṇaṃ patto bhavissati, tena evaṃ gahessāmī’’ti <pageBreak edition="M" number="1.0166" /> cintetvā tādilakkhaṇaṃ pucchanto āha – <bold>‘‘kacci mano’’</bold>tiādi. Tattha <bold>kaccī</bold>ti pucchā. <bold>Mano</bold>ti cittaṃ. <bold>Supaṇihito</bold>ti suṭṭhu ṭhapito acalo asampavedhī. Sabbesu bhūtesu <bold>sabbabhūtesu. Tādino</bold>ti tādilakkhaṇaṃ pattasseva sato. Pucchā eva vā ayaṃ ‘‘so tava satthā sabbabhūtesu tādī, udāhu no’’ti. <bold>Iṭṭhe aniṭṭhecā</bold>ti evarūpe ārammaṇe. <bold>Saṅkappā</bold>ti vitakkā. <bold>Vasīkatā</bold>ti vasaṃ gamitā. Idaṃ vuttaṃ hoti – yaṃ taṃ satthāraṃ vadasi, tassa te satthuno <pageBreak edition="V" number="1.0152" /> kacci tādilakkhaṇaṃ sampattassa sato sabbabhūtesu mano supaṇihito, udāhu yāva paccayaṃ na labhati, tāva supaṇihito viya khāyati. So vā te satthā kacci sabbabhūtesu sattesu tādī, udāhu no, ye ca iṭṭhāniṭṭhesu ārammaṇesu rāgadosavasena saṅkappā uppajjeyyuṃ, tyāssa kacci vasīkatā, udāhu kadāci tesampi vasena vattatīti.</paragraph>
<paragraph line="87"><bold>Tīṇi vassānī</bold>ti soṇassa pabbajitadivasato paṭṭhāya tīṇi vassāni. Tadā kira bhikkhū yebhuyyena majjhimadeseyeva vasiṃsu, tasmā tattha katipayā eva ahesuṃ. Te ca ekasmiṃ nigame eko dveti evaṃ visuṃ visuṃ vasiṃsu, therānañca katipaye bhikkhū ānetvā aññesu ānīyamānesu pubbaṃ ānītā kenacideva karaṇīyena pakkamiṃsu, kañci kālaṃ āgametvā puna tesu ānīyamānesu itare pakkamiṃsu, evaṃ punappunaṃ ānayanena sannipāto cireneva ahosi, thero ca tadā ekavihārī ahosi. Tena vuttaṃ – <bold>‘‘tīṇi vassāni gaṇaṃ pariyesitvā’’</bold>ti. <bold>Tīṇi vassānī</bold>ti ca accantasaṃyoge upayogavacanaṃ. <bold>Satthu adhippāyaṃ ñatvā</bold>ti attano āṇāpaneneva ‘‘iminā saddhiṃ ekagandhakuṭiyaṃ vasitukāmo bhagavā’’ti satthu adhippāyaṃ jānitvā. Bhagavā kira yena saddhiṃ ekagandhakuṭiyaṃ vasitukāmo, tassa senāsanapaññattiyaṃ ānandattheraṃ āṇāpeti.</paragraph>
<paragraph line="88"><bold>Ajjhokāse vītināmetvā</bold>ti ajjhokāse nisajjāya vītināmetvā. Yasmā bhagavā āyasmato soṇassa samāpattisamāpajjanena paṭisanthāraṃ karonto sāvakasādhāraṇā sabbā samāpattiyo anulomappaṭilomaṃ samāpajjanto bahudeva rattiṃ ajjhokāse nisajjāya vītināmetvā pāde pakkhāletvā vihāraṃ pāvisi, tasmā āyasmāpi soṇo bhagavato adhippāyaṃ ñatvā tadanurūpaṃ sabbā tā samāpattiyo <pageBreak edition="M" number="1.0167" /> samāpajjanto bahudeva rattiṃ ajjhokāse nisajjāya vītināmetvā pāde pakkhāletvā vihāraṃ pāvisīti vadanti. Pavisitvā ca bhagavatā anuññāto cīvaratirokaraṇiyaṃ katvā bhagavato pādapasse nisajjāya vītināmesi. <bold>Ajjhesī</bold>ti āṇāpesi. <bold>Paṭibhātu taṃ bhikkhu dhammo bhāsitu</bold>nti bhikkhu tuyhaṃ dhammo bhāsituṃ upaṭṭhātu, ñāṇamukhaṃ āgacchatu, yathāsutaṃ yathāpariyattaṃ dhammaṃ bhaṇāhīti attho. <bold>Aṭṭhakavaggiyānī</bold>ti aṭṭhakavaggabhūtāni <bold>kāmasuttā</bold>disoḷasasuttāni (mahāni. 1). <bold>Suggahito</bold>ti sammā uggahito. <bold>Sabbe vare yācī</bold>ti vinayadharapañcamena gaṇena upasampadā dhuvanhānaṃ cammattharaṇaṃ gaṇaṅgaṇūpāhanaṃ cīvaravippavāsoti ime pañca vare yāci. <bold>Sutte āgatamevā</bold>ti udānapāḷiyaṃ āgatasuttaṃ sandhāya vadati.</paragraph>
<subhead line="89">Sīvalittheravatthu</subhead>
<paragraph line="90" number="207"> Navame <pageBreak edition="V" number="1.0153" /><bold>sākacchitvā sākacchitvā</bold>ti raññā saddhiṃ paṭivirujjhanavasena punappunaṃ sākacchaṃ katvā. <bold>Guḷadadhi</bold>nti patthinnaṃ guḷasadisaṃ kaṭhinadadhiṃ. <bold>Atiañchitu</bold>nti ativiya ākaḍḍhituṃ. <bold>Kañjiyaṃ vāhetvā</bold>ti dadhimatthuṃ pavāhetvā, parissāvetvāti attho. ‘‘Dadhito kañjiyaṃ gahetvā’’tipi pāṭho. <bold>Na</bold>nti suppavāsaṃ. Bījapacchiṃ phusāpentīti iminā sambandho. <bold>Yāva na ukkaḍḍhantī</bold>ti yāva dāne na ukkaḍḍhanti, dātukāmāva hontīti adhippāyo <bold>mahādukkhaṃ anubhosī</bold>ti pasavanibandhanaṃ mahantaṃ dukkhaṃ anubhosi. <bold>Sāmikaṃ āmantetvā</bold>ti sattāhaṃ mūḷhagabbhā tibbāhi kharāhi dukkhavedanāhi phuṭṭhā ‘‘sammāsambuddho vata so bhagavā, yo imassa evarūpassa dukkhassa pahānāya dhammaṃ deseti. Suppaṭipanno vata tassa bhagavato sāvakasaṅgho, yo imassa evarūpassa dukkhassa pahānāya paṭipanno. Susukhaṃ vata nibbānaṃ, yatthidaṃ evarūpaṃ dukkhaṃ na saṃvijjatī’’ti (udā. 18) imehi tīhi vitakkehi taṃ dukkhaṃ adhivāsentī satthu santikaṃ pesetukāmatāya sāmikaṃ āmantetvā. <bold>Pure maraṇā</bold>ti maraṇato puretarameva. <bold>Iṅgita</bold>nti ākāraṃ. <bold>Jīvitabhatta</bold>nti jīvitasaṃsaye dātabbabhattaṃ. <bold>Sabbakammakkhamo ahosī</bold>ti sattavassikehi dārakehi kātabbaṃ yaṃ kiñci kammaṃ kātuṃ samatthatāya sabbassa kammassa khamo ahosi. Teneva so sattāhaṃ mahādāne <pageBreak edition="M" number="1.0168" /> dīyamāne jātadivasato paṭṭhāya dhammakaraṇaṃ ādāya saṅghassa udakaṃ parissāvetvā adāsi.</paragraph>
<paragraph line="91"><bold>Yoma</bold>ntiādigāthāya ‘‘yo bhikkhu imaṃ rāgapalipathañceva kilesaduggañca saṃsāravaṭṭañca catunnaṃ saccānaṃ appaṭivijjhanakamohañca atīto cattāro oghe tiṇṇo hutvā pāraṃ anuppatto, duvidhena jhānena <bold>jhāyī,</bold> taṇhāya abhāvena <bold>anejo,</bold> kathaṃkathāya abhāvena <bold>akathaṃkathī,</bold> upādānānaṃ abhāvena <bold>anupādiyitvā</bold> kilesanibbānena nibbuto, tamahaṃ brāhmaṇaṃ vadāmī’’ti attho.</paragraph>
<paragraph line="92"><bold>Sabbesaṃyeva pana kesānaṃ oropanañca arahattasacchikiriyā ca apacchāapurimā ahosī</bold>ti iminā therassa khuraggeyeva arahattuppatti dīpitā. Ekacce pana ācariyā evaṃ vadanti ‘‘heṭṭhā vuttanayena dhammasenāpatinā ovāde dinne ‘yaṃ mayā kātuṃ sakkā, tamahaṃ jānissāmī’ti pabbajitvā vipassanākammaṭṭhānaṃ gahetvā taṃ divasaṃyeva aññataraṃ vicittaṃ kuṭikaṃ disvā pavisitvā mātukucchiyaṃ satta vassāni attanā anubhūtadukkhaṃ anussaritvā tadanusārena atītānāgate ñāṇaṃ nentassa ādittā viya tayo bhavā upaṭṭhahiṃsu. Ñāṇassa paripākaṃ gatattā <pageBreak edition="V" number="1.0154" /> vipassanāvīthiṃ otaritvā tāvadeva maggappaṭipāṭiyā sabbepi āsave khepento arahattaṃ pāpuṇī’’ti. Ubhayathāpi therassa arahattuppattiyeva pakāsitā, thero pana pabhinnappaṭisambhido chaḷabhiñño ahosi.</paragraph>
<subhead line="93">Vakkalittheravatthu</subhead>
<paragraph line="94" number="208"> Dasame <bold>āhārakaraṇavela</bold>nti bhojanakiccavelaṃ. <bold>Adhigacche padaṃ santa</bold>nti saṅkhārūpasamaṃ sukhanti laddhanāmaṃ santaṃ padaṃ nibbānaṃ adhigaccheyya. <bold>Paṭhamapādena pabbate ṭhitoyevā</bold>ti paṭhamena pādena gijjhakūṭe pabbate ṭhitoyeva. Sesamettha suviññeyyameva.</paragraph>
<centered line="95">Dutiyaetadaggavaggavaṇṇanā niṭṭhitā.</centered>
<title line="96">14. Etadaggavaggo</title>
<subhead line="97">(14) 3. Tatiyaetadaggavaggavaṇṇanā</subhead>
<subhead line="98">Rāhula-raṭṭhapālattheravatthu</subhead>
<paragraph line="99" number="209-210"> Tatiyassa <pageBreak edition="V" number="1.0155" /><pageBreak edition="M" number="1.0169" /> paṭhamadutiyesu <bold>tisso sikkhā</bold>ti adhisīlaadhicittaadhipaññāsaṅkhātā tisso sikkhā. <bold>Cuddasa bhattacchede katvā</bold>ti sattāhaṃ nirāhāratāya ekekasmiṃ divase dvinnaṃ bhattacchedānaṃ vasena cuddasa bhattacchede katvā.</paragraph>
<paragraph line="100"><bold>Tesa</bold>nti tesaṃ tāpasānaṃ. <bold>Lābubhājanādiparikkhāraṃ saṃvidhāyā</bold>ti lābubhājanāditāpasaparikkhāraṃ saṃvidahitvā. <bold>Sapariḷāhakāyadhātuko</bold>ti ussannapittatāya sapariḷāhakāyasabhāvo. <bold>Satasahassā</bold>ti satasahassaparimāṇā. Satasahassaṃ parimāṇaṃ etesanti satasahassā uttarapadalopena yathā ‘‘rūpabhavo rūpa’’nti, atthiatthe vā akārapaccayo daṭṭhabbo. Pāṇātipātādiakusaladhammasamudācārasaṅkhāto āmagandho kuṇapagandho natthi etesanti <bold>nirāmagandhā,</bold> yathāvuttakilesasamudācārarahitāti attho. Kilesasamudācāro hettha ‘‘āmagandho’’ti vutto. Kiṃkāraṇā? Amanuññattā, kilesaasucimissattā, sabbhi jigucchitattā, paramaduggandhabhāvavahattā ca. Tathā hi ye ye ussannakilesā sattā, te te atiduggandhā honti. Teneva nikkilesānaṃ matasarīrampi duggandhaṃ na hoti. <bold>Dānaggaparivahanake</bold>ti dānaggadhuravahanake. <bold>Māpako</bold>ti divase divase parimitaparibbayadānavasena dhaññamāpako.</paragraph>
<paragraph line="101"><bold>Pāḷiya</bold>nti vinayapāḷiyaṃ. <bold>Migajātakaṃ āharitvā kathesī</bold>ti atīte kira bodhisatto migayoniyaṃ nibbattitvā migagaṇaparivuto araññe vasati. Athassa bhaginī attano puttakaṃ upanetvā ‘‘bhātika imaṃ bhāgineyyaṃ migamāyaṃ sikkhāpehī’’ti āha. Bodhisatto ‘‘sādhū’’ti paṭissuṇitvā ‘‘gaccha tāta, asukavelāyaṃ nāma āgantvā sikkheyyāsī’’ti āha. So mātulena vuttavelaṃ anatikkamitvā taṃ upasaṅkamitvā migamāyaṃ sikkhi. So ekadivasaṃ vane vicaranto pāsena baddho baddharavaṃ viravi. Migagaṇo palāyitvā ‘‘putto te pāsena baddho’’ti tassa mātuyā ārocesi. Sā bhātu santikaṃ gantvā ‘‘bhātika bhāgineyyo <pageBreak edition="M" number="1.0170" /> te migamāyaṃ sikkhāpito’’ti <pageBreak edition="V" number="1.0156" /> pucchi. Bodhisatto ‘‘mā tvaṃ puttassa kiñci pāpakaṃ āsaṅki, suggahitā tena migamāyā, idāni taṃ hāsayamāno āgacchissatī’’ti vatvā <bold>‘‘migaṃ tipallattha’’</bold>ntiādimāha.</paragraph>
<paragraph line="102">Tattha <bold>miga</bold>nti bhāgineyyamigaṃ. Tipallatthaṃ vuccati sayanaṃ, ubhohi passehi ujukameva ca nipannakavasena tīhākārehi pallatthaṃ assa, tīṇi vā pallatthāni assāti tipallattho, taṃ <bold>tipallatthaṃ. Anekamāya</bold>nti bahumāyaṃ bahuvañcanaṃ. <bold>Aṭṭhakkhura</bold>nti ekekasmiṃ pāde dvinnaṃ dvinnaṃ vasena aṭṭhahi khurehi samannāgataṃ. <bold>Aḍḍharattāpapāyi</bold>nti purimayāmaṃ atikkamitvā majjhimayāme araññato āgamma pānīyassa pivanato aḍḍharatte āpaṃ pivatīti aḍḍharattāpapāyī. ‘‘Aḍḍharatte āpapāyi’’ntipi pāṭho. Mama bhāgineyyaṃ migaṃ ahaṃ sādhukaṃ migamāyaṃ uggaṇhāpesiṃ. Kathaṃ? Yathā ekena sotena chamāyaṃ assasanto chahi kalāhi atibhoti bhāgineyyo. Idaṃ vuttaṃ hoti – ayañhi tava puttaṃ tathā uggaṇhāpesiṃ, yathā ekasmiṃ uparimanāsikāsote vātaṃ sannirumbhitvā pathaviyaṃ allīnena ekena heṭṭhimanāsikāsotena tatheva chamāyaṃ assasanto chahi kalāhi luddakaṃ atibhoti, chahi koṭṭhāsehi ajjhottharati vañcetīti attho. Katamehi chahi? Cattāro pāde pasāretvā ekena passena seyyāya, khurehi tiṇapaṃsukhaṇanena, jivhāninnāmanena, udarassa uddhumātabhāvakaraṇena, uccārapassāvavissajjanena, vātassa nirumbhanenāti. Atha vā tathā naṃ uggaṇhāpesiṃ, yathā ekena sotena chamāyaṃ assasanto. <bold>Chahī</bold>ti heṭṭhā vuttehi chahi kāraṇehi. <bold>Kalāhī</bold>ti kalāyissati, luddakaṃ vañcessatīti attho. <bold>Bhotī</bold>ti bhaginiṃ ālapati. <bold>Bhāgineyyo</bold>ti evaṃ chahi kāraṇehi vañcakaṃ bhāgineyyaṃ niddisati.</paragraph>
<paragraph line="103">Evaṃ bodhisatto bhāgineyyassa migamāyaṃ sādhukaṃ uggahitabhāvaṃ vadanto bhaginiṃ samassāsesi. Sopi migapotako pāse baddho anibandhitvāyeva bhūmiyaṃ mahāphāsukapassena pāde pasāretvā nipanno pādānaṃ āsannaṭṭhāne khurehi eva paharitvā paṃsuñca tiṇāni ca uppāṭetvā uccārapassāvaṃ vissajjetvā sīsaṃ pātetvā jivhaṃ ninnāmetvā sarīraṃ kheḷakilinnaṃ katvā vātaggahaṇena udaraṃ uddhumātakaṃ katvā akkhīni parivattetvā heṭṭhānāsikāsotena vātaṃ sañcarāpento uparimanāsikāsotena <pageBreak edition="M" number="1.0171" /> vātaṃ sannirumbhitvā sakalasarīraṃ thaddhabhāvaṃ gāhāpetvā matakākāraṃ dassesi, nīlamakkhikāpi naṃ samparivāresuṃ, tasmiṃ tasmiṃ ṭhāne kākā nilīyiṃsu. Luddo āgantvā udare hatthena paharitvā ‘‘pātova baddho bhavissati, pūtiko jāto’’ti tassa bandhanarajjuṃ mocetvā ‘‘ettheva dāni naṃ ukkantitvā maṃsaṃ ādāya gamissāmī’’ti <pageBreak edition="V" number="1.0157" /> nirāsaṅko hutvā sākhāpalāsaṃ gahetuṃ āraddho. Migapotakopi uṭṭhāya catūhi pādehi ṭhatvā kāyaṃ vidhunitvā gīvaṃ pasāretvā mahāvātena chinnavalāhako viya vegena mātu santikaṃ agamāsi. Satthā ‘‘na, bhikkhave, rāhulo idāneva sikkhākāmo, pubbepi sikkhākāmoyevā’’ti evaṃ migajātakaṃ āharitvā kathesi.</paragraph>
<paragraph line="104"><bold>Ambalaṭṭhiyarāhulovādaṃ desesī</bold>ti ‘‘passasi no tvaṃ, rāhula, imaṃ parittaṃ udakāvasesaṃ udakādāne ṭhapitanti? Evaṃ, bhante. Evaṃ parittakaṃ kho, rāhula, tesaṃ sāmaññaṃ, yesaṃ natthi sampajānamusāvāde lajjā’’ti evamādinā <bold>ambalaṭṭhiyarāhulovādaṃ</bold> (ma. ni. 2.107 ādayo) kathesi. <bold>Gehasitaṃ vitakkaṃ vitakkentassā</bold>ti āyasmā kira rāhulo bhagavato piṭṭhito piṭṭhito gacchantova pādatalato yāva upari kesantā tathāgataṃ olokesi, so bhagavato buddhavesavilāsaṃ disvā ‘‘sobhati bhagavā dvattiṃsamahāpurisalakkhaṇavicittasarīro byāmappabhāparikkhittatāya vippakiṇṇasuvaṇṇacuṇṇamajjhagato viya vijjulatāparikkhitto kanakapabbato viya yantasamākaḍḍhitaratanavicittasuvaṇṇaagghikaṃ viya paṃsukūlacīvarappaṭicchannopi rattakambalaparikkhittakanakapabbato viya pavāḷalatāpaṭimaṇḍitasuvaṇṇaghaṭikaṃ viya cīnapiṭṭhacuṇṇapūjitasuvaṇṇacetiyaṃ viya lākhārasānulitto kanakathūpo viya rattavalāhakantaragato taṅkhaṇamuggatapuṇṇacando viya aho samatiṃsapāramitānubhāvena sajjitassa attabhāvassa sirisampattī’’ti cintesi. Tato attānampi oloketvā ‘‘ahampi sobhāmi, sace bhagavā catūsu mahādīpesu cakkavattirajjaṃ akarissa, mayhaṃ pariṇāyakaṭṭhānantaramadassa, evaṃ sante ativiya jambudīpatalaṃ atisobhissā’’ti attabhāvaṃ nissāya gehasitaṃ chandarāgaṃ uppādesi. Taṃ sandhāyetaṃ vuttaṃ – <bold>‘‘satthu ceva attano ca rūpasampattiṃ disvā gehasitaṃ vitakkaṃ vitakkentassā’’</bold>ti.</paragraph>
<paragraph line="105">Bhagavāpi <pageBreak edition="M" number="1.0172" /> purato gacchantova cintesi – ‘‘paripuṇṇacchavimaṃsalohito dāni rāhulassa attabhāvo, rajanīyesu rūpārammaṇādīsu cittassa pakkhandanakālo jāto, nipphalatāya nu kho rāhulo vītināmetī’’ti. Atha sahāvajjaneneva pasanne udake macchaṃ viya parisuddhe ādāsamaṇḍale mukhanimittaṃ viya ca tassa taṃ cittuppādaṃ addasa, disvā ca ‘‘ayaṃ rāhulo mayhaṃ atrajo hutvā mama pacchato āgacchanto ‘ahaṃ sobhāmi, mayhaṃ vaṇṇāyatanaṃ pasanna’nti attabhāvaṃ nissāya gehasitaṃ chandarāgaṃ uppādeti, atitthe pakkhando, uppathaṃ paṭipanno, agocare carati, disāmūḷhaaddhiko viya agantabbaṃ disaṃ gacchati, ayaṃ kho panassa kileso abbhantare vaḍḍhanto attatthampi yathābhūtaṃ passituṃ na dassissati paratthampi ubhayatthampi, tato <pageBreak edition="V" number="1.0158" /> nirayepi paṭisandhiṃ gaṇhāpessati, tiracchānayoniyampi pettivisayepi asurakāyepi sambādhepi mātukucchisminti anamatagge saṃsāravaṭṭe paripātessati. Yathā kho pana anekaratanapūrā mahānāvā bhinnaphalakantarena udakaṃ ādiyamānā muhuttampi na ajjhupekkhitabbā hoti, vegena vegenassā vivaraṃ pidahituṃ vaṭṭati, evameva ayampi na ajjhupekkhitabbo. Yāvassa ayaṃ kileso abbhantare sīlaratanādīni na vināseti, tāvadeva naṃ niggaṇhissāmī’’ti ajjhāsayaṃ akāsi. Tato rāhulaṃ āmantetvā ‘‘yaṃ kiñci, rāhula, rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ rūpaṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbanti. Rūpameva nu kho bhagavā rūpameva nu kho sugatāti. Rūpampi rāhula, vedanāpi rāhula, saññāpi rāhula, saṅkhārāpi rāhula, viññāṇampi rāhulā’’ti <bold>mahārāhulovādasuttaṃ</bold> (ma. ni. 2.113 ādayo) abhāsi. Taṃ dassetuṃ – <bold>‘‘yaṃ kiñci rāhula…pe… kathesī’’</bold>ti vuttaṃ.</paragraph>
<paragraph line="106"><bold>Saṃyuttake pana rāhulovādo</bold>ti rāhulasaṃyutte vuttarāhulovādaṃ sandhāya vadanti. Tattha ‘‘sādhu me, bhante, bhagavā saṃkhittena dhammaṃ desetu, yamahaṃ, bhante, bhagavato dhammaṃ sutvā eko vūpakaṭṭho appamatto ātāpī pahitatto vihareyya’’nti therena yācito ‘‘taṃ kiṃ maññasi, rāhula, cakkhu niccaṃ vā aniccaṃ vāti? Aniccaṃ, bhante. Yaṃ panāniccaṃ <pageBreak edition="M" number="1.0173" />, dukkhaṃ vā taṃ sukhaṃ vāti? Dukkhaṃ, bhante. Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ ‘etaṃ mama, esohamasmi, eso me attā’’’tiādinā <bold>rāhulovādaṃ</bold> (saṃ. ni. 2.188 ādayo) ārabhi. <bold>Therassa vipassanācāroyeva,</bold> na pana mahārāhulovādo viya vitakkūpacchedāya vuttoti adhippāyo.</paragraph>
<paragraph line="107"><bold>Athassa satthā ñāṇaparipākaṃ ñatvā</bold>tiādīsu bhagavato kira rahogatassa paṭisallīnassa evaṃ cetaso parivitakko udapādi ‘‘paripakkā kho rāhulassa vimuttiparipācanīyā dhammā, yannūnāhaṃ rāhulaṃ uttari āsavānaṃ khaye vineyya’’nti? Athassa bhagavā pubbaṇhasamayaṃ nivāsetvā pattacīvaramādāya sāvatthiyaṃ piṇḍāya caritvā pacchābhattaṃ piṇḍapātapaṭikkanto āyasmantaṃ rāhulaṃ āmantesi – ‘‘gaṇhāhi, rāhula, nisīdanaṃ, yena andhavanaṃ tenupasaṅkamissāma divāvihārāyā’’ti. ‘‘Evaṃ, bhante’’ti kho āyasmā rāhulo bhagavato paṭissutvā nisīdanaṃ ādāya bhagavato piṭṭhito piṭṭhito anubandhi. Tena kho pana samayena anekāni devatāsahassāni bhagavantaṃ abhivanditvā anubandhitā honti ‘‘ajja bhagavā āyasmantaṃ rāhulaṃ <pageBreak edition="V" number="1.0159" /> uttari āsavānaṃ khaye vinessatī’’ti. Atha kho bhagavā andhavanaṃ ajjhogāhetvā aññatarasmiṃ rukkhamūle paññatte āsane nisīdi. Āyasmāpi rāhulo bhagavantaṃ abhivādetvā ekamantaṃ nisīdi. Atha āyasmantaṃ rāhulaṃ āmantetvā ‘‘taṃ kiṃ maññasi, rāhula, cakkhu niccaṃ vā aniccaṃ vāti? Aniccaṃ, bhante. Yaṃ panāniccaṃ, dukkhaṃ vā taṃ sukhaṃ vāti? Dukkhaṃ, bhante. Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ ‘etaṃ mama, esohamasmi, eso me attā’’’tiādinā <bold>rāhulovādaṃ</bold> (saṃ. ni. 4.121) adāsi. Taṃ sandhāyetaṃ vuttaṃ – <bold>‘‘andhavane nisinno cūḷarāhulovādaṃ kathesī’’</bold>ti.</paragraph>
<paragraph line="108"><bold>Koṭisatasahassadevatāhī</bold>ti āyasmatā rāhulena padumuttarassa bhagavato pādamūle pathavindhararājakāle patthanaṃ ṭhapentena saddhiṃ patthanaṃ ṭhapitadevatāyevetā. Tāsu pana kāci bhūmaṭṭhadevatā, kāci antalikkhaṭṭhakā, kāci cātumahārājikādidevaloke, kāci brahmaloke nibbattā, imasmiṃ pana divase sabbā ekaṭṭhāne andhavanasmiṃyeva sannipatitā.</paragraph>
<paragraph line="109"><bold>Ābhidosika</bold>nti <pageBreak edition="M" number="1.0174" /> pārivāsikaṃ ekarattātikkantaṃ pūtibhūtaṃ. Ekarattātikkantasseva hi nāmasaññā esā, yadidaṃ ābhidosikoti. Ayaṃ panettha vacanattho – pūtibhāvadosena abhibhūtoti abhidoso, abhidosoyeva <bold>ābhidosiko. Kummāsa</bold>nti yavakummāsaṃ. <bold>Adhivāsetvā</bold>ti ‘‘tena hi, tāta raṭṭhapāla, adhivāsehi svātanāya bhatta’’nti pitarā nimantito svātanāya bhikkhaṃ adhivāsetvā. Ettha ca thero pakatiyā ukkaṭṭhasapadānacāriko svātanāya bhikkhaṃ nāma nādhivāseti, mātu anuggahena pana adhivāseti. Mātu kirassa theraṃ anussaritvā anussaritvā mahāsoko uppajjati, rodaneneva dukkhī viya jātā, tasmā thero ‘‘sacāhaṃ taṃ apassitvā gamissāmi, hadayampissā phaleyyā’’ti anuggahena adhivāsesi. Paṇḍitā hi bhikkhū mātāpitūnaṃ ācariyupajjhāyānaṃ vā kātabbaṃ anuggahaṃ ajjhupekkhitvā dhutaṅgasuddhikā na bhavanti.</paragraph>
<paragraph line="110"><bold>Alaṅkatapaṭiyatte itthijane</bold>ti pitarā uyyojite itthijane. Pitā kirassa dutiyadivase sakanivesane mahantaṃ hiraññasuvaṇṇassa puñjaṃ kārāpetvā kilañjehi paṭicchādāpetvā āyasmato raṭṭhapālassa purāṇadutiyikāyo ‘‘etha tumhe vadhū, yena alaṅkārena alaṅkatā pubbe raṭṭhapālassa kulaputtassa piyā hotha manāpā, tena alaṅkārena alaṅkarothā’’ti āṇāpetvā paṇītaṃ khādanīyaṃ bhojanīyaṃ paṭiyādāpetvā kāle ārocite āgantvā paññatte āsane nisinnaṃ ‘‘idaṃ te, raṭṭhapāla, mattikaṃ dhanaṃ, aññaṃ pettikaṃ, aññaṃ pitāmahaṃ; sakkā, tāta raṭṭhapāla, bhoge <pageBreak edition="V" number="1.0160" /> ca bhuñjituṃ, puññāni ca kātuṃ? Ehi tvaṃ, tāta raṭṭhapāla, sikkhaṃ paccakkhāya hīnāyāvattitvā bhoge ca bhuñjassu, puññāni ca karohī’’ti yācitvā tena paṭikkhipitvā dhamme desite ‘‘ahaṃ imaṃ uppabbājessāmī’’ti ānayiṃ, so ‘‘dāni me dhammakathaṃ kātuṃ āraddho, alaṃ me vacanaṃ na karissatī’’ti uṭṭhāya gantvā tassa orodhānaṃ dvāraṃ vivarāpetvā ‘‘ayaṃ vo sāmiko, gacchatha, yaṃ kiñci katvāna gaṇhituṃ vāyamathā’’ti uyyojesi. Tīsu vayesu ṭhitā nāṭakitthiyo theraṃ parivārayiṃsu. Tāsu ayaṃ asubhasaññaṃ uppādesi. Tena vuttaṃ – <bold>‘‘alaṅkatapaṭiyatte itthijane asubhasaññaṃ uppādetvā’’</bold>ti.</paragraph>
<paragraph line="111"><bold>Ṭhitakova</bold><pageBreak edition="M" number="1.0175" /><bold>dhammaṃ desetvā</bold>ti –</paragraph>
<gatha1 line="112">‘‘Passa cittakataṃ bimbaṃ, arukāyaṃ samussitaṃ;</gatha1>
<gathalast line="113">Āturaṃ bahusaṅkappaṃ, yassa natthi dhuvaṃ ṭhiti.</gathalast>
<gatha1 line="114">‘‘Passa cittakataṃ rūpaṃ, maṇinā kuṇḍalena ca;</gatha1>
<gathalast line="115">Aṭṭhiṃ tacena onaddhaṃ, saha vatthehi sobhati.</gathalast>
<gatha1 line="116">‘‘Alattakakatā pādā, mukhaṃ cuṇṇakamakkhitaṃ;</gatha1>
<gathalast line="117">Alaṃ bālassa mohāya, no ca pāragavesino.</gathalast>
<gatha1 line="118">‘‘Aṭṭhāpadakatā kesā, nettā añjanamakkhitā;</gatha1>
<gathalast line="119">Alaṃ bālassa mohāya, no ca pāragavesino.</gathalast>
<gatha1 line="120">‘‘Añjanīvaṇṇavā cittā, pūtikāyo alaṅkato;</gatha1>
<gathalast line="121">Alaṃ bālassa mohāya, no ca pāragavesino.</gathalast>
<gatha1 line="122">‘‘Odahi migavo pāsaṃ, nāsadā vāguraṃ migo;</gatha1>
<gathalast line="123">Bhutvā nivāpaṃ gacchāmi, kandante migabandhake’’ti. (ma. ni. 2.302; theragā. 769-774) –</gathalast>
<unindented line="124">Imāhi gāthāhi dhammaṃ desetvā.</unindented>
<paragraph line="125"><bold>Ākāsaṃ</bold><pageBreak edition="V" number="1.0161" /><bold>uppatitvā</bold>ti ākāsaṃ pakkhanditvā. Kasmā pana thero ākāsena gato? Pitā kirassa seṭṭhi sattasu dvārakoṭṭhakesu aggaḷāni dāpetvā malle āṇāpesi ‘‘sace nikkhamitvā gacchati, hatthapādesu naṃ gahetvā kāsāyāni haritvā gihivesaṃ gaṇhāpethā’’ti. Tasmā thero ‘‘ete mādisaṃ mahākhīṇāsavaṃ hatthe vā pāde vā gahetvā apuññaṃ pasaveyyuṃ, taṃ nesaṃ mā ahosī’’ti cintetvā ākāsena agamāsi. <bold>Migacīra</bold>nti evaṃnāmakaṃ uyyānaṃ. <bold>Catupārijuññapaṭimaṇḍita</bold>nti jarāpārijuññaṃ, byādhipārijuññaṃ, bhogapārijuññaṃ, ñātipārijuññanti imehi catūhi pārijuññehi paṭimaṇḍitaṃ. <bold>Pārijuñña</bold>nti ca parihānīti attho. Sesamettha suviññeyyameva.</paragraph>
<subhead line="126">Kuṇḍadhānattheravatthu</subhead>
<paragraph line="127" number="211"> Tatiye salākaṃ gaṇhantīti <bold>salākagāhakā</bold>. Sunāparantajanapadaṃ gacchantepi paṭhamameva salākaṃ gaṇhīti sambandho. <bold>Chabbassantare</bold>ti channaṃ <pageBreak edition="M" number="1.0176" /> vassānaṃ abbhantare. <bold>Mettī</bold>ti mittabhāvo. <bold>Bhedake satī</bold>ti bhedakaraṇe sati. <bold>Gumbasabhāgato</bold>ti gumbasamīpato, ayameva vā pāṭho. <bold>Itthī hutvā</bold>ti itthī viya hutvā, manussitthivaṇṇaṃ māpetvāti attho. <bold>Dīgharattānugato</bold>ti dīghakālaṃ anubandho. <bold>Ettakaṃ addhāna</bold>nti ettakaṃ kālaṃ. <bold>Handāvuso</bold>ti gaṇhāvuso. <bold>Atthaṃ gahetvā</bold>ti bhūtatthaṃ gahetvā, ayameva vā pāṭho. <bold>Koṇḍo jāto</bold>ti dhutto jāto.</paragraph>
<paragraph line="128"><bold>Māvoca pharusaṃ kañcī</bold>ti kañci ekapuggalaṃ pharusaṃ mā avoca. <bold>Vuttā paṭivadeyyu ta</bold>nti tayā pare dussīlāti vuttā tampi tatheva paṭivadeyyuṃ. <bold>Dukkhā hi sārambhakathā</bold>ti esā kāraṇuttarā yugaggāhakathā nāma dukkhā. <bold>Paṭidaṇḍā phuseyyu ta</bold>nti kāyadaṇḍādīhi paraṃ paharantassa tādisāva paṭidaṇḍā tava matthake pateyyuṃ.</paragraph>
<paragraph line="129"><bold>Sace neresi attāna</bold>nti sace attānaṃ niccalaṃ kātuṃ sakkhissasi. <bold>Kaṃso upahato yathā</bold>ti mukhavaṭṭiyaṃ chinditvā talamattaṃ katvā ṭhapitaṃ kaṃsatālaṃ viya. Tādisañhi hatthehi pādehi daṇḍena vā pahatampi saddaṃ na karoti. <bold>Esa pattosi nibbāna</bold>nti sace evarūpo bhavituṃ sakkhissasi, imaṃ paṭipadaṃ pūrayamāno eso tvaṃ idāni appattopi nibbānaṃ pattosi nāma. <bold>Sārambho te na vijjatī</bold>ti ‘‘evañca sati tvaṃ dussīlo, ahaṃ susīlo’’ti evamādiko uttarikaraṇavācālakkhaṇo sārambho te na vijjati, na bhavissatiyevāti attho. <bold>Parikkilesenā</bold>ti saṃkilesahetunā.</paragraph>
<subhead line="130">Vaṅgīsattheravatthu</subhead>
<paragraph line="131" number="212"> Catutthe <pageBreak edition="V" number="1.0162" /><bold>sampannapaṭibhānāna</bold>nti paripuṇṇapaṭibhānānaṃ. <bold>Cutiṃ yo vedi…pe… sabbaso</bold>ti yo sattānaṃ cutiñca paṭisandhiñca sabbākārena pākaṭaṃ katvā jānāti, taṃ ahaṃ alagganatāya <bold>asattaṃ,</bold> paṭipattiyā suṭṭhu gatattā <bold>sugataṃ,</bold> catunnaṃ saccānaṃ sambuddhattā <bold>buddhaṃ</bold> brāhmaṇaṃ vadāmīti attho. <bold>Yassa gati</bold>nti yassete devādayo gatiṃ na jānanti, tamahaṃ āsavānaṃ khīṇatāya <bold>khīṇāsavaṃ,</bold> kilesehi ārakattā <bold>arahantaṃ</bold> brāhmaṇaṃ vadāmīti attho.</paragraph>
<subhead line="132">Upasenavaṅgantaputtattheravatthu</subhead>
<paragraph line="133" number="213"> Pañcame <pageBreak edition="M" number="1.0177" /><bold>sabbapāsādikāna</bold>nti sabbaso pasādaṃ janentānaṃ. <bold>Kintāya</bold>nti kiṃ te ayaṃ. <bold>Atilahu</bold>nti atisīghaṃ. Yassa tasmiṃ attabhāve uppajjanārahānaṃ maggaphalānaṃ upanissayo natthi, taṃ buddhā ‘‘moghapuriso’’ti vadanti ariṭṭhalāḷudāyiādike viya. Upanissaye satipi tasmiṃ khaṇe magge vā phale vā asati ‘‘moghapurisā’’ti vadantiyeva dhaniyattherādike viya. Imassapi tasmiṃ khaṇe maggaphalānaṃ abhāvato <bold>‘‘moghapurisā’’</bold>ti āha, tucchamanussāti attho. <bold>Bāhullāyā</bold>ti parisabāhullāya. <bold>Anekapariyāyenā</bold>ti anekakāraṇena.</paragraph>
<paragraph line="134"><bold>Icchāmahaṃ, bhikkhave</bold>ti bhagavā kira taṃ addhamāsaṃ na kañci bodhaneyyasattaṃ addasa, tasmā evamāha, evaṃ santepi tantivasena dhammadesanā kattabbā siyā. Yasmā panassa etadahosi – ‘‘mayi okāsaṃ kāretvā paṭisallīne bhikkhū adhammikaṃ katikavattaṃ karissanti, taṃ upaseno bhindissati, ahaṃ tassa pasīditvā bhikkhūnaṃ dassanaṃ anujānissāmi. Tato maṃ passitukāmā bahū bhikkhū dhutaṅgāni samādiyissanti, ahañca tehi ujjhitasanthatapaccayā sikkhāpadaṃ paññapessāmī’’ti, tasmā evamāha. <bold>Therassā</bold>ti upasenattherassa. <bold>Manāpāni te bhikkhu paṃsukūlānī</bold>ti ‘‘bhikkhu tava imāni paṃsukūlāni manāpāni attano ruciyā khantiyā gahitānī’’ti pucchati. <bold>Na kho me, bhante, manāpāni paṃsukūlānī</bold>ti, bhante, na mayā attano ruciyā khantiyā gahitāni, galaggāhena viya matthakatāḷanena viya ca gāhito mayāti dasseti. <bold>Pāḷiyaṃ āgatamevā</bold>ti vinayapāḷiṃ sandhāya vadati.</paragraph>
<subhead line="135">Dabbattheravatthu</subhead>
<paragraph line="136" number="214"> Chaṭṭhe <pageBreak edition="V" number="1.0163" /><bold>aṭṭhārasasu mahāvihāresū</bold>ti rājagahassa samantato ṭhitesu aṭṭhārasasu mahāvihāresu. <bold>Upavijaññā</bold>ti āsannapasūtikālā. <bold>Rahogato</bold>ti rahasi gato. <bold>Saṅghassa veyyāvaccakaraṇe kāyaṃ yojetukāmo cintesī</bold>ti thero kira attano katakiccabhāvaṃ disvā ‘‘ahaṃ imaṃ sarīraṃ dhāremi, tañca kho vātamukhe ṭhitapadīpo viya aniccatāmukhe ṭhitaṃ nacirasseva nibbāyanadhammaṃ yāva <pageBreak edition="M" number="1.0178" /> na nibbāyati, tāva kiṃ nu kho ahaṃ saṅghassa veyyāvaccaṃ kareyya’’nti cintento iti paṭisañcikkhati ‘‘tiroraṭṭhesu bahū kulaputtā bhagavantaṃ adisvāva pabbajanti, te ‘bhagavantaṃ passissāma ceva vandissāmā’ti ca dūratopi āgacchanti, tatra yesaṃ senāsanaṃ nappahoti, te silāpattakepi seyyaṃ kappenti. Pahomi kho panāhaṃ attano ānubhāvena tesaṃ tesaṃ kulaputtānaṃ icchāvasena pāsādavihāraaḍḍhayogādīni mañcapīṭhattharaṇāni nimminitvā dātuṃ? Punadivase cettha ekacce ativiya kilantarūpā honti, te gāravena bhikkhūnaṃ purato ṭhatvā bhattānipi na uddisāpenti, ahaṃ kho pana tesaṃ bhattānipi uddisituṃ pahomī’’ti. Iti paṭisañcikkhanto ‘‘yaṃnūnāhaṃ saṅghassa senāsanañca paññapeyyaṃ, bhattāni ca uddiseyya’’nti cintesi. <bold>Sabhāgasabhāgāna</bold>nti suttantikādiguṇavasena sabhāgānaṃ, na mittasanthavavasena. Thero hi yāvatikā suttantikā honti, te uccinitvā uccinitvā ekato tesaṃ anurūpameva senāsanaṃ paññapeti. Venayikābhidhammikakammaṭṭhānikakāyadaḷhibahulesupi eseva nayo. Teneva <bold>pāḷiyaṃ</bold> (pārā. 380) vuttaṃ – ‘‘yete bhikkhū suttantikā, tesaṃ ekajjhaṃ senāsanaṃ paññapetī’’tiādi.</paragraph>
<paragraph line="137"><bold>Aṅguliyā jalamānāyā</bold>ti tejokasiṇacatutthajjhānaṃ samāpajjitvā vuṭṭhāya abhiññāñāṇena aṅgulijalanaṃ adhiṭṭhahitvā teneva tejodhātusamāpattijanitena aggijālena aṅguliyā jalamānāya. <bold>Ayaṃ mañco</bold>tiādīsu pana there ‘‘ayaṃ mañco’’tiādiṃ vadante nimmitāpi attano attano gataṭṭhāne ‘‘ayaṃ mañco’’tiādiṃ vadanti. Ayañhi nimmitānaṃ dhammatā.</paragraph>
<gatha1 line="138">‘‘Ekasmiṃ bhāsamānasmiṃ, sabbe bhāsanti nimmitā;</gatha1>
<gathalast line="139">Ekasmiṃ tuṇhimāsine, sabbe tuṇhī bhavanti te’’ti. (dī. ni. 2.286);</gathalast>
<paragraph line="140">Yasmiṃ pana vihāre mañcapīṭhādīni na paripūrenti, tattha attano ānubhāvena pūrenti, tena nimmitānaṃ avatthukaṃ vacanaṃ na hoti sabbattha mañcapīṭhādīnaṃ sabbhāvato. Sabbavihāresu ca <pageBreak edition="V" number="1.0164" /> gamanamagge samappamāṇe katvā adhiṭṭhāti. Katikasaṇṭhānādīnaṃ pana nānappakārattā tasmiṃ tasmiṃ vihāre katikavattāni visuṃ visuṃ kathāpetīti veditabbaṃ. Aniyametvā <pageBreak edition="M" number="1.0179" /> nimmitānañhi ‘‘ekasmiṃ bhāsamānasmi’’ntiādidhammatā vuttā. Tathā hi ye vaṇṇavayasarīrāvayavaparikkhārakiriyāvisesādīhi niyamaṃ akatvā nimmitā honti, te aniyametvā nimmitattā iddhimatā sadisāva honti. Ṭhānanisajjādīsu bhāsitatuṇhībhāvādīsu vā yaṃ yaṃ iddhimā karoti, taṃ tadeva karonti. Sace pana nānappakāre kātukāmo hoti, keci paṭhamavaye, keci majjhimavaye, keci pacchimavaye, tathā dīghakese upaḍḍhamuṇḍe missakakese upaḍḍharattacīvare paṇḍukacīvare, padabhāṇadhammakathāsarabhaññapañhapucchanapañhavissajjanarajanapacanacīvarasibbanadhovanādīni karonte, aparepi vā nānappakāre kātukāmo hoti, tena pādakajjhānato vuṭṭhāya ‘‘ettakā bhikkhū paṭhamavayā hontū’’tiādinā nayena parikammaṃ katvā puna samāpajjitvā vuṭṭhāya adhiṭṭhite adhiṭṭhānacittena saddhiṃ icchiticchitappakārāyeva honti. <bold>Puna attano vasanaṭṭhānameva āgacchatī</bold>ti tehi saddhiṃ janapadakathaṃ kathento anisīditvā attano vasanaṭṭhānaṃ veḷuvanameva paccāgacchati. <bold>Pāḷiya</bold>nti vinayapāḷiyaṃ.</paragraph>
<subhead line="141">Pilindavacchattheravatthu</subhead>
<paragraph line="142" number="215"> Sattame <bold>piyāna</bold>nti piyāyitabbānaṃ. <bold>Manāpāna</bold>nti manavaḍḍhanakānaṃ. <bold>Pilindoti panassa gottaṃ, vacchoti nāma</bold>nti ettha vuttavipariyāyenapi vadanti ‘‘pilindoti nāmaṃ, vacchoti gotta’’nti. Teneva ācariyadhammapālattherena <bold>theragāthāsaṃvaṇṇanāya</bold> (theragā. aṭṭha. 1.8 pilindavacchattheragāthāvaṇṇanā) vuttaṃ – ‘‘pilindotissa nāmaṃ akaṃsu, vacchoti pana gottaṃ. Tena so aparabhāge pilindavacchoti paññāyitthā’’ti. <bold>Saṃsandetvā</bold>ti ekato katvā.</paragraph>
<paragraph line="143"><bold>Satthu dhammadesanaṃ sutvā paṭiladdhasaddho pabbajitvā</bold>ti idaṃ aṅguttarabhāṇakānaṃ kathāmaggena vuttaṃ. Apare pana bhaṇanti – anuppanneyeva amhākaṃ bhagavati sāvatthiyaṃ brāhmaṇagehe nibbattitvā pilindavacchoti paññāto saṃsāre saṃvegabahulatāya paribbājakapabbajjaṃ pabbajitvā cūḷagandhāraṃ nāma vijjaṃ sādhetvā ākāsacārī paracittavidū ca hutvā rājagahe lābhaggayasaggappatto paṭivasati. Atha yadā amhākaṃ bhagavā abhisambuddho hutvā anukkamena rājagahaṃ upagato, tato paṭṭhāya buddhānubhāvena <pageBreak edition="M" number="1.0180" /> tassa sā vijjā na sampajjati, atthakiccaṃ na sādheti. So cintesi – ‘‘sutaṃ kho pana metaṃ ‘ācariyapācariyānaṃ bhāsamānānaṃ yattha mahāgandhāravijjā dharati, tattha cūḷagandhāravijjā na sampajjatī’ti. Samaṇassa pana gotamassa āgatakālato <pageBreak edition="V" number="1.0165" /> paṭṭhāya nāyaṃ mama vijjā sampajjati, nissaṃsayaṃ samaṇo gotamo mahāgandhāravijjaṃ jānāti, yannūnāhaṃ taṃ payirupāsitvā tassa santike vijjaṃ pariyāpuṇeyya’’nti. So bhagavantaṃ upasaṅkamitvā etadavoca – ‘‘ahaṃ, mahāsamaṇa, tava santike ekaṃ vijjaṃ pariyāpuṇitukāmo, okāsaṃ me karohī’’ti. Bhagavā ‘‘tena hi pabbajā’’ti āha. So ‘‘vijjāya parikammaṃ pabbajjā’’ti maññamāno pabbajīti. <bold>Paravambhanavasenā</bold>ti paresaṃ garahanavasena.</paragraph>
<paragraph line="144"><bold>Akakkasa</bold>nti apharusaṃ. <bold>Viññāpani</bold>nti atthaviññāpaniṃ. <bold>Sacca</bold>nti bhūtatthaṃ. <bold>Nābhisaje</bold>ti yāya girāya aññaṃ kujjhāpanavasena na lagāpeyya, khīṇāsavo nāma evarūpameva giraṃ na bhāseyya, tasmā tamahaṃ brūmi brāhmaṇaṃ vadāmīti attho.</paragraph>
<paragraph line="145"><bold>Anuvicinitvā</bold>ti anuvicāretvā. <bold>Caṇḍikataṃ gacchanta</bold>nti sīghagatiyā gacchantaṃ.</paragraph>
<subhead line="146">Bāhiyadārucīriyattheravatthu</subhead>
<paragraph line="147" number="216"> Aṭṭhame <bold>ekarattivāsena gantvā</bold>ti devatānubhāvena gantvā. ‘‘Buddhānubhāvenā’’tipi vadanti. Evaṃ gato ca vihāraṃ pavisitvā sambahule bhikkhū bhuttapātarāse kāyālasiyavimocanatthāya abbhokāse caṅkamante disvā ‘‘kahaṃ etarahi satthā’’ti pucchi. Bhikkhū ‘‘sāvatthiyaṃ piṇḍāya paviṭṭho’’ti vatvā taṃ pucchiṃsu – ‘‘tvaṃ pana kuto āgato’’ti? Suppārakā āgatomhīti. Kadā nikkhantosīti? Hiyyo sāyaṃ nikkhantomhīti. Dūrato āgato, tava pāde dhovitvā telena makkhetvā thokaṃ vissamāhi, āgatakāle satthāraṃ dakkhissatīti. Ahaṃ, bhante, satthu vā attano vā jīvitantarāyaṃ na jānāmi, ekarattenevamhi katthaci aṭṭhatvā anisīditvā vīsayojanasatikaṃ maggaṃ āgato, satthāraṃ passitvāva vissamissāmīti. So evaṃ vatvā taramānarūpo sāvatthiṃ pavisitvā bhagavantaṃ anopamāya buddhasiriyā piṇḍāya carantaṃ disvā <pageBreak edition="M" number="1.0181" /> ‘‘cirassaṃ vata me diṭṭho sammāsambuddho’’ti diṭṭhaṭṭhānato paṭṭhāya oṇatasarīro gantvā antaravīthiyameva pañcapatiṭṭhitena vanditvā gopphakesu daḷhaṃ gahetvā evamāha – ‘‘desetu me, bhante, bhagavā dhammaṃ, desetu me sugato dhammaṃ, yaṃ mamassa dīgharattaṃ hitāya sukhāyā’’ti.</paragraph>
<paragraph line="148">Atha naṃ satthā ‘‘akālo kho tāva, bāhiya, antaragharaṃ paviṭṭhomhi piṇḍāyā’’ti paṭikkhipi <pageBreak edition="V" number="1.0166" />. Taṃ sutvā bāhiyo, ‘‘bhante, saṃsāre saṃsarantena kabaḷīkārāhāro na no laddhapubbo, tumhākaṃ vā mayhaṃ vā jīvitantarāyaṃ na jānāmi, desetha me dhamma’’nti. Satthā dutiyampi paṭikkhipiyeva. Evaṃ kirassa ahosi ‘‘imassa maṃ diṭṭhakālato paṭṭhāya sakalasarīraṃ pītiyā nirantaraṃ ajjhotthaṭaṃ hoti, balavapītivegena dhammaṃ sutvāpi na sakkhissati paṭivijjhituṃ, majjhattupekkhā tāva tiṭṭhatu, ekaratteneva vīsayojanasataṃ maggaṃ āgatattā darathopissa balavā, sopi tāva paṭippassambhatū’’ti. Tasmā dvikkhattuṃ paṭikkhipitvā tatiyaṃ yācito antaravīthiyaṃ ṭhitova ‘‘tasmātiha te, bāhiya, evaṃ sikkhitabbaṃ diṭṭhe diṭṭhamattaṃ bhavissatī’’tiādinā (udā. 10) nayena dhammaṃ deseti. Imamatthaṃ saṃkhipitvā dassento <bold>‘‘satthāraṃ piṇḍāya paviṭṭha’’</bold>ntiādimāha. Tattha <bold>antaraghare</bold>ti antaravīthiyaṃ.</paragraph>
<paragraph line="149"><bold>Aparipuṇṇapattacīvaratāya pattacīvaraṃ pariyesanto</bold>ti so kira vīsativassasahassāni samaṇadhammaṃ karonto ‘‘bhikkhunā nāma attano paccaye labhitvā aññaṃ anoloketvā sayameva bhuñjituṃ vaṭṭatī’’ti ekabhikkhussapi pattena vā cīvarena vā saṅgahaṃ nākāsi. Tenassa ‘‘iddhimayapattacīvaraṃ na uppajjissatī’’ti ñatvā ehibhikkhubhāvena pabbajjaṃ na adāsi. Tāvadeva ca pabbajjaṃ yācito ‘‘paripuṇṇaṃ te pattacīvara’’nti pucchitvā ‘‘aparipuṇṇa’’nti vutte ‘‘tena hi pattacīvaraṃ pariyesāhī’’ti vatvā pakkāmi. Tasmā so pattacīvaraṃ pariyesanto saṅkāraṭṭhānato coḷakhaṇḍāni saṃkaḍḍhati.</paragraph>
<paragraph line="150"><bold>Sahassamapī</bold>ti paricchedavacanaṃ. Ekasahassaṃ dvesahassānīti evaṃ sahassena ce paricchinnā gāthā honti, tā ca <bold>anatthapadasaṃhitā</bold> ākāsavaṇṇapabbatavaṇṇādīni pakāsakehi anibbānadīpakehi anatthakehi padehi saṃhitā yāva bahukā honti, tāva pāpikā evāti attho <pageBreak edition="M" number="1.0182" />. <bold>Ekaṃ gāthāpadaṃ seyyo</bold>ti ‘‘appamādo amatapadaṃ…pe… yathā matā’’ti (dha. pa. 21) evarūpā ekagāthāpi seyyoti attho.</paragraph>
<subhead line="151">Kumārakassapattheravatthu</subhead>
<paragraph line="152" number="217"> Navame <bold>ekaṃ buddhantaraṃ sampattiṃ anubhavamāno</bold>ti sāvakabodhiyā niyatatāya puññasambhārassa ca sātisayattā vinipātaṃ agantvā ekaṃ buddhantaraṃ devesu ca manussesu ca sampattiṃ anubhavamāno. <bold>‘‘Ekissā kuladārikāya kucchimhi uppanno’’</bold>ti vatvā tamevassa uppannabhāvaṃ <pageBreak edition="V" number="1.0167" /> mūlato paṭṭhāya dassetuṃ – <bold>‘‘sā cā’’</bold>tiādi vuttaṃ. Tattha <bold>sā</bold>ti kuladārikā. <bold>Ca</bold>-saddo byatirekattho. Tena vuccamānaṃ visesaṃ jotayati. <bold>Kulaghara</bold>nti patikulagehaṃ. <bold>Gabbhanimitta</bold>nti gabbhassa saṇṭhitabhāvaviggahaṃ. Satipi visākhāya sāvatthivāsikulapariyāpannatte tassā tattha padhānabhāvadassanatthaṃ <bold>‘‘visākhañcā’’</bold>tiādi vuttaṃ yathā ‘‘brāhmaṇā āgatā, vāsiṭṭhopi āgato’’ti. Bhagavatā evaṃ gahitanāmattāti yojanā. Yasmā rājaputtā loke ‘‘kumārā’’ti voharīyanti, ayañca rañño kittimaputto, tasmā āha – <bold>‘‘rañño…pe… sañjāniṃsū’’</bold>ti.</paragraph>
<paragraph line="153"><bold>Pañcadasa pañhe abhisaṅkharitvā</bold>ti ‘‘bhikkhu, bhikkhu, ayaṃ vammiko rattiṃ dhūpāyati, divā pajjalatī’’tiādinā <bold>vammikasutte</bold> (ma. ni. 1.249) āgatanayena pañcadasa pañhe abhisaṅkharitvā. <bold>Pāyāsirañño</bold>ti ‘‘natthi paraloko, natthi sattā opapātikā, natthi sukatadukkaṭānaṃ kammānaṃ phalaṃ vipāko’’ti (dī. ni. 2.410, 412) evaṃladdhikassa pāyāsirājassa. Rājā hi tadā anabhisitto hutvā pasenadinā kosalena dinnasetabyanagaraṃ ajjhāvasanto imaṃ diṭṭhiṃ gaṇhi. <bold>Pañcadasahi pañhehi paṭimaṇḍetvā</bold>ti ‘‘taṃ kiṃ maññasi, rājañña, ime candimasūriyā imasmiṃ vā loke parasmiṃ vā devā vā te manussā’’ti evamādīhi (dī. ni. 2.411) pañcadasahi pañhehi paṭimaṇḍitaṃ katvā. <bold>Suttante</bold>ti pāyāsisuttante (dī. ni. 2.406 ādayo).</paragraph>
<subhead line="154">Mahākoṭṭhikattheravatthu</subhead>
<paragraph line="155" number="218"> Dasamaṃ uttānatthameva.</paragraph>
<centered line="156">Tatiyaetadaggavaggavaṇṇanā niṭṭhitā.</centered>
<title line="157">14. Etadaggavaggo</title>
<subhead line="158">(14) 4. Catutthaetadaggavaggavaṇṇanā</subhead>
<subhead line="159">Ānandattheravatthu</subhead>
<paragraph line="160" number="219-223"> Catutthavaggassa <pageBreak edition="V" number="1.0168" /><pageBreak edition="M" number="1.0183" /> paṭhame <bold>heṭṭhā vuttappamāṇa</bold>nti heṭṭhā koṇḍaññattherassa vatthumhi ‘‘tassa dhurapattāni navutihatthāni honti, kesaraṃ tiṃsahatthaṃ, kaṇṇikā dvādasahatthā, pādena patiṭṭhitaṭṭhānaṃ ekādasahattha’’nti evaṃ vuttappamāṇaṃ. <bold>Rañño pesesī</bold>ti paccantassa kupitabhāvaṃ ārocetvā pesesi. <bold>Theragāthāsaṃvaṇṇanāyaṃ</bold> (theragā. aṭṭha. 2.1016 ānandattheragāthāvaṇṇanā) pana ‘‘paccantassa kupitabhāvaṃ rañño anārocetvā sayameva taṃ vūpasamesi, taṃ sutvā rājā tuṭṭhamānaso puttaṃ pakkosāpetvā ‘varaṃ te, sumana, dammi, gaṇhāhī’ti āhā’’ti vuttaṃ. <bold>Na metaṃ cittaṃ atthī</bold>ti mama evarūpaṃ cittaṃ natthi. <bold>Avañjha</bold>nti atucchaṃ. <bold>Aññaṃ varehī</bold>ti aññaṃ patthehi, aññaṃ gaṇhāhīti vuttaṃ hoti. <bold>Udakaṃ adhiṭṭhāyā</bold>ti ‘‘udakaṃ hotū’’ti adhiṭṭhahitvā. <bold>Gatenā</bold>ti gamanena. <bold>Na āmisacakkhukā</bold>ti cīvarādipaccayasaṅkhātaṃ āmisaṃ na olokenti.</paragraph>
<paragraph line="161"><bold>Vasanaṭṭhānasabhāgeyevā</bold>ti vasanaṭṭhānasamīpeyeva. <bold>Ekantavallabho</bold>ti upaṭṭhākaṭṭhāne ekantena vallabho. <bold>Etassevā</bold>ti etasseva bhikkhussa. <bold>Dvejjhakathā na hontī</bold>ti dvidhābhūtakathā na honti, anekantikakathā na hontīti vuttaṃ hoti. <bold>Anibaddhā</bold>ti aniyatā. <bold>Lohitena galantenā</bold>ti itthambhūtakkhāne karaṇavacanaṃ, galantena lohitena yuttoti attho. <bold>Anvāsatto</bold>ti anugato. <bold>Uṭṭhehi, āvuso ānanda, uṭṭhehi, āvuso ānandā</bold>ti turite idamāmeḍitavacanaṃ. <bold>Duvidhena udakenā</bold>ti sītudakena uṇhudakena ca. <bold>Tividhena dantakaṭṭhenā</bold>ti khuddakaṃ mahantaṃ majjhimanti evaṃ tippakārena dantakaṭṭhena. <bold>Nava vāre anupariyāyatī</bold>ti satthari pakkosante paṭivacanadānāya thinamiddhavinodanatthaṃ navakkhattuṃ anupariyāyati. Tenevāha – <bold>‘‘evañhissa ahosī’’</bold>tiādi. Sesamettha suviññeyyameva.</paragraph>
<subhead line="162">Uruvelakassapattheravatthu</subhead>
<paragraph line="163" number="224"> Dutiye <pageBreak edition="V" number="1.0169" /> yaṃ vattabbaṃ, taṃ vitthārato vinayapāḷiyaṃ āgatameva.</paragraph>
<subhead line="164">Kāḷudāyittheravatthu</subhead>
<paragraph line="165" number="225"> Tatiye <pageBreak edition="M" number="1.0184" /><bold>gamanākappa</bold>nti gamanākāraṃ. Sesamettha uttānameva.</paragraph>
<subhead line="166">Bākulattheravatthu</subhead>
<paragraph line="167" number="226"> Catutthe <bold>nirābādhāna</bold>nti ābādharahitānaṃ. Yathā ‘‘dvāvīsati dvattiṃsā’’tiādimhi vattabbe ‘‘bāvīsati bāttiṃsā’’tiādīni vuccanti, evamevaṃ dve kulāni assāti dvikulo, dvekuloti vā vattabbe bākuloti vuttanti āha – <bold>‘‘bākuloti dvīsu kulesu vaḍḍhitattā evaṃladdhanāmo’’</bold>ti. <bold>Upayogenā</bold>ti ānubhāvena. <bold>Phāsukakāle</bold>ti arogakāle. <bold>Gadduhanamattampī</bold>ti goduhanamattampi kālaṃ. Idha pana na sakalo goduhanakkhaṇo adhippeto, atha kho gāviṃ thane gahetvā ekakhīrabinduduhanakālamattaṃ adhippetaṃ. <bold>Ārogyasāla</bold>nti āturānaṃ arogabhāvakaraṇatthāya katasālaṃ.</paragraph>
<paragraph line="168"><bold>Nimujjanummujjanavasenā</bold>ti jāṇuppamāṇe udake thokaṃyeva nimujjanummujjanavasena. <bold>Chaḍḍetvā palāyī</bold>ti macchassa mukhasamīpeyeva chaḍḍetvā palāyi. <bold>Dārakassa tejenā</bold>ti dārakassa puññatejena. <bold>Māriyamānāva marantī</bold>ti daṇḍādīhi pothetvā māriyamānāva maranti, na jālena baddhatāmattena amāriyamānā. <bold>Nīhaṭamattova mato</bold>ti nīhaṭakkhaṇeyeva mato. Tenassa māraṇatthaṃ upakkamo na kato, yena upakkamena dārakassa ābādho siyā. <bold>Ta</bold>nti macchaṃ. <bold>Sakalamevā</bold>ti avikalameva paripuṇṇāvayavameva. <bold>Na keḷāyatī</bold>ti na nandati, kismiñci na maññati. <bold>Piṭṭhito phālentī</bold>ti dārakassa puññatejena piṭṭhito phālentī. <bold>Bheriṃ carāpetvā</bold>ti ‘‘puttaṃ labhi’’nti ugghosanavasena bheriṃ carāpetvā. <bold>Pakatiṃ ācikkhī</bold>ti attano puttabhāvaṃ kathesi. <bold>Kucchiyā dhāritattā amātā kātuṃ na sakkā</bold>ti jananībhāvato amātā kātuṃ na sakkā. <bold>Macchaṃ gaṇhantāpī</bold>ti macchaṃ vikkiṇitvā gaṇhantāpi. Tathā gaṇhantā ca tappariyāpannaṃ sabbaṃ gaṇhanti nāmāti āha – <bold>‘‘vakkayakanādīni bahi katvā gaṇhantā nāma natthī’’</bold>ti. <bold>Ayampi amātā kātuṃ na sakkā</bold>ti dinnaputtabhāvato na sakkā.</paragraph>
<subhead line="169">Sobhitattheravatthu</subhead>
<paragraph line="170" number="227"> Pañcamaṃ <pageBreak edition="V" number="1.0170" /><pageBreak edition="M" number="1.0185" /> uttānatthameva.</paragraph>
<subhead line="171">Upālittheravatthu</subhead>
<paragraph line="172" number="228"> Chaṭṭhe <bold>bhārukacchakavatthu</bold>nti aññataro kira bhārukacchadesavāsī bhikkhu supinante purāṇadutiyikāya methunaṃ dhammaṃ paṭisevitvā ‘‘assamaṇo ahaṃ vibbhamissāmī’’ti bhārukacchaṃ gacchanto antarāmagge āyasmantaṃ upāliṃ passitvā etamatthaṃ ārocesi. Āyasmā upāli, evamāha – ‘‘anāpatti, āvuso, supinantenā’’ti. Yasmā supinante avisayattā evaṃ hoti. Tasmā upālitthero bhagavatā avinicchitapubbampi imaṃ vatthuṃ nayaggāhena evaṃ vinicchini. Gahapatino dve dārakā honti putto ca bhāgineyyo ca. Atha so gahapati gilāno hutvā āyasmantaṃ ajjukaṃ etadavoca – ‘‘imaṃ, bhante, okāsaṃ yo imesaṃ dārakānaṃ saddho hoti pasanno, tassa ācikkheyyāsī’’ti. Tena ca samayena tassa ca gahapatino bhāgineyyo saddho hoti pasanno. Athāyasmā ajjuko taṃ okāsaṃ tassa dārakassa ācikkhi. So tena sāpateyyena kuṭumbañca saṇṭhapesi, dānañca paṭṭhapesi. Atha tassa gahapatino putto āyasmantaṃ ānandaṃ etadavoca – ‘‘ko nu kho, bhante ānanda, pituno dāyajjo putto vā bhāgineyyo vā’’ti. Putto kho, āvuso, pituno dāyajjoti. Āyasmā, bhante, ayyo ajjuko amhākaṃ sāpateyyaṃ amhākaṃ methunakassa ācikkhīti. Assamaṇo, āvuso, so ajjukoti. Athāyasmā ajjuko āyasmantaṃ ānandaṃ etadavoca – ‘‘dehi me, āvuso ānanda, vinicchaya’’nti. Te ubhopi upālittherassa santikaṃ agamaṃsu. Athāyasmā upāli, āyasmantaṃ ānandaṃ etadavoca – ‘‘yo nu kho, āvuso ānanda, sāmikena ‘imaṃ okāsaṃ itthannāmassa ācikkhā’ti vutto, tassa ācikkhati, kiṃ so āpajjatī’’ti? Na, bhante, kiñci āpajjati antamaso dukkaṭamatthampīti. Ayaṃ, āvuso, āyasmā ajjuko sāmikena ‘‘imaṃ okāsaṃ itthannāmassa ācikkhā’’ti vutto tassa ācikkhati, anāpatti, āvuso, āyasmato ajjukassāti. Bhagavā taṃ sutvā ‘‘sukathitaṃ, bhikkhave, upālinā’’ti vatvā <pageBreak edition="M" number="1.0186" /> sādhukāramadāsi, taṃ sandhāyetaṃ vuttaṃ. <bold>Kumārakassapavatthu</bold> (a. ni. aṭṭha. 1.1.217) pana heṭṭhā āgatameva.</paragraph>
<paragraph line="173"><bold>Channaṃ khattiyāna</bold>nti bhaddiyo sakyarājā anuruddho ānando bhagu kimilo devadattoti imesaṃ <pageBreak edition="V" number="1.0171" /> channaṃ khattiyānaṃ. <bold>Pasādhako</bold>ti maṇḍayitā. <bold>Pāḷiya</bold>nti saṅghabhedakkhandhakapāḷiyanti (cūḷava. 330 ādayo).</paragraph>
<subhead line="174">Nandakattheravatthu</subhead>
<paragraph line="175" number="229"> Sattame <bold>ekasamodhāne</bold>ti ekasmiṃ samodhāne, ekasmiṃ sannipāteti attho. Sesaṃ suviññeyyameva.</paragraph>
<subhead line="176">Nandattheravatthu</subhead>
<paragraph line="177" number="230"> Aṭṭhame <bold>na taṃ catusampajaññavasena aparicchinditvā oloketī</bold>ti sātthakasappāyagocaraasammohasampajaññasaṅkhātānaṃ catunnaṃ sampajaññānaṃ vasena aparicchinditvā taṃ disaṃ na oloketi. So hi āyasmā ‘‘yamevāhaṃ indriyesu aguttadvārataṃ nissāya sāsane anabhiratiādivippakārappatto, tameva suṭṭhu niggahessāmī’’ti ussāhajāto balavahirottappo, tattha ca katādhikārattā indriyasaṃvaro ukkaṃsapāramippatto catusampajaññaṃ amuñcitvāva sabbadisaṃ āloketi. Vuttañcetaṃ bhagavatā –</paragraph>
<indent line="178">‘‘Sace, bhikkhave, nandassa puratthimā disā āloketabbā hoti, sabbaṃ cetaso samannāharitvā nando puratthimaṃ disaṃ āloketi ‘evaṃ me puratthimaṃ disaṃ ālokayato nābhijjhādomanassā pāpakā akusalā dhammā anvāsavissantī’ti. Itiha tattha sampajāno hoti. Sace, bhikkhave, nandassa pacchimā disā, uttarā disā, dakkhiṇā disā, uddhaṃ, adho, anudisā anuviloketabbā hoti, sabbaṃ cetaso samannāharitvā nando anudisaṃ anuviloketi ‘evaṃ me anudisaṃ anuvilokayato…pe… sampajāno hotī’’’ti (a. ni. 8.9).</indent>
<paragraph line="179"><bold>Abhisekagehapavesanaāvāhamaṅgalesu</bold><pageBreak edition="M" number="1.0187" /><bold>vattamānesū</bold>ti idha tīṇi maṅgalāni vuttāni, vinayaṭṭhakathāyaṃ pana ‘‘taṃ divasameva nandakumārassa kesavissajjanaṃ, paṭṭabandho, gharamaṅgalaṃ, chattamaṅgalaṃ, āvāhamaṅgalanti pañca maṅgalāni hontī’’ti vuttaṃ. Tattha kulamariyādavasena kesoropanaṃ <bold>kesavissajjanaṃ</bold>. Yuvarājapaṭṭabandhanaṃ <bold>paṭṭabandho</bold>. Abhinavagharappavesanamaho <bold>gharamaṅgalaṃ</bold>. Vivāhakaraṇamaho <bold>āvāhamaṅgalaṃ</bold>. Yuvarājachattamaho <bold>chattamaṅgalaṃ</bold>.</paragraph>
<paragraph line="180">Nandakumāraṃ <pageBreak edition="V" number="1.0172" /> abhisekamaṅgalaṃ na tathā pīḷesi, yathā janapadakalyāṇiyā vuttavacananti ajjhāharitabbaṃ. Tadeva pana vacanaṃ sarūpato dassetuṃ – <bold>‘‘pattaṃ ādāya gamanakāle’’</bold>tiādi vuttaṃ. <bold>Janapadakalyāṇī</bold>ti janapadamhi kalyāṇī uttamā cha sarīradosarahitā pañca kalyāṇasamannāgatā. Sā hi yasmā nātidīghā nātirassā nātikisā nātithūlā nātikāḷī nāccodātāti atikkantā mānusavaṇṇaṃ, asampattā dibbavaṇṇaṃ, tasmā <bold>cha sarīradosarahitā</bold>. Chavikalyāṇaṃ maṃsakalyāṇaṃ nhārukalyāṇaṃ aṭṭhikalyāṇaṃ vayakalyāṇanti imehi pana kalyāṇehi samannāgatattā <bold>pañca kalyāṇasamannāgatā</bold> nāma. Tassā hi āgantukobhāsakiccaṃ natthi, attano sarīrobhāseneva dvādasahatthe ṭhāne ālokaṃ karoti, piyaṅgusāmā vā hoti suvaṇṇasāmā vā, ayamassā <bold>chavikalyāṇatā</bold>. Cattāro panassā hatthapādā mukhapariyosānañca lākhārasaparikammakataṃ viya rattapavāḷarattakambalasadisaṃ hoti, ayamassā <bold>maṃsakalyāṇatā</bold>. Vīsati pana nakhapattāni maṃsato amuttaṭṭhāne lākhārasapūritāni viya, muttaṭṭhāne khīradhārāsadisāni honti, ayamassā <bold>nhārukalyāṇatā</bold>. Dvattiṃsa dantā suphusitā sudhotavajirapanti viya khāyanti, ayamassā <bold>aṭṭhikalyāṇatā</bold>. Vīsaṃvassasatikāpi samānā soḷasavassuddesikā viya hoti nippalitena, ayamassā <bold>vayakalyāṇatā</bold>. Iti imehi pañcahi kalyāṇehi samannāgatattā ‘‘janapadakalyāṇī’’ti vuccati. <bold>Tuvaṭa</bold>nti sīghaṃ.</paragraph>
<paragraph line="181"><bold>Imasmiṃ ṭhāne nivattessati, imasmiṃ ṭhāne nivattessatīti cintentamevā</bold>ti so kira tathāgate gāravavasena ‘‘pattaṃ vo, bhante, gaṇhathā’’ti vattuṃ avisahanto evaṃ cintesi – ‘‘sopānasīse pattaṃ gaṇhissatī’’ti <pageBreak edition="M" number="1.0188" />. Satthā tasmimpi ṭhāne na gaṇhi. Itaro ‘‘sopānapādamūle gaṇhissatī’’ti cintesi. Satthā tatthāpi na gaṇhi. Itaro ‘‘rājaṅgaṇe gaṇhissatī’’ti cintesi. Satthā tatthāpi na gaṇhi. Evaṃ ‘‘idha gaṇhissati, ettha gaṇhissatī’’ti cintentameva satthā vihāraṃ netvā pabbājesi.</paragraph>
<subhead line="182">Mahākappinattheravatthu</subhead>
<paragraph line="183" number="231"> Navame <bold>sutavittako</bold>ti dhammassavanapiyo. <bold>Paṭihārakassā</bold>ti dovārikassa. <bold>Saccakārenā</bold>ti saccakiriyāya. <bold>Satthā ‘‘uppalavaṇṇā āgacchatū’’ti cintesi. Therī āgantvā sabbā pabbājetvā bhikkhunīupassayaṃ gatā</bold>ti idaṃ aṅguttarabhāṇakānaṃ kathāmaggaṃ dassentena vuttaṃ. Teneva <bold>dhammapadaṭṭhakathāyaṃ</bold> (dha. pa. aṭṭha. 1.mahākappinattheravatthu) vuttaṃ –</paragraph>
<indent line="184">‘‘Tā <pageBreak edition="V" number="1.0173" /> satthāraṃ vanditvā ekamantaṃ ṭhitā pabbajjaṃ yāciṃsu. Evaṃ kira vutte satthā uppalavaṇṇāya āgamanaṃ cintesīti ekacce vadanti. Satthā pana tā upāsikāyo āha – ‘sāvatthiṃ gantvā bhikkhunīupassaye pabbājethā’ti. Tā anupubbena janapadacārikaṃ caramānā antarāmagge mahājanena abhihaṭasakkārasammānā padasāva vīsayojanasatikaṃ maggaṃ gantvā bhikkhunīupassaye pabbajitvā arahattaṃ pāpuṇiṃsū’’ti.</indent>
<paragraph line="185"><bold>Dhammapītī</bold>ti dhammapāyako, dhammaṃ pivantoti attho. Dhammo ca nāmesa na sakkā bhājanena yāguādīni viya pātuṃ, navavidhaṃ pana lokuttaradhammaṃ nāmakāyena phusanto ārammaṇato sacchikaronto pariññābhisamayādīhi dukkhādīni ariyasaccāni paṭivijjhanto dhammaṃ pivati nāma. <bold>Sukhaṃ setī</bold>ti desanāmattametaṃ, catūhipi iriyāpathehi sukhaṃ viharatīti attho. <bold>Vippasannenā</bold>ti anāvilena nirupakkilesena. <bold>Ariyappavedite</bold>ti buddhādīhi ariyehi pavedite satipaṭṭhānādibhede bodhipakkhiyadhamme. <bold>Sadā ramatī</bold>ti evarūpo dhammapīti vippasannena cetasā viharanto paṇḍiccena samannāgato sadā ramati abhiramati. Bāhitapāpattā <bold>‘‘brāhmaṇā’’</bold>ti theraṃ ālapati.</paragraph>
<subhead line="186">Sāgatattheravatthu</subhead>
<paragraph line="187" number="232"> Dasame <pageBreak edition="M" number="1.0189" /><bold>chabbaggiyānaṃ vacanenā</bold>ti kosambikā kira upāsakā āyasmantaṃ sāgataṃ upasaṅkamitvā abhivādetvā ekamantaṃ ṭhitā evamāhaṃsu – ‘‘kiṃ, bhante, ayyānaṃ dullabhañca manāpañca, kiṃ paṭiyādemā’’ti? Evaṃ vutte chabbaggiyā bhikkhū kosambike upāsake etadavocuṃ – ‘‘atthāvuso kāpotikā, nāma pasannā bhikkhūnaṃ dullabhā ca manāpā ca, taṃ paṭiyādethā’’ti. Atha kosambikā upāsakā ghare ghare kāpotikaṃ pasannaṃ paṭiyādetvā āyasmantaṃ sāgataṃ piṇḍāya carantaṃ disvā etadavocuṃ – ‘‘pivatu, bhante, ayyo sāgato kāpotikaṃ pasannaṃ, pivatu, bhante, ayyo sāgato kāpotikaṃ pasanna’’nti. Athāyasmā sāgato ghare ghare kāpotikaṃ pasannaṃ pivitvā nagaramhā nikkhamanto nagaradvāre pati. Tena vuttaṃ – <bold>‘‘chabbaggiyānaṃ vacanena sabbagehesu kāpotikaṃ pasannaṃ paṭiyādetvā’’</bold>tiādi. Tattha <bold>kāpotikā</bold> nāma kapotapādasamānavaṇṇā rattobhāsā. <bold>Pasannā</bold>ti surāmaṇḍassetaṃ adhivacanaṃ. <bold>Vinaye samuṭṭhita</bold>nti surāpānasikkhāpade (pāci. 326 ādayo) āgataṃ.</paragraph>
<subhead line="188">Rādhattheravatthu</subhead>
<paragraph line="189" number="233"> Ekādasame <pageBreak edition="V" number="1.0174" /><bold>satthā sāriputtattherassa saññaṃ adāsī</bold>ti brāhmaṇaṃ pabbājetuṃ saññaṃ adāsi, āṇāpesīti vuttaṃ hoti. Bhagavā kira taṃ brāhmaṇaṃ pabbajjaṃ alabhitvā kisaṃ lūkhaṃ dubbaṇṇaṃ uppaṇḍuppaṇḍukajātaṃ disvā bhikkhū āmantesi – ‘‘ko, bhikkhave, tassa brāhmaṇassa adhikāraṃ saratī’’ti. Evaṃ vutte āyasmā sāriputto bhagavantaṃ etadavoca – ‘‘ahaṃ kho, bhante, tassa brāhmaṇassa adhikāraṃ sarāmī’’ti. Kiṃ pana tvaṃ, sāriputta, brāhmaṇassa adhikāraṃ sarasīti. Idha me, bhante, so brāhmaṇo rājagahe piṇḍāya carantassa kaṭacchubhikkhaṃ dāpesi, imaṃ kho ahaṃ, bhante, tassa brāhmaṇassa adhikāraṃ sarāmī’’ti. Sādhu sādhu, sāriputta. Kataññuno hi, sāriputta, sappurisā katavedino, tena hi tvaṃ, sāriputta, taṃ brāhmaṇaṃ pabbājehi upasampādehīti. <bold>Aṭṭhuppattiyaṃ āgato</bold>ti alīnacittajātakassa (jā. 1.2.11-12) aṭṭhuppattiyaṃ (jā. aṭṭha. 2.2.alīnacittajātakavaṇṇanā) āgato.</paragraph>
<paragraph line="190"><bold>Nidhīna</bold>nti <pageBreak edition="M" number="1.0190" /> tattha tattha nidahitvā ṭhapitānaṃ hiraññasuvaṇṇādipūrānaṃ nidhikumbhīnaṃ. <bold>Pavattāra</bold>nti kicchajīvike duggatamanusse anukampaṃ katvā ‘‘ehi, te sukhena jīvanupāyaṃ dassessāmī’’ti nidhiṭṭhānaṃ netvā hatthaṃ pasāretvā ‘‘imaṃ gahetvā sukhaṃ jīvā’’ti ācikkhitāraṃ viya. <bold>Vajjadassina</bold>nti dve vajjadassino ‘‘iminā naṃ asāruppena vā khalitena vā saṅghamajjhe niggaṇhissāmī’’ti randhagavesako ca, anaññātaṃ ñāpanatthāya ñātaṃ anuggaṇhanatthāya sīlādīnamassa vuddhikāmatāya taṃ taṃ vajjaṃ olokanena ullumpanasabhāvasaṇṭhito ca. Ayaṃ idha adhippeto. Yathā hi duggatamanusso ‘‘imaṃ gaṇhāhī’’ti tajjetvāpi pothetvāpi nidhiṃ dassente kopaṃ na karoti, pamuditova hoti, evamevaṃ evarūpe puggale asāruppaṃ vā khalitaṃ vā disvā ācikkhante kopo na kātabbo, tuṭṭheneva bhavitabbaṃ. ‘‘Bhante, mahantaṃ vo kammaṃ kataṃ mayhaṃ ācariyupajjhāyaṭṭhāne ṭhatvā ovadantehi, punapi maṃ vadeyyāthā’’ti pavāretabbameva.</paragraph>
<paragraph line="191"><bold>Niggayhavādi</bold>nti ekacco hi saddhivihārikādīnaṃ asāruppaṃ vā khalitaṃ vā disvā ‘‘ayaṃ me mukhodakadānādīhi sakkaccaṃ upaṭṭhahati, sace naṃ vakkhāmi, na maṃ upaṭṭhahissati, evaṃ me parihāni bhavissatī’’ti taṃ vattuṃ avisahanto na niggayhavādī nāma hoti, so imasmiṃ sāsane kacavaraṃ ākirati. Yo pana tathārūpaṃ vajjaṃ disvā vajjānurūpaṃ tajjento paṇāmento daṇḍakammaṃ karonto vihārā nīharanto sikkhāpeti, ayaṃ niggayhavādī nāma seyyathāpi, sammāsambuddho. Vuttañhetaṃ – ‘‘niggayha niggayhāhaṃ, ānanda, vakkhāmi, pavayha pavayha <pageBreak edition="V" number="1.0175" />, ānanda, vakkhāmi, yo sāro, so ṭhassatī’’ti (ma. ni. 3.196). <bold>Medhāvi</bold>nti dhammojapaññāya samannāgataṃ. <bold>Tādisa</bold>nti evarūpaṃ <bold>paṇḍitaṃ bhajeyya</bold> payirupāseyya. Tādisañhi ācariyaṃ <bold>bhajamānassa</bold> antevāsikassa <bold>seyyo hoti na pāpiyo,</bold> vaḍḍhiyeva hoti, no parihānīti.</paragraph>
<subhead line="192">Mogharājattheravatthu</subhead>
<paragraph line="193" number="234"> Dvādasame <bold>kaṭṭhavāhananagare</bold>ti kaṭṭhavāhanena gahitattā evaṃladdhanāmake nagare. Atīte kira bārāṇasivāsī eko rukkhavaḍḍhakī sake ācariyake adutiyo. Tassa soḷasa sissā ekamekassa sahassaṃ antevāsikā. Evaṃ te sattarasādhikā soḷasa sahassā ācariyantevāsikā <pageBreak edition="M" number="1.0191" /> sabbepi bārāṇasiṃ upanissāya jīvikaṃ kappentā pabbatasamīpaṃ gantvā rukkhe gahetvā tattheva nānāpāsādavikatiyo niṭṭhāpetvā kullaṃ bandhitvā gaṅgāya bārāṇasiṃ ānetvā sace rājā atthiko hoti, rañño ekabhūmakaṃ vā sattabhūmakaṃ vā pāsādaṃ yojetvā denti. No ce, aññesampi vikkiṇitvā puttadāraṃ posenti. Atha nesaṃ ekadivasaṃ ācariyo ‘‘na sakkā vaḍḍhakikammena niccaṃ jīvituṃ, dukkarañhi jarākāle etaṃ kamma’’nti cintetvā antevāsike āmantesi – ‘‘tātā, udumbarādayo appasārarukkhe ānethā’’ti. Te ‘‘sādhū’’ti paṭissuṇitvā ānayiṃsu. So tehi kaṭṭhasakuṇaṃ katvā tassabbhantaraṃ pavisitvā vātena yantaṃ pūresi. Kaṭṭhasakuṇo suvaṇṇahaṃsarājā viya ākāse laṅghitvā vanassa upari caritvā antevāsīnaṃ purato oruhi.</paragraph>
<paragraph line="194">Athācariyo sisse āha – ‘‘tātā īdisāni kaṭṭhavāhanāni katvā sakkā sakalajambudīpe rajje gahetuṃ, tumhepi tātā etāni karotha, rajjaṃ gahetvā jīvissāma, dukkaraṃ vaḍḍhakisippena jīvitu’’nti. Te tathā katvā ācariyassa paṭivedesuṃ. Tato ne ācariyo āha – ‘‘katamaṃ tātā rajjaṃ gaṇhāmā’’ti? Bārāṇasirajjaṃ ācariyāti. Alaṃ tātā, mā etaṃ rucittha, mayañhi taṃ gahetvāpi ‘‘vaḍḍhakirājā, vaḍḍhakiyuvarājā’’ti vaḍḍhakivādā na muccissāma, mahanto jambudīpo, aññattha gacchāmāti. Tato saputtadārakā kaṭṭhavāhanāni abhiruhitvā sajjāvudhā hutvā himavantābhimukhā gantvā himavati aññataraṃ nagaraṃ pavisitvā rañño nivesaneyeva paccuṭṭhaṃsu. Te tattha rajjaṃ gahetvā ācariyaṃ rajje abhisiñciṃsu. So ‘‘kaṭṭhavāhano rājā’’ti pākaṭo ahosi, taṃ nagaraṃ tena gahitattā ‘‘kaṭṭhavāhananagara’’nteva nāmaṃ labhi.</paragraph>
<paragraph line="195"><bold>Tapacāra</bold>nti <pageBreak edition="V" number="1.0176" /> tapacaraṇaṃ. <bold>Pāsāṇacetiye piṭṭhipāsāṇe nisīdī</bold>ti pāsāṇakacetiyanti laddhavohāre piṭṭhipāsāṇe sakkena māpite mahāmaṇḍape nisīdi. Tattha kira mahato pāsāṇassa upari pubbe devaṭṭhānaṃ ahosi, uppanne pana bhagavati vihāro jāto, so teneva purimavohārena <bold>‘‘pāsāṇacetiya’’</bold>nti vuccati.</paragraph>
<paragraph line="196"><bold>Tena</bold><pageBreak edition="M" number="1.0192" /><bold>pucchite dutiyo hutvā satthāraṃ pañhaṃ pucchī</bold>ti –</paragraph>
<gatha1 line="197">‘‘Muddhaṃ muddhādhipātañca, bāvarī paripucchati;</gatha1>
<gathalast line="198">Taṃ byākarohi bhagavā, kaṅkhaṃ vinaya no ise’’ti. (su. ni. 1031) –</gathalast>
<unindented line="199">Evaṃ tena pañhe pucchite bhagavatā ca –</unindented>
<gatha1 line="200">‘‘Avijjā muddhāti jānāhi, vijjā muddhādhipātinī;</gatha1>
<gathalast line="201">Saddhāsatisamādhīhi, chandavīriyena saṃyutā’’ti. (su. ni. 1032) –</gathalast>
<unindented line="202">Pañhe vissajjite dutiyo hutvā pañhaṃ pucchi.</unindented>
<paragraph line="203"><bold>Athassa…pe… pañhaṃ kathesī</bold>ti –</paragraph>
<paragraph line="204">‘‘Kathaṃ lokaṃ avekkhantaṃ, maccurājā na passatī’’ti. (su. ni. 1124) –</paragraph>
<unindented line="205">Tena pañhe pucchite –</unindented>
<gatha1 line="206">‘‘Suññato lokaṃ avekkhassu, mogharāja sadā sato;</gatha1>
<gatha2 line="207">Attānudiṭṭhiṃ ūhacca, evaṃ maccutaro siyā;</gatha2>
<gathalast line="208">Evaṃ lokaṃ avekkhantaṃ, maccurājā na passatī’’ti. (su. ni. 1125) –</gathalast>
<unindented line="209">Pañhaṃ vissajjesi.</unindented>
<paragraph line="210"><bold>Sesajanā</bold>ti tasmiṃ samāgame sannipatitā sesajanā. <bold>Na kathīyantī</bold>ti ‘‘ettakā sotāpannā’’tiādinā <pageBreak edition="V" number="1.0177" /> na vuccanti. <bold>Evaṃ pārāyane vatthu samuṭṭhita</bold>nti pārāyanavagge idaṃ vatthu samuṭṭhitaṃ.</paragraph>
<centered line="211">Catutthaetadaggavaggavaṇṇanā niṭṭhitā.</centered>
<centered line="212">Therapāḷisaṃvaṇṇanā niṭṭhitā.</centered>
<title line="213">14. Etadaggavaggo</title>
<subhead line="214">(14) 5. Pañcamaetadaggavaggavaṇṇanā</subhead>
<subhead line="215">Mahāpajāpatigotamītherīvatthu</subhead>
<paragraph line="216" number="235"> Theripāḷisaṃvaṇṇanāya <pageBreak edition="V" number="1.0178" /> paṭhame <bold>yadidaṃ mahāgotamī</bold>ti ettha ‘‘yadidaṃ mahāpajāpati gotamī’’ti ca paṭhanti. Tattha <bold>gotamī</bold>ti gottaṃ. Nāmakaraṇadivase <pageBreak edition="M" number="1.0193" /> panassā laddhasakkārā brāhmaṇā lakkhaṇasampattiṃ disvā ‘‘sace ayaṃ dhītaraṃ labhissati, cakkavattirañño mahesī bhavissati. Sace puttaṃ labhissati, cakkavattirājā bhavissatī’’ti ubhayathāpi ‘‘mahatīyevassā pajā bhavissatī’’ti byākariṃsu, tasmā puttapajāya ceva dhītupajāya ca mahantatāya ‘‘mahāpajāpatī’’ti vohariṃsu. Tadubhayaṃ pana saṃsandetvā <bold>‘‘mahāpajāpatigotamī’’</bold>ti vuttaṃ. <bold>Vārabhikkha</bold>nti vārena dātabbaṃ bhikkhaṃ. <bold>Nāmaṃ akaṃsū</bold>ti gottaṃyeva nāmaṃ akaṃsu. <bold>Mātuccha</bold>nti cūḷamātaraṃ. Mātubhaginī hi mātucchāti vuccati. <bold>Kalahavivādasuttapariyosāne</bold>ti ‘‘kutopahūtā kalahā vivādā’’tiādinā suttanipāte āgatassa <bold>kalahavivādasuttassa</bold> (su. ni. 868 ādayo) pariyosāne. Idañca aṅguttarabhāṇakānaṃ kathāmaggānusārena vuttaṃ. Apare pana ‘‘tasmiṃyeva suttanipāte ‘attadaṇḍābhayaṃ jāta’ntiādinā āgatassa <bold>attadaṇḍasuttassa</bold> (su. ni. 941 ādayo) pariyosāne’’ti vadanti. <bold>Nikkhamitvā pabbajitāna</bold>nti ettha ehibhikkhupabbajjāya ete pabbajitāti vadanti. Teneva suttanipāte <bold>attadaṇḍasuttasaṃvaṇṇanāya</bold> (su. ni. aṭṭha. 2.942 ādayo) vuttaṃ – ‘‘desanāpariyosāne pañcasatā sākiyakumārā koḷiyakumārā ca ehibhikkhupabbajjāya pabbajitā. Te gahetvā bhagavā mahāvanaṃ pāvisī’’ti. Sesamettha suviññeyyameva.</paragraph>
<subhead line="217">Khemātherīvatthu</subhead>
<paragraph line="218" number="236"> Dutiye <bold>parapariyāpannā hutvā</bold>ti paresaṃ dāsī hutvā. <bold>Suvaṇṇarasapiñjaro ahosī</bold>ti suvaṇṇarasapiñjaro viya ahosi.</paragraph>
<paragraph line="219"><bold>Makkaṭakova</bold><pageBreak edition="V" number="1.0179" /><bold>jāla</bold>nti yathā nāma makkaṭako suttajālaṃ katvā majjhaṭṭhāne nābhimaṇḍale nipanno pariyante patitaṃ paṭaṅgaṃ vā makkhikaṃ vā vegena gantvā vijjhitvā tassa rasaṃ pivitvā punāgantvā tasmiṃyeva ṭhāne nipajjati, evameva ye sattā rāgarattā dosapaduṭṭhā mohamūḷhā sayaṃkataṃ taṇhāsotaṃ anupatanti, te taṃ samatikkamituṃ na sakkonti, evaṃ duratikkamaṃ. <bold>Etampi chetvāna vajanti dhīrā</bold>ti paṇḍitā etaṃ bandhanaṃ chinditvā <bold>anapekkhino</bold> nirālayā hutvā arahattamaggena sabbaṃ dukkhaṃ pahāya vajanti gacchantīti attho.</paragraph>
<subhead line="220">Uppalavaṇṇātherīvatthu</subhead>
<paragraph line="221" number="237"> Tatiyaṃ <pageBreak edition="M" number="1.0194" /> uttānatthameva.</paragraph>
<subhead line="222">Paṭācārātherīvatthu</subhead>
<paragraph line="223" number="238"> Catutthe <bold>paṭihārasatenapī</bold>ti dvārasatenapi. <bold>Paṭihārasaddo hi dvāre dovārike ca dissati. Kulasabhāga</bold>nti attano gehasamīpaṃ.</paragraph>
<paragraph line="224"><bold>Tāṇāyā</bold>ti tāṇabhāvāya patiṭṭhānatthāya. <bold>Bandhavā</bold>ti putte ca pitaro ca ṭhapetvā avasesā ñātisuhajjā. <bold>Antakenādhipannassā</bold>ti maraṇena abhibhūtassa. Pavattiyañhi puttādayo annapānādidānena ceva uppannakiccanittharaṇena ca tāṇā hutvāpi maraṇakāle kenaci upāyena maraṇaṃ paṭibāhituṃ asamatthatāya tāṇatthāya leṇatthāya na santi nāma. Teneva vuttaṃ – <bold>‘‘natthi ñātīsu tāṇatā’’</bold>ti.</paragraph>
<paragraph line="225"><bold>Etamatthavasa</bold>nti etaṃ tesaṃ aññamaññassa tāṇaṃ bhavituṃ asamatthabhāvasaṅkhātaṃ kāraṇaṃ jānitvā <bold>paṇḍito</bold> catupārisuddhisīlena saṃvuto rakkhitagopito hutvā <bold>nibbānagamanaṃ</bold> aṭṭhaṅgikaṃ <bold>maggaṃ</bold> sīghaṃ sodheyyāti attho.</paragraph>
<subhead line="226">Dhammadinnātherīvatthu</subhead>
<paragraph line="227" number="239"> Pañcame <bold>parāyattaṭṭhāne</bold>ti paresaṃ dāsiṭṭhāne. <bold>Sujātattherassa adhikārakammaṃ katvā</bold>ti sā kira attano kese vikkiṇitvā sujātattherassa nāma aggasāvakassa dānaṃ datvā patthanaṃ akāsi <pageBreak edition="V" number="1.0180" />. Taṃ sandhāyetaṃ vuttaṃ. <bold>Hatthe pasārite</bold>ti tassa hatthāvalambanatthaṃ pubbāciṇṇavasena hatthe pasārite. So kira anāgāmī hutvā gehaṃ āgacchanto yathā aññesu divasesu ito cito ca olokento sitaṃ kurumāno hasamāno āgacchati, evaṃ anāgantvā santindriyo santamānaso hutvā agamāsi. Dhammadinnā sīhapañjaraṃ ugghāṭetvā vīthiṃ olokayamānā tassa āgamanākāraṃ disvā ‘‘kiṃ nu kho eta’’nti cintetvā tassa paccuggamanaṃ kurumānā sopānasīse ṭhatvā olambanatthaṃ hatthaṃ pasāresi. Upāsako attano hatthaṃ samiñjesi. Sā <pageBreak edition="M" number="1.0195" /> ‘‘pātarāsabhojanakāle jānissāmī’’ti cintesi. Upāsako pubbe tāya saddhiṃ ekato bhuñjati. Taṃ divasaṃ pana taṃ anapaloketvā yogāvacarabhikkhu viya ekakova bhuñji. Tenāha – <bold>‘‘bhuñjamānopi imaṃ detha, imaṃ harathāti na byāharī’’</bold>ti. Tattha <bold>imaṃ dethā</bold>ti imaṃ khādanīyaṃ vā bhojanīyaṃ vā detha. <bold>Imaṃ harathā</bold>ti imaṃ khādanīyaṃ vā bhojanīyaṃ vā apaharatha. <bold>Santhavavasenā</bold>ti kilesasanthavavasena. Cirakālaparibhāvitāya ghaṭadīpajālāya viya abbhantare dibbamānāya hetusampattiyā codiyamānā āha – <bold>‘‘evaṃ sante…pe… mayhaṃ pabbajjaṃ anujānāthā’’</bold>ti.</paragraph>
<paragraph line="228"><bold>Ayaṃ tāva seṭṭhi gharamajjhe ṭhitova dukkhassantaṃ akāsī</bold>ti sā kira ‘‘dhammadinne tuyhaṃ doso natthi, ahaṃ pana ajja paṭṭhāya santhavavasena…pe… kulagharaṃ gacchā’’ti vutte evaṃ cintesi – ‘‘pakatipuriso evaṃ vattā nāma natthi, addhā etena lokuttaradhammo nāma paṭividdho’’ti. Tenassā ayaṃ saṅkappo ahosi ‘‘ayaṃ tāva seṭṭhi gharamajjhe ṭhitova dukkhassantaṃ akāsī’’ti. <bold>Majjhimanikāyaṭṭhakathāyaṃ</bold> (ma. ni. aṭṭha. 1.460) pana ‘‘atha kasmā mayā saddhiṃ yathāpakatiyā ālāpasallāpamattampi na karothāti so cintesi – ‘ayaṃ lokuttaradhammo nāma garu bhāriyo na pakāsetabbo; sace kho panāhaṃ na kathessāmi, ayaṃ hadayaṃ phāletvā ettheva kālaṃ kareyyā’ti tassā anuggahatthāya kathesi – ‘dhammadinne ahaṃ satthu dhammadesanaṃ sutvā lokuttaradhammaṃ nāma adhigato, taṃ adhigatassa evarūpā lokiyakiriyā na vaṭṭatī’’’ti vuttaṃ.</paragraph>
<paragraph line="229"><bold>Pañcakkhandhādivasena pañhe pucchī</bold>ti ‘‘sakkāyo sakkāyoti ayye vuccati, katamo nu kho ayye sakkāyo vutto bhagavatā’’tiādinā cūḷavedallasutte (ma. ni. 1.460 ādayo) āgatanayena pucchi. <bold>Pucchitaṃ pucchitaṃ vissajjesī</bold>ti ‘‘pañca kho ime, āvuso visākha, upādānakkhandhā sakkāyo vutto bhagavatā’’tiādinā (ma. ni. 1.460 ādayo) tattheva āgatanayena vissajjesi. <bold>Sūrabhāva</bold>nti tikkhabhāvaṃ. Anadhigataarahattamaggassa uggahena <pageBreak edition="V" number="1.0181" /> vinā tattha pañho na upaṭṭhātīti āha – <bold>‘‘uggahavasena arahattamaggepi pucchī’’</bold>ti. <bold>Taṃ nivattentī</bold>ti ‘‘vimuttiyā panāyye kiṃ paṭibhāgo’’ti pucchite ‘‘vimuttiyā kho, āvuso visākha, nibbānaṃ paṭibhāgo’’ti (ma. ni. 1.466) vutte ‘‘nibbānassa, panāyye, kiṃ paṭibhāgo’’ti puna pucchite taṃ nivattentī <bold>‘‘accasarāvuso</bold><pageBreak edition="M" number="1.0196" /><bold>visākhā’’</bold>tiādimāha. Tattha <bold>accasarā</bold>ti apucchitabbaṃ pucchanto pañhaṃ atikkāmitā ahosīti attho. <bold>Nāsakkhi pañhānaṃ pariyantaṃ gahetu</bold>nti pañhānaṃ paricchedappamāṇaṃ gahetuṃ nāsakkhi. Pañhānañhi paricchedaṃ gahetuṃ yuttaṭṭhāne aṭṭhatvā tato paraṃ pucchanto nāsakkhi pañhānaṃ pariyantaṃ gahetuṃ. Appaṭibhāgadhammassa ca paṭibhāgaṃ pucchi. Nibbānaṃ nāmetaṃ appaṭibhāgaṃ, na sakkā nīlaṃ vā pītakaṃ vāti kenaci dhammena saddhiṃ paṭibhāgaṃ katvā dassetuṃ, tañca tvaṃ iminā adhippāyena pucchasīti attho. <bold>Nibbānogadha</bold>nti nibbānaṃ ogāhetvā ṭhitaṃ, nibbānantogadhaṃ nibbānaṃ anuppaviṭṭhanti attho. <bold>Nibbānaparāyaṇa</bold>nti nibbānaṃ paraṃ ayanamassa parāgati, na tato paraṃ gacchatīti attho. Nibbānaṃ pariyosānaṃ avasānaṃ assāti <bold>nibbānapariyosānaṃ</bold>.</paragraph>
<paragraph line="230"><bold>Pure</bold>ti atītesu khandhesu. <bold>Pacchā</bold>ti anāgatesu khandhesu. <bold>Majjhe</bold>ti paccuppannesu khandhesu. <bold>Akiñcana</bold>nti yassa etesu tīsu taṇhāgāhasaṅkhātaṃ kiñcanaṃ natthi, tamahaṃ rāgakiñcanādīhi akiñcanaṃ kassaci gahaṇassa abhāvena <bold>anādānaṃ</bold> brāhmaṇaṃ vadāmīti attho.</paragraph>
<paragraph line="231"><bold>Paṇḍitā</bold>ti dhātuāyatanādikusalatāsaṅkhātena paṇḍiccena samannāgatā. Vuttañhetaṃ –</paragraph>
<indent line="232">‘‘Kittāvatā nu kho, bhante, paṇḍito hoti? Yato kho, ānanda, bhikkhu dhātukusalo ca hoti āyatanakusalo ca paṭiccasamuppādakusalo ca ṭhānāṭṭhānakusalo ca, ettāvatā kho, ānanda, bhikkhu paṇḍito hotī’’ti.</indent>
<paragraph line="233"><bold>Mahāpaññā</bold>ti mahante atthe mahante dhamme mahantā niruttiyo mahantāni paṭibhānāni pariggahaṇe samatthāya paññāya samannāgatā. Imissā hi theriyā asekkhappaṭisambhidāppattatāya paṭisambhidāyo pūretvā ṭhitatāya paññāmahattaṃ. <bold>Yathā taṃ dhammadinnāyā</bold>ti yathā dhammadinnāya bhikkhuniyā byākataṃ, ahaṃ evameva byākareyyanti attho. <bold>Ta</bold>nti nipātamatthaṃ.</paragraph>
<subhead line="234">Nandātherīvatthu</subhead>
<paragraph line="235" number="240"> Chaṭṭhe <pageBreak edition="V" number="1.0182" /><pageBreak edition="M" number="1.0197" /><bold>aññaṃ maggaṃ apassantī</bold>ti aññaṃ upāyaṃ apassantī. <bold>Vissatthā</bold>ti nirāsaṅkā. <bold>Itthinimitta</bold>nti itthiyā subhanimittaṃ, subhākāranti vuttaṃ hoti. <bold>Dhammapade gāthaṃ vatvā</bold>ti –</paragraph>
<gatha1 line="236">‘‘Aṭṭhīnaṃ nagaraṃ kataṃ, maṃsalohitalepanaṃ;</gatha1>
<gathalast line="237">Yattha jarā ca maccu ca, māno makkho ca ohito’’ti. (dha. pa. 150) –</gathalast>
<unindented line="238">Imaṃ gāthaṃ vatvā. Tatrāyamadhippāyo – yatheva hi pubbaṇṇāparaṇṇādīnaṃ odahanatthāya kaṭṭhāni ussāpetvā vallīhi bandhitvā mattikāya vilimpitvā nagarasaṅkhātaṃ bahiddhā gehaṃ karonti, evamidaṃ ajjhattikampi tīṇi aṭṭhisatāni ussāpetvā nhāruvinaddhaṃ maṃsalohitalepanaṃ tacapaṭicchannaṃ jīraṇalakkhaṇāya jarāya maraṇalakkhaṇassa maccuno ārogyasampadādīni paṭicca uppajjanalakkhaṇassa mānassa sukatakāraṇavināsanalakkhaṇassa makkhassa ca odahanatthāya nagaraṃ kataṃ. Evarūpo eva hi ettha kāyikacetasiko ābādho ohito, ito uddhaṃ kiñci gayhūpagaṃ natthīti.</unindented>
<paragraph line="239"><bold>Suttaṃ abhāsī</bold>ti –</paragraph>
<gatha1 line="240">‘‘Caraṃ vā yadi vā tiṭṭhaṃ, nisinno uda vā sayaṃ;</gatha1>
<gathalast line="241">Samiñjeti pasāreti, esā kāyassa iñjanā.</gathalast>
<gatha1 line="242">‘‘Aṭṭhinahārusaṃyutto, tacamaṃsāvalepano;</gatha1>
<gathalast line="243">Chaviyā kāyo paṭicchanno, yathābhūtaṃ na dissatī’’ti. (su. ni. 195-196) –</gathalast>
<unindented line="244">Ādinā suttamabhāsi.</unindented>
<subhead line="245">Soṇātherīvatthu</subhead>
<paragraph line="246" number="241"> Sattame <pageBreak edition="V" number="1.0183" /><bold>sabbepi visuṃ visuṃ gharāvāse patiṭṭhāpesī</bold>ti ettha sabbepi visuṃ visuṃ gharāvāse patiṭṭhāpetvā ‘‘puttāva maṃ paṭijaggissanti, kiṃ me visuṃ kuṭumbenā’’ti sabbaṃ sāpateyyampi vibhajitvā adāsīti veditabbaṃ. Teneva hi tato paṭṭhāya ‘‘ayaṃ amhākaṃ kiṃ karissatī’’ti attano santikaṃ āgataṃ ‘‘mātā’’ti saññampi na kariṃsu. Tathā hi naṃ katipāhaccayena jeṭṭhaputtassa bhariyā ‘‘aho amhākaṃ ayaṃ jeṭṭheputto <pageBreak edition="M" number="1.0198" /> meti dve koṭṭhāse datvā viya imameva gehaṃ āgacchatī’’ti āha. Sesaputtānaṃ bhariyāyopi evamevaṃ vadiṃsu. Jeṭṭhadhītaraṃ ādiṃ katvā tāsaṃ gehaṃ gatakāle tāpi naṃ evameva vadiṃsu. Sā avamānappattā hutvā ‘‘kiṃ me imesaṃ santike vutthena, bhikkhunī hutvā jīvissāmī’’ti bhikkhunīupassayaṃ gantvā pabbajjaṃ yāci, tā naṃ pabbājesuṃ. Imameva vatthuṃ dassento <bold>‘‘bahuputtikasoṇā tesaṃ attani agāravabhāvaṃ ñatvā ‘gharāvāsena kiṃ karissāmī’ti nikkhamitvā pabbajī’’</bold>ti āha.</paragraph>
<paragraph line="247"><bold>Vihāraṃ gacchantiyo</bold>ti bhikkhuvihāraṃ gacchantiyo. <bold>Dhammamuttama</bold>nti navavidhalokuttaradhammaṃ. So hi uttamadhammo nāma yo hi taṃ na passati, tassa vassasatampi jīvanato taṃ dhammaṃ passantassa paṭivijjhantassa <bold>ekāhampi</bold> ekakkhaṇampi jīvitaṃ seyyo. <bold>Āgantukajano</bold>ti vihāragataṃ bhikkhunījanaṃ sandhāya vadati. <bold>Anupadhāretvā</bold>ti asallakkhetvā.</paragraph>
<subhead line="248">Bakulātherīvatthu</subhead>
<paragraph line="249" number="242"> Aṭṭhamaṃ uttānatthameva.</paragraph>
<subhead line="250">Kuṇḍalakesātherīvatthu</subhead>
<paragraph line="251" number="243"> Navame <bold>catukke</bold>ti vīthicatukke. Catunnaṃ samāhāro catukkaṃ. <bold>Cārakato</bold>ti bandhanāgārato. <bold>Ubbaṭṭetvā</bold>ti uddharitvā.</paragraph>
<paragraph line="252"><bold>Muhuttamapi cintaye</bold>ti muhuttaṃ taṅkhaṇampi ṭhānuppattikapaññāya taṅkhaṇānurūpaṃ atthaṃ cintituṃ sakkuṇeyya. <bold>Sahassamapi ce gāthā, anatthapadasaṃhitā</bold>ti ayaṃ gāthā dārucīriyattherassa bhagavatā bhāsitā, idhāpi ca sāyeva gāthā dassitā. <bold>Therigāthāsaṃvaṇṇanāyaṃ</bold> ācariyadhammapālattherenapi kuṇḍalakesittheriyā <pageBreak edition="V" number="1.0184" /> vatthumhi ayameva gāthā vuttā. <bold>Dhammapadaṭṭhakathāyaṃ</bold> pana kuṇḍalakesittheriyā vatthumhi –</paragraph>
<gatha1 line="253">‘‘Yo ca gāthāsataṃ bhāse, anatthapadasaṃhitā;</gatha1>
<gathalast line="254">Ekaṃ dhammapadaṃ seyyo, yaṃ sutvā upasammatī’’ti. (dha. pa. aṭṭha. 1.102) –</gathalast>
<unindented line="255">Ayaṃ gāthā āgatā. Taṃtaṃbhāṇakānaṃ kathāmaggānusārena tattha tattha tathā vuttanti na idha ācariyassa pubbāparavirodho saṅkitabbo.</unindented>
<subhead line="256">Bhaddākāpilānītherī-bhaddākaccānātherīvatthu</subhead>
<paragraph line="257" number="244-245"> Dasamaṃ <pageBreak edition="M" number="1.0199" /> ekādasamañca uttānatthameva.</paragraph>
<subhead line="258">Kisāgotamītherīvatthu</subhead>
<paragraph line="259" number="246"> Dvādasame <bold>tīhi lūkhehī</bold>ti vatthalūkhasuttalūkharajanalūkhasaṅkhātehi tīhi lūkhehi. <bold>Siddhatthaka</bold>nti sāsapabījaṃ.</paragraph>
<paragraph line="260"><bold>Taṃ puttapasusammatta</bold>nti taṃ rūpabalādisampanne putte ca pasū ca labhitvā ‘‘mama puttā abhirūpā balasampannā paṇḍitā sabbakiccasamatthā, mama goṇo arogo abhirūpo mahābhāravaho, mama gāvī bahukhīrā’’ti evaṃ puttehi ca pasūhi ca sammattaṃ naraṃ. <bold>Byāsattamanasa</bold>nti cakkhuviññeyyādīsu ārammaṇesu hiraññasuvaṇṇādīsu pattacīvarādīsu vā yaṃ yaṃ laddhaṃ hoti, tattha tattheva lagganāya sattamānasaṃ. <bold>Suttaṃ gāma</bold>nti niddaṃ upagataṃ sattakāyaṃ. <bold>Mahoghovā</bold>ti yathā evarūpaṃ gāmaṃ gambhīrato vitthārato ca mahanto mahānadiogho antamaso sunakhampi asesetvā sabbaṃ ādāya gacchati, evaṃ vuttappakāraṃ naraṃ maccu ādāya gacchatīti attho. <bold>Amataṃ pada</bold>nti maraṇarahitaṃ koṭṭhāsaṃ, amataṃ mahānibbānanti attho. Sesamettha uttānameva.</paragraph>
<subhead line="261">Siṅgālakamātātherīvatthu</subhead>
<paragraph line="262" number="247"> Terasamaṃ <pageBreak edition="V" number="1.0185" /> uttānatthameva.</paragraph>
<centered line="263">(Pañcamaetadaggavaggavaṇṇanā niṭṭhitā.)</centered>
<centered line="264">Theripāḷisaṃvaṇṇanā niṭṭhitā.</centered>
<title line="265">14. Etadaggavaggo</title>
<subhead line="266">(14) 6. Chaṭṭhaetadaggavaggavaṇṇanā</subhead>
<subhead line="267">Tapussa-bhallikavatthu</subhead>
<paragraph line="268" number="248"> Upāsakapāḷisaṃvaṇṇanāya <pageBreak edition="V" number="1.0186" /><pageBreak edition="M" number="1.0200" /> paṭhame <bold>sabbapaṭhamaṃ saraṇaṃ gacchantāna</bold>nti sabbesaṃ paṭhamaṃ hutvā saraṇaṃ gacchantānaṃ. <bold>Ito para</bold>nti sattasattāhato paraṃ. <bold>Gamanūpacchedaṃ akāsī</bold>ti gamanavicchedaṃ akāsi. Yathā te goṇā dhuraṃ chaḍḍetvā pothiyamānāpi na gacchanti, tathā akāsīti attho. <bold>Tesa</bold>nti tapussabhallikānaṃ. <bold>Adhimuccitvā</bold>ti āvisitvā. Yakkhassa āvaṭṭo <bold>yakkhāvaṭṭo</bold>. Evaṃ sesesupi. <bold>Atītabuddhānaṃ āciṇṇaṃ olokesī</bold>ti atītabuddhā kena bhājanena paṭiggaṇhiṃsūti buddhāciṇṇaṃ olokesi. <bold>Dvevācike saraṇe patiṭṭhāyā</bold>ti saṅghassa anuppannattā buddhadhammavasena dvevācike saraṇe patiṭṭhahitvā. <bold>Cetiya</bold>nti pūjanīyavatthuṃ. <bold>Jīvakesadhātuyā</bold>ti jīvamānassa bhagavato kesadhātuyā.</paragraph>
<subhead line="269">Anāthapiṇḍikaseṭṭhivatthu</subhead>
<paragraph line="270" number="249"> Dutiye <bold>teneva guṇenā</bold>ti teneva dāyakabhāvasaṅkhātena guṇena. So hi sabbakāmasamiddhatāya vigatamaccheratāya karuṇādiguṇasamaṅgitāya ca niccakālaṃ anāthānaṃ piṇḍamadāsi. Tena sabbakālaṃ upaṭṭhito anāthānaṃ piṇḍo etassa atthīti anāthapiṇḍikoti saṅkhaṃ gato. <bold>Yojanikavihāre kāretvā</bold>ti yojane yojane ekamekaṃ vihāraṃ kāretvā. <bold>‘‘Evarūpaṃ dānaṃ pavattesī’’</bold>ti vatvā tameva dānaṃ vibhajitvā dassento <bold>‘‘devasikaṃ pañca salākabhattāni hontī’’</bold>tiādimāha. Tattha salākāya gāhetabbaṃ bhattaṃ <bold>salākabhattaṃ</bold>. Ekasmiṃ pakkhe ekadivasaṃ dātabbaṃ bhattaṃ <bold>pakkhikabhattaṃ</bold>. Dhuragehe ṭhapetvā dātabbaṃ bhattaṃ <bold>dhurabhattaṃ</bold>. Āgantukānaṃ dātabbaṃ bhattaṃ <bold>āgantukabhattaṃ</bold>. Evaṃ sesesupi. <bold>Pañca āsanasatāni gehe niccapaññattāneva hontī</bold>ti gehe nisīdāpetvā bhuñjantānaṃ pañcannaṃ bhikkhusatānaṃ pañca āsanasatāni niccapaññattāni honti.</paragraph>
<subhead line="271">Cittagahapativatthu</subhead>
<paragraph line="272" number="250"> Tatiye <pageBreak edition="V" number="1.0187" /> migā eva <bold>migarūpāni. Bhikkhaṃ samādāpetvā</bold>ti, ‘‘bhante, mayhaṃ anuggahaṃ karotha, idha nisīditvā bhikkhaṃ gaṇhathā’’ti bhikkhāgahaṇatthaṃ samādāpetvā <pageBreak edition="M" number="1.0201" />. Vivaṭṭaṃ uddissa upacitaṃ nibbedhabhāgiyakusalaṃ <bold>upanissayo</bold>. <bold>Saḷāyatanavibhattimeva desesī</bold>ti saḷāyatanavibhāgappaṭisaṃyuttameva dhammakathaṃ kathesi. <bold>Therenā</bold>ti tattha sannihitānaṃ sabbesaṃ jeṭṭhena mahātherena. <bold>Pañhaṃ vissajjetuṃ asakkontenā</bold>ti cittena gahapatinā ‘‘yā imā, bhante thera, anekavihitā diṭṭhiyo loke uppajjanti, ‘sassato loko’ti vā, ‘asassato loko’ti vā, ‘antavā loko’ti vā, ‘anantavā loko’ti vā, ‘taṃ jīvaṃ taṃ sarīra’nti vā, ‘aññaṃ jīvaṃ aññaṃ sarīra’nti vā, ‘hoti tathāgato paraṃ maraṇā’ti vā, ‘na hoti tathāgato paraṃ maraṇā’ti vā, ‘hoti ca na hoti ca tathāgato paraṃ maraṇā’ti vā, ‘neva hoti na na hoti tathāgato paraṃ maraṇā’ti vā yāni cimāni dvāsaṭṭhi diṭṭhigatāni brahmajāle gaṇitāni, imā nu kho, bhante, diṭṭhiyo kismiṃ sati honti, kismiṃ asati na hontī’’ti evamādinā (saṃ. ni. 4.345) pañhe puṭṭhe taṃ pañhaṃ vissajjetuṃ asakkontena. Imaṃ kira pañhaṃ yāvatatiyaṃ puṭṭho mahāthero tuṇhī ahosi. Atha isidattatthero cintesi – ‘‘ayaṃ thero neva attanā byākaroti, na aññaṃ ajjhesati, upāsako ca bhikkhusaṅghaṃ vihesati, ahametaṃ byākaritvā phāsuvihāraṃ katvā dassāmī’’ti. Evaṃ cintetvā ca āsanato vuṭṭhāya therassa santikaṃ gantvā ‘‘byākaromahaṃ, bhante, cittassa gahapatino etaṃ pañha’’nti (saṃ. ni. 4.345) āha. Evaṃ vutte thero ‘‘byākarohi tvaṃ, āvuso isidatta, cittassa gahapatino etaṃ pañha’’nti isidattaṃ ajjhesi. Tena vuttaṃ – <bold>‘‘pañhaṃ vissajjetuṃ asakkontena ajjhiṭṭho’’</bold>ti.</paragraph>
<paragraph line="273"><bold>Pañhaṃ vissajjetvā</bold>ti ‘‘yā imā, gahapati, anekavihitā diṭṭhiyo loke uppajjanti ‘sassato loko’ti vā, ‘asassato loko’ti vā…pe… yāni cimāni dvāsaṭṭhi diṭṭhigatāni brahmajāle gaṇitāni, imā kho, gahapati, diṭṭhiyo sakkāyadiṭṭhiyā sati honti, sakkāyadiṭṭhiyā asati na hontī’’tiādinā nayena pañhaṃ vissajjetvā. <bold>Gihisahāyakabhāve ñāte</bold>ti therassa gihisahāyakabhāve cittena gahapatinā ñāte. Citto kira, gahapati, tassa pañhaveyyākaraṇe tuṭṭho ‘‘kuto, bhante, ayyo isidatto āgacchatī’’ti vatvā ‘‘avantiyā kho ahaṃ, gahapati, āgacchāmī’’ti vutto ‘‘atthi, bhante, avantiyā <pageBreak edition="M" number="1.0202" /> isidatto nāma kulaputto amhākaṃ adiṭṭhasahāyo pabbajito, diṭṭho so āyasmatā’’ti pucchi. Thero ca ‘‘evaṃ, gahapatī’’ti vatvā ‘‘kahaṃ nu kho, bhante, so āyasmā etarahi viharatī’’ti puna puṭṭho <pageBreak edition="V" number="1.0188" /> tuṇhī ahosi. Atha citto gahapati ‘‘ayyo no, bhante, isidatto’’ti pucchitvā ‘‘evaṃ, gahapatī’’ti vutte attano gihisahāyabhāvaṃ aññāsi.</paragraph>
<paragraph line="274"><bold>Tejosamāpattipāṭihāriyaṃ dassetvā</bold>ti ekasmiṃ kira divase citto gahapati ‘‘sādhu me, bhante, ayyo uttarimanussadhammā iddhipāṭihāriyaṃ dassetū’’ti mahātheraṃ yāci. Thero ‘‘tena hi tvaṃ, gahapati, āḷinde uttarāsaṅgaṃ paññāpetvā tattha tiṇakalāpaṃ okirā’’ti vatvā tena ca tathā kate sayaṃ vihāraṃ pavisitvā ca ghaṭikaṃ datvā tathārūpaṃ iddhābhisaṅkhāraṃ abhisaṅkhāresi, yathā tāḷacchiggaḷena ca aggaḷantarikāya ca acci nikkhamitvā tiṇāni jhāpeti, uttarāsaṅgaṃ na jhāpeti. Atha citto gahapati uttarāsaṅgaṃ papphoṭetvā saṃviggo lomahaṭṭhajāto ekamantaṃ ṭhito theraṃ bahi nikkhamantaṃ disvā ‘‘abhiramatu, bhante, ayyo macchikāsaṇḍe, ramaṇīyaṃ ambāṭakavanaṃ, ahaṃ ayyassa ussukkaṃ karissāmi cīvarapiṇḍapātasenāsanagilānapaccayabhesajjaparikkhārāna’’nti āha. Tato thero ‘‘na dāni idha vasituṃ sakkā’’ti tamhā vihārā pakkāmi. Taṃ sandhāyetaṃ vuttaṃ – <bold>‘‘tejosamāpatti pāṭihāriyaṃ dassetvā ‘idāni idha vasituṃ na yutta’nti yathāsukhaṃ pakkāmī’’</bold>ti. <bold>Dve aggasāvakā</bold>tiādīsu yaṃ vattabbaṃ, taṃ vitthārato <bold>vinayapāḷiyaṃ</bold> āgatameva.</paragraph>
<paragraph line="275"><bold>Saddho</bold>ti lokiyalokuttarāya saddhāya samannāgato. <bold>Sīlenā</bold>ti agāriyasīlaṃ anagāriyasīlanti duvidhaṃ sīlaṃ, tesu idha agāriyaṃ sīlaṃ adhippetaṃ, tena samannāgatoti attho. <bold>Yasobhogasamappito</bold>ti yādiso anāthapiṇḍikādīnaṃ pañcaupāsakasataparivārasaṅkhāto agāriyo yaso, tādiseneva yasena, yo ca dhanadhaññādiko ceva sattavidhaariyadhanasaṅkhāto cāti duvidho bhogo, tena ca samannāgatoti attho. <bold>Yaṃ yaṃ padesa</bold>nti puratthimādīsu disāsu evarūpo kulaputto yaṃ yaṃ padesaṃ bhajati, tattha tattha evarūpena lābhasakkārena pūjitova hotīti attho.</paragraph>
<subhead line="276">Hatthakaāḷavakavatthu</subhead>
<paragraph line="277" number="251"> Catutthe <pageBreak edition="M" number="1.0203" /><bold>catubbidhena saṅgahavatthunā</bold>ti dānapiyavacanaatthacariyāsamānattatāsaṅkhātena catubbidhena saṅgahavatthunā. <bold>‘‘Sve bhattacāṭiyā saddhiṃ āḷavakassa pesetabbo ahosī’’</bold>ti vuttamatthaṃ pākaṭaṃ katvā dassetuṃ – <bold>‘‘tatrāyaṃ anupubbikathā’’</bold>tiādimāha. <bold>Migavatthāya araññaṃ gantvā</bold>ti āḷavako rājā vividhanāṭakūpabhogaṃ chaḍḍetvā corappaṭibāhanatthañca paṭirājanisedhanatthañca byāyāmakaraṇatthañca sattame sattame divase migavaṃ gacchanto ekadivasaṃ balakāyena saddhiṃ ‘‘yassa passena <pageBreak edition="V" number="1.0189" /> migo palāyati, tasseva so bhāro’’ti katakatikavatto migavatthāya araññaṃ gantvā. <bold>Ekaṃ miga</bold>nti attano ṭhitaṭṭhānena palātaṃ eṇimigaṃ. <bold>Anubandhitvā</bold>ti tiyojanamaggaṃ ekakova anubandhitvā. Javasampanno hi rājā dhanuṃ gahetvā pattikova tiyojanaṃ taṃ migamanubandhi. <bold>Ghātetvā</bold>ti yasmā eṇimigā tiyojanavegā eva honti, tasmā parikkhiṇajavaṃ taṃ migaṃ udakaṃ pavisitvā ṭhitaṃ ghātetvā. <bold>Dvidhā chetvā dhanukoṭiyaṃ lagetvā nivattetvā āgacchanto</bold>ti anatthikopi maṃsena ‘‘nāsakkhi migaṃ gahetu’’nti apavādamocanatthaṃ dvidhā chinnaṃ dhanukoṭiyaṃ lagetvā āgacchanto. <bold>Sandacchāya</bold>nti ghanacchāyaṃ bahalapattapalāsaṃ.</paragraph>
<paragraph line="278"><bold>Rukkhe adhivatthā devatā</bold>ti āḷavakaṃ yakkhaṃ sandhāya vadati. So hi mahārājūnaṃ santikā varaṃ labhitvā majjhanhikasamaye tassa rukkhassa chāyāya phuṭṭhokāsaṃ paviṭṭhe pāṇino khādanto tattha paṭivasati. <bold>Āḷavakassa nisīdanapallaṅke nisīdī</bold>ti yattha abhilakkhitesu maṅgaladivasādīsu āḷavako nisīditvā siriṃ anubhoti, tasmiṃyeva dibbaratanapallaṅke nisīdi. <bold>Attano gamane asampajjamāne ‘‘kiṃ nu kho kāraṇa’’nti āvajjentā</bold>ti tadā kira sātāgirahemavatā bhagavantaṃ jetavaneyeva vanditvā ‘‘yakkhasamāgamaṃ gamissāmā’’ti saparivārā nānāyānehi ākāsena gacchanti, ākāse ca yakkhānaṃ na sabbattha maggo atthi, ākāsaṭṭhāni vimānāni pariharitvā maggaṭṭhāneneva maggo hoti, āḷavakassa pana vimānaṃ bhūmaṭṭhaṃ suguttaṃ pākāraparikkhittaṃ susaṃvihitadvāraṭṭālakagopuraṃ upari kaṃsajālasañchannamañjūsāsadisaṃ tiyojanaṃ ubbedhena, tassa upari maggo hoti, te taṃ padesamāgamma gantumasamatthā <pageBreak edition="M" number="1.0204" /> ahesuṃ. Buddhānañhi nisinnokāsassa uparibhāgena yāva bhavaggā koci gantumasamattho, tasmā attano gamane asampajjamāne ‘‘kiṃ nu kho kāraṇa’’nti āvajjesuṃ. <bold>Tesaṃ kathaṃ sutvā cintesī</bold>ti yasmā assaddhassa saddhākathā dukkathā hoti dussīlādīnaṃ sīlakathādayo viya, tasmā tesaṃ yakkhānaṃ santikā bhagavato pasaṃsaṃ sutvā eva aggimhi pakkhittaloṇasakkharā viya abbhantare uppannakopena paṭapaṭāyamānahadayo hutvā cintesi. <bold>Pabbatakūṭa</bold>nti kelāsapabbatakūṭaṃ.</paragraph>
<paragraph line="279"><bold>Ito paṭṭhāya āḷavakayuddhaṃ vitthāretabba</bold>nti so kira manosilātale vāmapādena ṭhatvā ‘‘passatha dāni tumhākaṃ vā satthā mahānubhāvo, ahaṃ vā’’ti dakkhiṇapādena saṭṭhiyojanamattaṃ kelāsakūṭapabbataṃ akkami, taṃ ayokūṭappahato viya niddhantaayapiṇḍo papaṭikāyo muñci. So tatra ṭhatvā ‘‘ahaṃ āḷavako’’ti ugghosesi, sakalajambudīpaṃ saddo phari. Tiyojanasahassavitthatahimavāpi sampakampi yakkhassānubhāvena. So <bold>vātamaṇḍalaṃ</bold> samuṭṭhāpesi ‘‘eteneva samaṇaṃ <pageBreak edition="V" number="1.0190" /> palāpessāmī’’ti. Te puratthimādibhedā vātā samuṭṭhahitvā aḍḍhayojanayojanadviyojanatiyojanappamāṇāni pabbatakūṭāni padāletvā vanagaccharukkhādīni ummūletvā āḷavinagaraṃ pakkhandā jiṇṇahatthisālādīni cuṇṇentā chadaniṭṭhakā ākāse bhamentā. Bhagavā ‘‘mā kassaci uparodho hotū’’ti adhiṭṭhāsi. Te vātā dasabalaṃ patvā cīvarakaṇṇamattampi cāletuṃ nāsakkhiṃsu. Tato <bold>mahāvassaṃ</bold> samuṭṭhāpesi ‘‘udakena ajjhottharitvā samaṇaṃ māressāmī’’ti. Tassānubhāvena uparūpari satapaṭalasahassapaṭalādibhedā valāhakā uṭṭhahitvā pavassiṃsu. Vuṭṭhidhārāvegena pathavī chiddā ahosi. Vanarukkhādīnaṃ upari mahogho āgantvā dasabalassa cīvare ussāvabindumattampi temetuṃ nāsakkhi. Tato <bold>pāsāṇavassaṃ</bold> samuṭṭhāpesi. Mahantāni mahantāni pabbatakūṭāni dhūmāyantāni pajjalantāni ākāsenāgantvā dasabalaṃ patvā dibbamālāguḷāni sampajjiṃsu. Tato <bold>paharaṇavassaṃ</bold> samuṭṭhāpesi. Ekatodhārā ubhatodhārā asisattikhurappādayo dhūmāyantā pajjalantā ākāsenāgantvā dasabalassa pādamūle dibbapupphāni ahesuṃ.</paragraph>
<paragraph line="280">Tato <pageBreak edition="M" number="1.0205" /><bold>aṅgāravassaṃ</bold> samuṭṭhāpesi. Kiṃsukavaṇṇā aṅgārā ākāsenāgantvā dasabalassa pādamūle dibbapupphāni hutvā vikiriṃsu. Tato <bold>kukkuḷavassaṃ</bold> samuṭṭhāpesi. Accuṇho kukkuḷo ākāsenāgantvā dasabalassa pādamūle candanacuṇṇaṃ hutvā nipati. Tato <bold>vālikavassaṃ</bold> samuṭṭhāpesi. Atisukhumā vālikā dhūmāyantā pajjalantā ākāsenāgantvā dasabalassa pādamūle dibbapupphāni hutvā nipatiṃsu. Tato <bold>kalalavassaṃ</bold> samuṭṭhāpesi. Taṃ dhūmāyantaṃ pajjalantaṃ ākāsenāgantvā dasabalassa pādamūle dibbagandhaṃ hutvā nipati. Tato <bold>andhakāraṃ</bold> samuṭṭhāpesi ‘‘bhiṃsetvā samaṇaṃ palāpessāmī’’ti. Caturaṅgasamannāgataṃ andhakārasadisaṃ hutvā dasabalaṃ patvā sūriyappabhāvihatamivandhakāraṃ antaradhāyi. Evaṃ yakkho imāhi navahi vātavassapāsāṇapaharaṇaṅgārakukkuḷavālikakalalandhakāravuṭṭhīhi bhagavantaṃ palāpetumasakkonto nānāvidhappaharaṇahatthaanekappakārarūpabhūtagaṇasamākulāya caturaṅginiyā senāya sayameva bhagavantaṃ abhigato. Te bhūtagaṇā anekappakāravikāre katvā ‘‘gaṇhatha hanathā’’ti bhagavato upari āgacchantā viya ca honti. Apica kho niddhantalohapiṇḍaṃ viya makkhikā bhagavantaṃ allīyitumasamatthā eva ahesuṃ.</paragraph>
<paragraph line="281">Evaṃ sabbarattiṃ anekappakāravibhiṃsākāradassanenapi bhagavantaṃ cāletumasakkonto āḷavako cintesi – ‘‘yaṃnūnāhaṃ kenaci ajeyyaṃ dussāvudhaṃ muñceyya’’nti. Sace hi so duṭṭho ākāse taṃ dussāvudhaṃ muñceyya, dvādasa vassāni devo na vasseyya. Sace pathaviyaṃ muñceyya <pageBreak edition="V" number="1.0191" />, sabbarukkhatiṇādīni sussitvā dvādasavassantaraṃ na puna ruheyyuṃ. Sace samudde muñceyya, tattakapāle udakabindu viya sabbaṃ susseyya. Sace sinerupabbate muñceyya, khaṇḍākhaṇḍaṃ hutvā vikireyya. So evaṃmahānubhāvaṃ dussāvudhaṃ uttarisāṭakaṃ muñcitvā aggahesi. Yebhuyyena dasasahassilokadhātudevatā vegena sannipatiṃsu ‘‘ajja bhagavā āḷavakaṃ damessati, tattha dhammaṃ sossāmā’’ti. Yuddhadassanakāmāpi devatā sannipatiṃsu. Evaṃ sakalampi ākāsaṃ devatāhi paripuṇṇaṃ ahosi. Athāḷavako bhagavato samīpe uparūpari vicaritvā vatthāvudhaṃ muñci <pageBreak edition="M" number="1.0206" />. Taṃ asanicakkaṃ viya ākāse bheravasaddaṃ karontaṃ dhūmāyantaṃ pajjalantaṃ bhagavantaṃ patvā yakkhassa mānamaddanatthaṃ pādapuñchanacoḷaṃ hutvā pādamūle nipati. Āḷavako taṃ disvā chinnavisāṇo viya usabho, uddhaṭadāṭho viya sappo nittejo nimmado nipātitamānaddhajo ahosi. Evamidaṃ āḷavakayuddhaṃ vitthāretabbaṃ.</paragraph>
<paragraph line="282"><bold>Aṭṭha pañhe pucchī</bold>ti –</paragraph>
<gatha1 line="283">‘‘Kiṃ sūdha vittaṃ purisassa seṭṭhaṃ,</gatha1>
<gatha2 line="284">Kiṃ su suciṇṇaṃ sukhamāvahāti;</gatha2>
<gatha3 line="285">Kiṃ su have sādutaraṃ rasānaṃ,</gatha3>
<gathalast line="286">Kathaṃ jīviṃ jīvitamāhu seṭṭha’’nti. (saṃ. ni. 1.246; su. ni. 183) –</gathalast>
<unindented line="287">Ādinā aṭṭha pañhe pucchi. <bold>Satthā vissajjesī</bold>ti –</unindented>
<gatha1 line="288">‘‘Saddhīdha vittaṃ purisassa seṭṭhaṃ,</gatha1>
<gatha2 line="289">Dhammo suciṇṇo sukhamāvahāti;</gatha2>
<gatha3 line="290">Saccaṃ have sādutaraṃ rasānaṃ,</gatha3>
<gathalast line="291">Paññājīviṃ jīvitamāhu seṭṭha’’nti. (saṃ. ni. 1.246; su. ni. 184) –</gathalast>
<unindented line="292">Ādinā vissajjesi. <bold>Vikkandamānāyā</bold>ti accantaṃ paridevamānāya.</unindented>
<subhead line="293">Mahānāmasakkavatthu</subhead>
<paragraph line="294" number="252"> Pañcame <pageBreak edition="V" number="1.0192" /><bold>satthā tato paraṃ paṭiññaṃ nādāsī</bold>ti saṃvaccharato paraṃ sikkhāpadapaññattiyā paccayappavāraṇāsādiyanassa vāritattā ‘‘paṭiññaṃ nādāsī’’ti vuttaṃ. Tathā hi bhagavā tatiyavārepi mahānāmena sakkena ‘‘icchāmahaṃ, bhante, saṅghaṃ yāvajīvaṃ bhesajjena pavāretu’’nti (pāci. 304-305) vutte ‘‘sādhu sādhu, mahānāma, tena hi tvaṃ, mahānāma, saṅghaṃ yāvajīvaṃ bhesajjena pavārehī’’ti paṭiññaṃ adāsiyeva. Evaṃ paṭiññaṃ datvā pacchā chabbaggiyehi bhikkhūhi mahānāmassa sakkassa viheṭhitabhāvaṃ sutvā chabbaggiye bhikkhū vigarahitvā sikkhāpadaṃ paññapesi ‘‘agilānena bhikkhunā cātumāsappaccayapavāraṇā sāditabbā aññatra punappavāraṇāya aññatra niccappavāraṇāya. Tato ce uttari sādiyeyya, pācittiya’’nti. Tasmā paṭhamaṃ anujānitvāpi pacchā sikkhāpadabandhanena vāritattā ‘‘paṭiññaṃ nādāsī’’ti vuttaṃ.</paragraph>
<subhead line="295">Uggagahapatyādivatthu</subhead>
<paragraph line="296" number="253-256"> Chaṭṭhasattamaaṭṭhamanavamāni <pageBreak edition="M" number="1.0207" /> suviññeyyāneva.</paragraph>
<subhead line="297">Nakulapitugahapativatthu</subhead>
<paragraph line="298" number="257"> Dasame <bold>susumāragirinagare</bold>ti evaṃnāmake nagare. Tassa kira nagarassa vatthupariggahadivase avidūre udakarahade susumāro saddamakāsi, giraṃ nicchāresi. Atha nagare anantarāyena māpite tameva susumāragirakaraṇaṃ subhanimittaṃ katvā ‘‘susumāragirī’’tvevassa nāmaṃ akaṃsu. Keci pana ‘‘susumārasaṇṭhānattā susumāro nāma eko giri, so tassa nagarassa samīpe, tasmā taṃ susumāragiri etassa atthīti susumāragirīti vuccatī’’ti vadanti. <bold>Bhesakaḷāvane</bold>ti bhesakaḷānāmake vane. ‘‘Bhesakalāvane’’tipi pāṭho. Kathaṃ pana bhagavati nesaṃ puttasaññā patiṭṭhāsīti āha – <bold>‘‘ayaṃ kirā’’</bold>tiādi. <bold>Daharasseva daharā ānītā</bold>ti me daharasseva sato daharā ānītāti attho. <bold>Aticaritā</bold>ti atikkamitvā caranto.</paragraph>
<centered line="299">(Chaṭṭhaetadaggavaggavaṇṇanā niṭṭhitā.)</centered>
<centered line="300">Upāsakapāḷisaṃvaṇṇanā niṭṭhitā.</centered>
<title line="301">14. Etadaggavaggo</title>
<subhead line="302">(14) 7. Sattamaetadaggavaggavaṇṇanā</subhead>
<subhead line="303">Sujātāvatthu</subhead>
<paragraph line="304" number="258"> Upāsikāpāḷisaṃvaṇṇanāya <pageBreak edition="V" number="1.0193" /> paṭhamaṃ suviññeyyameva.</paragraph>
<subhead line="305">Visākhāvatthu</subhead>
<paragraph line="306" number="259"> Dutiye <bold>mahālatāpasādhanassā</bold>ti mahālatāpiḷandhanassa. Tasmiñca piḷandhane catasso vajiranāḷiyo upayogaṃ agamaṃsu. Muttānaṃ ekādasa nāḷiyo, pavāḷassa dvāvīsati nāḷiyo, padumarāgamaṇīnaṃ tettiṃsa nāḷiyo. Iti etehi ca aññehi ca indanīlādīhi nīlapītalohitodātamañjiṭṭhasāmakabaravaṇṇavasena sattavaṇṇehi vararatanehi niṭṭhānaṃ agamāsi, taṃ sīse paṭimukkaṃ yāva pādapiṭṭhiyā bhassati, pañcannaṃ <pageBreak edition="M" number="1.0208" /> hatthīnaṃ balaṃ dhārayamānāva naṃ itthī dhāretuṃ sakkoti. <bold>Antoaggi bahi na nīharitabbo</bold>tiādīnaṃ attho upari āvi bhavissati. Sesamettha suviññeyyameva.</paragraph>
<subhead line="307">Khujjuttarā-sāmāvatīvatthu</subhead>
<paragraph line="308" number="260-261"> Tatiyacatutthesu <bold>pāyāsassā</bold>ti bahalatarassa pāyāsassa. <bold>Taṃ pāyāsaṃ bhuñjantesū</bold>ti taṃ bahalataraṃ garusiniddhaṃ pāyāsaṃ bhuñjantesu. <bold>Jīrāpetuṃ asakkonto</bold>ti antarāmagge appāhāratāya mandagahaṇikattā jīrāpetuṃ asakkonto. <bold>Vāḷamigaṭṭhāne</bold>ti vāḷamigehi adhiṭṭhitaṭṭhāne. <bold>Anuvijjanto</bold>ti vicārento. <bold>Sālā</bold>ti naḷakārasālā. <bold>Mudhā na karissatī</bold>ti mūlyaṃ vinā na karissati. <bold>Ālimpesī</bold>ti aggiṃ adāsi, aggiṃ jālesīti attho. <bold>Pekkhā</bold>ti āgamehi. <bold>Upadhisampadā</bold>ti sarīrasampatti. <bold>Vaṭarukkhaṃ patvā</bold>ti nigrodharukkhaṃ patvā. <bold>Suvaṇṇakaṭake</bold>ti suvaṇṇavalaye. <bold>Abbhuṃ me</bold>ti me avaḍḍhīti attho. <bold>Anto asodhetvā</bold>ti paṇṇasālāya <pageBreak edition="V" number="1.0194" /> anto kassaci atthibhāvaṃ vā natthibhāvaṃ vā anupadhāretvā. Sesaṃ suviññeyyameva.</paragraph>
<subhead line="309">Uttarānandamātāvatthu</subhead>
<paragraph line="310" number="262"> Pañcame <bold>upanissayaṃ disvā</bold>ti iminā yathā visesādhigamassa satipi paccuppannapaccayasamavāye avassaṃ upanissayasampadā icchitabbā, evaṃ diṭṭhadhammavedanīyabhāvena vipaccanakassa kammassapi paccuppannasamavāyo viya upanissayasampadāpi savisesā icchitabbāti dasseti. Tathā hi ukkaṃsagatasappurisūpanissayayonisomanasikāresu labbhamānesupi upanissayarahitassa visesādhigamo na sampajjatevāti. <bold>Kappiyaṃ katvā</bold>ti yathā kappiyaṃ hoti, tathā katvā. <bold>Patte patiṭṭhapeyyā</bold>ti āhāraṃ dānamukhe vissajjeyya. <bold>Tīhi cetanāhī</bold>ti pubbabhāgamuñcaanumodanācetanāhi. Vuttañhetaṃ –</paragraph>
<gatha1 line="311">‘‘Pubbeva dānā sumano, dadaṃ cittaṃ pasādaye;</gatha1>
<gathalast line="312">Datvā attamano hoti, esā puññassa sampadā’’ti. (a. ni. 6.37; pe. va. 305);</gathalast>
<paragraph line="313"><bold>Tava</bold><pageBreak edition="M" number="1.0209" /><bold>manaṃ sandhārehī</bold>ti ‘‘ajja bhattaṃ cirāyita’’nti kodhato tava cittaṃ sandhārehi, mā kujjhīti attho. <bold>Olokitolokitaṭṭhānaṃ…pe… samparikiṇṇaṃ viya ahosī</bold>ti tena kasitaṭṭhānaṃ sabbaṃ suvaṇṇabhāvāpattiyā mahākosātakipupphehi sañchannaṃ viya ahosi. <bold>Tādise</bold>ti tayā sadise. <bold>Na kopemī</bold>ti na vināsemi, jātiyā na hīḷemi. <bold>Pūjaṃ karotī</bold>ti sammāsambuddhassa pūjaṃ karoti. <bold>Antaravatthu</bold>nti gehaṅgaṇaṃ. <bold>Bho</bold>ti sambodhane nipāto. <bold>Je</bold>ti avaññālapanaṃ. Sayaṃ ariyasāvikābhāvato satthuvasena <bold>‘‘sapitikā dhītā’’</bold>ti vatvā satthu sammukhā dhammassavanena tassā visesādhigamaṃ paccāsīsantī <bold>‘‘dasabale khamanteyeva khamissāmī’’</bold>ti āha. <bold>Kadariya</bold>nti thaddhamacchariṃ.</paragraph>
<subhead line="314">Suppavāsāvatthu</subhead>
<paragraph line="315" number="263"> Chaṭṭhe <bold>paṇītadāyikāna</bold>nti paṇītarasavatthūnaṃ dāyikānaṃ. Āyuno ṭhitihetuṃ bhojanaṃ dentī <bold>āyuṃ deti</bold> nāma. Esa nayo <bold>vaṇṇaṃ detī</bold>tiādīsu. Tenāha – <bold>‘‘pañca ṭhānānī’’</bold>ti. Kammasarikkhakañcetaṃ <pageBreak edition="V" number="1.0195" /> phalanti dassento <bold>‘‘āyuṃ kho pana datvā’’</bold>tiādimāha. Tattha <bold>datvā</bold>ti dānahetu. <bold>Bhāginī</bold>ti bhāgavatī laddhuṃ bhabbā.</paragraph>
<subhead line="316">Suppiyāvatthu</subhead>
<paragraph line="317" number="264"> Sattame <bold>ūrumaṃsaṃ chinditvā dāsiyā adāsī</bold>ti āgataphalā viññātasāsanā ariyasāvikā attano sarīradukkhaṃ acintetvā tassa bhikkhuno rogavūpasamameva paccāsīsantī attano ūrumaṃsaṃ chinditvā dāsiyā adāsi. Satthāpi tassā tathāpavattaṃ ajjhāsayasampattiṃ disvā ‘‘mama sammukhībhāvūpagamanenevassā vaṇo ruhitvā sañchavi jāyati, phāsubhāvo hotī’’ti ca disvā <bold>‘‘pakkosatha na’’</bold>nti āha. <bold>Sā cintesī</bold>ti ‘‘sabbalokassa hitānukampako satthā na maṃ dukkhāpetuṃ pakkosati, atthettha kāraṇa’’nti cintesi. <bold>Attanā katakāraṇaṃ sabbaṃ kathesī</bold>ti buddhānubhāvavibhāvanatthaṃ kathesi, na attano daḷhajjhāsayatāya vibhāvanatthaṃ. <bold>Gilānupaṭṭhākīnaṃ aggaṭṭhāne ṭhapesī</bold>ti agaṇitattadukkhā gilānānaṃ bhikkhūnaṃ gelaññavūpasamane yuttappayuttāti gilānupaṭṭhākīnaṃ aggaṭṭhāne ṭhapesīti.</paragraph>
<subhead line="318">Kātiyānīvatthu</subhead>
<paragraph line="319" number="265"> Aṭṭhame <pageBreak edition="M" number="1.0210" /><bold>aveccappasannāna</bold>nti ratanattayaguṇe yāthāvato ñatvā pasannānaṃ, so panassa pasādo maggenāgatattā kenaci akampanīyo. <bold>Adhigatenā</bold>ti maggādhigameneva adhigatena. ‘‘Avigatenā’’ti vā pāṭho, tassattho ‘‘kadāci avigacchantenā’’ti. So appadhaṃsiyo ca hoti, tasmā vuttaṃ – <bold>‘‘adhigatena acalappasādenā’’</bold>ti. Tattha <bold>kāyasakkhiṃ katvā</bold>ti pamukhaṃ katvā, vacanatthato pana nāmakāyena desanāya sampaṭicchanavasena sakkhibhūtaṃ katvāti attho. <bold>Ummaggaṃ khanitvā</bold>ti gharasandhicchedanena antopavisanamaggaṃ khanitvā. <bold>Dullabhassavana</bold>nti dullabhasaddhammassavanaṃ. <bold>Mahāpathavī pavisitabbā bhaveyyā</bold>ti avīcippavesanaṃ vadati.</paragraph>
<subhead line="320">Nakulamātāvatthu</subhead>
<paragraph line="321" number="266"> Navame vissāsakathaneneva nakulamātā nakulapitā ca satthuvissāsikā nāma jātāti vuttaṃ – <bold>‘‘vissāsikānanti vissāsakathaṃ kathentīnaṃ upāsikāna’’</bold>nti. <bold>Gahapatānī</bold>ti gehasāminī. <bold>Vuttamevā</bold>ti upāsakapāḷiyaṃ nakulapitukathāyaṃ vuttanayameva.</paragraph>
<subhead line="322">Kāḷīkuraragharikāvatthu</subhead>
<paragraph line="323" number="267"> Dasame <pageBreak edition="V" number="1.0196" /><bold>anussavenevā</bold>ti paccakkhato rūpadassanena satthu sammukhā dhammassavanena ca vinā kevalaṃ anussavaneneva parassa vacanaṃ anugatassavaneneva uppannena pasādena. <bold>Anussavikappasāda</bold>nti anussavato āgatappasādaṃ.</paragraph>
<centered line="324">(Sattamaetadaggavaggavaṇṇanā niṭṭhitā.)</centered>
<paragraph line="325">Upāsikāpāḷisaṃvaṇṇanā samattā.</paragraph>
<centered line="326">Niṭṭhitā ca manorathapūraṇiyā</centered>
<paragraph line="327">Aṅguttaranikāya-aṭṭhakathāya</paragraph>
<centered line="328">Etadaggavaggavaṇṇanāya anuttānatthadīpanā.</centered>
</body>
</document>