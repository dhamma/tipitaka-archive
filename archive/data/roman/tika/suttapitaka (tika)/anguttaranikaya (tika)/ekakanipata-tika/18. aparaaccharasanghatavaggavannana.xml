<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0401t.tik16.xml</normativeSource>
    <archivePath>roman/tika/suttapitaka (tika)/anguttaranikaya (tika)/ekakanipata-tika/18. aparaaccharasanghatavaggavannana.xml</archivePath>
    <baseFileName>18. aparaaccharasanghatavaggavannana</baseFileName>
    <titlePath>18. Aparaaccharāsaṅghātavaggavaṇṇanā - Ekakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">18. Aparaaccharāsaṅghātavaggavaṇṇanā</chapter>
    <paragraph line="2" number="382"><bold>Idampi</bold><pageBreak edition="Vipassana Research Institut" number="1.0221" /><bold>sutta</bold>nti ettha <bold>pi</bold>-saddo heṭṭhā vuttacūḷaccharāsaṅghātasuttaṃ sampiṇḍeti. Cūḷaccharāsaṅghātasutte appanaṃ appattāya mettāya tāvamahanto vipāko dassito, kimaṅgaṃ pana imissā appanāppattāya mettāyāti dassetuṃ – <bold>‘‘appanāppattāya hī’’</bold>tiādimāha. <bold>Vipākakathāyeva natthī</bold>ti vipāke kathāyeva natthi, ayameva vā pāṭho. <bold>Gaṇanānupubbatā</bold>ti gaṇanānupubbatāya. Paṭhamaṃ uppannantipi paṭhamaṃ, paṭhamaṃ samāpajjatīti idaṃ pana na ekantalakkhaṇaṃ. Ciṇṇavasībhāvo hi aṭṭhasamāpattilābhī ādito paṭṭhāya matthakaṃ pāpentopi samāpajjituṃ sakkoti, matthakato paṭṭhāya ādiṃ pāpentopi, antarantarā okkantopi samāpajjituṃ sakkoti eva. Pubbuppattiyaṭṭhena pana paṭhamaṃ nāma hoti. <bold>Vibhaṅge</bold>ti jhānavibhaṅge. Vipassanaṃ kayiramānaṃ <bold>lakkhaṇūpanijjhānakiccaṃ maggena sijjhati</bold> taggatasammohaviddhaṃsanato <pageBreak edition="Myanmar" number="1.0234" />. Apica <bold>vipassanāya lakkhaṇūpanijjhānaṃ maggena uppannena sijjhati</bold> itarathā parivattanato, tasmā <bold>maggo lakkhaṇūpanijjhānaṃ,</bold> na aniccādilakkhaṇānaṃ ārammaṇakaraṇato. Yathā phalaṃ nibbānassa asaṅkhatalakkhaṇaṃ ārammaṇakaraṇavasena upanijjhāyati, evaṃ maggopi. Evampissa lakkhaṇūpanijjhānataṃ veditabbaṃ. <bold>Vattabbameva natthi</bold> arittajjhānatāya. <bold>Sesaṃ</bold> visesaṃ, arittajjhānā evāti attho.</paragraph>
    <paragraph line="3" number="386-387"><bold>Hitapharaṇa</bold>nti sattesu hitānurūpaṃ jhānassa pharitvā pavattanaṃ. Cetopaṭipakkhato vimuccati etāyāti <bold>cetovimutti,</bold> appanāppattā mettā. Tenāha – <bold>‘‘idhā’’</bold>tiādi. <bold>Eseva nayo</bold>ti iminā karuṇādīnampi appanāppattataṃ atidisati. <bold>Vaṭṭaṃ honti</bold> kammavaṭṭabhāvato. <bold>Vaṭṭapādā hontī</bold>ti vipākavaṭṭassa kāraṇaṃ honti.</paragraph>
    <paragraph line="4" number="390"><bold>Ajjhattaparikammavasenā</bold>ti attano kesādīsu parikammakaraṇavasena. <bold>Aṭṭhārasavidhe</bold>ti aṭṭhārasappabhede. <bold>Kāye</bold>ti rūpakāye. Rūpakāyo hi idha aṅgapaccaṅgānaṃ kesādīnañca dhammānaṃ samūhaṭṭhena hatthikāyarathakāyādayo viya kāyoti adhippeto. Samūhavisayatāya cassa kāyasaddassa samudāyūpādanatāya ca asubhākārassa ‘‘kāye’’ti ekavacanaṃ. Tathā ārammaṇādivibhāgena anekabhedabhinnampi cittaṃ cittabhāvasāmaññena ekajjhaṃ gahetvā ‘‘citte’’ti ekavacanaṃ kataṃ. <bold>Kāyānupassī</bold>ti imassa atthaṃ dassetuṃ – <bold>‘‘tameva kāyaṃ paññāya anupassanto’’</bold>ti āha. <bold>Tameva kāya</bold>nti ca <pageBreak edition="Vipassana Research Institut" number="1.0222" /> avadhāraṇena vedanādianupassanaṃ nivatteti. Tena ca puna kāyaggahaṇassa payojanaṃ sūcitanti daṭṭhabbaṃ. ‘‘Kāye’’ti hi vatvāpi puna ‘‘kāyānupassī’’ti dutiyaṃ kāyaggahaṇaṃ asammissato vavatthānaghanavinibbhogādidassanatthaṃ kataṃ. Tena vedanādayopi ettha sitā, ettha paṭibaddhāti kāyavedanādianupassanappasaṅgepi āpanne na kāye vedanānupassī cittānupassī dhammānupassī vā. Atha kho kāyānupassīyevāti kāyasaṅkhātavatthusmiṃ kāyānupassanākārasseva dassanena asammissato vavatthānaṃ dassitaṃ hoti. Tathā na kāye aṅgapaccaṅgavinimuttaekadhammānupassī, nāpi kesalomādivinimuttaitthipurisānupassī. Yopi cettha kesalomādiko bhūtupādāyasamūhasaṅkhāto kāyo, katthapi na bhūtupādāyavinimuttaekadhammānupassī, atha kho rathasambhārānupassako viya aṅgapaccaṅgasamūhānupassī <pageBreak edition="Myanmar" number="1.0235" />, nāgarāvayavānupassako viya kesalomādisamūhānupassī, kadalikkhandhapattavaṭṭivinibbhujjako rittamuṭṭhiviniveṭhako viya ca bhūtupādāyasamūhānupassīyevāti nānappakārato samūhavaseneva kāyasaṅkhātassa vatthuno dassanena ghanavinibbhogo dassito hoti. Na hettha yathāvuttasamūhavinimutto kāyo vā itthī vā puriso vā añño vā koci dhammo dissati, yathāvuttadhammasamūhamatteyeva pana tathā tathā sattā micchābhinivesaṃ karonti.</paragraph>
    <paragraph line="5"><bold>Aṭṭhārasavidhenā</bold>ti aṭṭhārasavidhā. <bold>Satipaṭṭhānabhāvakassā</bold>ti satipaṭṭhānabhāvaṃ bhāventassa. Tīsu bhavesu kilese ātapetīti <bold>ātāpo,</bold> vīriyassetaṃ nāmaṃ. Yadipi hi kilesānaṃ pahānaṃ ātāpananti, taṃ sammādiṭṭhiādīnampi attheva. Ātapasaddo viya pana ātāpasaddopi vīriyeva niruḷho. Atha vā paṭipakkhappahāne sampayuttadhammānaṃ abbhussahanavasena pavattamānassa vīriyassa sātisayaṃ tadātāpananti vīriyameva tathā vuccati, na aññadhammā, tasmā ātāpoti vīriyassa nāmaṃ, so assa atthīti <bold>ātāpī</bold>. Ayañca īkāro pasaṃsāya atisayassa vā dīpakoti ātāpiggahaṇena sammappadhānasamaṅgitaṃ dasseti. Tenevāha – <bold>‘‘ātāpīti…pe… vīriyena vīriyavā’’</bold>ti. <bold>Sampajāno</bold>ti sampajaññasaṅkhātena ñāṇena samannāgato. Tenāha – <bold>‘‘aṭṭhārasavidhena…pe… sammā pajānanto’’</bold>ti. Ayaṃ panettha vacanattho – sammā samantato sāmañca pajānanto <bold>sampajāno,</bold> asammissato vavatthāne aññadhammānupassitābhāvena sammā aviparītaṃ sabbākārappajānena samantato uparūparivisesāvahabhāvena pavattiyā sammā pajānantoti attho.</paragraph>
    <paragraph line="6">Kāyo ca idha lujjanappalujjanaṭṭhena lokoti adhippetoti āha – <bold>‘‘tasmiṃyeva kāyasaṅkhāte loke’’</bold>ti. <bold>Pañcakāmaguṇikataṇha</bold>nti rūpādīsu pañcasu kāmaguṇesu pavattamānaṃ taṇhaṃ <pageBreak edition="Vipassana Research Institut" number="1.0223" />. Yasmā panettha abhijjhāgahaṇena kāmacchando, domanassaggahaṇena byāpādo saṅgahaṃ gacchati, tasmā nīvaraṇapariyāpannabalavadhammadvayadassanena nīvaraṇappahānaṃ vuttaṃ hotīti veditabbaṃ. Visesena cettha abhijjhāvinayena kāyasampattimūlakassa anurodhassa, domanassavinayena kāyavipattimūlakassa virodhassa, abhijjhāvinayena ca kāye abhiratiyā, domanassavinayena kāyabhāvanāya anabhiratiyā, abhijjhāvinayena kāye abhūtānaṃ <pageBreak edition="Myanmar" number="1.0236" /> subhasukhabhāvādīnaṃ pakkhepassa, domanassavinayena kāye bhūtānaṃ asubhāsukhabhāvādīnaṃ apanayanassa ca pahānaṃ vuttaṃ. Tena yogāvacarassa yogānubhāvo yogasamatthatā ca dīpitā hoti. Yogānubhāvo hi esa, yadidaṃ anurodhavirodhavippamutto aratiratisaho abhūtapakkhepabhūtāpanayanavirahito ca hoti. Anurodhavirodhavippamutto cesa aratiratisaho abhūtaṃ apakkhipanto bhūtañca anapanento yogasamattho hotīti. <bold>Suddharūpasammasanameva kathita</bold>nti kevalaṃ kāyānupassanābhāvato vuttaṃ.</paragraph>
    <paragraph line="7"><bold>Sukhādibhedāsu vedanāsū</bold>ti sukhadukkhaadukkhamasukhasāmisanirāmisabhedāsu vedanāsu. Tattha sukhayatīti <bold>sukhā,</bold> sampayuttadhamme kāyañca laddhassāde karotīti attho. Suṭṭhu vā khādati, khanati vā kāyikaṃ cetasikañca ābādhanti <bold>sukhā,</bold> sukaraṃ okāsadānaṃ etissāti vā <bold>sukhā</bold>. Dukkhayatīti <bold>dukkhā,</bold> sampayuttadhamme kāyañca pīḷeti vibādhatīti attho. Duṭṭhu vā khādati, khanati vā kāyikaṃ cetasikañca sātanti <bold>dukkhā,</bold> dukkaraṃ okāsadānaṃ etissāti vā <bold>dukkhā</bold>. Dukkhasukhappaṭikkhepena <bold>adukkhamasukhā</bold>ti upekkhā vuttā. Vediyati ārammaṇarasaṃ anubhavatīti <bold>vedanā. Vediyamāno</bold>ti anubhavamāno. <bold>Sukhaṃ vedanaṃ vediyāmīti pajānātī</bold>ti kāyikaṃ vā cetasikaṃ vā sukhaṃ vedanaṃ vediyamāno ‘‘ahaṃ sukhaṃ vedanaṃ vediyāmī’’ti pajānātīti attho. Tattha kāmaṃ uttānaseyyakāpi dārakā thaññapivanādikāle sukhaṃ vedanaṃ vediyamānā ‘‘sukhaṃ vedanaṃ vediyāmā’’ti pajānanti, na panetaṃ evarūpaṃ pajānanaṃ sandhāya vuttaṃ. Evarūpañhi jānanaṃ sattupaladdhiṃ na jahati, attasaññaṃ na ugghāṭeti, kammaṭṭhānaṃ vā satipaṭṭhānabhāvanā vā na hoti. Imassa pana bhikkhuno jānanaṃ sattupaladdhiṃ jahati, attasaññaṃ ugghāṭeti, kammaṭṭhānañceva satipaṭṭhānabhāvanā ca hoti. Idañhi ‘‘ko vediyati, tassa vedanā, kiṃ kāraṇā vedanā’’ti evaṃ sampajānantassa vediyanaṃ sandhāya vuttaṃ.</paragraph>
    <paragraph line="8">Tattha ko vediyatīti? Na koci satto vā puggalo vā vediyati. Kassa vedanāti? Na kassaci sattassa vā puggalassa vā vedanā. Kiṃ kāraṇā vedanāti? Vatthuārammaṇā ca panassa vedanāti. Tasmā esa evaṃ pajānāti ‘‘taṃ taṃ sukhādīnaṃ vatthubhūtaṃ rūpādiṃ ārammaṇaṃ katvā vedanāva <pageBreak edition="Myanmar" number="1.0237" /> vediyati, taṃ pana vedanāpavattiṃ upādāya ‘ahaṃ vediyāmī’ti <pageBreak edition="Vipassana Research Institut" number="1.0224" /> vohāramattaṃ hotī’’ti. Evaṃ ‘‘sukhādīnaṃ vatthubhūtaṃ rūpādiṃ ārammaṇaṃ katvā vedanāva vediyatī’’ti sallakkhento esa ‘‘sukhaṃ vedanaṃ vediyāmī’’ti pajānātīti veditabbo.</paragraph>
    <paragraph line="9">Atha vā <bold>sukhaṃ vedanaṃ vediyāmīti pajānātī</bold>ti sukhavedanākkhaṇe dukkhāya vedanāya abhāvato sukhaṃ vedanaṃ vediyamāno ‘‘sukhaṃ vedanaṃyeva vediyāmī’’ti pajānāti. Tena yā pubbe bhūtapubbā dukkhā vedanā, tassā idāni abhāvato imissā ca sukhāya vedanāya ito paraṃ paṭhamaṃ abhāvato ‘‘vedanā nāma aniccā addhuvā vipariṇāmadhammā’’ti itiha tattha sampajāno hoti. <bold>Dukkhaṃ vedanaṃ vediyāmīti pajānātī</bold>tiādīsupi eseva nayo.</paragraph>
    <paragraph line="10"><bold>Sāmisaṃ vā sukha</bold>ntiādīsu yasmā kilesehi āmasitabbato āmisā nāma pañca kāmaguṇā. Ārammaṇakaraṇavasena saha āmisehīti sāmisā, tasmā <bold>sāmisā sukhā</bold> nāma pañcakāmaguṇāmisanissitā chasu dvāresu uppannā chagehassitā somanassavedanā. <bold>Sāmisā dukkhā</bold> nāma chagehassitā domanassavedanā. Sā ca chasu dvāresu ‘‘iṭṭhārammaṇaṃ nānubhavissāmi nānubhavāmī’’ti vitakkayato uppannā kāmaguṇanissitā domanassavedanā veditabbā. <bold>Nirāmisā sukhā</bold> nāma chanekkhammassitā somanassavedanā. Sā ca chasu dvāresu iṭṭhārammaṇe āpāthagate aniccādivasena vipassanaṃ paṭṭhapetvā ussukkāpetuṃ sakkontassa ‘‘ussakkitā me vipassanā’’ti somanassajātassa uppannā somanassavedanā daṭṭhabbā.</paragraph>
    <paragraph line="11"><bold>Nirāmisā dukkhā</bold> nāma chanekkhammassitā domanassavedanā. Sā pana chasu dvāresu iṭṭhārammaṇe āpāthagate anuttaravimokkhasaṅkhātaariyaphaladhammesu pihaṃ paṭṭhapetvā tadadhigamāya aniccādivasena vipassanaṃ paṭṭhapetvā ussukkāpetuṃ asakkontassa ‘‘imampi pakkhaṃ imampi māsaṃ imampi saṃvaccharaṃ vipassanaṃ ussukkāpetvā ariyabhūmiṃ pāpuṇituṃ nāsakkhi’’nti anusocato uppannā domanassavedanā.</paragraph>
    <paragraph line="12"><bold>Sāmisā adukkhamasukhā</bold> nāma chagehassitā upekkhāvedanā. Sā ca chasu dvāresu iṭṭhārammaṇe āpāthagate guḷapiṇḍake nilīnamakkhikā viya rūpādīni anuvattamānā tattheva laggā laggitā hutvā uppannā kāmaguṇanissitā <pageBreak edition="Myanmar" number="1.0238" /> upekkhāvedanā. <bold>Nirāmisā adukkhamasukhā</bold> nāma chanekkhammassitā upekkhāvedanā. Sā pana chasu dvāresu iṭṭhādiārammaṇe āpāthagate iṭṭhe arajjantassa, aniṭṭhe adussantassa, asamapekkhanena amuyhantassa uppannā vipassanāñāṇasampayuttā <pageBreak edition="Vipassana Research Institut" number="1.0225" /> upekkhāvedanā. <bold>Evaṃ vutta</bold>nti mahāsatipaṭṭhānasutte vuttaṃ. <bold>Sāva vedanā veditabbā</bold>ti lujjanappalujjanaṭṭhena sā vedanā ‘‘loko’’ti veditabbā.</paragraph>
    <paragraph line="13"><bold>Evaṃ vitthārite</bold>ti ‘‘sarāgaṃ vā cittaṃ sarāgaṃ cittanti pajānāti, vītarāgaṃ vā cittaṃ…pe… sadosaṃ vā cittaṃ, vītadosaṃ vā cittaṃ, samohaṃ vā cittaṃ, vītamohaṃ vā cittaṃ, saṃkhittaṃ vā cittaṃ, vikkhittaṃ vā cittaṃ, mahaggataṃ vā cittaṃ, amahaggataṃ vā cittaṃ, sauttaraṃ vā cittaṃ, anuttaraṃ vā cittaṃ, samāhitaṃ vā cittaṃ, asamāhitaṃ vā cittaṃ, vimuttaṃ vā cittaṃ, avimuttaṃ vā cittanti pajānātī’’ti evaṃ satipaṭṭhānasutte (dī. ni. 2.381; ma. ni. 1.114) vitthāretvā dassite soḷasavidhe citte.</paragraph>
    <paragraph line="14">Tattha <bold>sarāga</bold>nti aṭṭhavidhaṃ lobhasahagataṃ. <bold>Vītarāga</bold>nti lokiyakusalābyākataṃ. Idaṃ pana yasmā sammasanaṃ na dhammasamodhānaṃ, tasmā idha ekapadepi lokuttaraṃ na labbhati. Sesāni cattāri akusalacittāni neva purimapadaṃ, na pacchimapadaṃ bhajanti. <bold>Sadosa</bold>nti duvidhaṃ domanassasahagataṃ. <bold>Vītadosa</bold>nti lokiyakusalābyākataṃ. Sesāni dasa akusalacittāni neva purimapadaṃ, na pacchimapadaṃ bhajanti. <bold>Samoha</bold>nti vicikicchāsahagatañceva uddhaccasahagatañcāti duvidhaṃ. Yasmā pana moho sabbākusalesu uppajjati, tasmā sesānipi idha vattantiyeva. Imasmiññeva hi duke dvādasākusalacittāni pariyādinnānīti. <bold>Vītamoha</bold>nti lokiyakusalābyākataṃ.</paragraph>
    <paragraph line="15"><bold>Saṃkhitta</bold>nti thinamiddhānupatitaṃ. Etañhi saṅkucitacittaṃ nāma ārammaṇe saṅkocavasena pavattanato. <bold>Vikkhitta</bold>nti uddhaccasahagataṃ. Etañhi pasaṭacittaṃ nāma ārammaṇe savisesaṃ vikkhepavasena visaṭabhāvena pavattanato. <bold>Mahaggata</bold>nti rūpāvacaraṃ arūpāvacarañca. <bold>Amahaggata</bold>nti kāmāvacaraṃ. <bold>Sauttara</bold>nti kāmāvacaraṃ. <bold>Anuttara</bold>nti rūpāvacaraṃ arūpāvacarañca. Tatrāpi sauttaraṃ rūpāvacaraṃ, anuttaraṃ arūpāvacarameva. <bold>Samāhita</bold>nti yassa appanāsamādhi vā upacārasamādhi vā atthi. <bold>Asamāhita</bold>nti ubhayasamādhivirahitaṃ. <bold>Vimutta</bold>nti <pageBreak edition="Myanmar" number="1.0239" /> tadaṅgavikkhambhanavimuttīhi vimuttaṃ. <bold>Avimutta</bold>nti ubhayavimuttirahitaṃ. Samucchedappaṭippassaddhinissaraṇavimuttīnaṃ pana idha okāsova natthi, okāsābhāvo ca sammasanacārassa adhippetattā veditabbo.</paragraph>
    <paragraph line="16">Upādānassa khandhā <bold>upādānakkhandhā,</bold> upādānassa paccayabhūtā dhammapuñjā dhammarāsayoti attho. Upādānehi ārammaṇakaraṇādivasena upādātabbā vā khandhā <bold>upādānakkhandhā. Cha ajjhattikabāhirāyatanānī</bold>ti <pageBreak edition="Vipassana Research Institut" number="1.0226" /> cakkhu sotaṃ ghānaṃ jivhā kāyo manoti imāni cha ajjhattikāyatanāni ceva, rūpaṃ saddo gandho raso phoṭṭhabbo dhammāti imāni cha bāhirāyatanāni ca. Ettha pana lokuttaradhammā na gahetabbā sammasanacārassa adhippetattā. <bold>Satta sambojjhaṅgā</bold>ti satisambojjhaṅgādayo satta sambojjhaṅgā. Satiādayo hi sambodhissa, sambodhiyā vā aṅgāti <bold>sambojjhaṅgā</bold>. Tathā hi sambujjhati āraddhavipassakato paṭṭhāya yogāvacaroti sambodhi, yāya vā so satiādikāya sattadhammasāmaggiyā sambujjhati, kilesaniddāto uṭṭhāti, saccāni vā paṭivijjhati, sā dhammasāmaggī sambodhi, tassa sambodhissa, tassā vā sambodhiyā aṅgāti <bold>sambojjhaṅgā</bold>.</paragraph>
    <paragraph line="17"><bold>Cattāri ariyasaccānī</bold>ti ‘‘dukkhaṃ dukkhasamudayo dukkhanirodho dukkhanirodhagāminipaṭipadā’’ti (saṃ. ni. 5.1071-1072) evaṃ vuttāni cattāri ariyasaccāni. Tattha purimāni dve saccāni vaṭṭaṃ pavattihetubhāvato. Pacchimāni vivaṭṭaṃ nivaṭṭatadadhigamūpāyabhāvato. Tesu bhikkhuno vaṭṭe kammaṭṭhānābhiniveso hoti sarūpato pariggahasambhavato. Vivaṭṭe natthi abhiniveso avisayattā avisayatte ca payojanābhāvato. <bold>Pañcadhā vuttesū</bold>ti satipaṭṭhānasutte vuttesu. <bold>Suddhaarūpasammasanamevā</bold>ti rūpena amissitattā kevalaṃ arūpasammasanameva. Khandhāyatanasaccakoṭṭhāsānaṃ pañcakkhandhasaṅgahato <bold>‘‘rūpārūpasammasana’’</bold>nti vuttaṃ. Pubbabhāgiyānampi satipaṭṭhānānaṃ saṅgahitattā <bold>‘‘lokiyalokuttaramissakāneva kathitānī’’</bold>ti āha.</paragraph>
    <paragraph line="18" number="394"><bold>Anibbattāna</bold>nti ajātānaṃ. <bold>Payogaṃ parakkama</bold>nti ettha bhusaṃ yogo payogo, payogova parakkamo, payogasaṅkhātaṃ parakkamanti attho. <bold>Cittaṃ ukkhipatī</bold>ti kosajjapakkhe patituṃ apadānavasena ukkhipati. <bold>Padhānavīriya</bold>nti <pageBreak edition="Myanmar" number="1.0240" /> sammappadhānalakkhaṇappattavīriyaṃ. <bold>Lokiyā</bold>ti lokiyasammappadhānakathā. <bold>Sabbapubbabhāge</bold>ti sabbamaggānaṃ pubbabhāge. <bold>Kassapasaṃyuttapariyāyenā</bold>ti kassapasaṃyutte āgatasuttena ‘‘uppannā me pāpakā akusalā dhammā appahīyamānā anatthāya saṃvatteyyu’’nti (saṃ. ni. 2.145) āgatattā. Sā lokiyāti veditabbā.</paragraph>
    <paragraph line="19"><bold>Samathavipassanāvā</bold>ti avadhāraṇena maggaṃ nivattetvā tassa nivattane kāraṇaṃ dassento, <bold>‘‘maggo panā’’</bold>tiādimāha. <bold>Sakiṃ uppajjitvā</bold>ti idaṃ bhūtakathanamattaṃ. Niruddhassa puna anuppajjanato ‘‘na koci guṇo’’ti āsaṅkeyyāti āha – <bold>‘‘so hī’’</bold>tiādi. Anantarameva yathā phalaṃ uppajjati, tathā pavattiyevassa paccayadānaṃ. <bold>Purimasmimpī</bold>ti ‘‘anuppannā me kusalā dhammā uppajjamānā anatthāya saṃvatteyyu’’nti etthapi. <bold>Vutta</bold>nti porāṇaṭṭhakathāyaṃ. <bold>Taṃ pana</bold> tathāvuttavacanaṃ <pageBreak edition="Vipassana Research Institut" number="1.0227" /><bold>na yuttaṃ</bold> dutiyasmiṃ viya purimasmiṃ maggassa aggahaṇe kāraṇābhāvato. Purimasmiṃ aggahite magge anuppajjamāno maggo anatthāya saṃvatteyyāti āpajjeyya, na cetaṃ yuttaṃ āpajjamāne tasmiṃ padhānatthasambhavato. <bold>Catukiccasādhanavasenā</bold>ti anuppannākusalānuppādanādicatukiccasādhanavasena.</paragraph>
    <paragraph line="20"><bold>Vuttanayenā</bold>ti ‘‘asamudācāravasena vā ananubhūtārammaṇavasena vā’’tiādinā vuttanayena. <bold>Vijjamānā</bold>ti dharamānasabhāvā. Khaṇattayapariyāpannattā uppādādisamaṅgino vattamānabhāvena uppannaṃ <bold>vattamānuppannaṃ</bold>. Tañhi uppādato paṭṭhāya yāva bhaṅgā uddhaṃ pannaṃ pattanti nippariyāyato <bold>‘‘uppanna’’</bold>nti vuccati. Anubhavitvā bhavitvā ca vigataṃ bhutvāvigataṃ. Anubhavanabhavanāni hi bhavanasāmaññena bhutvā-saddena vuttāni. Sāmaññameva hi upasaggena visesīyati. Idha vipākānubhavanavasena tadārammaṇaṃ avipakkavipākassa sabbathā avigatattā bhavitvāvigatamattavasena kammañca <bold>‘‘bhutvāvigatuppanna’’</bold>nti vuttaṃ. Na aṭṭhasāliniyaṃ viya rajjanādivasena anubhūtāpagataṃ javanaṃ uppajjitvā niruddhatāvasena bhūtāpagatañca saṅkhataṃ <bold>bhūtāpagatuppanna</bold>nti. Tasmā idha <bold>okāsakatuppannaṃ</bold> vipākameva vadati, na tattha viya kammampi. Aṭṭhasāliniyañhi bhūtāvigatuppannaṃ okāsakatuppannañca aññathā dassitaṃ. Vuttañhi tattha (dha. sa. aṭṭha. 1 kāmāvacarakusalapadabhājanīya) –</paragraph>
    <indent line="21">‘‘Ārammaṇarasaṃ <pageBreak edition="Myanmar" number="1.0241" /> anubhavitvā niruddhaṃ anubhūtāpagatasaṅkhātaṃ kusalākusalaṃ, upādādittayaṃ anuppatvā niruddhaṃ bhūtāpagatasaṅkhātaṃ sesasaṅkhatañca bhūtāpagatuppannaṃ nāma. ‘Yānissa tāni pubbe katāni kammānī’ti evamādinā nayena vuttaṃ kammaṃ atītampi samānaṃ aññaṃ vipākaṃ paṭibāhitvā attano vipākassokāsaṃ katvā ṭhitattā, tathākatokāsañca vipākaṃ anuppannampi samānaṃ evaṃ kate okāse ekantena uppajjanato okāsakatuppannaṃ nāmā’’ti.</indent>
    <paragraph line="22">Idha pana sammohavinodaniyaṃ vuttanayeneva bhutvāvigatuppannaṃ okāsakatuppannañca dassitaṃ. Vuttañhi, <bold>sammohavinodaniyaṃ</bold> (vibha. aṭṭha. 406) –</paragraph>
    <indent line="23">‘‘Kamme pana jahite ārammaṇarasaṃ anubhavitvā niruddho vipāko bhutvāvigataṃ nāma. Kammaṃ uppajjitvā niruddhaṃ bhutvāvigataṃ nāma. Tadubhayampi bhutvāvigatuppannanti saṅkhyaṃ gacchati. Kusalākusalaṃ kammaṃ aññakammassa vipākaṃ paṭibāhitvā attano vipākassa <pageBreak edition="Vipassana Research Institut" number="1.0228" /> okāsaṃ karoti. Evaṃ kate okāse vipāko uppajjamāno okāsakaraṇato paṭṭhāya uppannoti vuccati. Idaṃ okāsakatuppannaṃ nāmā’’ti.</indent>
    <paragraph line="24">Tattha aṭṭhasāliniyā ayamadhippāyo – ‘‘satipi sabbesampi cittuppādānaṃ saṃvedayitasabhāvā ārammaṇānubhavane savipallāse pana santāne cittābhisaṅkhāravasena pavattito abyākatehi visiṭṭho kusalākusalānaṃ sātisayo visayānubhavanākāro. Yathā vikappaggāhavasena rāgādīhi tabbipakkhehi ca akusalaṃ kusalañca nippariyāyato ārammaṇarasaṃ anubhavati, na tathā vipāko kammavegakkhittattā, nāpi kiriyā ahetukānaṃ atidubbalatāya, sahetukānañca khīṇakilesassa chaḷaṅgupekkhāvato uppajjamānānaṃ atisantavuttittā, tasmā rajjanādivasena ārammaṇarasānubhavanaṃ sātisayanti akusalaṃ kusalañca uppajjitvā niruddhatāsāmaññena sesasaṅkhatañca bhūtāpagata’’nti vuttaṃ. Sammohavinodaniyā pana vipākānubhavanavasena tadārammaṇaṃ avipakkapākassa sabbathā avigatattā bhavitvāvigatamattavasena kammañca bhutvāpagatanti <pageBreak edition="Myanmar" number="1.0242" /> vuttaṃ. Teneva tattha okāsakatuppannanti vipākamevāha, na kammampi, tasmā idhāpi sammohavinodaniyaṃ vuttanayeneva bhutvāpagatuppannaṃ okāsakatuppannañca vibhattanti daṭṭhabbaṃ.</paragraph>
    <paragraph line="25"><bold>Pañcakkhandhā pana vipassanāya bhūmi nāmā</bold>ti sammasanassa ṭhānabhāvato vuttaṃ. <bold>Tesū</bold>ti atītādibhedesu. <bold>Anusayitakilesā</bold>ti appahīnā maggena pahātabbā adhippetā. Tenāha – <bold>‘‘atītā vā…pe… na vattabbā’’</bold>ti. Hontu tāva ‘‘atītā’’ti vā ‘‘paccuppannā’’ti vā na vattabbā, ‘‘anāgatā’’ti pana kasmā na vattabbā, nanu kāraṇalābhe uppajjanārahā appahīnaṭṭhena thāmagatā kilesā anusayāti vuccantīti? Saccametaṃ, anāgatabhāvopi nesaṃ na paricchinno itarānāgatakkhandhānaṃ viyāti ‘‘anāgatā vāti na vattabbā’’ti vuttaṃ. Yadi hi nesaṃ paricchinno anāgatabhāvo siyā, tato ‘‘paccuppannā, atītā’’ti ca vattabbā siyuṃ, paccayasamavāye pana uppajjanārahataṃ upādāya anāgatavohāro tattha veditabbo.</paragraph>
    <paragraph line="26"><bold>Idaṃ bhūmiladdhuppannaṃ nāmā</bold>ti idaṃ yathāvuttaṃ kilesajātaṃ appahīnaṭṭhena bhūmiladdhuppannaṃ nāma kāraṇalābhe sati vijjamānakiccakaraṇato. <bold>Tāsu tāsu bhūmisū</bold>ti manussadevādiattabhāvasaṅkhātesu upādānakkhandhesu. Ārammaṇakaraṇavasena hi bhavanti ettha kilesāti <bold>bhūmiyo,</bold> upādānakkhandhā. <bold>Asamugghātagatā</bold>ti tasmiṃ tasmiṃ santāne anuppattidhammataṃ anāpāditatāya samugghātaṃ samucchedaṃ na gatāti <bold>asamugghātagatā. Bhūmiladdhuppannaṃ nāmā</bold>ti ettha laddhabhūmikaṃ <pageBreak edition="Vipassana Research Institut" number="1.0229" /> bhūmiladdhanti vuttaṃ aggiāhito viya. Okāsakatuppannasaddepi ca <bold>aṭṭhasāliniyaṃ</bold> (dha. sa. aṭṭha. 1 kāmāvacarakusalapadabhājanīya) āgatanayena okāso kato etena kusalākusalakammena, okāso kato etassa vipākassāti ca duvidhatthepi evameva katasaddassa paranipāto veditabbo. Idha pana okāsakatuppannasaddena vipākasseva gahitattā ‘‘okāso kato etassa vipākassā’’ti evaṃ viggaho daṭṭhabbo.</paragraph>
    <paragraph line="27">Khaṇattayasamaṅgitāya samudācārappattaṃ <bold>samudācāruppannaṃ</bold>. Tenāha – <bold>‘‘sampati vattamānaṃyevā’’</bold>ti. Ārammaṇaṃ adhiggayha daḷhaṃ gahetvā pavattaṃ <bold>ārammaṇādhiggahituppannaṃ</bold>. Vikkhambhanappahānavasena appahīnā <bold>avikkhambhitā</bold>. Samucchedappahānavasena appahīnā <bold>asamugghātitā</bold>. Nimittaggāhavasena ārammaṇassa adhiggahitattā <pageBreak edition="Myanmar" number="1.0243" /> taṃ ārammaṇaṃ anussaritānussaritakkhaṇe kilesuppattihetubhāvena upatiṭṭhanato adhiggahitameva nāmaṃ hotīti āha – <bold>‘‘ārammaṇassa adhiggahitattā’’</bold>ti. Ettha ca āhaṭakhīrarukkho viya nimittaggāhavasena adhiggahitaṃ ārammaṇaṃ, anāhaṭakhīrarukkho viya avikkhambhitatāya antogatakilesaārammaṇaṃ daṭṭhabbaṃ. Nimittaggāhikā avikkhambhitakilesā vā puggalā vā āhaṭānāhaṭakhīrarukkhasadisā. <bold>Purimanayenevā</bold>ti avikkhambhituppanne vuttanayeneva. <bold>Vitthāretabba</bold>nti ‘‘imasmiṃ nāma ṭhāne nuppajjissantī’’ti na vattabbā. Kasmā? Asamugghātitattā. Yathā kiṃ? Yathā sace khīrarukkhaṃ kuṭhāriyā āhaneyyuṃ, imasmiṃ nāma ṭhāne khīraṃ na nikkhameyyāti na vattabbaṃ, evaṃ. Idaṃ asamugghātituppannaṃ nāmāti evaṃ yojetvā vitthāretabbaṃ.</paragraph>
    <paragraph line="28"><bold>Imesu uppannesū</bold>ti yathāvuttesu aṭṭhasu uppannesu. Idaṃ <bold>na maggavajjhaṃ</bold> appahātabbavatthuttā. <bold>Maggavajjhaṃ</bold> maggena paheyyavatthuttā. <bold>Ratto</bold>ti rāgena samannāgato. Esa nayo <bold>duṭṭho mūḷho</bold>ti etthāpi. <bold>Vinibaddho</bold>ti mānasaṃyojanena virūpaṃ nibandhito. <bold>Parāmaṭṭho</bold>ti diṭṭhiparāmāsena dhammasabhāvaṃ atikkamma parato āmaṭṭho. <bold>Aniṭṭhaṅgato</bold>ti niṭṭhaṃ agato, saṃsayāpannoti attho. <bold>Thāmagato</bold>ti anusayavasena daḷhataṃ upagato. <bold>Yuganaddhā</bold>ti pahātabbappahāyakayuge naddhā viya vattanakā ekakālikattā. <bold>Saṃkilesikā</bold>ti saṃkilesadhammasahitā.</paragraph>
    <paragraph line="29"><bold>Pāḷiya</bold>nti paṭisambhidāpāḷiyaṃ (paṭi. ma. 3.21). Tikālikesupi kilesesu vāyāmābhāvadassanatthaṃ ajātaphalataruṇarukkho pāḷiyaṃ nidassito, aṭṭhakathāyaṃ pana jāto satto asamudāhaṭakileso nāma natthīti <bold>‘‘jātaphalarukkhena dīpetabba’’</bold>nti vatvā tamatthaṃ vivarituṃ <bold>‘‘yathā hī’’</bold>tiādi vuttaṃ. Atha vā maggena pahīnakilesānameva atītādibhedena tidhā <pageBreak edition="Vipassana Research Institut" number="1.0230" /> navattabbataṃ pākaṭaṃ kātuṃ ajātaphalarukkho upamāvasena pāḷiyaṃ ābhato, atītādīnaṃ appahīnatādassanatthampi <bold>‘‘jātaphalarukkhena dīpetabba’’</bold>nti aṭṭhakathāyaṃ vuttaṃ. Tattha yathā acchinne rukkhe nibbattanārahāni phalāni chinne anuppajjamānāni kadāci sasabhāvāni ahesuṃ, honti, bhavissanti vāti atītādibhāvena na vattabbāni, evaṃ maggena pahīnakilesā ca daṭṭhabbā magge anuppanne uppattirahānaṃ uppanne sabbena sabbaṃ abhāvato <pageBreak edition="Myanmar" number="1.0244" />. Yathā ca chede asati phalāni uppajjissantīti chedanassa sātthakatā, evaṃ maggabhāvanāya ca sātthakatā yojetabbā. <bold>Nāpi na pajahatī</bold>ti uppajjanārahānaṃ pajahanato vuttaṃ. <bold>Uppajjitvā</bold>ti lakkhaṇe tvā-saddo. Maggassa uppajjanakiriyāya hi samudayappahānanibbānasachikaraṇakiriyā viya khandhānaṃ parijānanakiriyā lakkhīyati.</paragraph>
    <paragraph line="30"><bold>Tepi pajahatiyevā</bold>ti ye tehi kilesehi janetabbā upādinnakkhandhā, tepi pajahatiyeva tannimittassa abhisaṅkhāraviññāṇassa nirodhanato. Tenāha – <bold>‘‘vuttampi ceta’’</bold>ntiādi. <bold>Abhisaṅkhāraviññāṇassa nirodhenā</bold>ti kammaviññāṇassa anuppattidhammatāpādanena. <bold>Etthā</bold>ti etasmiṃ sotāpattimaggañāṇe hetubhūte. <bold>Ete</bold>ti nāmarūpasaññitā saṅkhārā. <bold>Sabbabhavehi vuṭṭhātiyevātipi vadantī</bold>ti arahattamaggo sabbabhavehi vuṭṭhātiyevāti vadanti taduppattito uddhaṃ bhavūpapattiyā kilesassapi abhāvato.</paragraph>
    <paragraph line="31">Ekacittakkhaṇikattā maggassāti adhippāyena <bold>‘‘kathaṃ anuppannānaṃ…pe… ṭhitiyā bhāvanā hotī’’</bold>ti pucchati. Maggappavattiyāyeva ubhayakiccasiddhito āha – <bold>‘‘maggappavattiyāyevā’’</bold>ti. <bold>Maggo hī</bold>tiādinā tamatthaṃ vivarati. Anuppanno nāma vuccati, tasmā tassa bhāvanā anuppannānaṃ uppādāya bhāvanā vuttāti yojetabbā. <bold>Vattuṃ vaṭṭatī</bold>ti yāvatā maggassa pavattiyeva ṭhiti, tattakāneva nibbattitalokuttarāni.</paragraph>
    <paragraph line="32" number="398-401"> Kattukamyatāchandaṃ adhipatiṃ karitvā paṭiladdhasamādhi chandasamādhīti āha – <bold>‘‘chandaṃ nissāya pavatto samādhi chandasamādhī’’</bold>ti <bold>padhānasaṅkhārā</bold>ti catukiccasādhakassa sammappadhānavīriyassetaṃ adhivacanaṃ. Tenāha – <bold>‘‘padhānabhūtā saṅkhārā padhānasaṅkhārā’’</bold>ti. Tattha <bold>padhānabhūtā</bold>ti vīriyabhūtā. Saṅkhatasaṅkhārādinivattanatthaṃ padhānaggahaṇanti. Atha vā taṃ taṃ visesaṃ saṅkharotīti <bold>saṅkhāro,</bold> sabbaṃ vīriyaṃ. Tattha catukiccasādhakato sesanivattanatthaṃ padhānaggahaṇanti, padhānabhūtā seṭṭhabhūtāti attho. Catubbidhassa pana vīriyassa adhippetattā bahuvacananiddeso kato. <bold>Tehi dhammehī</bold>ti chandasamādhinā padhānasaṅkhārehi ca. <bold>Iddhipāda</bold>nti ettha ijjhatīti iddhi, samijjhati <pageBreak edition="Vipassana Research Institut" number="1.0231" /> nipphajjatīti attho. Ijjhanti vā etāya sattā iddhā vuddhā ukkaṃsagatā hontītipi iddhi. Paṭhamenatthena iddhi eva pādo <pageBreak edition="Myanmar" number="1.0245" /><bold>iddhipādo,</bold> iddhikoṭṭhāsoti attho. Dutiyenatthena iddhiyā pādoti <bold>iddhipādo,</bold> pādoti patiṭṭhā, adhigamūpāyoti attho. Tena hi yasmā uparūparivisesasaṅkhātaṃ iddhiṃ pajjanti pāpuṇanti, tasmā pādoti vuccati. Tenāha – <bold>‘‘iddhiyā pādaṃ, iddhibhūtaṃ vā pādaṃ iddhipāda’’</bold>nti.</paragraph>
    <paragraph line="33">Atha vā <bold>iddhipāda</bold>nti nipphattipariyāyena ijjhanaṭṭhena, ijjhanti etāya sattā iddhā vuddhā ukkaṃsagatā hontīti iminā vā pariyāyena iddhīti saṅkhaṃ gatānaṃ upacārajjhānādikusalacittasampayuttānaṃ chandasamādhipadhānasaṅkhārānaṃ adhiṭṭhānaṭṭhena pādabhūtaṃ sesacittacetasikarāsinti attho. Teneva <bold>iddhipādavibhaṅge</bold> (vibha. 434-437) ‘‘iddhipādoti tathābhūtassa vedanākkhandho…pe… viññāṇakkhandho’’ti vuttaṃ. Sā eva ca tathāvuttā iddhi yasmā heṭṭhimā heṭṭhimā uparimāya uparimāya tayo chandasamādhippadhānasaṅkhārā pādabhūtā adhiṭṭhānabhūtā, tasmā vuttaṃ ‘‘iddhibhūtaṃ vā pāda’’nti. Tathā heṭṭhā dhammā iddhipi honti iddhipādāpi, sesā pana sampayuttakā cattāro khandhā iddhipādāyeva. Vīriyacittavīmaṃsāsamādhippadhānasaṅkhārasaṅkhātāpi tayo tayo dhammā iddhipi honti iddhipādāpi, sesā pana sampayuttakā cattāro khandhā iddhipādāyeva.</paragraph>
    <paragraph line="34">Apica pubbabhāgo pubbabhāgo iddhipādo nāma, paṭilābho paṭilābho iddhi nāmāti veditabbā. Ayamattho upacārena vā vipassanāya vā dīpetabbo. Paṭhamajjhānaparikammañhi iddhipādo nāma, paṭhamajjhānaṃ iddhi nāma. Dutiyajhāna… tatiyajhāna… catutthajhāna… ākāsānañcāyatana… viññāṇañcāyatana… ākiñcaññāyatana… nevasaññānāsaññāyatanaparikammaṃ iddhipādo nāma, nevasaññānāsaññāyatanaṃ iddhi nāma. Sotāpattimaggassa vipassanā iddhipādo nāma, sotāpattimaggo iddhi nāma. Sakadāgāmi-anāgāmi-arahattamaggassa vipassanā iddhipādo nāma, arahattamaggo iddhi nāma. Paṭilābhenapi dīpetuṃ vaṭṭatiyeva. Paṭhamajjhānañhi iddhipādo nāma, dutiyajjhānaṃ iddhi nāma. Dutiyajjhānaṃ iddhipādo nāma, tatiyajjhānaṃ iddhi nāma…pe… anāgāmimaggo iddhipādo nāma, arahattamaggo iddhi nāma.</paragraph>
    <paragraph line="35"><bold>Sesesupī</bold>ti vīriyasamādhiādīsupi. Tattha hi vīriyaṃ, cittaṃ, vīmaṃsaṃ adhipatiṃ karitvā paṭiladdhasamādhi vīriyasamādhi, cittasamādhi, vīmaṃsāsamādhīti <pageBreak edition="Myanmar" number="1.0246" /> attho veditabbo. <bold>Chandādīsu eka</bold>nti <pageBreak edition="Vipassana Research Institut" number="1.0232" /> chandādīsu catūsu ādito vuttattā ādibhūtaṃ ekaṃ padhānaṃ chandanti adhippāyo. Tenevāha – <bold>‘‘tadāssa paṭhamiddhipādo’’</bold>ti. <bold>Evaṃ sesāpī</bold>ti etena vīriyaṃ cittaṃ vīmaṃsaṃ nissāya vipassanaṃ vaḍḍhetvā arahattaṃ pāpuṇantānaṃ vasena dutiyavīriyiddhipādādayo yojetabbāti dasseti. Iminā hi suttantena catunnaṃ bhikkhūnaṃ matthakappattaṃ kammaṭṭhānaṃ dassitaṃ. Eko hi bhikkhu chandaṃ avassayati, kattukamyatākusaladhammacchandena atthanipphattiyaṃ sati ‘‘ahaṃ lokuttaradhammaṃ nibbattessāmi, natthi mayhaṃ etassa nibbattane bhāro’’ti chandaṃ jeṭṭhakaṃ chandaṃ dhuraṃ chandaṃ pubbaṅgamaṃ katvā lokuttaradhammaṃ nibbatteti. Eko vīriyaṃ avassayati, eko cittaṃ, eko paññaṃ avassayati, paññāya atthanipphattiyaṃ sati ‘‘ahaṃ lokuttaradhammaṃ nibbattessāmi, natthi mayhaṃ etassa nibbattane bhāro’’ti paññaṃ jeṭṭhakaṃ paññaṃ dhuraṃ paññaṃ pubbaṅgamaṃ katvā lokuttaradhammaṃ nibbatteti.</paragraph>
    <paragraph line="36">Kathaṃ? Yathā hi catūsu amaccaputtesu ṭhānantaraṃ patthetvā vicarantesu eko upaṭṭhānaṃ avassayati, eko sūrabhāvaṃ, eko jātiṃ, eko mantaṃ. Kathaṃ? Tesu hi paṭhamo upaṭṭhāne appamādakāritāya atthanipphattiyā sati labbhamānaṃ ‘‘lacchāmetaṃ ṭhānantara’’nti upaṭṭhānaṃ avassayati. Dutiyo upaṭṭhāne appamattopi ‘‘ekacco saṅgāme paccupaṭṭhite saṇṭhātuṃ na sakkoti, avassaṃ pana rañño paccanto kuppissati, tasmiṃ kuppite rathassa purato kammaṃ katvā rājānaṃ ārādhetvā āharāpessāmetaṃ ṭhānantara’’nti sūrabhāvaṃ avassayati. Tatiyo ‘‘sūrabhāvepi sati ekacco hīnajātiko hoti, jātiṃ sodhetvā ṭhānantaraṃ dento mayhaṃ dassatī’’ti jātiṃ avassayati. Catuttho ‘‘jātimāpi eko amantanīyo hoti, mantena kattabbakicce uppanne āharāpessāmetaṃ ṭhānantara’’nti mantaṃ avassayati. Te sabbepi attano attano avassayabalena ṭhānantarāni pāpuṇiṃsu.</paragraph>
    <paragraph line="37">Tattha upaṭṭhāne appamatto hutvā ṭhānantaraṃ patto viya chandaṃ avassāya kattukamyatākusaladhammacchandena ‘‘atthanipphattiyaṃ sati ahaṃ lokuttaradhammaṃ nibbattessāmi, natthi mayhaṃ etassa nibbattane sāro’’ti chandaṃ jeṭṭhakaṃ chandaṃ dhuraṃ chandaṃ pubbaṅgamaṃ katvā lokuttaradhammanibbattako <pageBreak edition="Vipassana Research Institut" number="1.0233" /> daṭṭhabbo <pageBreak edition="Myanmar" number="1.0247" /><bold>raṭṭhapālatthero</bold> (ma. ni. 2.293 ādayo) viya. So hi āyasmā ‘‘chande sati kathaṃ nānujānissantī’’ti sattāhampi bhattāni abhuñjitvā mātāpitaro anujānāpetvā pabbajitvā chandameva avassāya lokuttaradhammaṃ nibbattesi. Sūrabhāvena rājānaṃ ārādhetvā ṭhānantaraṃ patto viya vīriyaṃ jeṭṭhakaṃ vīriyaṃ dhuraṃ vīriyaṃ pubbaṅgamaṃ katvā lokuttaradhammanibbattako daṭṭhabbo <bold>soṇatthero</bold> (mahāva. 243 ādayo) viya. So hi āyasmā vīriyaṃ dhuraṃ katvā lokuttaradhammaṃ nibbattesi.</paragraph>
    <paragraph line="38">Jātisampattiyā ṭhānantaraṃ pattoviya cittaṃ jeṭṭhakaṃ cittaṃ dhuraṃ cittaṃ pubbaṅgamaṃ katvā lokuttaradhammanibbattako daṭṭhabbo <bold>sambhūtatthero</bold> (theragā. aṭṭha. 2 sambhūtattheragāthāvaṇṇanā) viya. So hi āyasmā cittaṃ jeṭṭhakaṃ cittaṃ dhuraṃ cittaṃ pubbaṅgamaṃ katvā lokuttaradhammaṃ nibbattesi. Mantaṃ avassāya ṭhānantaraṃ patto viya vīmaṃsaṃ jeṭṭhakaṃ vīmaṃsaṃ dhuraṃ vīmaṃsaṃ pubbaṅgamaṃ katvā lokuttaradhammanibbattako daṭṭhabbo <bold>thero mogharājā</bold> (su. ni. 1122 ādayo; cūḷani. mogharājamāṇavapucchāniddeso 85) viya. So hi āyasmā vīmaṃsaṃ jeṭṭhakaṃ vīmaṃsaṃ dhuraṃ vīmaṃsaṃ pubbaṅgamaṃ katvā lokuttaradhammaṃ nibbattesi. Tassa hi bhagavā ‘‘suññato lokaṃ avekkhassū’’ti (su. ni. 1125; cūḷani. mogharājamāṇavapucchāniddeso 88) suññatākathaṃ kathesi. Paññānissitamānaniggahatthañca dvikkhattuṃ pucchito pañhaṃ na kathesi. Ettha ca punappunaṃ chanduppādanaṃ tosanaṃ viya hotīti chandassa upaṭṭhānasadisatā vuttā, thāmabhāvato vīriyassa sūrattasadisatā, ‘‘chadvārādhipati rājā’’ti (dha. pa. aṭṭha. 2.erakapattanāgarājavatthu) vacanato pubbaṅgamatā cittassa visiṭṭhajātisadisatā.</paragraph>
    <paragraph line="39" number="402-406"><bold>Attano saddhādhure</bold>ti attano saddhākicce saddahanakiriyāya. <bold>Indaṭṭhaṃ kāretī</bold>ti anuvattanavasena sampayuttadhammesu indaṭṭhaṃ kāreti, tasmā ādhipateyyaṭṭhena saddhā eva indriyanti <bold>saddhindriyaṃ</bold>. Tathā vīriyādīnaṃ sakasakakiccesūti āha – <bold>‘‘vīriyindriyādīsupi eseva nayo’’</bold>ti. <bold>Visodhento</bold>ti vipakkhavivajjanasapakkhanisevanasarikkhūpanissayasaṅgaṇhanalakkhaṇehi tīhi kāraṇehi visodhanavasena sodhento.</paragraph>
    <paragraph line="40"><bold>Assaddhe puggale parivajjayato</bold>ti buddhādīsu pasādasinehābhāvena saddhārahite lūkhapuggale sabbaso vajjayato. <bold>Saddhe puggale sevato</bold>ti <pageBreak edition="Myanmar" number="1.0248" /> buddhādīsu saddhādhimutte vakkalittherasadise sevato. <bold>Pasādanīye</bold>ti pasādāvahe sampasādanīyasuttādike (dī. ni. 3.141 ādayo). <bold>Paccavekkhato</bold>ti pāḷito atthato ca pati pati avekkhantassa cintentassa. <bold>Visujjhatī</bold>ti paṭipakkhamalavigamato paccayavasena sabhāvasaṃsuddhito visuddhaphalanibbattito ca saddhindriyaṃ visujjhati. Esa nayo sesesupi. <bold>Sammappadhāne</bold>ti sammappadhānappaṭisaṃyutte (saṃ. ni. 5.651-662 ādayo) suttante. Esa nayo sesesupi. <bold>Jhānavimokkhe</bold>ti paṭhamajjhānādijjhānāni <pageBreak edition="Vipassana Research Institut" number="1.0234" /> ceva paṭhamavimokkhādivimokkhe ca. Kāmañcettha jhānāniyeva vimokkhā, pavattiākāravasena pana visuṃ gahaṇaṃ.</paragraph>
    <paragraph line="41"><bold>Gambhīrañāṇacariya</bold>nti gambhīrānaṃ ñāṇānaṃ pavattiṭṭhānaṃ. Tenāha – <bold>‘‘saṇhasukhuma’’</bold>ntiādi. <bold>Khandhantara</bold>nti sabhāvajātibhūmiādivasena khandhānaṃ nānattaṃ. Esa nayo sesesupi. <bold>Akatābhiniveso</bold>ti pubbe akatabhāvanābhiniveso. <bold>Saddhādhurādīsū</bold>ti saddhādhure paññādhure ca. <bold>Avasāne</bold>ti bhāvanāpariyosāne. <bold>Vivaṭṭetvā</bold>ti saṅkhārārammaṇato vivaṭṭetvā nibbānaṃ ārammaṇaṃ katvā. <bold>Arahattaṃ gaṇhātī</bold>ti maggaparamparāya arahattaṃ gaṇhāti. <bold>Akampiyaṭṭhenā</bold>ti paṭipakkhehi akampiyabhāvena. Etenevassa sampayuttadhammesu thirabhāvopi vibhāvito daṭṭhabbo. Na hi sampayuttadhammesu thirabhāvena vinā paṭipakkhehi akampiyatā sambhavati. Sampayuttadhammesu thirabhāveneva hi akusalānaṃ abyākatānañca nesaṃ balavabhāvūpapatti. <bold>Assaddhiye</bold>ti assaddhiyahetu. Nimittatthe hetaṃ bhummavacanaṃ. Esa nayo sesesupi.</paragraph>
    <paragraph line="42" number="418"><bold>Ādipadāna</bold>nti satiādipadānaṃ. <bold>Saraṇaṭṭhenā</bold>ti cirakatacirabhāsitānaṃ anussaraṇaṭṭhena. <bold>Upaṭṭhānalakkhaṇā</bold>ti kāyādīsu asubhākārādisallakkhaṇamukhena tattha upatiṭṭhanasabhāvā. Upatiṭṭhanañca ārammaṇaṃ upagantvā ṭhānaṃ, avissajjanaṃ vā ārammaṇassa. <bold>Apilāpanalakkhaṇā</bold>ti asammussanasabhāvā, udake alābu viya ārammaṇe plavitvā gantuṃ appadānaṃ, pāsāṇassa viya niccalassa ārammaṇassa ṭhapanaṃ sāraṇaṃ asammuṭṭhakaraṇaṃ apilāpanaṃ. <bold>Sāpateyya</bold>nti santakaṃ. Apilāpanaṃ asammuṭṭhaṃ karoti <bold>apilāpeti,</bold> sāyaṃ pātañca rājānaṃ issariyasampattiṃ sallakkhāpeti sāretīti attho. <bold>Kaṇhasukkasappaṭibhāge dhamme</bold>ti kaṇhasukkasaṅkhāte sappaṭibhāge dhamme. Kaṇho hi dhammo sukkena, sukko <pageBreak edition="Myanmar" number="1.0249" /> ca kaṇhena sappaṭibhāgo. <bold>Vitthāra</bold>-saddo ādisaddattho. Tena ‘‘ime cattāro dhammā sammappadhānā, ime cattāro iddhipādā, imāni pañcindriyāni, imāni pañca balāni, ime satta bojjhaṅgā, ayaṃ ariyo aṭṭhaṅgiko maggo, ayaṃ samatho, ayaṃ vipassanā, ayaṃ vijjā, ayaṃ vimutti, ime lokuttaradhammāti evaṃ kho, mahārāja, apilāpanalakkhaṇā satī’’ti (mi. pa. 2.1.13) imaṃ pāḷisesaṃ saṅgaṇhāti. <bold>Therenā</bold>ti nāgasenattherena. So hi dhammānaṃ kiccaṃ lakkhaṇaṃ katvā asseti ‘‘apilāpanalakkhaṇā sati, ākoṭanalakkhaṇo vitakko’’tiādinā. Evañhi dhammā subodhā hontīti. Sammosapaccanīkaṃ kiccaṃ asammoso, na sammosābhāvamattanti āha – <bold>‘‘asammosarasā vā’’</bold>ti. Yassa dhammassa balena sampayuttadhammā ārammaṇābhimukhā bhavanti, sā sati. Tasmā sā tesaṃ ārammaṇābhimukhabhāvaṃ paccupaṭṭhāpesi, sayaṃ vā ārammaṇābhimukhabhāvena paccupatiṭṭhatīti <pageBreak edition="Vipassana Research Institut" number="1.0235" /> vuttaṃ – <bold>‘‘gocarābhimukhībhāvapaccupaṭṭhānā’’</bold>ti. Sammā pasattho bojjhaṅgoti <bold>sambojjhaṅgo. Bodhiyā</bold> vakkhamānāya dhammasāmaggiyā, <bold>bodhissa vā</bold> ariyasāvakassa aṅgoti bojjhaṅgo. <bold>Yā hī</bold>tiādinā tameva saṅkhepato vuttamatthaṃ vivarati. ‘‘Yā hi ayaṃ dhammasāmaggī’’ti etassa ‘‘bodhīti vuccatī’’ti iminā sambandho. <bold>Dhammasāmaggiyā</bold>ti dhammasamūhena, yāya dhammasāmaggiyāti sambandho. <bold>Patiṭṭhānāyūhanā oghataraṇasuttavaṇṇanāyaṃ</bold> (saṃ. ni. aṭṭha. 1.1.1) ‘‘kilesavasena patiṭṭhānaṃ, abhisaṅkhāravasena āyūhanā. Taṇhā diṭṭhivasena patiṭṭhānaṃ, avasesakilesābhisaṅkhārehi āyūhanā. Taṇhāvasena patiṭṭhānaṃ, diṭṭhivasena āyūhanā. Sassatadiṭṭhiyā patiṭṭhānaṃ, ucchedadiṭṭhiyā āyūhanā. Līnavasena patiṭṭhānaṃ, uddhaccavasena āyūhanā. Kāmasukhallikānuyogavasena patiṭṭhānaṃ, attakilamathānuyogavasena āyūhanā. Sabbākusalābhisaṅkhāravasena patiṭṭhānaṃ, sabbalokiyakusalābhisaṅkhāravasena āyūhanā’’ti evaṃ vuttesu sattasu pakāresu idha avuttānaṃ vasena veditabbā. <bold>Paṭipakkhabhūtāyā</bold>ti ettha līnappatiṭṭhānakāmasukhallikānuyogaucchedābhinivesānaṃ dhammavicayavīriyapītippadhānā dhammasāmaggī paṭipakkho, uddhaccāyūhanaattakilamathānuyogasassatābhinivesānaṃ passaddhisamādhiupekkhāpadhānā dhammasāmaggī paṭipakkho. Sati pana ubhayatthāpi icchitabbā. Tathā hi sā ‘‘sabbatthikā’’ti vuttā.</paragraph>
    <paragraph line="43"><bold>Kilesasantānaniddāya</bold><pageBreak edition="Myanmar" number="1.0250" /><bold>uṭṭhahatī</bold>ti etena sikhāppattavipassanāya sahagatānampi satiādīnaṃ bojjhaṅgabhāvaṃ dasseti. Vuṭṭhānagāminivipassanā hi kilese nirodhentī eva pavattatīti. <bold>Cattāri vā</bold>tiādinā pana maggaphalasahagatānaṃ bojjhaṅgabhāvaṃ dasseti. Sattahi bojjhaṅgehi bhāvitehi saccappaṭivedho hotīti kathamidaṃ jānitabbanti codanaṃ sandhāyāha – <bold>‘‘yathāhā’’</bold>tiādi. <bold>Jhānaṅgamaggaṅgādayo viyā</bold>ti etena bodhibojjhaṅgasaddānaṃ samudāyāvayavavisayataṃ dasseti. <bold>Senaṅgarathaṅgādayo viyā</bold>ti etena puggalapaññattiyā avijjamānapaññattibhāvaṃ dasseti.</paragraph>
    <paragraph line="44"><bold>Bodhāya saṃvattantīti bojjhaṅgā</bold>ti kāraṇattho aṅgasaddoti katvā vuttaṃ. Bujjhantīti bodhiyo, bodhiyo eva aṅgāni bojjhaṅgānīti vuttaṃ – <bold>‘‘bujjhantīti bojjhaṅgā’’</bold>ti. Vipassanādīnaṃ kāraṇādīnaṃ bujjhitabbānañca saccānaṃ anurūpaṃ paccakkhabhāvena paṭimukhaṃ aviparītatāya sammā ca bujjhantīti evaṃ atthavisesadīpakehi upasaggehi <bold>‘‘anubujjhantī’’</bold>tiādi vuttaṃ. Bodhisaddo hi sabbavisesayuttabujjhanaṃ sāmaññena saṅgaṇhāti. Saṃ-saddo pasaṃsāyaṃ sundarabhāve ca dissatīti āha – <bold>‘‘pasattho sundaro ca bojjhaṅgo sambojjhaṅgo’’</bold>ti.</paragraph>
    <paragraph line="45">Dhamme <pageBreak edition="Vipassana Research Institut" number="1.0236" /> vicinatīti <bold>dhammavicayo</bold>. Tattha <bold>dhamme</bold>ti catusaccadhamme tabbinimuttassa sabhāvadhammassa abhāvato. Tato eva so <bold>pavicayalakkhaṇo. Obhāsanaraso</bold>ti visayobhāsanaraso. Asammuyhanākārena paccupatiṭṭhatīti <bold>asammohapaccupaṭṭhāno</bold>.</paragraph>
    <paragraph line="46">Vīrassa bhāvo, kammaṃ vāti <bold>vīriyaṃ. Īrayitabbato</bold>ti pavattetabbato. <bold>Paggahalakkhaṇa</bold>nti kosajjapakkhe patituṃ adatvā sampayuttadhammānaṃ paggahalakkhaṇaṃ. Tato eva sampayuttadhamme <bold>upatthambhanarasaṃ. Anosīdanaṃ</bold> asaṃsīdanaṃ.</paragraph>
    <paragraph line="47"><bold>Pīṇayatī</bold>ti tappeti. Pīṇanakiccena sampayuttadhammānaṃ viya taṃsamuṭṭhānapaṇītarūpehi kāyassābyapanaṃ. Pharaṇapītivasena hetaṃ lakkhaṇaṃ vuttaṃ, tathā <bold>raso</bold>ti. Udaggabhāvo odagyaṃ, taṃ paccupaṭṭhapetīti <bold>odagyapaccupaṭṭhānā</bold>. Ubbegapītivasena cetaṃ vuttaṃ.</paragraph>
    <paragraph line="48"><bold>Kāyacittadarathappassambhanato</bold>ti kāyadarathassa cittadarathassa ca passambhanato vūpasamanato. Tenāha – <bold>‘‘upasamalakkhaṇā’’</bold>ti, kāyacittadarathānaṃ <pageBreak edition="Myanmar" number="1.0251" /> vūpasamanalakkhaṇāti attho. <bold>Kāyo</bold>ti cettha vedanādayo tayo khandhā. <bold>Daratho</bold> sārambho, dukkhadomanassapaccayānaṃ uddhaccādikānaṃ kilesānaṃ, tathāpavattānaṃ vā catunnaṃ khandhānametaṃ adhivacanaṃ. Darathanimmaddanena pariḷāhaparipphandanavirahito sītibhāvo <bold>aparipphandanasītibhāvo</bold>.</paragraph>
    <paragraph line="49">Sammā cittassa ṭhapanaṃ <bold>samādhānaṃ. Avikkhepo</bold> sampayuttānaṃ avikkhittatā. Yena sampayuttā avikkhittā honti, so dhammo <bold>avikkhepo. Avisāro</bold> attano eva avisaraṇabhāvo. Atha vā vikkhepappaṭipakkhatāya <bold>avikkhepalakkhaṇo</bold>. Nhānīyacuṇṇassa udakaṃ viya sampayuttadhammānaṃ sampiṇḍanakiccatāya avisārabhāvena lakkhitabbo <bold>avisāralakkhaṇo</bold>. Nivāte dīpacciṭṭhiti viya cetaso ṭhitibhāvena paccupatiṭṭhatīti <bold>cittaṭṭhitipaccupaṭṭhāno</bold>.</paragraph>
    <paragraph line="50"><bold>Ajjhupekkhanato</bold>ti samappavattesu assesu sārathi viya sampayuttadhammānaṃ ajjhupekkhanato. <bold>Paṭisaṅkhānalakkhaṇā</bold>ti majjhattabhāve ṭhatvā vīmaṃsanasaṅkhātappaṭisaṅkhānalakkhaṇā. <bold>Samavāhitalakkhaṇā</bold>ti samaṃ avisamaṃ yathāsakakiccesu sampayuttadhammānaṃ pavattanalakkhaṇā. Udāsīnabhāvena pavattamānāpi sesasampayuttadhamme yathāsakakiccesu pavatteti, yathā rājā tuṇhī nisinnopi atthakaraṇe dhammaṭṭhe yathāsakaṃ kiccesu appamatto pavatteti. Alīnānuddhatappavattipaccayattā <bold>ūnādhikanivāraṇarasā. Pakkhapātupacchedanarasā</bold>ti ‘‘idaṃ nihīnakiccaṃ <pageBreak edition="Vipassana Research Institut" number="1.0237" /> hotu, idaṃ atirekatarakicca’’nti evaṃ pakkhapātanavasena viya pavatti pakkhapāto, taṃ upacchindantī viya hotīti <bold>pakkhapātupacchedanarasā</bold>. Sampayuttadhammānaṃ sakasakakicce majjhattabhāvena paccupatiṭṭhatīti <bold>majjhattabhāvapaccupaṭṭhāno</bold>. Bojjhaṅgānaṃ uparūpari uppādanameva brūhanaṃ vaḍḍhanañcāti āha – <bold>‘‘uppādetī’’</bold>ti.</paragraph>
    <paragraph line="51">Sati ca sampajaññañca <bold>satisampajaññaṃ,</bold> satipadhānaṃ vā sampajaññaṃ <bold>satisampajaññaṃ</bold>. Taṃ sabbattha satokāribhāvāvahattā satisambojjhaṅgassa uppādāya hoti. Yathā paccanīkadhammappahānaṃ anurūpadhammasevanā ca anuppannānaṃ kusalānaṃ dhammānaṃ uppādāya hoti, evaṃ satirahitapuggalavivajjanā, satokāripuggalasevanā, tattha ca yuttatā satisambojjhaṅgassa uppādāya <pageBreak edition="Myanmar" number="1.0252" /> hotīti imamatthaṃ dasseti, <bold>‘‘satisampajañña’’</bold>ntiādinā. <bold>Sattasu ṭhānesū</bold>ti ‘‘abhikkante paṭikkante sampajānakārī hoti, ālokite vilokite sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe sampajānakārī hoti, asite pīte khāyite sāyite sampajānakārī hoti, uccārapassāvakamme sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hotī’’ti (dī. ni. 2.376; ma. ni. 1.109) evaṃ vuttesu abhikkantādīsu sattasu ṭhānesu. <bold>Tissadattatthero</bold> nāma yo bodhimaṇḍe suvaṇṇasalākaṃ gahetvā ‘‘aṭṭhārasasu bhāsāsu katarabhāsāya dhammaṃ kathemī’’ti parisaṃ padhāresi. <bold>Abhayatthero</bold>ti dattābhayattheramāha. <bold>Abhinivesa</bold>nti vipassanābhinivesaṃ.</paragraph>
    <paragraph line="52"><bold>Paripucchakatā</bold>ti pariyogāhetvā pucchakabhāvo. Ācariye payirupāsitvā pañcapi nikāye saha aṭṭhakathāya pariyogāhetvā yaṃ yaṃ tattha gaṇṭhiṭṭhānabhūtaṃ, taṃ taṃ ‘‘idaṃ, bhante, kathaṃ, imassa ko attho’’ti khandhāyatanādiatthaṃ pucchantassa hi dhammavicayasambojjhaṅgo uppajjati. Tenāha – <bold>‘‘khandhadhātu…pe… bahulatā’’</bold>ti.</paragraph>
    <paragraph line="53"><bold>Vatthuvisadakiriyā</bold>ti ettha cittacetasikānaṃ pavattiṭṭhānabhāvato sarīraṃ tappaṭibaddhāni cīvarādīni ca vatthūnīti adhippetāni. Tāni yathā cittassa sukhāvahāni honti, tathā karaṇaṃ tesaṃ visadakiriyā. Tenāha – <bold>‘‘ajjhattikabāhirāna’’</bold>ntiādi. <bold>Ussannadosa</bold>nti vātapittādivasena upacitadosaṃ. <bold>Sedamalamakkhita</bold>nti sedena ceva jallikāsaṅkhātena sarīramalena ca makkhitaṃ. <bold>Ca</bold>-saddena aññampi sarīrassa pīḷāvahaṃ accāsanādiṃ saṅgaṇhāti. <bold>Senāsanaṃ vā</bold>ti <bold>vā</bold>-saddena malaggahitapattādīnaṃ saṅgaho daṭṭhabbo. <bold>Paribhaṇḍakaraṇādīhī</bold>ti <bold>ādi</bold>-saddena pattapacanādīnaṃ saṅgaho daṭṭhabbo. <bold>Avisade</bold>ti vatthumhi avisade sati, visayabhūte vā. Kathaṃ bhāvanamanuyuttassa <pageBreak edition="Vipassana Research Institut" number="1.0238" /> tāni ajjhattikabāhiravatthūni visayo? Antarantarā pavattanakacittuppādavaseneva vuttaṃ. Te hi cittuppādā cittekaggatāya aparisuddhabhāvāya saṃvattanti. <bold>Cittacetasikesū</bold>ti nissayādipaccayabhūtesu cittacetasikesu. <bold>Ñāṇampī</bold>ti <bold>api</bold>-saddo sampiṇḍanattho. Tena ‘‘na kevalaṃ vatthuyeva, atha kho tasmiṃ aparisuddhe ñāṇampi aparisuddhaṃ <pageBreak edition="Myanmar" number="1.0253" /> hotī’’ti nissayāparisuddhiyā taṃnissitāparisuddhi viya visayassa aparisuddhatāya visayino aparisuddhiṃ dasseti.</paragraph>
    <paragraph line="54"><bold>Samabhāvakaraṇa</bold>nti kiccato anūnādhikabhāvakaraṇaṃ. <bold>Saddhindriyaṃ balavaṃ hoti,</bold> saddheyyavatthusmiṃ paccayavasena adhimokkhakiccassa paṭutarabhāvena paññāya avisadatāya vīriyādīnañca sithilatādinā saddhindriyaṃ balavaṃ hoti. Tenāha – <bold>‘‘itarāni mandānī’’</bold>ti. <bold>Tato</bold>ti tasmā, saddhindriyassa balavabhāvato itaresañca mandattāti attho. Kosajjapakkhe patituṃ adatvā sampayuttadhammānaṃ paggaṇhanaṃ anubalappadānaṃ paggaho. Paggahova kiccaṃ <bold>paggahakiccaṃ</bold>. Kātuṃ na sakkotīti ānetvā sambandhitabbaṃ. Ārammaṇaṃ upagantvā ṭhānaṃ, anissajjanaṃ vā <bold>upaṭṭhānaṃ</bold>. Vikkhepappaṭipakkho, yena vā sampayuttā avikkhittā honti, so <bold>avikkhepo</bold>. Rūpagataṃ viya cakkhunā yena yāthāvato visayasabhāvaṃ passati, taṃ <bold>dassanakiccaṃ kātuṃ na sakkoti</bold> balavatā saddhindriyena adhibhūtattā. Sahajātadhammesu hi indaṭṭhaṃ kārentānaṃ sahapavattamānānaṃ dhammānaṃ ekadesatāvaseneva atthasiddhi, na aññathā. <bold>Tasmā</bold>ti vuttamevatthaṃ kāraṇabhāvena paccāmasati. <bold>Ta</bold>nti saddhindriyaṃ. <bold>Dhammasabhāvapaccavekkhaṇenā</bold>ti yassa saddheyyassa vatthuno uḷāratādiguṇe adhimuccanassa sātisayappavattiyā saddhindriyaṃ balavaṃ jātaṃ, tassa paccayapaccayuppannatādivibhāgato yāthāvato vīmaṃsanena. Evañhi evaṃdhammatānayena yāthāvasarasato pariggayhamāne savipphāro adhimokkho na hoti ‘‘ayaṃ imesaṃ dhammānaṃ sabhāvo’’ti parijānanavasena paññābyāpārassa sātisayattā. Dhuriyadhammesu hi yathā saddhāya balavabhāve paññāya mandabhāvo hoti, evaṃ paññāya balavabhāve saddhāya mandabhāvo hoti. Tena vuttaṃ – <bold>‘‘taṃ dhammasabhāvapaccavekkhaṇena hāpetabba’’</bold>nti.</paragraph>
    <paragraph line="55"><bold>Tathā amanasikārenā</bold>ti yenākārena bhāvanamanuyuñjantassa saddhindriyaṃ balavaṃ jātaṃ, tenākārena bhāvanāya ananuyuñjanatoti vuttaṃ hoti. Idha duvidhena saddhindriyassa balavabhāvo attano vā paccayavisesena kiccuttariyato vīriyādīnaṃ vā mandakiccatāya. Tattha paṭhamavikappe hāpanavidhi dassito, dutiyavikappe pana yathā manasikaroto vīriyādīnaṃ mandakiccatāya saddhindriyaṃ balavaṃ jātaṃ, tathā amanasikārena vīriyādīnaṃ <pageBreak edition="Myanmar" number="1.0254" /> paṭukiccabhāvāvahena manasikārena <pageBreak edition="Vipassana Research Institut" number="1.0239" /> saddhindriyaṃ tehi samarasaṃ karontena hāpetabbaṃ. Iminā nayena sesindriyesupi hāpanavidhi veditabbo.</paragraph>
    <paragraph line="56"><bold>Vakkalittheravatthū</bold>ti so hi āyasmā saddhādhimuttatāya katādhikāro satthu rūpadassanappasuto eva hutvā viharanto satthārā ‘‘kiṃ te, vakkali, iminā pūtikāyena diṭṭhena, yo kho, vakkali, dhammaṃ passati, so maṃ passatī’’tiādinā (saṃ. ni. 3.87) nayena ovaditvā kammaṭṭhāne niyojitopi taṃ ananuyuñjanto paṇāmito attānaṃ vinipātetuṃ papātaṭṭhānaṃ abhiruhi. Atha naṃ satthā yathānisinnova obhāsavissajjanena attānaṃ dassetvā –</paragraph>
    <gatha1 line="57">‘‘Pāmojjabahulo bhikkhu, pasanno buddhasāsane;</gatha1>
    <gathalast line="58">Adhigacche padaṃ santaṃ, saṅkhārūpasamaṃ sukha’’nti. (dha. pa. 381) –</gathalast>
    <unindented line="59">Gāthaṃ vatvā ‘‘ehi, vakkalī’’ti āha. So teneva amatena abhisitto haṭṭhatuṭṭho hutvā vipassanaṃ paṭṭhapesi, saddhāya pana balavabhāvena vipassanāvīthiṃ na otari. Taṃ ñatvā bhagavā tassa indriyasamattappaṭipādanāya kammaṭṭhānaṃ sodhetvā adāsi. So satthārā dinnanaye ṭhatvā vipassanaṃ ussukkāpetvā maggappaṭipāṭiyā arahattaṃ pāpuṇi. Tena vuttaṃ – <bold>‘‘vakkalittheravatthu cettha nidassana’’</bold>nti. <bold>Etthā</bold>ti saddhindriyassa adhimattabhāve sesindriyānaṃ sakiccākaraṇe. <bold>Itarakiccabheda</bold>nti upaṭṭhānādikiccavisesaṃ. <bold>Passaddhādī</bold>ti <bold>ādi</bold>-saddena samādhiupekkhāsambojjhaṅgānaṃ saṅgaho. <bold>Hāpetabba</bold>nti yathā saddhindriyassa balavabhāvo dhammasabhāvapaccavekkhaṇena hāyati, evaṃ vīriyindriyassa adhimattatā passaddhiādibhāvanāya hāyati samādhipakkhiyattā tassā. Tathā hi samādhindriyassa adhimattataṃ kosajjapātato rakkhantī vīriyādibhāvanā viya vīriyindriyassa adhimattataṃ uddhaccapātato rakkhantī passaddhādibhāvanā ekaṃsato hāpeti. Tena vuttaṃ – <bold>‘‘passaddhādibhāvanāya hāpetabba’’</bold>nti.</unindented>
    <paragraph line="60"><bold>Soṇattherassa vatthū</bold>ti sukhumālasoṇattherassa vatthu. So hi āyasmā satthu santike kammaṭṭhānaṃ gahetvā sītavane viharanto ‘‘mama sarīraṃ sukhumālaṃ, na ca sakkā sukheneva sukhaṃ adhigantuṃ, kilametvāpi samaṇadhammo <pageBreak edition="Myanmar" number="1.0255" /> kātabbo’’ti ṭhānacaṅkamameva adhiṭṭhāya padhānamanuyuñjanto pādatalesu phoṭesu uṭṭhitesupi vedanaṃ ajjhupekkhitvā daḷhavīriyaṃ karonto accāraddhavīriyatāya visesaṃ nibbattetuṃ nāsakkhi. Satthā tattha gantvā vīṇūpamovādena ovaditvā <pageBreak edition="Vipassana Research Institut" number="1.0240" /> vīriyasamatāyojanavidhiṃ dassento kammaṭṭhānaṃ visodhetvā gijjhakūṭaṃ gato. Theropi satthārā dinnanayena vīriyasamataṃ yojetvā bhāvento vipassanampi ussukkāpetvā arahatte patiṭṭhāsi. Tena vuttaṃ – <bold>‘‘soṇattherassa vatthu dassetabba’’</bold>nti. <bold>Sesesupī</bold>ti satisamādhipaññindriyesupi.</paragraph>
    <paragraph line="61"><bold>Samata</bold>nti saddhāpaññānaṃ aññamaññaṃ anūnādhikabhāvaṃ, tathā samādhivīriyānaṃ. Yathā hi saddhāpaññānaṃ visuṃ dhuriyadhammabhūtānaṃ kiccato aññamaññānativattanaṃ visesato icchitabbaṃ, yato nesaṃ samadhuratāya appanā sampajjati, evaṃ samādhivīriyānaṃ kosajjuddhaccapakkhikānaṃ samarasatāya sati aññamaññūpatthambhanato sampayuttadhammānaṃ antadvayapātābhāvena sammadeva appanā ijjhati. <bold>Balavasaddho</bold>tiādi byatirekamukhena vuttassevatthassa samatthanaṃ. Tassattho – yo balavatiyā saddhāya samannāgato avisadañāṇo, so mudhappasanno hoti, na aveccappasanno. Tathā hi avatthusmiṃ pasīdati seyyathāpi titthiyasāvakā. <bold>Kerāṭikapakkha</bold>nti sāṭheyyapakkhaṃ bhajati. Saddhāhīnāya paññāya atidhāvanto ‘‘deyyavatthupariccāgena vinā cittuppādamattenapi dānamayaṃ puññaṃ hotī’’tiādīni parikappeti hetuppaṭirūpakehi vañcito, evaṃbhūto sukkhatakkaviluttacitto paṇḍitānaṃ vacanaṃ nādiyati, saññattiṃ na gacchati. Tenāha – <bold>‘‘bhesajjasamuṭṭhito viya rogo atekiccho hotī’’</bold>ti. Yathā cettha saddhāpaññānaṃ aññamaññaṃ samabhāvo atthāvaho, anatthāvaho visamabhāvo, evaṃ samādhivīriyānaṃ aññamaññaṃ avikkhepāvaho samabhāvo, itaro vikkhepāvaho cāti <bold>kosajjaṃ abhibhavati,</bold> tena appanaṃ na pāpuṇātīti adhippāyo. <bold>Uddhaccaṃ abhibhavatī</bold>ti etthāpi eseva nayo. <bold>Taṃ ubhaya</bold>nti saddhāpaññādvayaṃ samādhivīriyadvayañca. <bold>Samaṃ kattabba</bold>nti samarasaṃ kātabbaṃ.</paragraph>
    <paragraph line="62"><bold>Samādhikammikassā</bold>ti samathakammaṭṭhānikassa. <bold>Eva</bold>nti evaṃ sante, saddhāya thokaṃ balavabhāve satīti attho. <bold>Saddahanto</bold>ti ‘‘pathavī pathavīti manasikaraṇamattena <pageBreak edition="Myanmar" number="1.0256" /> kathaṃ jhānuppattī’’ti acintetvā ‘‘addhā sammāsambuddhena vuttavidhi ijjhissatī’’ti saddahanto saddhaṃ janento. <bold>Okappento</bold>ti ārammaṇaṃ anuppavisitvā viya adhimuccanavasena avakappento pakkhandanto. <bold>Ekaggatā balavatī vaṭṭati</bold> samādhippadhānattā jhānassa. <bold>Ubhinna</bold>nti samādhipaññānaṃ. Samādhikammikassa samādhino adhimattatā viya paññāya adhimattatāpi icchitabbāti āha – <bold>‘‘samatāyapī’’</bold>ti, samabhāvenapīti attho. <bold>Appanā</bold>ti lokiyaappanā. Tathā hi <bold>‘‘hotiyevā’’</bold>ti sāsaṅkaṃ vadati. Lokuttarappanā pana tesaṃ samabhāveneva icchitā. Yathāha – ‘‘samathavipassanaṃ yuganaddhaṃ bhāvetī’’ti (a. ni. 4.170; paṭi. ma. 2.5).</paragraph>
    <paragraph line="63">Yadi <pageBreak edition="Vipassana Research Institut" number="1.0241" /> visesato saddhāpaññānaṃ samādhivīriyānañca samatāva icchitā, kathaṃ satīti āha – <bold>‘‘sati pana sabbattha balavatī vaṭṭatī’’</bold>ti. <bold>Sabbatthā</bold>ti līnuddhaccapakkhikesu pañcasu indriyesu. Uddhaccapakkhike gaṇhanto <bold>‘‘saddhāvīriyapaññāna’’</bold>nti āha. Aññathāpīti ca gahetabbā siyā. Tathā hi <bold>kosajjapakkhikena ca samādhinā</bold>icceva vuttaṃ, na ‘‘passaddhisamādhiupekkhāhī’’ti. <bold>Sā</bold>ti sati. Sabbesu rājakammesu niyutto <bold>sabbakammiko. Tenā</bold>ti tena sabbattha icchitabbatthena kāraṇena. <bold>Āha</bold> aṭṭhakathāyaṃ. Sabbattha niyuttā <bold>sabbatthikā</bold> sabbattha līne uddhate ca citte icchitabbattā, sabbena vā līnuddhaccapakkhiyena bojjhaṅgagaṇena atthetabbāti sabbatthā, sāva <bold>sabbatthikā. Citta</bold>nti kusalacittaṃ. Tassa hi <bold>satipaṭisaraṇaṃ</bold> parāyaṇaṃ appattassa pattiyā anadhigatassa adhigamāya. Tenāha – <bold>‘‘ārakkhapaccupaṭṭhānā’’</bold>tiādi.</paragraph>
    <paragraph line="64"><bold>Khandhādibhedesu anogāḷhapaññāna</bold>nti pariyattibāhusaccavasenapi khandhāyatanādīsu appatiṭṭhitabuddhīnaṃ. Bahussutasevanā hi sutamayañāṇāvahā. Taruṇavipassanāsamaṅgīpi bhāvanāmayañāṇe ṭhitattā ekaṃsato paññavā eva nāma hotīti āha – <bold>‘‘samapaññāsa…pe… puggalasevanā’’</bold>ti. Ñeyyadhammassa gambhīrabhāvavasena tapparicchedakañāṇassa gambhīrabhāvaggahaṇanti āha – <bold>‘‘gambhīresu khandhādīsu pavattāya gambhīrapaññāyā’’</bold>ti. Tañhi ñeyyaṃ tādisāya paññāya caritabbato gambhīrañāṇacariyaṃ. Tassā vā paññāya tattha pabhedato pavatti gambhīrañāṇacariyā, tassā paccavekkhaṇāti āha – <bold>‘‘gambhīrapaññāya pabhedapaccavekkhaṇā’’</bold>ti.</paragraph>
    <paragraph line="65">Pañcavidhabandhanakammakāraṇaṃ <pageBreak edition="Myanmar" number="1.0257" /> niraye nibbattasattassa yebhuyyena sabbapaṭhamaṃ karontīti devadūtasuttādīsu ādito vuttattā ca āha – <bold>‘‘pañcavidhabandhanakammakāraṇato paṭṭhāyā’’</bold>ti. <bold>Sakaṭavahanādikāle</bold>ti <bold>ādi</bold>-saddena tadaññaṃ manussehi tiracchānehi ca vibādhitabbakālaṃ saṅgaṇhāti. <bold>Ekaṃ buddhantara</bold>nti idaṃ aparāparesu petesuyeva uppajjanakasattavasena vuttaṃ, ekaccānaṃ vā petānaṃ ekaccatiracchānānaṃ viya dīghāyukatā siyāti tathā vuttaṃ. Tathā hi kāḷo nāgarājā catunnaṃ buddhānaṃ sammukhībhāvaṃ labhitvā ṭhitopi metteyyassapi bhagavato sammukhībhāvaṃ labhissatīti vadanti, yatassa kappāyukatā vuttā.</paragraph>
    <paragraph line="66"><bold>Evaṃ ānisaṃsadassāvino</bold>ti vīriyāyatto eva sabbo lokiyo lokuttaro ca visesādhigamoti evaṃ vīriye ānisaṃsadassanasīlassa. <bold>Gamanavīthi</bold>nti sapubbabhāgaṃ nibbānagāminipaṭipadaṃ <pageBreak edition="Vipassana Research Institut" number="1.0242" />, saha vipassanāya ariyamaggappaṭipāṭi, sattavisuddhiparamparā vā. Sā hi ‘‘bhikkhuno vaṭṭaniyyānāya gantabbā paṭipajjitabbā paṭipadā’’ti katvā gamanavīthi nāma.</paragraph>
    <paragraph line="67"><bold>Kāyadaḷhībahulo</bold>ti yathā tathā kāyassa daḷhīkammappasuto. <bold>Piṇḍapāta</bold>nti raṭṭhapiṇḍaṃ. Paccayadāyakānaṃ attani kārassa attano sammāpaṭipattiyā mahapphalabhāvassa karaṇena piṇḍassa bhikkhāya paṭipūjanā <bold>piṇḍapātāpacāyanaṃ</bold>.</paragraph>
    <paragraph line="68"><bold>Nīharanto</bold>ti pattatthavikato nīharanto. <bold>Taṃ saddaṃ sutvā</bold>ti taṃ upāsikāya vacanaṃ paṇṇasālādvāre ṭhitova pañcābhiññatāya dibbasotena sutvā. Manussasampatti, dibbasampatti, nibbānasampattīti imā <bold>tisso sampattiyo. Dātuṃ sakkhissasī</bold>ti tayi katena dānamayena veyyāvaccamayena ca puññakammena khettavisesabhāvūpagamanena aparāparaṃ devamanussānaṃ sampattiyo ante nibbānasampattiñca dātuṃ sakkhissasīti thero attānaṃ pucchati. <bold>Sitaṃ karonto</bold>ti ‘‘akiccheneva mayā vaṭṭadukkhaṃ samatikkanta’’nti paccavekkhaṇāvasāne sañjātapāmojjavasena sitaṃ karonto.</paragraph>
    <paragraph line="69"><bold>Nipparissayakālo</bold>ti nirupaddavakālo, tadā bhikkhusaṅghassa sulabhā paccayā hontīti paccayahetukā cittapīḷā natthīti adhippāyo. <bold>Passantānaṃyevā</bold>ti anādare sāmivacanaṃ. <bold>Khīradhenu</bold>nti khīradāyikaṃ dhenuṃ <pageBreak edition="Myanmar" number="1.0258" />. <bold>Kiñcideva katvā</bold>ti kiñcideva bhatikammaṃ katvā. <bold>Ucchuyantakamma</bold>nti ucchuyantasālāya kātabbaṃ kiccaṃ. <bold>Tameva magga</bold>nti upāsakena paṭipannamaggaṃ. <bold>Upakaṭṭhāyā</bold>ti āsannāya. <bold>Vippaṭipanna</bold>nti jātidhammakuladhammādilaṅghanena asammāpaṭipannaṃ. <bold>Eva</bold>nti yathā asammāpaṭipanno putto tāya eva asammāpaṭipattiyā kulasantānato bāhiro hutvā pitu santikā dāyajjassa na bhāgī, evaṃ <bold>kusītopi</bold> teneva kusītabhāvena na sammāpaṭipanno satthu santikā laddhabbaariyadhanadāyajjassa na bhāgī. <bold>Āraddhavīriyova labhati</bold> sammāpaṭipajjanato. Uppajjati vīriyasambojjhaṅgoti yojanā, evaṃ sabbattha.</paragraph>
    <paragraph line="70"><bold>Mahā</bold>ti sīlādiguṇehi mahanto vipulo anaññasādhāraṇo. Taṃ panassa guṇamahattaṃ dasasahassilokadhātukampanena loke pākaṭanti dassento <bold>‘‘satthuno hī’’</bold>tiādimāha.</paragraph>
    <paragraph line="71">Yasmā <pageBreak edition="Vipassana Research Institut" number="1.0243" /> satthusāsane pabbajitassa pabbajjūpagamanena sakyaputtiyabhāvo sañjāyati, tasmā buddhaputtabhāvaṃ dassento <bold>‘‘asambhinnāyā’’</bold>tiādimāha.</paragraph>
    <paragraph line="72">Alasānaṃ bhāvanāya nāmamattampi ajānantānaṃ kāyadaḷhībahulānaṃ yāvadatthaṃ bhuñjitvā seyyasukhādianuyuñjanakānaṃ tiracchānagatikānaṃ puggalānaṃ dūrato vajjanā <bold>kusītapuggalaparivajjanā</bold>ti āha – <bold>‘‘kucchiṃ pūretvā ṭhitaajagarasadise’’</bold>tiādi. ‘‘Divasaṃ caṅkamena nisajjāya āvaraṇīyehi dhammehi cittaṃ parisodhessāmā’’tiādinā bhāvanārambhavasena āraddhavīriyānaṃ daḷhaparakkamānaṃ kālena kālaṃ upasaṅkamanā <bold>āraddhavīriyapuggalasevanā</bold>ti āha – <bold>‘‘āraddhavīriye’’</bold>tiādi. <bold>Visuddhimagge</bold> (visuddhi. 1.64-65) pana jātimahattapaccavekkhaṇā sabrahmacārimahattapaccavekkhaṇāti idaṃ dvayaṃ na gahitaṃ, thinamiddhavinodanatā sammappadhānapaccavekkhaṇatāti idaṃ dvayaṃ gahitaṃ. Tattha ānisaṃsadassāvitāya eva sammappadhānapaccavekkhaṇā gahitā hoti lokiyalokuttaravisesādhigamassa vīriyāyattatādassanabhāvato, thinamiddhavinodanaṃ pana tadadhimuttatāya eva gahitaṃ hoti. Vīriyuppādane yuttappayuttassa thinamiddhavinodanaṃ atthasiddhamevāti. Tattha <pageBreak edition="Myanmar" number="1.0259" /> thinamiddhavinodanakusītapuggalaparivajjanaāraddhavīriyapuggalasevanatadadhi- muttatāpaṭipakkhavidhamanapaccayūpasaṃhāravasena apāyabhayapaccavekkhaṇādayo samuttejanavasena vīriyasambojjhaṅgassa uppādakā daṭṭhabbā.</paragraph>
    <paragraph line="73">Buddhānussatiyā upacārasamādhiniṭṭhattā vuttaṃ – <bold>‘‘yāva upacārā’’</bold>ti. <bold>Sakalasarīraṃ pharamāno</bold>ti pītisamuṭṭhānehi paṇītarūpehi sakalasarīraṃ pharamāno, dhammasaṅghaguṇe anussarantassapi yāva upacārā sakalasarīraṃ pharamāno pītisambojjhaṅgo uppajjatīti evaṃ sesaanussatīsu, pasādanīyasuttantapaccavekkhaṇāya ca yojetabbaṃ tassāpi vimuttāyatanabhāvena taggatikattā. <bold>Evarūpe kāle</bold>ti ‘‘dubbhikkhabhayādīsū’’ti vuttakāle. <bold>Samāpatti…pe… na samudācarantī</bold>ti idaṃ upasamānussatiyā vasena vuttaṃ. Saṅkhārānañhi vasena sappadesavūpasamepi nippadesavūpasame viya tathā saññāya pavattito bhāvanāmanasikāro kilesavikkhambhanasamattho hutvā upacārasamādhiṃ āvahanto tathārūpapītisomanassasamannāgato pītisambojjhaṅgassa upādāya hotīti. Tattha ‘‘vikkhambhitā kilesā’’ti pāṭho. <bold>Na samudācarantī</bold>ti <bold>iti</bold>-saddo kāraṇattho. Yasmā na samudācaranti, tasmā taṃ nesaṃ asamudācāraṃ paccavekkhantassāti yojanā. Na hi kilese paccavekkhantassa bojjhaṅguppatti yuttā, pasādanīyesu ṭhānesu pasādasinehābhāvena lūkhahadayatāya lūkhatā. Sā tattha ādaragāravākaraṇena viññāyatīti āha – <bold>‘‘asakkaccakiriyāya saṃsūcitalūkhabhāve’’</bold>ti.</paragraph>
    <paragraph line="74"><bold>Paṇītabhojanasevanatā</bold>ti <pageBreak edition="Vipassana Research Institut" number="1.0244" /> paṇītasappāyabhojanasevanatā. <bold>Utuiriyāpathasukha</bold>ggahaṇena sappāyautuiriyāpathaggahaṇaṃ daṭṭhabbaṃ. Tañhi tividhampi sappāyaṃ seviyamānaṃ kāyassa kalyatāpādanavasena cittassa kalyataṃ āvahantaṃ duvidhāyapi passaddhiyā kāraṇaṃ hoti. Ahetukasattesu labbhamānaṃ sukhadukkhanti ayameko anto, issarādivisamahetukanti pana ayaṃ dutiyo. Ete ubho ante anupagamma yathāsakaṃ kammunā hotīti ayaṃ majjhimā paṭipatti. Majjhatto payogo yassa so majjhattapayogo, tassa bhāvo <bold>majjhattapayogatā</bold>. Ayañhi sabhāvāsāraddhatāya taṃpassaddhakāyatāya kāraṇaṃ hoti, passaddhidvayaṃ <pageBreak edition="Myanmar" number="1.0260" /> āvahati. Eteneva sāraddhakāyapuggalaparivajjanapassaddhakāyapuggalasevanānaṃ tadāvahanatā saṃvaṇṇitāti daṭṭhabbaṃ.</paragraph>
    <paragraph line="75">Vatthuvisadakiriyā indriyasamattappaṭipādanā ca paññāvahā vuttā, samādhānāvahāpi tā honti. Samādhānāvahabhāveneva paññāvahabhāvatoti vuttaṃ – <bold>‘‘vatthuvisadakiriyā…pe… veditabbā’’</bold>ti.</paragraph>
    <paragraph line="76">Kāraṇakosallabhāvanākosallānaṃ nānantariyabhāvato rakkhanākosallassa ca taṃmūlakattā <bold>‘‘nimittakusalatā nāma kasiṇanimittassa uggahakusalatā’’</bold>icceva vuttaṃ. <bold>Kasiṇanimittassā</bold>ti ca nidassanamattaṃ daṭṭhabbaṃ. Asubhanimittādikassapi hi yassa kassaci jhānuppattinimittassa uggahakosallaṃ nimittakusalatā evāti. <bold>Atisithilavīriyatādīhī</bold>ti <bold>ādi</bold>-saddena paññāpayogamandataṃ payogavekallañca saṅgaṇhāti. <bold>Tassa paggaṇhana</bold>nti tassa līnassa cittassa dhammavicayasambojjhaṅgādisamuṭṭhāpanena layāpattito samuddharaṇaṃ. Vuttañhetaṃ bhagavatā –</paragraph>
    <indent line="77">‘‘Yasmiñca kho, bhikkhave, samaye līnaṃ cittaṃ hoti, kālo tasmiṃ samaye dhammavicayasambojjhaṅgassa bhāvanāya, kālo vīriyasambojjhaṅgassa bhāvanāya, kālo pītisambojjhaṅgassa bhāvanāya. Taṃ kissa hetu? Līnaṃ, bhikkhave, cittaṃ, taṃ etehi dhammehi susamuṭṭhāpayaṃ hoti. Seyyathāpi, bhikkhave, puriso parittaṃ aggiṃ ujjāletukāmo assa. So tattha sukkhāni ceva tiṇāni pakkhipeyya, sukkhāni ca gomayāni pakkhipeyya, sukkhāni ca kaṭṭhāni pakkhipeyya, mukhavātañca dadeyya, na ca paṃsukena okireyya, bhabbo nu kho so puriso parittaṃ aggiṃ ujjāletunti? Evaṃ, bhante’’ti (saṃ. ni. 5.234).</indent>
    <indent line="78">Ettha <pageBreak edition="Vipassana Research Institut" number="1.0245" /> ca yathāsakaṃ āhāravasena dhammavicayasambojjhaṅgādīnaṃ bhāvanā samuṭṭhāpanāti veditabbā, sā anantaraṃ vibhāvitā eva.</indent>
    <paragraph line="79"><bold>Accāraddhavīriyatādīhī</bold>ti <bold>ādi</bold>-saddena paññāpayogabalavataṃ pamoduppilāpanañca saṅgaṇhāti. <bold>Tassa niggaṇhana</bold>nti tassa uddhatassa cittassa samādhisambojjhaṅgādisamuṭṭhāpanena uddhatāpattito nisedhanaṃ. Vuttampi cetaṃ bhagavatā –</paragraph>
    <indent line="80">‘‘Yasmiñca <pageBreak edition="Myanmar" number="1.0261" /> kho, bhikkhave, samaye uddhataṃ cittaṃ hoti, kālo tasmiṃ samaye passaddhisambojjhaṅgassa bhāvanāya, kālo samādhisambojjhaṅgassa bhāvanāya, kālo upekkhāsambojjhaṅgassa bhāvanāya. Taṃ kissa hetu? Uddhataṃ, bhikkhave, cittaṃ, taṃ etehi dhammehi suvūpasamaṃ hoti. Seyyathāpi, bhikkhave, puriso mahantaṃ aggikkhandhaṃ nibbāpetukāmo assa, so tattha allāni ceva tiṇāni pakkhipeyya, allāni ca gomayāni nikkhipeyya, allāni ca kaṭṭhāni pakkhipeyya, mukhavātañca na dadeyya, paṃsukena ca okireyya, bhabbo nu kho so puriso mahantaṃ aggikkhandhaṃ nibbāpetunti? Evaṃ, bhante’’ti (saṃ. ni. 5.234).</indent>
    <paragraph line="81">Etthāpi yathāsakaṃ āhāravasena passaddhisambojjhaṅgādīnaṃ bhāvanā samuṭṭhāpanāti veditabbā. Tattha passaddhisambojjhaṅgassa bhāvanā vuttā eva, samādhisambojjhaṅgassa vuccamānā, itarassa anantaraṃ vakkhati.</paragraph>
    <paragraph line="82"><bold>Paññāpayogamandatāyā</bold>ti paññābyāpārassa appakabhāvena. Yathā hi dānaṃ alobhappadhānaṃ, sīlaṃ adosappadhānaṃ, evaṃ bhāvanā amohappadhānā. Tattha yadā paññā na balavatī hoti, tadā bhāvanā pubbenāparaṃ visesāvahā na hoti. Anabhisaṅgato viya āhāro purisassa, yogino cittassa abhiruciṃ na janeti, tena taṃ nirassādaṃ hoti. Tathā bhāvanāya sammadeva avīthipaṭipattiyā upasamasukhaṃ na vindati, tenapi cittaṃ nirassādaṃ hoti. Tena vuttaṃ – <bold>‘‘paññāpayogamandatāyā…pe… nirassādaṃ hotī’’</bold>ti. Tassa saṃveguppādanaṃ pasāduppādanañca tikicchananti taṃ dassento, <bold>‘‘aṭṭha saṃvegavatthūnī’’</bold>tiādimāha. Tattha jātijarābyādhimaraṇāni yathārahaṃ sugatiyaṃ duggatiyañca hontīti tadaññameva pañcavidhabandhanādikhuppipāsādiaññamaññaviheṭhanādihetukaṃ apāyadukkhaṃ daṭṭhabbaṃ. Tayidaṃ sabbaṃ tesaṃ tesaṃ sattānaṃ paccuppannabhavanissitaṃ gahitanti atīte anāgate ca kāle vaṭṭamūlakadukkhāni visuṃ gahitāni <pageBreak edition="Vipassana Research Institut" number="1.0246" />. Ye pana sattā āhārūpajīvino, tattha ca uṭṭhānaphalūpajīvino, tesaṃ aññehi asādhāraṇajīvitadukkhaṃ aṭṭhamaṃ saṃvegavatthu gahitanti daṭṭhabbaṃ. <bold>Ayaṃ vuccati samaye sampahaṃsanatā</bold>ti ayaṃ bhāvanācittassa sampahaṃsitabbasamaye vuttanayeneva saṃvegajananavasena <pageBreak edition="Myanmar" number="1.0262" /> ceva pasāduppādanavasena ca sammadeva pahaṃsanā, saṃvegajananapubbakapasāduppādanena tosanāti attho.</paragraph>
    <paragraph line="83"><bold>Sammāpaṭipattiṃ āgammā</bold>ti līnuddhaccavirahena samathavīthipaṭipattiyā ca sammā avisamaṃ sammadeva bhāvanāpaṭipattiṃ āgamma. <bold>Alīna</bold>ntiādīsu kosajjapakkhiyānaṃ dhammānaṃ anadhimattatāya <bold>alīnaṃ,</bold> uddhaccapakkhikānaṃ anadhimattatāya <bold>anuddhataṃ,</bold> paññāpayogasampattiyā upasamasukhādhigamena ca <bold>anirassādaṃ,</bold> tato eva ārammaṇe <bold>samappavattaṃ samathavīthipaṭipannaṃ</bold>. Alīnānuddhatāhi vā ārammaṇe <bold>samappavattaṃ,</bold> anirassādatāya <bold>samathavīthipaṭipannaṃ</bold>. Samappavattiyā vā <bold>alīnaṃ anuddhataṃ,</bold> samathavīthipaṭipattiyā <bold>anirassāda</bold>nti daṭṭhabbaṃ. Tattha alīnatāya <bold>paggahe,</bold> anuddhatatāya <bold>niggahe,</bold> anirassādatāya <bold>sampahaṃsane</bold> na byāpāraṃ āpajjati. <bold>Ayaṃ vuccati samaye ajjhupekkhanatā</bold>ti ayaṃ ajjhupekkhitabbasamaye bhāvanācittassa paggahaniggahasampahaṃsanesu byāvaṭatāsaṅkhātaṃ paṭipakkhaṃ abhibhuyya ajjhupekkhanā vuccati. Paṭipakkhavikkhambhanato vipassanāya adhiṭṭhānabhāvūpagamanato ca upacārajjhānampi samādhānakiccanipphattiyā puggalassa samāhitabhāvasādhanamevāti tattha samadhurabhāvenāha – <bold>‘‘upacāraṃ vā appanaṃ vā’’</bold>ti. <bold>Esa uppajjatī</bold>ti esa samādhisambojjhaṅgo anuppanno uppajjati.</paragraph>
    <paragraph line="84">Anurodhavirodhappahānavasena majjhattabhāvo upekkhāsambojjhaṅgassa kāraṇaṃ tasmiṃ sati sijjhanato, asati ca asijjhanato, so ca majjhattabhāvo visayavasena duvidhoti āha – <bold>‘‘sattamajjhattatā saṅkhāramajjhattatā’’</bold>ti. Tadubhayena ca virujjhanaṃ passaddhisambojjhaṅgabhāvanāya eva dūrīkatanti anurujjhanasseva pahānavidhiṃ dassetuṃ – <bold>‘‘sattamajjhattatā’’</bold>tiādi vuttaṃ. Tenāha – <bold>‘‘sattasaṅkhārakelāyanapuggalaparivajjanatā’’</bold>ti. Upekkhāya hi visesato rāgo paṭipakkho. Tathā cāha – ‘‘upekkhā rāgabahulassa visuddhimaggo’’ti (visuddhi. 1.269). <bold>Dvīhākārehī</bold>ti kammassakatāpaccavekkhaṇaṃ, attasuññatāpaccavekkhaṇanti, imehi dvīhi kāraṇehi. <bold>Dvīhevā</bold>ti avadhāraṇaṃ saṅkhyāsamānatādassanatthaṃ. Saṅkhyā eva hettha samānā, na saṅkhyeyyaṃ sabbathā samānanti. <bold>Assāmikabhāvo</bold> anattaniyatā. Sati hi attani tassa kiñcanabhāvena cīvaraṃ aññaṃ vā kiñci attaniyaṃ nāma siyā, so <pageBreak edition="Myanmar" number="1.0263" /> pana koci natthevāti adhippāyo. <bold>Anaddhaniya</bold>nti na addhānakkhamaṃ, na ciraṭṭhāyī ittaraṃ aniccanti attho. <bold>Tāvakālika</bold>nti tasseva vevacanaṃ.</paragraph>
    <paragraph line="85"><bold>Mamāyatī</bold>ti <pageBreak edition="Vipassana Research Institut" number="1.0247" /> mamattaṃ karoti, mamāti taṇhāya pariggayha tiṭṭhati. <bold>Dhanāyantā</bold>ti dhanaṃ dabbaṃ karontā.</paragraph>
    <paragraph line="86" number="419"><bold>Sammādassanalakkhaṇā</bold>ti sammā aviparītaṃ aniccādivasena dassanasabhāvā. <bold>Sammāabhiniropanalakkhaṇo</bold>ti sammadeva ārammaṇe cittassa abhiniropanasabhāvo. Caturaṅgasamannāgatā vācā janaṃ saṅgaṇhātīti tabbipakkhaviratisabhāvā sammāvācā bhedakaramicchāvācāpahānena jane sampayutte ca pariggaṇhanakiccavatī hotīti <bold>‘‘pariggahalakkhaṇā’’</bold>ti vuttā. Visaṃvādanādikiccatāya hi lūkhānaṃ apariggāhakānaṃ musāvādādīnaṃ paṭipakkhabhūtā siniddhabhāvena pariggahaṇasabhāvā sammājappanakiccā sammāvācā tappaccayasubhāsitasampaṭiggāhake jane sampayuttadhamme ca pariggaṇhantī pavattatīti <bold>pariggahalakkhaṇā</bold>. Yathā cīvarakammādippayogasaṅkhāto kammanto kātabbaṃ cīvararajanādikaṃ samuṭṭhāpeti nipphādeti, taṃtaṃkiriyānipphādako vā cetanāsaṅkhāto kammanto hatthacalanādikaṃ kiriyaṃ samuṭṭhāpeti, evaṃ sāvajjakattabbakiriyāsamuṭṭhāpakamicchākammantappahānena sammākammanto niravajjassa kattabbassa niravajjākārena samuṭṭhāpanakiccavā hotīti āha – <bold>‘‘sammāsamuṭṭhāpanalakkhaṇo’’</bold>ti. Sampayuttadhammānaṃ vā ukkhipanaṃ <bold>samuṭṭhāpanaṃ</bold> kāyikakiriyāya bhārukkhipanaṃ viya. <bold>Sammāvodāpanalakkhaṇo</bold>ti jīvamānassa puggalassa, sampayuttadhammānaṃ vā jīvitindriyavuttiyā, ājīvasseva vā sammadeva sodhanaṃ vodāpanaṃ lakkhaṇaṃ etassāti sammāvodāpanalakkhaṇo. Atha vā kāyavācānaṃ khandhasantānassa ca saṃkilesabhūtamicchāājīvappahānena sammāājīvo <bold>‘‘vodāpanalakkhaṇo’’</bold>ti vutto. Sammāvāyāmasatisamādhīsu vattabbaṃ heṭṭhā vuttameva.</paragraph>
    <paragraph line="87">Paññāya kusalānaṃ dhammānaṃ pubbaṅgamabhāvato sabbepi akusalā dhammā tassā paṭipakkhāvāti vuttaṃ – <bold>‘‘aññehipi attano paccanīkakilesehi saddhi’’</bold>nti. Atha vā <bold>attano paccanīkakilesā</bold> diṭṭhekaṭṭhā avijjādayo paññāya ujupaccanīkabhāvato. <bold>Passatī</bold>ti passantī <pageBreak edition="Myanmar" number="1.0264" /> viya hoti vibandhābhāvato. Tenāha – <bold>‘‘tappaṭicchādaka…pe… asammohato’’</bold>ti. Sammāsaṅkappādīnaṃ micchāsaṅkappādayo ujuvipaccanīkāti āha – <bold>‘‘sammāsaṅkappādayo…pe… pajahantī’’</bold>ti. <bold>Tathevā</bold>ti iminā attano paccanīkakilesehi saddhinti imamatthaṃ anukaḍḍhati. <bold>Visesato</bold>ti sammādiṭṭhiyā vuttakiccato visesena. <bold>Etthā</bold>ti etesu sammāsaṅkappādīsu.</paragraph>
    <paragraph line="88"><bold>Esā sammādiṭṭhi nāmā</bold>ti lokiyaṃ lokuttarañca ekajjhaṃ katvā vadati missakatābhāvato <pageBreak edition="Vipassana Research Institut" number="1.0248" />. Tenāha – <bold>‘‘pubbabhāge’’</bold>tiādi. <bold>Ekārammaṇā</bold> nibbānārammaṇattā. <bold>Kiccato</bold>ti pubbabhāge dukkhādīhi ñāṇehi kātabbakiccassa idha nipphattito, imasseva vā ñāṇassa dukkhādippakāsanakiccato. <bold>Cattāri nāmāni labhati</bold> dukkhapariññādicatukiccasādhanato. <bold>Tīṇi nāmāni labhati</bold> kāmasaṅkappādippahānakiccanipphattito. <bold>Sikkhāpadavibhaṅge</bold> (vibha. 703 ādayo) ‘‘viraticetanā taṃsampayuttā ca dhammā sikkhāpadānī’’ti vuttāni, tattha padhānānaṃ viraticetanānaṃ vasena <bold>‘‘viratiyopi honti cetanādayopī’’</bold>ti āha. ‘‘Sammā vadati etāyā’’tiādinā atthasambhavato <bold>sammāvācādayo tayo viratiyopi honti cetanādayopi</bold>. Musāvādādīhi viramaṇakāle viratiyo, subhāsitādivācābhāsanādikāle cetanādayo yojetabbā. <bold>Maggakkhaṇe pana viratiyova</bold> maggalakkhaṇappattito. Na hi cetanā niyyānasabhāvā. Atha vā ekassa ñāṇassa dukkhādiñāṇatā viya ekāya viratiyā musāvādādiviratibhāvo viya ca ekāya cetanāya sammāvācādikiccattayasādhanasabhāvā sammāvācādibhāvāsiddhito <bold>‘‘maggakkhaṇe viratiyovā’’</bold>ti vuttaṃ.</paragraph>
    <paragraph line="89"><bold>Cattāri nāmāni labhatī</bold>ti catusammappadhānacatusatipaṭṭhānavasena labhati. Maggakkhaṇeti ānetvā sambandho. <bold>Pubbabhāgepi maggakkhaṇepi sammāsamādhi evā</bold>ti yadipi samādhiupakārakānaṃ abhiniropanānumajjanasampiyāyanabrūhanasantasukhānaṃ vitakkādīnaṃ vasena catūhi jhānehi sammāsamādhi vibhatto, tathāpi vāyāmo viya anuppannākusalānuppādanādicatuvāyāmakiccaṃ, sati viya ca asubhāsukhāniccānattesu kāyādīsu subhādisaññāpahānalakkhaṇaṃ catusatikiccaṃ, eko samādhi catujjhānasamādhikiccaṃ na sādhetīti pubbabhāgepi paṭhamajjhānasamādhi, paṭhamajjhānasamādhi <pageBreak edition="Myanmar" number="1.0265" /> eva maggakkhaṇepi, tathā pubbabhāgepi catutthajjhānasamādhi, catutthajjhānasamādhi eva maggakkhaṇepīti attho.</paragraph>
    <paragraph line="90">‘‘Kiṃ panāyaṃ maggadhammānaṃ desanānukkamo, kevalaṃ vācāya kamavattinibhāvato, udāhu kañci visesaṃ upādāyā’’ti vicāraṇāyaṃ kañci visesaṃ upādāyāti dassento āha – <bold>‘‘imesū’’</bold>tiādi. Tattha bhāvanānubhāvā hitaphalāya sātisayaṃ tikkhavisadabhāvappattiyā acchariyabbhutasamatthatāyogena sabbaso paṭipakkhavidhamanena yāthāvato dhammasabhāvabodhanena ca sammādiṭṭhiyā bahukāratā veditabbā. Tenāha – <bold>‘‘ayaṃ hī’’</bold>tiādi.</paragraph>
    <paragraph line="91"><bold>Tassā</bold>ti <pageBreak edition="Vipassana Research Institut" number="1.0249" /> sammādiṭṭhiyā. <bold>Bahukāro</bold>ti dhammasampaṭivedhe bahūpakāro. Idāni tamatthaṃ upamāhi vibhāvetuṃ, <bold>‘‘yathā hī’’</bold>tiādi vuttaṃ.</paragraph>
    <paragraph line="92">Vacībhedassa kārako vitakko sāvajjānavajjavacībhedanivattanappavattanākārāya sammāvācāyapi upakārako evāti āha – <bold>‘‘svāyaṃ…pe… sammāvācāyapi upakārako’’</bold>ti. Sammāsaṅkappo hi saccavācāya virativācāyapi visesapaccayo micchāsaṅkappatadekaṭṭhakilesappahānato.</paragraph>
    <paragraph line="93"><bold>Saṃvidahitvā</bold>tiādīsu sammā vidahanaṃ kammantappayojanañca ekantānavajjavacīkāyakammavasena icchitabbanti virativācāvasena saṃvidahanaṃ viratikammantasseva payojanañca nidassitanti daṭṭhabbaṃ. Evaṃ hissa sammāvācāya sammākammantassāpi bahukāratā jotitā siyā. Vacībhedaniyāmikā hi vacīduccaritavirati kāyikakiriyaniyāmikāya kāyaduccaritaviratiyā upakārikā. Tathā hi visaṃvādanādimicchāvācato avirato micchākammantatopi na viramateva. Yathāha – ‘‘ekaṃ dhammaṃ atītassa…pe… natthi pāpaṃ akāriya’’nti. Tasmā avisaṃvādanādisammāvācāya ṭhito sammākammantampi pūretiyevāti vacīduccaritavirati kāyaduccaritaviratiyā upakārikā.</paragraph>
    <paragraph line="94">Yasmā ājīvapārisuddhi nāma dussīlyappahānapubbikā, tasmā sammāvācākammantānantaraṃ sammāājīvo desitoti dassetuṃ – <bold>‘‘catubbidhaṃ panā’’</bold>tiādi <pageBreak edition="Myanmar" number="1.0266" /> vuttaṃ. <bold>Ettāvatā</bold>ti parisuddhasīlājīvikāmattena. <bold>Idaṃ vīriya</bold>nti catusammappadhānavīriyaṃ.</paragraph>
    <paragraph line="95">Vīriyārambhopi sammāsatipariggahito eva nibbānāvaho, na kevaloti dassetuṃ – <bold>‘‘tato’’</bold>tiādi vuttaṃ. <bold>Sūpaṭṭhitā</bold>ti bahiddhāvikkhepaṃ pahāya suṭṭhu upaṭṭhitā kātabbā. <bold>Samādhissa upakāradhammā</bold> nāma yathāvuttavatthuvisadakiriyādayo. Tappaṭipakkhato <bold>anupakāradhammā</bold> veditabbā. <bold>Gatiyo</bold>ti nipphattiyo. <bold>Samanvesitvā</bold>ti sammā pariyesitvā.</paragraph>
    <paragraph line="96" number="427"> Yathā itthīsu kathā pavattā adhitthīti vuccati, evaṃ attānaṃ adhikicca pavattā <bold>ajjhattaṃ</bold>. ‘‘Evaṃ pavattamānā mayaṃ ‘attā’ti gahaṇaṃ gamissāmā’’ti iminā viya adhippāyena attānaṃ adhikicca uddissa pavattā sattasantatipariyāpannā ajjhattaṃ. Tasmiṃ <bold>ajjhattarūpe,</bold> attano kesādivatthuke kasiṇarūpeti attho. <bold>Parikammavasena ajjhattaṃ</bold><bold>rūpasaññī</bold>ti parikammakaraṇavasena <pageBreak edition="Vipassana Research Institut" number="1.0250" /> ajjhattaṃ rūpasaññī, na appanāvasena. Na hi paṭibhāganimittārammaṇā appanā ajjhattavisayā sambhavati. Taṃ pana ajjhattaṃ parikammavasena laddhaṃ kasiṇanimittaṃ avisuddhameva hoti, na bahiddhā parikammavasena laddhaṃ viya visuddhaṃ. Tenāha – <bold>‘‘taṃ panā’’</bold>tiādi.</paragraph>
    <paragraph line="97"><bold>Yassevaṃ parikammaṃ ajjhattaṃ uppanna</bold>nti yassa puggalassa evaṃ vuttappakārena ajjhattaṃ parikammaṃ jātaṃ. <bold>Nimittaṃ pana bahiddhā</bold>ti paṭibhāganimittaṃ sasantatipariyāpannaṃ na hotīti bahiddhā. <bold>Parittānī</bold>ti yathāladdhāni suppasarāvamattāni. Tenāha – <bold>‘‘avaḍḍhitānī’’</bold>ti. <bold>Parittavasenevā</bold>ti vaṇṇavasena ābhoge vijjamānepi parittavaseneva idaṃ abhibhāyatanaṃ vuttaṃ parittatā hettha abhibhavanassa kāraṇaṃ. Vaṇṇābhoge satipi asatipi abhibhavatīti abhibhu, parikammaṃ, ñāṇaṃ vā. Abhibhu āyatanaṃ etassāti <bold>abhibhāyatanaṃ,</bold> jhānaṃ. Abhibhavitabbaṃ vā ārammaṇasaṅkhātaṃ āyatanaṃ etassāti <bold>abhibhāyatanaṃ</bold>. Atha vā ārammaṇābhibhavanato abhibhu ca taṃ āyatanañca yogino sukhavisesānaṃ adhiṭṭhānabhāvato manāyatanadhammāyatanabhāvato cāti sasampayuttajjhānaṃ <bold>abhibhāyatanaṃ</bold>. Abhibhāyatanabhāvanā nāma tikkhapaññasseva sambhavati, na itarassāti āha – <bold>‘‘ñāṇuttariko puggalo’’</bold>ti. <bold>Abhibhavitvā samāpajjatī</bold>ti ettha abhibhavanaṃ <pageBreak edition="Myanmar" number="1.0267" /> samāpajjanañca upacārajjhānādhigamanasamanantarameva appanājhānuppādananti āha – <bold>‘‘saha nimittuppādenevettha appanaṃ pāpetī’’</bold>ti. <bold>Saha nimittuppādenā</bold>ti ca appanāparivāsābhāvassa lakkhaṇavacanametaṃ. Yo khippābhiññoti vuccati, tatopi ñāṇuttarasseva abhibhāyatanabhāvanā. <bold>Etthā</bold>ti etasmiṃ nimitte. <bold>Appanaṃ pāpetī</bold>ti bhāvanāappanaṃ neti.</paragraph>
    <paragraph line="98">Ettha ca keci ‘‘uppanne upacārajjhāne taṃ ārabbha ye heṭṭhimantena dve tayo javanavārā pavattanti, te upacārajjhānapakkhikā eva, tadanantaraṃ bhavaṅgaparivāsena upacārasevanāya ca vinā appanā hoti, saha nimittuppādeneva appanaṃ pāpetī’’ti vadanti, taṃ tesaṃ matimattaṃ. Na hi pārivāsikaparikammena appanāvāro icchito, nāpi mahaggatappamāṇajjhānesu viya upacārajjhāne ekantato paccavekkhaṇā icchitabbā. Tasmā upacārajjhānādhigamato paraṃ katipayabhavaṅgacittāvasāne appanaṃ pāpuṇanto <bold>‘‘saha nimittuppādenevettha appanaṃ pāpetī’’</bold>ti vutto. <bold>Saha nimittuppādenā</bold>ti ca adhippāyikamidaṃ vacanaṃ, na nītatthaṃ, tattha adhippāyo vuttanayeneva veditabbo. <bold>Na antosamāpattiyaṃ</bold> tadā tathārūpassa ābhogassa asambhavato. <bold>Samāpattito vuṭṭhitassa ābhogo</bold> pubbabhāgabhāvanāvasena jhānakkhaṇe pavattaṃ abhibhavanākāraṃ gahetvā pavattoti daṭṭhabbaṃ. Abhidhammaṭṭhakathāyaṃ pana ‘‘imināssa pubbābhogo kathito’’ti vuttaṃ. Antosamāpattiyaṃ <pageBreak edition="Vipassana Research Institut" number="1.0251" /> tadā tathā ābhogābhāve kasmā jhānasaññāyapīti vuttanti āha – <bold>‘‘abhibhavasaññā hissa antosamāpattiyampi atthī’’</bold>ti.</paragraph>
    <paragraph line="99"><bold>Vaḍḍhitappamāṇānī</bold>ti vipulappamāṇānīti attho, na ekaṅguladvaṅgulādivaḍḍhiṃ pāpitāni tathā vaḍḍhanassevettha asambhavato. Tenāha – <bold>‘‘mahantānī’’</bold>ti. <bold>Bhattavaḍḍhitaka</bold>nti bhuñjanabhājane vaḍḍhetvā dinnaṃ bhattaṃ, ekāsane purisena bhuñjitabbabhattato upaḍḍhabhattanti attho.</paragraph>
    <paragraph line="100">Rūpe saññā rūpasaññā, sā assa atthīti rūpasaññī, na rūpasaññī <bold>arūpasaññī</bold>. Saññāsīsena jhānaṃ vadati. Rūpasaññāya anuppādanamevettha <bold>alābhitā. Bahiddhāva uppanna</bold>nti bahiddhāvatthusmiṃyeva uppannaṃ. Ettha ca –</paragraph>
    <indent line="101">‘‘Ajjhattaṃ rūpasaññī bahiddhā rūpāni passati parittāni suvaṇṇadubbaṇṇāni. Ajjhattaṃ rūpasaññī bahiddhā rūpāni passati appamāṇāni suvaṇṇadubbaṇṇāni <pageBreak edition="Myanmar" number="1.0268" />. Ajjhattaṃ arūpasaññī bahiddhā rūpāni passati parittāni suvaṇṇadubbaṇṇāni. Ajjhattaṃ arūpasaññī bahiddhā rūpāni passati appamāṇāni suvaṇṇadubbaṇṇānī’’ti (dī. ni. 3.338, 358; a. ni. 8.65; 10.29) –</indent>
    <unindented line="102">Evamidha cattāri abhibhāyatanāni āgatāni. <bold>Abhidhamme</bold> (dha. sa. 244-245) pana ‘‘ajjhattaṃ arūpasaññī bahiddhā rūpāni passati parittāni suvaṇṇadubbaṇṇāni, appamāṇāni suvaṇṇadubbaṇṇānī’’ti evamāgatāni. Tattha ca kāraṇaṃ abhidhammaṭṭhakathāyaṃ vuttameva. Tathā hi vuttaṃ aṭṭhasāliniyaṃ (dha. sa. aṭṭha. 204) –</unindented>
    <indent line="103">‘‘Kasmā pana yathā suttante ‘ajjhattaṃ rūpasaññī eko bahiddhā rūpāni passati parittānī’tiādi vuttaṃ, evaṃ avatvā idha catūsupi abhibhāyatanesu ajjhattaṃ arūpasaññitāva vuttāti. Ajjhattarūpānaṃ anabhibhavanīyato. Tattha vā hi idha vā bahiddhā rūpāneva abhibhavitabbāni, tasmā tāni niyamato vattabbānī’’ti.</indent>
    <paragraph line="104">Tatrāpi idhapi vuttāni ‘‘ajjhattaṃ rūpasaññī ajjhattaṃ arūpasaññīti idaṃ pana satthu desanāvilāsamattamevā’’ti. Ayaṃ panettha adhippāyo – idha vaṇṇābhogarahitāni sahitāni ca sabbāni parittāni suvaṇṇadubbaṇṇāni abhibhuyyāti. Pariyāyakathā hi suttantadesanāti. Abhidhamme <pageBreak edition="Vipassana Research Institut" number="1.0252" /> pana nippariyāyadesanattā vaṇṇābhogarahitāni visuṃ vuttāni, tathā sahitāni. Atthi hi ubhayattha abhibhavanavisesoti. Tathā idha pariyāyadesanattā vimokkhānampi abhibhavanapariyāyo atthīti ‘‘ajjhattaṃ rūpasaññī’’tiādinā paṭhamadutiyaabhibhāyatanesu paṭhamavimokkho, tatiyacatutthaabhibhāyatanesu dutiyavimokkho, vaṇṇābhibhāyatanesu tatiyavimokkho ca abhibhavanapattito saṅgahito. Abhidhamme pana nippariyāyadesanattā vimokkhābhibhāyatanāni asaṅkarato desetuṃ vimokkhe vajjetvā abhibhāyatanāni kathitāni. Sabbāni ca vimokkhakiccāni jhānāni vimokkhadesanāyaṃ vuttāni. Tadetaṃ ‘‘ajjhattaṃ rūpasaññī’’ti āgatassa abhibhāyatanadvayassa abhidhamme abhibhāyatanesu avacanato ‘‘rūpī rūpāni passatī’’tiādīnañca sabbavimokkhakiccasādhāraṇavacanabhāvato vavatthānaṃ katanti viññāyati.</paragraph>
    <paragraph line="105"><bold>Ajjhattarūpānaṃ</bold><pageBreak edition="Myanmar" number="1.0269" /><bold>anabhibhavanīyato</bold>ti idaṃ abhidhamme katthacipi ‘‘ajjhattarūpāni passatī’’ti avatvā sabbattha yaṃ vuttaṃ – ‘‘bahiddhā rūpāni passatī’’ti, tassa kāraṇavacanaṃ. Tena yaṃ aññahetukaṃ suttante ‘‘bahiddhā rūpāni passatī’’ti vacanaṃ, taṃ tena hetunā vuttaṃ. Yaṃ pana desanāvilāsahetukaṃ ajjhattaṃ arūpasaññitāya eva abhidhamme vacanaṃ, na tassa aññaṃ kāraṇaṃ maggitabbanti dasseti. Ajjhattarūpānaṃ anabhibhavanīyatā ca tesaṃ bahiddhārūpānaṃ viya avibhūtattā. Desanāvilāso ca yathāvuttavavatthānavasena veditabbo veneyyajjhāsayavasena vijjamānapariyāyakathanabhāvato. Desanāvilāso hi nāma veneyyajjhāsayānurūpaṃ vijjamānassa ca pariyāyassa vibhāvanaṃ, na yassa kassaci, tasmā ‘‘idha pariyāyadesanattā’’tiādinā vuttappakāraṃ vavatthānaṃ desanāvilāsanibandhananti daṭṭhabbaṃ.</paragraph>
    <paragraph line="106"><bold>Suvaṇṇadubbaṇṇānī</bold>ti eteneva siddhattā na nīlādiabhibhāyatanāni vattabbānīti ce? Na nīlādīsu katādhikārānaṃ nīlādibhāvasseva abhibhavanakāraṇattā. Na hi tesaṃ parisuddhāparisuddhavaṇṇānaṃ parittatā appamāṇatā vā abhibhavanakāraṇaṃ, atha kho nīlādibhāvo evāti. Etesu ca parittādikasiṇarūpesu yaṃyaṃcaritassa imāni abhibhāyatanāni ijjhanti, taṃ dassetuṃ – <bold>‘‘imesu panā’’</bold>tiādi vuttaṃ.</paragraph>
    <paragraph line="107"><bold>Sabbasaṅgāhikavasenā</bold>ti nīlavaṇṇanīlanidassananīlanibhāsānaṃ sādhāraṇavasena. <bold>Vaṇṇavasenā</bold>ti sabhāvavaṇṇavasena. <bold>Nidassanavasenā</bold>ti passitabbatāvasena, cakkhuviññāṇavīthiyā gahetabbatāvasena <pageBreak edition="Vipassana Research Institut" number="1.0253" />. <bold>Obhāsavasenā</bold>ti sappabhāsatāya avabhāsanavasena. <bold>Vaṇṇadhātuyā vā</bold>ti añjanarajatavatthādivaṇṇadhātuyā. <bold>Lokiyāneva</bold> rūpāvacarajjhānabhāvato.</paragraph>
    <paragraph line="108" number="435"><bold>Rūpī</bold>ti ettha yenāyaṃ sasantatipariyāpannena rūpena samannāgato, taṃ yassa jhānassa hetubhāvena visiṭṭharūpaṃ hoti. Yena visiṭṭhena rūpīti vucceyya, tadeva sasantatipariyāpannarūpanimittaṃ jhānaṃ. Idha pana paramatthato rūpibhāvasādhakanti āha – <bold>‘‘ajjhattaṃ kesādīsū’’</bold>tiādi. <bold>Rūpajjhānaṃ rūpa</bold>nti uttarapadalopena vuttaṃ – ‘‘rūpūpapattiyā’’tiādīsu (dha. sa. 160-161, 185-190 ādayo, 244-245 ādayo; vibha. 625) viya.</paragraph>
    <paragraph line="109"><bold>Subhantveva</bold><pageBreak edition="Myanmar" number="1.0270" /><bold>adhimutto hotī</bold>ti ayaṃ tatiyavimokkho. Idha suparisuddhanīlādivaṇṇakasiṇajjhānavasena vuttoti dassetvā idāni paṭisambhidāpāḷiyaṃ tassa brahmavihārajjhānavasena āgatabhāvaṃ dassetuṃ – <bold>‘‘paṭisambhidāmagge panā’’</bold>tiādi āraddhaṃ. Idha pana uparipāḷiyaṃyeva brahmavihārānaṃ āgatattā taṃ nayaṃ paṭikkhipitvā parisuddhanīlādivaṇṇakasiṇavaseneva subhavimokkho anuññāto.</paragraph>
    <paragraph line="110" number="443"><bold>Parikammapathaviyāpī</bold>ti akatāya vā katāya vā daḷhamaṇḍalādisaṅkhātaparikammapathaviyāpi. Uggahanimittādīnaṃ pathavīkasiṇanti nāmaṃ nissite nissayavohāravasena vuttanti daṭṭhabbaṃ, yathā ‘‘mañcā ukkuṭṭhiṃ karontī’’ti.</paragraph>
    <paragraph line="111"><bold>Sīlānī</bold>ti pātimokkhasaṃvarādīni cattāri sīlāni. <bold>Sodhetvā</bold>ti anāpajjanena āpannavuṭṭhāpanena kilesehi appaṭipīḷanena ca visodhetvā. Tividhañhi sīlassa visodhanaṃ nāma – anāpajjanaṃ āpannavuṭṭhāpanaṃ kilesehi ca appaṭipīḷananti. Kammaṭṭhānabhāvanaṃ paribundheti uparodheti pavattituṃ na detīti <bold>palibodho</bold> rakārassa lakāraṃ katvā, paribandhoti attho. <bold>Upacchinditvā</bold>ti samāpannena saṅgāhaṇena vā uparundhitvā, apalibodhaṃ katvāti attho. <bold>Kalyāṇamittaṃ upasaṅkamitvā</bold>ti –</paragraph>
    <gatha1 line="112">‘‘Piyo garu bhāvanīyo, vattā ca vacanakkhamo;</gatha1>
    <gathalast line="113">Gambhīrañca kathaṃ kattā, no caṭṭhāne niyojako’’ti. (a. ni. 7.37) –</gathalast>
    <unindented line="114">Evamādiguṇasamannāgataṃ ekantahitesiṃ vuddhipakkhe ṭhitaṃ kalyāṇamittaṃ upasaṅkamitvā.</unindented>
    <paragraph line="115"><bold>Ananurūpaṃ</bold><pageBreak edition="Vipassana Research Institut" number="1.0254" /><bold>vihāra</bold>nti aṭṭhārasannaṃ dosānaṃ aññatarena samannāgataṃ. Vuttañhetaṃ aṭṭhakathāsu –</paragraph>
    <gatha1 line="116">‘‘Mahāvāsaṃ navāvāsaṃ, jarāvāsañca panthaniṃ;</gatha1>
    <gathalast line="117">Soṇḍiṃ paṇṇañca pupphañca, phalaṃ patthitameva ca.</gathalast>
    <gatha1 line="118">‘‘Nagaraṃ dārunā khettaṃ, visabhāgena paṭṭanaṃ;</gatha1>
    <gathalast line="119">Paccantasīmā sappāyaṃ, yattha mitto na labbhati.</gathalast>
    <gatha1 line="120">‘‘Aṭṭhārasetāni ṭhānāni, iti viññāya paṇḍito;</gatha1>
    <gathalast line="121">Ārakā parivajjeyya, maggaṃ sappaṭibhayaṃ yathā’’ti. (visuddhi. 1.52);</gathalast>
    <paragraph line="122"><bold>Anurūpe</bold>ti <pageBreak edition="Myanmar" number="1.0271" /> gocaragāmato nātidūranaccāsannatādīhi pañcahi aṅgehi samannāgate. Vuttañhetaṃ bhagavatā –</paragraph>
    <indent line="123">‘‘Kathañca, bhikkhave, senāsanaṃ pañcaṅgasamannāgataṃ hoti? Idha, bhikkhave, senāsanaṃ nātidūraṃ hoti naccāsannaṃ gamanāgamanasampannaṃ divā appākiṇṇaṃ rattiṃ appasaddaṃ appanigghosaṃ appaḍaṃsamakasavātātapasarīsapasamphassaṃ. Tasmiṃ kho pana senāsane viharantassa appakasirena uppajjanti cīvarapiṇḍapātasenāsanagilānapaccayabhesajjaparikkhārā. Tasmiṃ kho pana senāsane therā bhikkhū viharanti bahussutā āgatāgamā dhammadharā vinayadharā mātikādharā. Te kālena kālaṃ upasaṅkamitvā paripucchati paripañhati ‘idaṃ, bhante, kathaṃ imassa ko attho’ti. Tassa te āyasmanto avivaṭañceva vivaranti, anuttānīkatañca uttāniṃ karonti, anekavihitesu ca kaṅkhāṭhāniyesu dhammesu kaṅkhaṃ paṭivinodenti. Evaṃ kho, bhikkhave, senāsanaṃ pañcaṅgasamannāgataṃ hotī’’ti (a. ni. 10.11).</indent>
    <paragraph line="124">Ettha ca nātidūraṃ naccāsannaṃ gamanāgamanasampannanti ekaṃ aṅgaṃ, divā appākiṇṇaṃ rattiṃ appasaddaṃ appanigghosanti ekaṃ, appaḍaṃsamakasavātātapasarīsapasamphassanti ekaṃ, tasmiṃ kho pana senāsane viharantassa…pe… parikkhārāti ekaṃ, tasmiṃ kho pana senāsane therā…pe… kaṅkhaṃ paṭivinodentīti ekanti evaṃ pañcaṅgāni veditabbāni.</paragraph>
    <paragraph line="125"><bold>Khuddakapalibodhaṃ</bold><pageBreak edition="Vipassana Research Institut" number="1.0255" /><bold>upacchinditvā</bold>ti dīghakesanakhalomānaṃ chedanena cīvarakammacīvararajanapattapacanamañcapīṭhādisodhanavasena khuddakapalibodhaṃ upacchinditvā.</paragraph>
    <paragraph line="126" number="453"><bold>Uddhumātakādīsū</bold>ti ettha <bold>ādi</bold>-saddena vinīlakavipubbakavicchiddakavikkhāyitakahatavikkhittakalohitakapuḷavakaaṭṭhikānaṃ saṅgaho daṭṭhabbo. Tattha bhastā viya vāyunā uddhaṃ jīvitapariyādānā yathānukkamaṃ samuggatena sūnabhāvena dhumātattā uddhumātaṃ, uddhumātameva <bold>uddhumātakaṃ,</bold> paṭikūlattā vā kucchitaṃ uddhumātanti <bold>uddhumātakaṃ,</bold> tathārūpassa chavasarīrassetaṃ adhivacanaṃ. Vinīlaṃ vuccati viparibhinnanīlavaṇṇaṃ, vinīlameva <bold>vinīlakaṃ,</bold> paṭikūlattā vā kucchitaṃ vinīlanti <bold>vinīlakaṃ,</bold> maṃsussadaṭṭhānesu rattavaṇṇassa <pageBreak edition="Myanmar" number="1.0272" />, pubbasannicayaṭṭhānesu setavaṇṇassa, yebhuyyena ca nīlavaṇṇassa nilaṭṭhāne nīlasāṭakapārutasseva chavasarīrassetaṃ adhivacanaṃ. Paribhinnaṭṭhānesu vissandamānapubbaṃ vipubbaṃ, vipubbameva <bold>vipubbakaṃ,</bold> paṭikūlattā vā kucchitaṃ vipubbanti <bold>vipubbakaṃ,</bold> tathārūpassa chavasarīrassetaṃ adhivacanaṃ. Vicchiddaṃ vuccati dvidhā chindanena apadhāritaṃ, vicchiddameva <bold>vicchiddakaṃ,</bold> paṭikūlattā vā kucchitaṃ vicchiddanti <bold>vicchiddakaṃ,</bold> vemajjhe chinnassa chavasarīrassetaṃ adhivacanaṃ. Ito ca etto ca vividhākārena soṇasiṅgālādīhi khāyitaṃ vikkhāyitaṃ, vikkhāyitameva <bold>vikkhāyitakaṃ,</bold> paṭikūlattā vā kucchitaṃ vikkhāyitanti <bold>vikkhāyitakaṃ,</bold> tathārūpassa chavasarīrassetaṃ adhivacanaṃ.</paragraph>
    <paragraph line="127">Vividhā khittaṃ vikkhittaṃ, vikkhittameva <bold>vikkhittakaṃ,</bold> paṭikūlattā vā kucchitaṃ vikkhittanti <bold>vikkhittakaṃ,</bold> aññena hatthaṃ, aññena pādaṃ, aññena sīsanti evaṃ tato tato vikkhittassa chavasarīrassetaṃ adhivacanaṃ. Hatañca taṃ purimanayeneva vikkhittakañcāti <bold>hatavikkhittakaṃ,</bold> kākapadākārena aṅgapaccaṅgesu satthena hanitvā vuttanayeneva vikkhittassa chavasarīrassetaṃ adhivacanaṃ. Lohitaṃ kirati vikkhipati ito cito ca paggharatīti <bold>lohitakaṃ,</bold> paggharitalohitamakkhitassa chavasarīrassetaṃ adhivacanaṃ. Puḷavā vuccanti kimayo, puḷave kiratīti <bold>puḷavakaṃ,</bold> kimiparipuṇṇassa chavasarīrassetaṃ adhivacanaṃ. Aṭṭhiyeva <bold>aṭṭhikaṃ,</bold> paṭikūlattā vā kucchitaṃ aṭṭhīti <bold>aṭṭhikaṃ,</bold> aṭṭhisaṅkhalikāyapi ekaṭṭhikassapi etaṃ adhivacanaṃ. Imesu dasasu asubhesu paṭhamajjhānameva uppajjati, na dutiyādīni. Tenāha – idha <bold>‘‘paṭhamajjhānasahagatā saññā’’</bold>ti. Tathā hi aparisaṇṭhitajalāya sīghasotāya nadiyā arittabaleneva nāvā tiṭṭhati, vinā arittena na sakkā ṭhapetuṃ. Evamevaṃ dubbalattā ārammaṇassa vitakkabaleneva cittaṃ ekaggaṃ hutvā tiṭṭhati, vinā vitakkena na sakkā ṭhapetuṃ <pageBreak edition="Vipassana Research Institut" number="1.0256" />. Tasmā paṭhamajjhānamevettha hoti, na dutiyādīni. Ārammaṇassa dubbalatā cettha paṭikūlabhāvena cittaṃ ṭhapetuṃ asamatthatā.</paragraph>
    <paragraph line="128">‘‘Rukkho mato, lohaṃ mata’’ntiādīsu yaṃ khandhappabandhaṃ upādāya rukkhādisamaññā, tasmiṃ anupacchinnepi allatādivigamanaṃ nissāya matavohāro <bold>sammutimaraṇaṃ</bold>. Saṅkhārānaṃ khaṇabhaṅgasaṅkhātaṃ <bold>khaṇikamaraṇaṃ. Samucchedamaraṇa</bold>nti arahato santānassa sabbaso ucchedabhūtaṃ maraṇaṃ. Vipassanābhāvanāvasena cetaṃ vuttaṃ. Maraṇānussatibhāvanāyaṃ pana tividhampetaṃ nādhippetaṃ <pageBreak edition="Myanmar" number="1.0273" /> asaṃvegavatthuto anupaṭṭhahanato abāhullato ca. Maraṇānussatiyañhi ekena bhavena paricchinnassa jīvitindriyappabandhassa vicchedo maraṇanti adhippeto saṃvegavatthuto upaṭṭhahanato bāhullato ca. Idāni imameva maraṇaṃ sandhāya vikappantaraṃ dassento, <bold>‘‘heṭṭhā vuttalakkhaṇā vā’’</bold>tiādimāha.</paragraph>
    <paragraph line="129"><bold>Asitapītādibhede</bold>ti asitapītakhāyitasāyitappabhede, asitabbakhāditabbasāyitabbavibhāgeti attho kālabhedavacanicchāya abhāvato yathā ‘‘duddha’’nti. Kabaḷaṃ karīyatīti kabaḷīkāro, āharīyatīti āhāro, kabaḷīkāro ca so āhāro cāti <bold>kabaḷīkārāhāro</bold>. Vatthuvasena cetaṃ vuttaṃ. Savatthuko eva hi āhāro idha kammaṭṭhānabhāvena adhippeto. Ojālakkhaṇo pana āhāro ojaṭṭhamakaṃ rūpaṃ āharatīti āhāroti vuccati. So idha nādhippeto paṭikūlākāraggahaṇassa asambhavato. <bold>Nava paṭikūlānī</bold>ti gamanapariyesanaparibhogāsayanidānaaparipakkaparipakkaphalanissandappaṭikūlavasena nava paṭikūlāni. Samakkhanappaṭikūlaṃ pana paribhogādīsu labbhamānattā idha visuṃ na gahitaṃ, aññathā tena saddhiṃ ‘‘dasa paṭikūlānī’’ti vattabbaṃ. <bold>Visuddhimagge</bold> (visuddhi. 1.303-304) pana samakkhanaṃ paribhogādīsu labbhamānampi nissandavasena visesato paṭikūlanti visuṃ gahetvā dasahākārehi paṭikūlatā vuttā.</paragraph>
    <paragraph line="130"><bold>Uppajjanakasañña</bold>nti paṭikūlākāraggahaṇavasena uppajjanakasaññaṃ. Saññāsaddo cāyaṃ ‘‘rūpasaññā saddasaññā’’tiādīsu (saṃ. ni. 3.57) sañjānanalakkhaṇe dhamme āgato, ‘‘aniccasaññā dukkhasaññā’’tiādīsu vipassanāya āgato, ‘‘uddhumātakasaññāti vā sopākarūpasaññāti vā ime dhammā ekaṭṭhā, udāhu nānaṭṭhā’’tiādīsu samathe āgato. Idha pana samathassa parikamme daṭṭhabbo. Āhārehi paṭikūlākāraggahaṇaṃ, tappabhāvitaṃ vā upacārajjhānaṃ idha ‘‘āhāre paṭikūlasaññā’’ti adhippetaṃ.</paragraph>
    <paragraph line="131"><bold>Ukkaṇṭhitasañña</bold>nti <pageBreak edition="Vipassana Research Institut" number="1.0257" /> nibbindanākārena uppajjanakasaññaṃ. <bold>Aniccasañña</bold>nti ettha aniccaṃ khandhapañcakaṃ uppādavayaññathattabhāvato, hutvā abhāvato vā, tasmiṃ anicce khandhapañcake aniccanti uppajjamānā aniccalakkhaṇapariggāhikā saññā aniccasaññā. Tenāha – <bold>‘‘pañcannaṃ upādānakkhandhāna’’</bold>ntiādi. Tattha <bold>udayo</bold><pageBreak edition="Myanmar" number="1.0274" /> nibbattilakkhaṇaṃ, <bold>vayo</bold> vipariṇāmalakkhaṇaṃ, <bold>aññathattaṃ</bold> jarā. Udayabbayaññathattaggahaṇena aniccalakkhaṇaṃ dasseti. Uppādavayaññathattabhāvato hi khandhapañcakaṃ aniccanti vuccati. Yassa ca sabhāvena khandhapañcakaṃ aniccanti vuccati, taṃ <bold>aniccalakkhaṇaṃ</bold>. Tena hi taṃ aniccanti lakkhīyati, aniccalakkhaṇañca udayabbayānaṃ amanasikārā santatiyā paṭicchannattā na upaṭṭhāti, udayabbayaṃ pana pariggahetvā santatiyā vikopitāya aniccalakkhaṇaṃ yāthāvasarasato upaṭṭhāti. Na hi sammadeva udayabbayaṃ sallakkhentassa pubbāpariyena pavattamānānaṃ dhammānaṃ aññoññabhāvaṃ sallakkhaṇena santatiyā ugghāṭitāya dhammā sambandhabhāvena upaṭṭhahanti, atha kho ayosalākā viya asambandhabhāvenāti suṭṭhutaraṃ aniccalakkhaṇaṃ pākaṭaṃ hoti.</paragraph>
    <paragraph line="132">‘‘Yadaniccaṃ, taṃ dukkha’’nti (saṃ. ni. 3.15, 45, 46, 76, 77, 85; 2.4.1, 4) vacanato tadeva khandhapañcakaṃ abhiṇhappaṭipīḷanato dukkhaṃ, abhiṇhappaṭipīḷanākāro pana dukkhalakkhaṇaṃ. Tenevāha – <bold>‘‘anicce khandhapañcake…pe… saññaṃ bhāvetī’’</bold>ti. Tattha paṭipīḷanaṃ nāma yathāpariggahitaṃ udayavayavasena saṅkhārānaṃ nirantaraṃ paṭipīḷiyamānatā vibādhiyamānatā. Dukkhalakkhaṇañca abhiṇhasampaṭipīḷanassa amanasikārā iriyāpathehi paṭicchannattā na upaṭṭhāti, abhiṇhasampaṭipīḷanaṃ pana manasi karitvā iriyāpathe labbhamānadukkhappaṭicchādakabhāve ugghāṭite dukkhalakkhaṇaṃ yāthāvasarasato upaṭṭhāti. Tathā hi iriyāpathehi paṭicchannattā dukkhalakkhaṇaṃ na upaṭṭhāti, te ca iriyāpathā abhiṇhasampaṭipīḷanāmanasikārena paṭicchādakā jātā. Ekasmiñhi iriyāpathe uppannassa dukkhassa vinodakaṃ iriyāpathantaraṃ tassa paṭicchādakaṃ viya hoti, evaṃ sesāpi. Iriyāpathānaṃ pana taṃtaṃdukkhapatitākārabhāve yāthāvato ñāte tesaṃ dukkhappaṭicchādakabhāvo ugghāṭito nāma hoti saṅkhārānaṃ nirantaraṃ dukkhābhitunnatāya pākaṭabhāvato. Tasmā abhiṇhasampaṭipīḷanaṃ manasi karitvā iriyāpathe labbhamānadukkhappaṭicchādakabhāve ugghāṭite dukkhalakkhaṇaṃ yāthāvasarasato upaṭṭhāti.</paragraph>
    <paragraph line="133">‘‘Yaṃ dukkhaṃ, tadanattā’’ti vacanato tadeva khandhapañcakaṃ avasavattanato anattā, avasavattanākāro pana anattalakkhaṇaṃ. Tenāha – <bold>‘‘paṭipīḷanaṭṭhenā’’</bold>tiādi <pageBreak edition="Myanmar" number="1.0275" />. Anattalakkhaṇañca nānādhātuvinibbhogassa <pageBreak edition="Vipassana Research Institut" number="1.0258" /> amanasikārā ghanena paṭicchannattā na upaṭṭhāti, nānādhātuyo pana vinibbhujjitvā ‘‘aññā pathavīdhātu, aññā āpodhātū’’tiādinā, ‘‘añño phasso, aññā vedanā’’tiādinā ca visuṃ visuṃ katvā ghanavinibbhoge kate samūhaghane kiccārammaṇaghane ca bhedite anattalakkhaṇaṃ yāthāvasarasato upaṭṭhāti. Yā hesā aññamaññūpatthambhesu samuditesu rūpārūpadhammesu ekattābhinivesavasena aparimadditasaṅkhārehi mamāyamānā samūhaghanatā, tathā tesaṃ tesaṃ dhammānaṃ kiccabhedassa satipi paṭiniyatabhāve ekato gayhamānā kiccaghanatā, tathā sārammaṇadhammānaṃ satipi ārammaṇakaraṇabhede ekato gayhamānā ārammaṇaghanatā. Sā catūsu dhātūsu ñāṇena vinibbhujitvā dissamānāsu hatthena parimaddiyamāno pheṇapiṇḍo viya vilīnaṃ āgacchati, yathāpaccayaṃ pavattamānā suññā ete dhammamattāti avasavattanākārasaṅkhātaṃ anattalakkhaṇaṃ pākaṭataraṃ hoti.</paragraph>
    <centered line="134">Aparaaccharāsaṅghātavaggavaṇṇanā niṭṭhitā.</centered>
  </content>
</document>