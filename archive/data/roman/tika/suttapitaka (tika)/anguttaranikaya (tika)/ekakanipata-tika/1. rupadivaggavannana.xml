<?xml version="1.0"?>
<document>
<metadata>
<normativeSource>http://tipitaka.org/romn/cscd/s0401t.tik1.xml</normativeSource>
<archivePath>roman/tika/suttapitaka (tika)/anguttaranikaya (tika)/ekakanipata-tika/1. rupadivaggavannana.xml</archivePath>
<titlePath>1. Rūpādivaggavaṇṇanā - Ekakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">1. Rūpādivaggavaṇṇanā</chapter>
<subhead line="2">Nidānavaṇṇanā</subhead>
<paragraph line="3">Vibhāgavantānaṃ <pageBreak edition="V" number="1.0021" /> sabhāvavibhāvanaṃ vibhāgadassanavaseneva hotīti paṭhamaṃ tāva nipātasuttavasena vibhāgaṃ dassetuṃ <bold>‘‘tattha aṅguttarāgamo nāmā’’</bold>tiādimāha. Tattha <bold>tatthā</bold>ti ‘‘aṅguttarāgamassa atthaṃ pakāsayissāmī’’ti yadidaṃ vuttaṃ, tasmiṃ vacane, ‘‘yassa atthaṃ pakāsayissāmī’’ti paṭiññātaṃ, so aṅguttarāgamo nāma nipātasuttavasena evaṃ vibhāgoti attho. Atha vā <bold>tatthā</bold>ti ‘‘aṅguttaranissitaṃ attha’’nti etasmiṃ vacane yo aṅguttarāgamo vutto, so nipātasuttādivasena edisoti attho.</paragraph>
<paragraph line="4">Idāni taṃ ādito paṭṭhāya saṃvaṇṇitukāmo attano saṃvaṇṇanāya paṭhamamahāsaṅgītiyaṃ nikkhittānukkamena pavattabhāvadassanatthaṃ <bold>‘‘tassa nipātesu…pe… vuttaṃ nidānamādī’’</bold>tiādimāha. Tattha yathāpaccayaṃ tattha tattha desitattā paññattattā ca vippakiṇṇānaṃ dhammavinayānaṃ saṅgahetvā gāyanaṃ kathanaṃ saṅgīti. Etena taṃtaṃsikkhāpadānaṃ suttānañca ādipariyosānesu <pageBreak edition="M" number="1.0023" /> antarantarā ca sambandhavasena ṭhapitaṃ saṅgītikāravacanaṃ saṅgahitaṃ hoti. Saṅgīyamānassa atthassa mahantatāya pūjanīyatāya ca mahatī saṅgīti mahāsaṅgīti, paṭhamā mahāsaṅgīti paṭhamamahāsaṅgīti, tassā pavattikālo paṭhamamahāsaṅgītikālo, tasmiṃ <bold>paṭhamamahāsaṅgītikāle</bold>. Nidadāti desanaṃ desakālādivasena aviditaṃ viditaṃ katvā nidassetīti <bold>nidānaṃ</bold>. Yo lokiyehi upogghātoti vuccati, svāyamettha ‘‘evaṃ me suta’’ntiādiko gantho veditabbo. Na ‘‘sanidānāhaṃ, bhikkhave, dhammaṃ desemī’’tiādīsu (a. ni. 3.126) viya ajjhāsayādidesanuppattihetu. Tenevāha – <bold>‘‘evaṃ me sutantiādikaṃ āyasmatā ānandena paṭhamamahāsaṅgītikāle vuttaṃ nidānamādī’’</bold>ti.</paragraph>
<paragraph line="5" number="1"> ‘‘Sā panesā’’tiādinā bāhiranidāne vattabbaṃ atidisitvā idāni abbhantaranidānaṃ ādito paṭṭhāya saṃvaṇṇituṃ <bold>‘‘yaṃ paneta’’</bold>nti vuttaṃ. Tattha yasmā saṃvaṇṇanaṃ karontena saṃvaṇṇetabbe dhamme padāni padavibhāgaṃ tadatthañca dassetvā tato paraṃ piṇḍatthādinidassanavasena ca saṃvaṇṇanā kātabbā, tasmā padāni tāva dassento <bold>‘‘evanti nipātapada’’</bold>ntiādimāha <pageBreak edition="V" number="1.0022" />. Tattha <bold>padavibhāgo</bold>ti padānaṃ viseso, na padaviggaho. Atha vā padāni ca padavibhāgo ca <bold>padavibhāgo,</bold> padaviggaho ca padavibhāgo ca <bold>padavibhāgo</bold>ti vā ekasesavasena padapadaviggahā padavibhāgasaddena vuttāti veditabbaṃ. Tattha padaviggaho ‘‘jetassa vanaṃ jetavana’’ntiādinā samāsapadesu daṭṭhabbo.</paragraph>
<paragraph line="6"><bold>Atthato</bold>ti padatthato. Taṃ pana padatthaṃ atthuddhārakkamena paṭhamaṃ evaṃ-saddassa dassento <bold>‘‘evaṃ-saddo tāvā’’</bold>tiādimāha. <bold>Avadhāraṇādī</bold>ti ettha <bold>ādi</bold>-saddena idamatthapucchāparimāṇādiatthānaṃ saṅgaho daṭṭhabbo. Tathā hi ‘‘evaṃgatāni puthusippāyatanāni, evamādīnī’’tiādīsu idaṃ-saddassa atthe evaṃ-saddo. Gata-saddo hi pakārapariyāyo, tathā vidhākāra-saddā ca. Tathā hi vidhayuttagatasadde lokiyā pakāratthe vadanti. ‘‘Evaṃ su te sunhātā suvilittā kappitakesamassū āmukkamaṇikuṇḍalābharaṇā odātavatthavasanā pañcahi kāmaguṇehi samappitā samaṅgībhūtā paricārenti seyyathāpi tvaṃ etarahi <pageBreak edition="M" number="1.0024" /> sācariyakoti. No hidaṃ, bho gotamā’’tiādīsu (dī. ni. 1.286) pucchāyaṃ. ‘‘Evaṃ lahuparivattaṃ (a. ni. 1.48), evamāyupariyanto’’ti (dī. ni. 1.244; pārā. 12) ca ādīsu parimāṇe.</paragraph>
<paragraph line="7">Nanu ca ‘‘evaṃ su te sunhātā suvilittā evamāyupariyanto’’ti ettha evaṃ-saddena pucchanākāraparimāṇākārānaṃ vuttattā ākārattho eva evaṃ-saddoti? Na, visesasabbhāvato. Ākāramattavācako hi evaṃ-saddo ākāratthoti adhippeto yathā ‘‘evaṃ byākho’’tiādīsu (ma. ni. 1.234; pāci. 417; cūḷava. 65), na pana ākāravisesavācako. Evañca katvā ‘‘evaṃ jātena maccenā’’tiādīni (dha. pa. 53) upamādiudāharaṇāni upapannāni honti. Tathā hi ‘‘yathā hi…pe… bahu’’nti (dha. pa. 53) ettha puppharāsiṭṭhāniyato manussūpapattisappurisūpanissayasaddhammassavanayonisomanasikārabhogasampatti- ādidānādipuññakiriyāhetusamudāyato sobhāsugandhatādiguṇayogato mālāguṇasadisiyo pahūtā puññakiriyā maritabbasabhāvatāya maccena sattena kattabbāti jotitattā puppharāsimālāguṇāva upamā. Tesaṃ upamākāro yathā-saddena aniyamato vuttoti ‘‘evaṃ-saddo upamākāranigamanattho’’ti vattuṃ yuttaṃ, so pana upamākāro niyamiyamāno atthato upamāva hotīti āha – <bold>‘‘upamāyaṃ āgato’’</bold>ti. Tathā ‘‘evaṃ iminā ākārena abhikkamitabba’’ntiādinā upadisiyamānāya samaṇasāruppāya ākappasampattiyā yo tattha upadisanākāro, so atthato upadeso evāti vuttaṃ – <bold>‘‘evaṃ te…pe… upadese’’</bold>ti. Tathā <bold>evametaṃ</bold><pageBreak edition="V" number="1.0023" /><bold>bhagavā, evametaṃ sugatā</bold>ti ettha bhagavatā yathāvuttamatthaṃ aviparītato jānantehi kataṃ tattha saṃvijjamānaguṇānaṃ pakārehi haṃsanaṃ udaggatākaraṇaṃ sampahaṃsanaṃ, yo tattha sampahaṃsanākāroti yojetabbaṃ.</paragraph>
<paragraph line="8"><bold>Evamevaṃ panāya</bold>nti ettha garahaṇākāroti yojetabbaṃ, so ca garahaṇākāro ‘‘vasalī’’tiādikhuṃsanasaddasannidhānato idha evaṃ-saddena pakāsitoti viññāyati. Yathā cettha, evaṃ upamākārādayopi upamādivasena vuttānaṃ puppharāsiādisaddānaṃ sannidhānatoti daṭṭhabbaṃ. <bold>Evaṃ, bhanteti kho</bold>tiādīsu pana dhammassa sādhukaṃ savanamanasikārena niyojitehi bhikkhūhi attano tattha ṭhitabhāvassa paṭijānanavasena vuttattā <pageBreak edition="M" number="1.0025" /> ettha evaṃ-saddo vacanasampaṭicchanattho vutto, tena ‘‘evaṃ, bhante, sādhu bhante, suṭṭhu bhante’’ti vuttaṃ hoti. <bold>Evañca vadehī</bold>ti ‘‘yathāhaṃ vadāmi, evaṃ samaṇaṃ ānandaṃ vadehī’’ti vadanākāro idāni vattabbo evaṃ-saddena nidassīyatīti nidassanattho vutto. <bold>Evaṃ no</bold>ti etthāpi tesaṃ yathāvuttadhammānaṃ ahitadukkhāvahabhāve sanniṭṭhānajananatthaṃ anumatiggahaṇavasena ‘‘no vā, kathaṃ vo ettha hotī’’ti pucchāya katāya ‘‘evaṃ no ettha hotī’’ti vuttattā tadākārasanniṭṭhānaṃ evaṃ-saddena vibhāvitanti viññāyati. So pana tesaṃ dhammānaṃ ahitāya dukkhāya saṃvattanākāro niyamiyamāno avadhāraṇattho hotīti āha – <bold>‘‘evaṃ no ettha hotītiādīsu avadhāraṇe’’</bold>ti.</paragraph>
<paragraph line="9"><bold>Nānānayanipuṇa</bold>nti ekattanānattaabyāpāraevaṃdhammatāsaṅkhātā, nandiyāvaṭṭatipukkhalasīhavikkīḷitaaṅkusadisālocanasaṅkhātā vā ādhārādibhedavasena nānāvidhā nayā nānānayā. Nayā vā pāḷigatiyo, tā ca paññattiādivasena saṃkilesabhāgiyādilokiyāditadubhayavomissakatādivasena kusalādivasena khandhādivasena saṅgahādivasena samayavimuttādivasena padhānādivasena kusalamūlādivasena tikapaṭṭhānādivasena ca nānappakārāti nānānayā, tehi nipuṇaṃ saṇhaṃ sukhumanti nānānayanipuṇaṃ. Āsayova ajjhāsayo, te ca sassatādibhedena tattha ca apparajakkhatādibhedena ca aneke, attajjhāsayādayo eva vā samuṭṭhānaṃ uppattihetu etassāti <bold>anekajjhāsayasamuṭṭhānaṃ. Atthabyañjanasampanna</bold>nti atthabyañjanaparipuṇṇaṃ upanetabbābhāvato. Saṅkāsanapakāsanavivaraṇavibhajanauttānīkaraṇapaññattivasena chahi atthapadehi akkharapadabyañjanākāraniruttiniddesavasena chahi byañjanapadehi ca samannāgatanti vā attho daṭṭhabbo.</paragraph>
<paragraph line="10"><bold>Vividhapāṭihāriya</bold>nti ettha pāṭihāriyapadassa vacanatthaṃ ‘‘paṭipakkhaharaṇato rāgādikilesāpanayanato ca pāṭihāriya’’nti vadanti. Bhagavato pana paṭipakkhā rāgādayo na santi <pageBreak edition="V" number="1.0024" />, ye haritabbā. Puthujjanānampi vigatūpakkilese aṭṭhaguṇasamannāgate citte hatapaṭipakkhe iddhividhaṃ pavattati, tasmā tattha pavattavohārena ca na sakkā idha ‘‘pāṭihāriya’’nti vatthuṃ. Sace pana mahākāruṇikassa bhagavato veneyyagatā ca kilesā <pageBreak edition="M" number="1.0026" /> paṭipakkhā, tesaṃ haraṇato ‘‘pāṭihāriya’’nti vuttaṃ, evaṃ sati yuttametaṃ. Atha vā bhagavato ca sāsanassa ca paṭipakkhā titthiyā, tesaṃ haraṇato pāṭihāriyaṃ. Te hi diṭṭhiharaṇavasena ca diṭṭhippakāsane asamatthabhāvena ca iddhiādesanānusāsanīhi haritā apanītā hontīti. ‘‘Paṭī’’ti vā ayaṃ saddo ‘‘pacchā’’ti etassa atthaṃ bodheti ‘‘tasmiṃ paṭipaviṭṭhamhi, añño āgañchi brāhmaṇo’’tiādīsu (su. ni. 985; cūḷani. pārāyanavaggo, vatthugāthā 4) viya, tasmā samāhite citte vigatūpakkilese katakiccena pacchā haritabbaṃ pavattetabbanti paṭihāriyaṃ, attano vā upakkilesesu catutthajjhānamaggehi haritesu pacchā haraṇaṃ paṭihāriyaṃ, iddhiādesanānusāsaniyo ca vigatūpakkilesena katakiccena ca sattahitatthaṃ puna pavattetabbā, haritesu ca attano upakkilesesu parasattānaṃ upakkilesaharaṇāni hontīti paṭihāriyāni bhavanti. Paṭihāriyameva pāṭihāriyaṃ, paṭihāriye vā iddhiādesanānusāsanisamudāye bhavaṃ ekamekaṃ pāṭihāriyanti vuccati. Paṭihāriyaṃ vā catutthajjhānaṃ maggo ca paṭipakkhaharaṇato, tattha jātaṃ, tasmiṃ vā nimittabhūte, tato vā āgatanti pāṭihāriyaṃ. Tassa pana iddhiādibhedena visayabhedena ca bahuvidhassa bhagavato desanāyaṃ labbhamānattā āha – <bold>‘‘vividhapāṭihāriya’’</bold>nti.</paragraph>
<paragraph line="11"><bold>Na aññathā</bold>ti bhagavato sammukhā sutākārato na aññathāti attho, na pana bhagavato desitākārato. Acinteyyānubhāvā hi bhagavato desanā. Evañca katvā ‘‘sabbappakārena ko samattho viññātu’’nti idaṃ vacanaṃ samatthitaṃ bhavati, dhāraṇabaladassanañca na virujjhati sutākārāvirujjhanassa adhippetattā. Na hettha atthantaratāparihāro dvinnaṃ atthānaṃ ekavisayattā, itarathā thero bhagavato desanāya sabbathā paṭiggahaṇe samattho asamattho cāti āpajjeyyāti.</paragraph>
<paragraph line="12">‘‘Yo paro na hoti, so attā’’ti evaṃ vuttāya niyakajjhattasaṅkhātāya sasantatiyaṃ vattanato tividhopi me-saddo kiñcāpi ekasmiṃyeva atthe dissati, karaṇasampadānasāminiddesavasena pana vijjamānabhedaṃ sandhāyāha – <bold>‘‘me-saddo tīsu atthesu dissatī’’</bold>ti.</paragraph>
<paragraph line="13">Kiñcāpi <pageBreak edition="M" number="1.0027" /> upasaggo kiriyaṃ viseseti, jotakabhāvato pana satipi tasmiṃ suta-saddo eva taṃ tamatthaṃ vadatīti anupasaggassa suta-saddassa atthuddhāre saupasaggassa gahaṇaṃ na virujjhatīti <pageBreak edition="V" number="1.0025" /> dassento <bold>‘‘saupasaggo ca anupasaggo cā’’</bold>ti āha. <bold>Assā</bold>ti sutasaddassa. Kammabhāvasādhanāni idha sutasadde sambhavantīti vuttaṃ – <bold>‘‘upadhāritanti vā upadhāraṇanti vā attho’’</bold>ti. <bold>Mayāti atthe satī</bold>ti yadā me-saddassa kattuvasena karaṇaniddeso, tadāti attho. <bold>Mamāti atthe satī</bold>ti yadā sambandhavasena sāminiddeso, tadā.</paragraph>
<paragraph line="14">Sutasaddasanniṭṭhāne payuttena <bold>evaṃ</bold>-saddena savanakiriyājotakena bhavitabbanti vuttaṃ – <bold>‘‘evanti sotaviññāṇādiviññāṇakiccanidassana’’</bold>nti. <bold>Ādi</bold>-saddena sampaṭicchanādīnaṃ sotadvārikaviññāṇānaṃ tadabhinīhaṭānañca manodvārikaviññāṇānaṃ gahaṇaṃ veditabbaṃ. Sabbesampi vākyānaṃ evakāratthasahitattā ‘‘suta’’nti etassa sutamevāti ayamattho labbhatīti āha – <bold>‘‘assavanabhāvappaṭikkhepato’’</bold>ti. Etena avadhāraṇena niyāmataṃ dasseti. Yathā ca sutaṃ sutamevāti niyāmetabbaṃ, <bold>taṃ</bold> sammā sutaṃ hotīti āha – <bold>‘‘anūnādhikāviparītaggahaṇanidassana’’</bold>nti. Atha vā saddantaratthāpohanavasena saddo atthaṃ vadatīti sutanti assutaṃ na hotīti ayametassa atthoti vuttaṃ – <bold>‘‘assavanabhāvappaṭikkhepato’’</bold>ti. Iminā diṭṭhādivinivattanaṃ karoti. Idaṃ vuttaṃ hoti – na idaṃ mayā diṭṭhaṃ, na sayambhuñāṇena sacchikataṃ, atha kho sutaṃ, tañca sammadevāti. Tenevāha – <bold>‘‘anūnādhikāviparītaggahaṇanidassana’’</bold>nti. Avadhāraṇatthe vā <bold>evaṃ</bold>-sadde ayamatthayojanā – ‘‘karīyatī’’ti tadapekkhassa <bold>suta</bold>-saddassa ayamattho vutto ‘‘assavanabhāvappaṭikkhepato’’ti. Tenevāha – <bold>‘‘anūnādhikāviparītaggahaṇanidassana’’</bold>nti. Savana-saddo cettha kammattho veditabbo ‘‘suyyatī’’ti.</paragraph>
<paragraph line="15">Evaṃ savanahetusavanavisesavasena padattayassa ekena pakārena atthayojanaṃ dassetvā idāni pakārantarehi taṃ dassetuṃ – <bold>‘‘tathā eva’’</bold>ntiādi vuttaṃ. Tattha <bold>tassā</bold>ti yā sā bhagavato sammukhā dhammassavanākārena pavattā manodvāraviññāṇavīthi, tassā. Sā hi nānappakārena ārammaṇe pavattituṃ samatthā. Tathā ca vuttaṃ – <bold>‘‘sotadvārānusārenā’’</bold>ti. <bold>Nānappakārenā</bold>ti vakkhamānānaṃ anekavihitānaṃ <pageBreak edition="M" number="1.0028" /> byañjanatthaggahaṇānaṃ nānākārena. Etena imissā yojanāya ākārattho evaṃ-saddo gahitoti dīpeti. <bold>Pavattibhāvappakāsana</bold>nti pavattiyā atthibhāvappakāsanaṃ. <bold>Sutanti dhammappakāsana</bold>nti yasmiṃ ārammaṇe vuttappakārā viññāṇavīthi nānappakārena pavattā, tassa dhammattā vuttaṃ, na sutasaddassa dhammatthattā. Vuttassevatthassa pākaṭīkaraṇaṃ <bold>‘‘ayañhetthā’’</bold>tiādi. Tattha <bold>viññāṇavīthiyā</bold>ti karaṇatthe karaṇavacanaṃ, <bold>mayā</bold>ti kattuatthe.</paragraph>
<paragraph line="16"><bold>Evanti niddisitabbappakāsana</bold>nti nidassanatthaṃ evaṃ-saddaṃ gahetvā vuttaṃ nidassetabbassa nidassitabbattābhāvābhāvato <pageBreak edition="V" number="1.0026" />. Tena evaṃ-saddena sakalampi suttaṃ paccāmaṭṭhanti dasseti. Sutasaddassa kiriyāsaddattā savanakiriyāya ca sādhāraṇaviññāṇappabandhappaṭibaddhattā tattha ca puggalavohāroti vuttaṃ – <bold>‘‘sutanti puggalakiccappakāsana’’</bold>nti. Na hi puggalavohārarahite dhammappabandhe savanakiriyā labbhatīti.</paragraph>
<paragraph line="17"><bold>Yassa cittasantānassā</bold>tiādipi ākāratthameva evaṃ-saddaṃ gahetvā purimayojanāya aññathā atthayojanaṃ dassetuṃ vuttaṃ. Tattha <bold>ākārapaññattī</bold>ti upādāpaññatti eva dhammānaṃ pavattiākārupādānavasena tathā vuttā. <bold>Sutanti visayaniddeso</bold>ti sotabbabhūto dhammo savanakiriyākattupuggalassa savanakiriyāvasena pavattiṭṭhānanti katvā vuttaṃ. Cittasantānavinimuttassa paramatthato kassaci kattuabhāvepi saddavohārena buddhiparikappitabhedavacanicchāya cittasantānato aññaṃ viya taṃsamaṅgiṃ katvā vuttaṃ – <bold>‘‘cittasantānena taṃsamaṅgīno’’</bold>ti. Savanakiriyāvisayopi sotabbadhammo savanakiriyāvasena pavattacittasantānassa idha paramatthato kattubhāvato, savanavasena cittapavattiyā eva vā savanakiriyābhāvato taṃkiriyākattu ca visayo hotīti katvā vuttaṃ – <bold>‘‘taṃsamaṅgīno kattuvisaye’’</bold>ti. Sutākārassa ca therassa sammānicchitabhāvato āha – <bold>‘‘gahaṇasanniṭṭhāna’’</bold>nti. Etena vā avadhāraṇatthaṃ evaṃ-saddaṃ gahetvā ayamatthayojanā katāti daṭṭhabbaṃ.</paragraph>
<paragraph line="18">Pubbe sutānaṃ nānāvihitānaṃ suttasaṅkhātānaṃ atthabyañjanānaṃ upadhāritarūpassa ākārassa nidassanassa, avadhāraṇassa vā pakāsanasabhāvo <pageBreak edition="M" number="1.0029" /> evaṃ-saddoti tadākārādiupadhāraṇassa puggalapaññattiyā upādānabhūtadhammappabandhabyāpāratāya vuttaṃ – <bold>‘‘evanti puggalakiccaniddeso’’</bold>ti. Savanakiriyā pana puggalavādinopi viññāṇanirapekkhā natthīti visesato viññāṇabyāpāroti āha – <bold>‘‘sutanti viññāṇakiccaniddeso’’</bold>ti. Meti saddappavattiyā ekanteneva sattavisayattā viññāṇakiccassa ca tattheva samodahitabbato <bold>‘‘meti ubhayakiccayuttapuggalaniddeso’’</bold>ti vuttaṃ. Avijjamānapaññattivijjamānapaññattisabhāvā yathākkamaṃ evaṃsaddasutasaddānaṃ atthāti te tathārūpapaññattiupādānabyāpārabhāvena dassento āha – <bold>‘‘evanti puggalakiccaniddeso, sutanti viññāṇakiccaniddeso’’</bold>ti. Ettha ca karaṇakiriyākattukammavisesappakāsanavasena puggalabyāpāravisayapuggalabyāpāranidassanavasena gahaṇākāraggāhakatabbisayavisesaniddesavasena kattukaraṇabyāpārakattuniddesavasena ca dutiyādayo catasso atthayojanā dassitāti daṭṭhabbaṃ.</paragraph>
<paragraph line="19">Sabbassapi saddādhigamanīyassa atthassa paññattimukheneva paṭipajjitabbattā sabbapaññattīnañca <pageBreak edition="V" number="1.0027" /> vijjamānādivasena chasu paññattibhedesu antogadhattā tesu ‘‘eva’’ntiādīnaṃ paññattīnaṃ sarūpaṃ niddhārento āha – <bold>‘‘evanti ca meti cā’’</bold>tiādi. Tattha evanti ca meti ca vuccamānassatthassa ākārādino dhammānaṃ asallakkhaṇabhāvato avijjamānapaññattibhāvoti āha – <bold>‘‘saccikaṭṭhaparamatthavasena avijjamānapaññattī’’</bold>ti. Tattha <bold>saccikaṭṭhaparamatthavasenā</bold>ti bhūtatthauttamatthavasena. Idaṃ vuttaṃ hoti – yo māyāmarīciādayo viya abhūtattho, anussavādīhi gahetabbo viya anuttamattho ca na hoti, so rūpasaddādisabhāvo, ruppanānubhavanādisabhāvo vā attho saccikaṭṭho paramattho cāti vuccati, na tathā ‘‘evaṃ me’’tipadānaṃ atthoti. Etamevatthaṃ pākaṭataraṃ kātuṃ <bold>‘‘kiñhettha ta’’</bold>ntiādi vuttaṃ. Sutanti pana saddāyatanaṃ sandhāyāha – <bold>‘‘vijjamānapaññattī’’</bold>ti. Teneva hi <bold>‘‘yañhi taṃ ettha sotena upaladdha’’</bold>nti vuttaṃ. ‘‘Sotadvārānusārena upaladdha’’nti pana vutte atthabyañjanādi sabbaṃ labbhati. <bold>Taṃ taṃ upādāya vattabbato</bold>ti sotapathamāgate dhamme upādāya tesaṃ upadhāritākārādino paccāmasanavasena evanti, sasantatipariyāpanne khandhe upādāya meti vattabbattāti attho. Diṭṭhādisabhāvarahite saddāyatane pavattamānopi <pageBreak edition="M" number="1.0030" /> sutavohāro ‘‘dutiyaṃ tatiya’’ntiādiko viya paṭhamādīni diṭṭhamutaviññāte apekkhitvā pavattoti āha – <bold>‘‘diṭṭhādīni upanidhāya vattabbato’’</bold>ti. Assutaṃ na hotīti hi sutanti pakāsito ayamatthoti.</paragraph>
<paragraph line="20">Attanā paṭividdhā suttassa pakāravisesā evanti therena paccāmaṭṭhāti āha – <bold>‘‘asammohaṃ dīpetī’’</bold>ti. <bold>Nānappakārappaṭivedhasamattho hotī</bold>ti etena vakkhamānassa suttassa nānappakārataṃ duppaṭivijjhatañca dasseti. <bold>Sutassa asammosaṃ dīpetī</bold>ti sutākārassa yāthāvato dassiyamānattā vuttaṃ. <bold>Asammohenā</bold>ti sammohābhāvena, paññāya eva vā savanakālasambhūtāya taduttarikālapaññāsiddhi. Evaṃ <bold>asammosenā</bold>ti etthāpi vattabbaṃ. Byañjanānaṃ paṭivijjhitabbo ākāro nātigambhīro, yathāsutadhāraṇameva tattha karaṇīyanti satiyā byāpāro adhiko, paññā tattha guṇībhūtāti vuttaṃ – <bold>‘‘paññāpubbaṅgamāyā’’</bold>tiādi ‘‘paññāya pubbaṅgamā’’ti katvā. Pubbaṅgamatā cettha padhānabhāvo ‘‘manopubbaṅgamā’’tiādīsu (dha. pa. 1, 2) viya, pubbaṅgamatāya vā cakkhuviññāṇādīsu āvajjanādīnaṃ viya appadhānatte paññā pubbaṅgamā etissāti ayampi attho yujjati, evaṃ <bold>satipubbaṅgamāyā</bold>ti etthāpi vuttanayānusārena yathāsambhavamattho veditabbo. <bold>Atthabyañjanasampannassā</bold>ti atthabyañjanaparipuṇṇassa, saṅkāsanappakāsanavivaraṇavibhajanauttānīkaraṇapaññattivasena chahi atthapadehi akkharapadabyañjanākāraniruttiniddesavasena chahi byañjanapadehi ca samannāgatassāti vā attho daṭṭhabbo.</paragraph>
<paragraph line="21"><bold>Yonisomanasikāraṃ</bold><pageBreak edition="V" number="1.0028" /><bold>dīpeti</bold> evaṃ-saddena vuccamānānaṃ ākāranidassanāvadhāraṇatthānaṃ aviparītasaddhammavisayattāti adhippāyo. <bold>Avikkhepaṃ dīpetī</bold>ti ‘‘cittapariyādānaṃ kattha bhāsita’’ntiādipucchāvase pakaraṇappattassa vakkhamānassa suttassa savanaṃ samādhānamantarena na sambhavatīti katvā vuttaṃ. <bold>Vikkhittacittassā</bold>tiādi tassevatthassa samatthanavasena vuttaṃ. <bold>Sabbasampattiyā</bold>ti atthabyañjanadesakappayojanādisampattiyā. Aviparītasaddhammavisayehi viya ākāranidassanāvadhāraṇatthehi yonisomanasikārassa, saddhammassavanena viya ca avikkhepassa yathā yonisomanasikārena phalabhūtena attasammāpaṇidhipubbekatapuññatānaṃ siddhi vuttā <pageBreak edition="M" number="1.0031" /> tadavinābhāvato. Evaṃ avikkhepena phalabhūtena kāraṇabhūtānaṃ saddhammassavanasappurisūpanissayānaṃ siddhi dassetabbā siyā assutavato sappurisūpanissayarahitassa ca tadabhāvato. <bold>Na hi vikkhittacitto</bold>tiādinā samatthanavacanena pana avikkhepena kāraṇabhūtena sappurisūpanissayena ca phalabhūtassa saddhammassavanassa siddhi dassitā. Ayaṃ panettha adhippāyo yutto siyā, saddhammassavanasappurisūpanissayā na ekantena avikkhepassa kāraṇaṃ bāhiraṅgattā, avikkhepo pana sappurisūpanissayo viya saddhammassavanassa ekantakāraṇanti. Evampi avikkhepena sappurisūpanissayasiddhijotanā na samatthitāva. No na samatthitā vikkhittacittānaṃ sappurisapayirupāsanābhāvassa atthasiddhattā. Ettha ca purimaṃ phalena kāraṇassa siddhidassanaṃ nadīpūrena viya upari vuṭṭhisabbhāvassa, dutiyaṃ kāraṇena phalassa siddhidassanaṃ daṭṭhabbaṃ ekantavassinā viya meghavuṭṭhānena vuṭṭhippavattiyā.</paragraph>
<paragraph line="22">Bhagavato vacanassa atthabyañjanappabhedaparicchedavasena sakalasāsanasampattiogāhanākāro niravasesaparahitapāripūritākāraṇanti vuttaṃ – <bold>‘‘evaṃ bhaddako ākāro’’</bold>ti. Yasmā na hotīti sambandho. <bold>Pacchimacakkadvayasampatti</bold>nti attasammāpaṇidhipubbekatapuññatāsaṅkhātaguṇadvayaṃ. Aparāparaṃ vuttiyā cettha cakkabhāvo, caranti etehi sattā sampattibhavesūti vā. Ye sandhāya vuttaṃ – ‘‘cattārimāni, bhikkhave, cakkāni, yehi samannāgatānaṃ devamanussānaṃ catucakkaṃ vattatī’’tiādi (a. ni. 4.31). Purimapacchimabhāvo cettha desanākkamavasena daṭṭhabbo. <bold>Pacchimacakkadvayasiddhiyā</bold>ti pacchimacakkadvayassa atthitāya. Sammāpaṇihitatto pubbe ca katapuñño suddhāsayo hoti tadasiddhihetūnaṃ kilesānaṃ dūrībhāvatoti āha – <bold>‘‘āsayasuddhi siddhā hotī’’</bold>ti. Tathā hi vuttaṃ – ‘‘sammāpaṇihitaṃ cittaṃ, seyyaso naṃ tato kare’’ti (dha. pa. 43), ‘‘katapuññosi tvaṃ, ānanda, padhānamanuyuñja, khippaṃ hohisi anāsavo’’ti (dī. ni. 2.207) ca. Tenevāha – <bold>‘‘āsayasuddhiyā adhigamabyattisiddhī’’</bold>ti. <bold>Payogasuddhiyā</bold>ti yonisomanasikārapubbaṅgamassa dhammassavanappayogassa visadabhāvena. Tathā cāha – <bold>‘‘āgamabyattisiddhī’’</bold>ti <pageBreak edition="V" number="1.0029" />, sabbassa vā kāyavacīpayogassa niddosabhāvena. Parisuddhakāyavacīpayogo hi vippaṭisārābhāvato avikkhittacitto pariyattiyaṃ visārado hotīti.</paragraph>
<paragraph line="23"><bold>Nānappakārapaṭivedhadīpakenā</bold>tiādinā <pageBreak edition="M" number="1.0032" /> atthabyañjanesu therassa evaṃ-saddasuta-saddānaṃ asammohadīpanato catuppaṭisambhidāvasena atthayojanaṃ dasseti. Tattha <bold>sotappabhedapaṭivedhadīpakenā</bold>ti etena ayaṃ suta-saddo evaṃ-saddasannidhānato, vakkhamānāpekkhāya vā sāmaññeneva sotabbadhammavisesaṃ āmasatīti dasseti. Manodiṭṭhikaraṇānaṃ pariyattidhammānaṃ anupekkhanasuppaṭivedhā visesato manasikārappaṭibaddhāti te vuttanayena yonisomanasikāradīpakena evaṃ-saddena yojetvā, savanadhāraṇavacīparicayā pariyattidhammā visesena sotāvadhānappaṭibaddhāti te avikkhepadīpakena suta-saddena yojetvā dassento sāsanasampattiyā dhammassavane ussāhaṃ janeti. Tattha <bold>dhammā</bold>ti pariyattidhammā. <bold>Manasā anupekkhitā</bold>ti ‘‘idha sīlaṃ kathitaṃ, idha samādhi, idha paññā, ettakā ettha anusandhayo’’tiādinā nayena manasā anu anu pekkhitā. <bold>Diṭṭhiyā suppaṭividdhā</bold>ti nijjhānakkhanti bhūtāya, ñātapariññāsaṅkhātāya vā diṭṭhiyā tattha tattha vuttarūpārūpadhamme ‘‘iti rūpaṃ, ettakaṃ rūpa’’ntiādinā suṭṭhu vavatthapetvā paṭividdhā.</paragraph>
<paragraph line="24"><bold>Sakalena vacanenā</bold>ti pubbe tīhi padehi visuṃ visuṃ yojitattā vuttaṃ. <bold>Asappurisabhūmi</bold>nti akataññutaṃ, ‘‘idhekacco pāpabhikkhu tathāgatappaveditaṃ dhammavinayaṃ pariyāpuṇitvā attano dahatī’’ti (pārā. 195) evaṃ vuttaṃ anariyavohārāvatthaṃ. Sā eva anariyavohārāvatthā asaddhammo. Nanu ca ānandattherassa ‘‘mamedaṃ vacana’’nti adhimānassa, mahākassapattherādīnañca tadāsaṅkāya abhāvato asappurisabhūmisamatikkamādivacanaṃ niratthakanti? Nayidamevaṃ, ‘‘evaṃ me suta’’nti vadantena ayampi attho vibhāvitoti dassanato. Keci pana ‘‘devatānaṃ parivitakkāpekkhaṃ tathāvacananti edisī codanā anavakāsā’’ti vadanti. Tasmiṃ kira khaṇe ekaccānaṃ devatānaṃ evaṃ cetaso parivitakko udapādi ‘‘bhagavā parinibbuto, ayañca āyasmā desanākusalo idāni dhammaṃ deseti, sakyakulappasuto tathāgatassa bhātā cūḷapituputto, kiṃ nu kho sayaṃ sacchikataṃ dhammaṃ deseti, udāhu bhagavato eva vacanaṃ yathāsuta’’nti, evaṃ tadāsaṅkitappakārato asappurisabhūmisamokkamādito atikkamādi vibhāvitanti. <bold>Attano adahanto</bold>ti ‘‘mameda’’nti attani aṭṭhapento. <bold>Appetī</bold>ti <pageBreak edition="M" number="1.0033" /> nidasseti. Diṭṭhadhammikasamparāyikaparamatthesu yathārahaṃ satte netīti netti, dhammoyeva netti <bold>dhammanetti</bold>.</paragraph>
<paragraph line="25">Daḷhataraniviṭṭhā <pageBreak edition="V" number="1.0030" /> vicikicchā <bold>kaṅkhā</bold>. Nātisaṃsappanaṃ matibhedamattaṃ <bold>vimati. Assaddhiyaṃ vināseti</bold> bhagavatā bhāsitattā sammukhā cassa paṭiggahitattā khalitaduruttādiggahaṇadosābhāvato ca. Ettha ca pañcamādayo tisso atthayojanā ākārādiatthesu aggahitavisesameva evaṃ-saddaṃ gahetvā dassitā, tato parā catasso ākāratthameva evaṃ-saddaṃ gahetvā vibhāvitā, pacchimā pana tisso yathākkamaṃ ākāratthaṃ nidassanatthaṃ avadhāraṇatthañca evaṃ-saddaṃ gahetvā yojitāti daṭṭhabbaṃ.</paragraph>
<paragraph line="26">Eka-saddo aññaseṭṭhaasahāyasaṅkhādīsu dissati. Tathā hesa ‘‘sassato attā ca loko ca, idameva saccaṃ moghamaññanti ittheke abhivadantī’’tiādīsu (ma. ni. 3.27) aññatthe dissati, ‘‘cetaso ekodibhāva’’ntiādīsu (dī. ni. 1.228; pārā. 11) seṭṭhe, ‘‘eko vūpakaṭṭho’’tiādīsu (dī. ni. 1.405; 2.215; ma. ni. 1.80; saṃ. ni. 3.63; cūḷava. 445) asahāye ‘‘ekova kho, bhikkhave, khaṇo ca samayo ca brahmacariyavāsāyā’’tiādīsu (a. ni. 8.29) saṅkhāyaṃ. Idhāpi saṅkhāyanti dassento āha – <bold>‘‘ekanti gaṇanaparicchedaniddeso’’</bold>ti. <bold>Kālañca samayañcā</bold>ti yuttakālañca paccayasāmaggiñca. <bold>Khaṇo</bold>ti okāso. Tathāgatuppādādiko hi maggabrahmacariyassa okāso tappaccayappaṭilābhahetuttā. Khaṇo eva ca samayo. Yo khaṇoti ca samayoti ca vuccati, so eko evāti hi attho. <bold>Mahāsamayo</bold>ti mahāsamūho. <bold>Samayopi kho</bold>ti sikkhāpadapūraṇassa hetupi. <bold>Samayappavādake</bold>ti diṭṭhippavādake. Tattha hi nisinnā titthiyā attano attano samayaṃ pavadantīti. <bold>Atthābhisamayā</bold>ti hitappaṭilābhā. Abhisametabboti abhisamayo, abhisamayo attho <bold>abhisamayaṭṭho</bold>ti pīḷanādīni abhisametabbabhāvena ekībhāvaṃ upanetvā vuttāni. Abhisamayassa vā paṭivedhassa visayabhūto attho <bold>abhisamayaṭṭho</bold>ti tāneva tathā ekattena vuttāni. Tattha <pageBreak edition="M" number="1.0034" /><bold>pīḷanaṃ</bold> dukkhasaccassa taṃsamaṅgino hiṃsanaṃ avipphārikatākaraṇaṃ. <bold>Santāpo</bold> dukkhadukkhatādivasena santapanaṃ paridahanaṃ.</paragraph>
<paragraph line="27">Tattha sahakārikāraṇe sanijjhaṃ sameti samavetīti <bold>samayo,</bold> samavāyo. Sameti samāgacchati ettha maggabrahmacariyaṃ tadādhārapuggalehīti <bold>samayo,</bold> khaṇo. Sameti ettha, etena vā saṃgacchati satto, sabhāvadhammo vā sahajātādīhi, uppādādīhi vāti <bold>samayo,</bold> kālo. Dhammappavattimattatāya atthato abhūtopi hi kālo dhammappavattiyā adhikaraṇaṃ karaṇaṃ viya ca kappanāmattasiddhena rūpena voharīyatīti. Samaṃ, saha vā avayavānaṃ ayanaṃ pavatti avaṭṭhānanti <bold>samayo,</bold> samūho yathā ‘‘samudāyo’’ti. Avayavasahāvaṭṭhānameva hi samūhoti. Avasesapaccayānaṃ <pageBreak edition="V" number="1.0031" /> samāgame eti phalaṃ etasmā uppajjati pavattati cāti <bold>samayo,</bold> hetu yathā ‘‘samudayo’’ti. Sameti saṃyojanabhāvato sambaddho eti attano visaye pavattati, daḷhaggahaṇabhāvato vā saṃyuttā ayanti pavattanti sattā yathābhinivesaṃ etenāti <bold>samayo,</bold> diṭṭhi. Diṭṭhisaṃyojanena hi sattā ativiya bajjhantīti. Samiti saṅgati samodhānanti <bold>samayo,</bold> paṭilābho. Samassa yānaṃ, sammā vā yānaṃ apagamoti <bold>samayo,</bold> pahānaṃ. Abhimukhaṃ ñāṇena sammā etabbo abhisametabboti <bold>abhisamayo,</bold> dhammānaṃ aviparīto sabhāvo. Abhimukhabhāvena sammā eti gacchati bujjhatīti <bold>abhisamayo,</bold> dhammānaṃ aviparītasabhāvāvabodho. Evaṃ tasmiṃ tasmiṃ atthe samayasaddassa pavatti veditabbā. Samayasaddassa atthuddhāre abhisamayasaddassa udāharaṇaṃ vuttanayena veditabbaṃ. <bold>Assā</bold>ti samayasaddassa. <bold>Kālo attho</bold> samavāyādīnaṃ atthānaṃ idha asambhavato, desadesakaparisānaṃ viya suttassa nidānabhāvena kālassa apadisitabbato ca.</paragraph>
<paragraph line="28">Kasmā panettha aniyamitavaseneva kālo niddiṭṭho, na utusaṃvaccharādivasena niyametvāti āha – <bold>‘‘tattha kiñcāpī’’</bold>tiādi. Utusaṃvaccharādivasena niyamaṃ akatvā samayasaddassa vacane ayampi guṇo laddho hotīti dassento <bold>‘‘ye vā ime’’</bold>tiādimāha. Sāmaññajotanā hi visese avatiṭṭhatīti. Tattha <bold>diṭṭhadhammasukhavihārasamayo</bold> devasikaṃ jhānasamāpattīhi vītināmanakālo, visesato sattasattāhāni. <bold>Suppakāsā</bold>ti dasasahassilokadhātuyā pakampanaobhāsapātubhāvādīhi <pageBreak edition="M" number="1.0035" /> pākaṭā. Yathāvuttabhedesu eva samayesu ekadesaṃ pakārantarehi saṅgahetvā dassetuṃ <bold>‘‘yo cāya’’</bold>ntiādimāha. Tathā hi ñāṇakiccasamayo attahitappaṭipattisamayo ca abhisambodhisamayo, ariyatuṇhībhāvasamayo diṭṭhadhammasukhavihārasamayo, karuṇākiccaparahitappaṭipattidhammikathāsamayo desanāsamayoyeva.</paragraph>
<paragraph line="29">Karaṇavacanena niddeso katoti sambandho. <bold>Tatthā</bold>ti abhidhammavinayesu. <bold>Tathā</bold>ti bhummakaraṇehi. <bold>Adhikaraṇattho</bold> ādhārattho. Bhāvo nāma kiriyā, kiriyāya kiriyantaralakkhaṇaṃ <bold>bhāvenabhāvalakkhaṇaṃ</bold>. Tattha yathā kālo sabhāvadhammaparicchinno sayaṃ paramatthato avijjamānopi ādhārabhāvena paññāto taṅkhaṇappavattānaṃ tato pubbe parato ca abhāvato ‘‘pubbaṇhe jāto, sāyanhe gacchatī’’ti ca ādīsu, samūho ca avayavavinimutto avijjamānopi kappanāmattasiddho avayavānaṃ ādhārabhāvena paññāpīyati ‘‘rukkhe sākhā, yavarāsiyaṃ sambhūto’’tiādīsu, evaṃ idhāpīti dassento āha – <bold>‘‘adhikaraṇaṃ…pe… dhammāna’’</bold>nti. Yasmiṃ kāle, dhammapuñje vā kāmāvacaraṃ kusalaṃ cittaṃ uppannaṃ hoti, tasmiṃ eva kāle, dhammapuñje <pageBreak edition="V" number="1.0032" /> ca phassādayopi hontīti ayañhi tattha attho. Yathā ‘‘gāvīsu duyhamānāsu gato, duddhāsu āgato’’ti dohanakiriyāya gamanakiriyā lakkhīyati, evaṃ idhāpi ‘‘yasmiṃ samaye, tasmiṃ samaye’’ti ca vutte ‘‘satī’’ti ayamattho viññāyamāno eva hoti padatthassa sattāvirahābhāvatoti samayassa sattākiriyāya cittassa uppādakiriyā, phassādīnaṃ bhavanakiriyā ca lakkhīyatīti. <bold>Yasmiṃ samaye</bold>ti yasmiṃ navame khaṇe, yasmiṃ yonisomanasikārādihetumhi, paccayasamavāye vā sati kāmāvacaraṃ kusalaṃ cittaṃ uppannaṃ hoti, tasmiṃyeva khaṇe hetumhi paccayasamavāye ca phassādayopi hontīti ubhayattha samayasadde bhummaniddeso kato lakkhaṇabhūtabhāvayuttoti dassento āha – <bold>‘‘khaṇa…pe… lakkhīyatī’’</bold>ti.</paragraph>
<paragraph line="30"><bold>Hetuattho karaṇattho ca sambhavati</bold> ‘‘annena vasati, ajjhenena vasati, pharasunā chindati, kudālena khaṇatī’’tiādīsu viya. Vītikkamañhi sutvā bhikkhusaṅghaṃ sannipātāpetvā otiṇṇe vatthusmiṃ taṃ puggalaṃ paṭipucchitvā <pageBreak edition="M" number="1.0036" /> vigarahitvā ca taṃ taṃ vatthuṃ otiṇṇakālaṃ anatikkamitvā teneva kālena sikkhāpadāni paññāpento bhagavā viharati sikkhāpadapaññattihetuñca apekkhamāno tatiyapārājikādīsu viya.</paragraph>
<paragraph line="31"><bold>Accantameva</bold> ārambhato paṭṭhāya yāva desanāniṭṭhānaṃ parahitappaṭipattisaṅkhātena <bold>karuṇāvihārena. Tadatthajotanattha</bold>nti accantasaṃyogatthajotanatthaṃ. <bold>Upayogavacananiddeso kato</bold> yathā ‘‘māsaṃ ajjhetī’’ti. <bold>Porāṇā</bold>ti aṭṭhakathācariyā. <bold>Abhilāpamattabhedo</bold>ti vacanamattena viseso. Tena suttavinayesu vibhattibyattayo katoti dasseti.</paragraph>
<paragraph line="32">Idāni ‘‘bhagavā’’ti imassa atthaṃ dassento āha – <bold>‘‘bhagavāti garū’’</bold>tiādi. <bold>Bhagavāti vacanaṃ seṭṭha</bold>nti seṭṭhavācakaṃ vacanaṃ, seṭṭhaguṇasahacaraṇaṃ seṭṭhanti vuttaṃ. Atha vā vuccatīti vacanaṃ, attho. Yasmā yo ‘‘bhagavā’’ti vacanena vacanīyo attho, so seṭṭhoti attho. <bold>Bhagavāti vacanamuttama</bold>nti etthāpi eseva nayo. <bold>Gāravayutto</bold>ti garubhāvayutto garuguṇayogato. Garukaraṇaṃ vā sātisayaṃ arahatīti gāravayutto, gāravārahoti attho. Sippādisikkhāpakā garū honti, na ca gāravayuttā, ayaṃ pana tādiso na hoti, tasmā garūti vatvā gāravayuttoti vuttanti keci. <bold>Vuttoyeva,</bold> na idha vattabbo visuddhimaggassa imissā aṭṭhakathāya ekadesabhāvatoti adhippāyo.</paragraph>
<paragraph line="33"><bold>Dhammasarīraṃ paccakkhaṃ karotī</bold>ti ‘‘yo vo, ānanda, mayā dhammo ca vinayo ca desito paññatto <pageBreak edition="V" number="1.0033" />, so vo mamaccayena satthā’’ti (dī. ni. 2.216) vacanato dhammassa satthubhāvapariyāyo vijjatīti katvā vuttaṃ. <bold>Vajirasaṅghātasamānakāyo</bold> parehi abhejjasarīrattā. Na hi bhagavato rūpakāye kenaci sakkā antarāyo kātunti. <bold>Desanāsampattiṃ niddisati</bold> vakkhamānassa sakalasuttassa evanti niddisanato. <bold>Sāvakasampattiṃ niddisati</bold> paṭisambhidāpattena pañcasu ṭhānesu bhagavatā etadagge ṭhapitena mayā mahāsāvakena sutaṃ, tañca kho mayā sutaṃ, na anussutikaṃ, na paramparābhatanti imassa atthassa dīpanato. <bold>Kālasampattiṃ niddisati</bold> ‘‘bhagavā’’ti padassa sannidhāne payuttassa samayasaddassa kālassa buddhuppādappaṭimaṇḍitabhāvadīpanato <pageBreak edition="M" number="1.0037" />. Buddhuppādaparamā hi kālasampadā. Tenetaṃ vuccati –</paragraph>
<gatha1 line="34">‘‘Kappakasāye kaliyuge, buddhuppādo aho mahacchariyaṃ;</gatha1>
<gathalast line="35">Hutāvahamajjhe jātaṃ, samuditamakarandamaravinda’’nti. (dī. ni. ṭī. 1.1; saṃ. ni. ṭī. 1.1.1 devatāsaṃyutta);</gathalast>
<paragraph line="36"><bold>Bhagavāti desakasampattiṃ niddisati</bold> guṇavisiṭṭhasattuttamagarugāravādhivacanabhāvato.</paragraph>
<paragraph line="37"><bold>Evaṃnāmake nagare</bold>ti kathaṃ panetaṃ nagaraṃ evaṃnāmakaṃ jātanti? Vuccate, yathā kākandassa isino nivāsaṭṭhāne māpitā nagarī kākandī, mākandassa nivāsaṭṭhāne māpitā mākandī, kusambassa nivāsaṭṭhāne māpitā kosambīti vuccati, evaṃ savatthassa isino nivāsaṭṭhāne māpitā nagarī sāvatthīti vuccati. Evaṃ tāva akkharacintakā vadanti. Aṭṭhakathācariyā pana bhaṇanti – ‘‘yaṃ kiñci manussānaṃ upabhogaparibhogaṃ, sabbamettha atthī’’ti sāvatthi. Satthasamāyoge ca ‘kiṃ bhaṇḍamatthī’ti pucchite ‘sabbamatthī’ti vacanamupādāya sāvatthi.</paragraph>
<gatha1 line="38">‘‘Sabbadā sabbūpakaraṇaṃ, sāvatthiyaṃ samohitaṃ;</gatha1>
<gathalast line="39">Tasmā sabbamupādāya, sāvatthīti pavuccati. (ma. ni. aṭṭha. 1.14; khu. pā. aṭṭha. 5.maṅgalasuttavaṇṇanā; udā. aṭṭha. 5; paṭi. ma. 2.1.184);</gathalast>
<gatha1 line="40">‘‘Kosalānaṃ puraṃ rammaṃ, dassaneyyaṃ manoramaṃ;</gatha1>
<gathalast line="41">Dasahi saddehi avivittaṃ, annapānasamāyutaṃ.</gathalast>
<gatha1 line="42">‘‘Vuddhiṃ <pageBreak edition="V" number="1.0034" /> vepullataṃ pattaṃ, iddhaṃ phītaṃ manoramaṃ;</gatha1>
<gathalast line="43">Āḷakamandāva devānaṃ, sāvatthipuramuttama’’nti. (ma. ni. aṭṭha. 1.14; khu. pā. aṭṭha. 5.maṅgalasuttavaṇṇanā);</gathalast>
<paragraph line="44"><bold>Avisesenā</bold>ti na visesena, vihārabhāvasāmaññenāti attho. <bold>Iriyāpathavihāro…pe… vihāresū</bold>ti iriyāpathavihāro dibbavihāro brahmavihāro ariyavihāroti etesu catūsu vihāresu. <bold>Samaṅgiparidīpana</bold>nti samaṅgibhāvaparidīpanaṃ. <bold>Eta</bold>nti viharatīti etaṃ padaṃ. Tathā hi taṃ ‘‘idhekacco gihisaṃsaṭṭho viharati sahanandī sahasokī’’tiādīsu (saṃ. ni. 4.241) iriyāpathavihāre āgataṃ, ‘‘yasmiṃ samaye, bhikkhave, bhikkhu vivicceva kāmehi <pageBreak edition="M" number="1.0038" />… paṭhamaṃ jhānaṃ upasampajja viharatī’’tiādīsu (dha. sa. 499; vibha. 624) dibbavihāre, ‘‘so mettāsahagatena cetasā ekaṃ disaṃ pharitvā viharatī’’tiādīsu (dī. ni. 1.556; 3.308; ma. ni. 1.77, 459, 509; 2.309, 315, 451, 471; 3.230, vibha. 642, 643) brahmavihāre, ‘‘so khohaṃ, aggivessana, tassāyeva kathāya pariyosāne tasmiṃyeva purimasmiṃ samādhinimitte ajjhattameva cittaṃ saṇṭhapemi sannisādemi ekodiṃ karomi, samādahāmi, yena sudaṃ niccakappaṃ viharāmī’’tiādīsu (ma. ni. 1.387) ariyavihāre.</paragraph>
<paragraph line="45">Tattha iriyanaṃ pavattanaṃ iriyā, kāyappayogo. Tassā pavattanūpāyabhāvato ṭhānādi <bold>iriyāpatho</bold>. Ṭhānasamaṅgī vā hi kāyena kiñci kareyya gamanādīsu aññatarasamaṅgī vā. Atha vā iriyati pavattati etena attabhāvo, kāyakiccaṃ vāti iriyā, tassā pavattiyā upāyabhāvato pathoti iriyāpatho, ṭhānādi eva. So ca atthato gatinivattiādiākārena pavatto catusantatirūpappabandho eva. Viharaṇaṃ, viharati etenāti vā <bold>vihāro</bold>. Divi bhavo dibbo, tattha bahulappavattiyā brahmapārisajjādidevaloke bhavoti attho. Tattha yo dibbānubhāvo, tadatthāya saṃvattatīti vā dibbo, abhiññābhinīhāravasena mahāgatikattā vā dibbo, dibbo ca so vihāro cāti <bold>dibbavihāro,</bold> catasso rūpāvacarasamāpattiyo. Arūpasamāpattiyopi ettheva saṅgahaṃ gacchanti. Brahmānaṃ, brahmāno vā vihārā <bold>brahmavihārā,</bold> catasso appamaññāyo. Ariyo, ariyānaṃ vā vihāro <bold>ariyavihāro,</bold> cattāri sāmaññaphalāni. <bold>So hi ekaṃ iriyāpathabādhana</bold>ntiādi yadipi bhagavā ekenapi iriyāpathena cirataraṃ kālaṃ attabhāvaṃ pavattetuṃ sakkoti, tathāpi upādinnakasarīrassa ayaṃ sabhāvoti dassetuṃ vuttaṃ. Yasmā vā bhagavā yattha katthaci vasanto veneyyānaṃ dhammaṃ desento nānāsamāpattīhi <pageBreak edition="V" number="1.0035" /> ca kālaṃ vītināmento vasatīti sattānaṃ attano ca vividhahitasukhaṃ harati upaneti uppādeti, tasmā vividhaṃ haratīti viharatīti evamettha attho veditabbo.</paragraph>
<paragraph line="46"><bold>Jetassa</bold><pageBreak edition="M" number="1.0039" /><bold>rājakumārassā</bold>ti ettha attano paccatthikajanaṃ jinātīti jeto. Sotasaddo viya hi kattusādhano jetasaddo. Atha vā raññā pasenadikosalena attano paccatthikajane jite jātoti jeto. Rañño hi jayaṃ āropetvā kumāro jitavāti jetoti vutto. Maṅgalakāmatāya vā tassa evaṃnāmameva katanti jeto. Maṅgalakāmatāya hi jeyyoti etasmiṃ atthe jetoti vuttaṃ. <bold>Vitthāro panā</bold>tiādinā ‘‘anāthapiṇḍikassa ārāme’’ti ettha sudatto nāma so, gahapati, mātāpitūhi katanāmavasena, sabbakāmasamiddhatāya pana vigatamaccheratāya karuṇādiguṇasamaṅgitāya ca niccakālaṃ anāthānaṃ piṇḍamadāsi. Tena anāthapiṇḍikoti saṅkhaṃ gato. Āramanti ettha pāṇino, visesena vā pabbajitāti <bold>ārāmo,</bold> tassa pupphaphalādisobhāya nātidūranaccāsannatādipañcavidhasenāsanaṅgasampattiyā ca tato tato āgamma ramanti abhiramanti, anukkaṇṭhitā hutvā nivasantīti attho. Vuttappakārāya vā sampattiyā tattha tattha gatepi attano abbhantaraṃyeva ānetvā rametīti ārāmo. So hi anāthapiṇḍikena gahapatinā jetassa rājakumārassa hatthato aṭṭhārasahiraññakoṭīhi santhārena kiṇitvā aṭṭhārasahiraññakoṭīhi senāsanāni kārāpetvā aṭṭhārasahiraññakoṭīhi vihāramahaṃ niṭṭhāpetvā evaṃ catupaññāsahiraññakoṭipariccāgena buddhappamukhassa bhikkhusaṅghassa niyyātito, tasmā ‘‘anāthapiṇḍikassa ārāmo’’ti vuccatīti imamatthaṃ nidasseti.</paragraph>
<paragraph line="47"><bold>Tatthā</bold>ti ‘‘ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme’’ti yaṃ vuttaṃ vākyaṃ, tattha. <bold>Siyā</bold>ti kassaci evaṃ parivitakko siyā, vakkhamānākārena kadāci codeyya vāti attho. <bold>Atha tattha viharatī</bold>ti yadi jetavane anāthapiṇḍikassa ārāme viharati. <bold>Na vattabba</bold>nti nānāṭhānabhūtattā sāvatthijetavanānaṃ, ‘‘ekaṃ samaya’’nti ca vuttattāti adhippāyo. Idāni codako tameva attano adhippāyaṃ <bold>‘‘na hi sakkā’’</bold>tiādinā vivarati. Itaro sabbametaṃ aviparītaṃ atthaṃ ajānantena tayā vuttanti dassento <bold>‘‘na kho panetaṃ evaṃ daṭṭhabba’’</bold>ntiādimāha. Tattha <bold>eta</bold>nti ‘‘sāvatthiyaṃ viharati jetavane anāthapiṇḍikassa ārāme’’ti etaṃ vacanaṃ. <bold>Eva</bold>nti ‘‘yadi tāva bhagavā’’tiādinā <pageBreak edition="M" number="1.0040" /> yaṃ taṃ bhavatā coditaṃ, taṃ atthato evaṃ na kho pana daṭṭhabbaṃ, na ubhayattha apubbaṃ acarimaṃ vihāradassanatthanti attho. Idāni attanā yathādhippetaṃ aviparītamatthaṃ, tassa ca paṭikacceva vuttabhāvaṃ, tena ca appaṭividdhataṃ pakāsento <bold>‘‘nanu avocumha…pe… jetavane’’</bold>ti āha. Evampi <pageBreak edition="V" number="1.0036" /> ‘‘jetavane anāthapiṇḍikassa ārāme viharati’’cceva vattabbaṃ, na ‘‘sāvatthiya’’nti codanaṃ manasi katvā vuttaṃ – <bold>‘‘gocaragāmanidassanattha’’</bold>ntiādi.</paragraph>
<paragraph line="48">Avassañcettha gocaragāmakittanaṃ kattabbaṃ. Tathā hi taṃ yathā jetavanādikittanaṃ pabbajitānuggahakaraṇādianekappayojanaṃ, evaṃ gocaragāmakittanampi gahaṭṭhānuggahakaraṇādivividhapayojananti dassento <bold>‘‘sāvatthivacanenā’’</bold>tiādimāha. Tattha paccayaggahaṇena upasaṅkamapayirupāsanānaṃ okāsadānena dhammadesanāya saraṇesu sīlesu ca patiṭṭhāpanena yathūpanissayaṃ uparivisesādhigamāvahanena ca <bold>gahaṭṭhānuggahakaraṇaṃ,</bold> uggahaparipucchānaṃ kammaṭṭhānānuyogassa ca anurūpavasanaṭṭhānapariggahenettha <bold>pabbajitānuggahakaraṇaṃ</bold> veditabbaṃ. <bold>Karuṇāya upagamanaṃ,</bold> na lābhādinimittaṃ. <bold>Paññāya apagamanaṃ,</bold> na virodhādinimittanti upagamanāpagamanānaṃ nirupakkilesataṃ vibhāveti. <bold>Dhammikasukhaṃ</bold> nāma anavajjasukhaṃ. <bold>Devatānaṃ upakārabahulatā</bold> janavivittatāya. Pacurajanavivittañhi ṭhānaṃ devā upasaṅkamitabbaṃ maññanti. <bold>Tadatthaparinipphādana</bold>nti lokatthanipphādanaṃ, buddhakiccasampādananti attho. <bold>Evamādinā</bold>ti <bold>ādi</bold>-saddena sāvatthikittanena rūpakāyassa anuggaṇhanaṃ dasseti, jetavanādikittanena dhammakāyassa. Tathā purimena parādhīnakiriyākaraṇaṃ, dutiyena attādhīnakiriyākaraṇaṃ. Purimena vā karuṇākiccaṃ, itarena paññākiccaṃ. Purimena cassa paramāya anukampāya samannāgamaṃ, pacchimena paramāya upekkhāya samannāgamaṃ dīpeti. Bhagavā hi sabbasatte paramāya anukampāya anukampati, na ca tattha sinehadosānupatito paramupekkhakabhāvato. Upekkhako ca na parahitasukhakaraṇe appossukko mahākāruṇikabhāvato. Tassa mahākāruṇikatāya lokanāthatā, upekkhakatāya attanāthatā.</paragraph>
<paragraph line="49">Tathā hesa bodhisattabhūto mahākaruṇāya sañcoditamānaso sakalalokahitāya ussukkamāpanno mahābhinīhārato paṭṭhāya <pageBreak edition="M" number="1.0041" /> tadatthanipphādanatthaṃ puññañāṇasambhāre sampādento aparimitaṃ kālaṃ anappakaṃ dukkhamanubhosi, upekkhakatāya sammā patitehi dukkhehi na vikampitatā. Mahākāruṇikatāya saṃsārābhimukhatā, upekkhakatāya tato nibbindanā. Tathā upekkhakatāya nibbānābhimukhatā, mahākāruṇikatāya tadadhigamo. Tathā mahākāruṇikatāya paresaṃ ahiṃsāpanaṃ, upekkhakatāya sayaṃ parehi abhāyanaṃ. Mahākāruṇikatāya paraṃ rakkhato attano rakkhaṇaṃ, upekkhakatāya attānaṃ rakkhato paresaṃ rakkhaṇaṃ. Tenassa attahitāya paṭipannādīsu catutthapuggalabhāvo siddho hoti. Tathā mahākāruṇikatāya saccādhiṭṭhānassa ca cāgādhiṭṭhānassa ca pāripūrī, upekkhakatāya upasamādhiṭṭhānassa ca paññādhiṭṭhānassa ca pāripūrī <pageBreak edition="V" number="1.0037" />. Evaṃ purisuddhāsayappayogassa mahākāruṇikatāya lokahitatthameva rajjasampadādibhavasampattiyā upagamanaṃ, upekkhakatāya tiṇāyapi amaññamānassa tato apagamanaṃ. Iti suvisuddhaupagamāpagamassa mahākāruṇikatāya lokahitatthameva dānavasena sampattīnaṃ pariccajanā, upekkhakatāya cassa phalassa attano apaccāsīsanā. Evaṃ samudāgamanato paṭṭhāya acchariyabbhutaguṇasamannāgatassa mahākāruṇikatāya paresaṃ hitasukhatthaṃ atidukkarakāritā, upekkhakatāya kāyampi analaṅkāritā.</paragraph>
<paragraph line="50">Tathā mahākāruṇikatāya carimattabhāve jiṇṇāturamatadassanena sañjātasaṃvego, upekkhakatāya uḷāresu devabhogasadisesu bhogesu nirapekkho mahābhinikkhamanaṃ nikkhami. Tathā mahākāruṇikatāya ‘‘kicchaṃ vatāyaṃ loko āpanno’’tiādinā (dī. ni. 2.57; saṃ. ni. 2.4, 10) karuṇāmukheneva vipassanārambho, upekkhakatāya buddhabhūtassa satta sattāhāni vivekasukheneva vītināmanaṃ. Mahākāruṇikatāya dhammagambhīrataṃ paccavekkhitvā dhammadesanāya appossukkanaṃ āpajjitvāpi mahābrahmuno ajjhesanāpadesena okāsakaraṇaṃ, upekkhakatāya pañcavaggiyādiveneyyānaṃ ananurūpasamudācārepi anaññathābhāvo. Mahākāruṇikatāya katthaci paṭighātābhāvenassa sabbattha amittasaññābhāvo, upekkhakatāya katthacipi anurodhābhāvena sabbattha sinehasanthavābhāvo. Mahākāruṇikatāya paresaṃ pasādanā, upekkhakatāya <pageBreak edition="M" number="1.0042" /> pasannākārehi na vikampanā. Mahākāruṇikatāya dhammānurāgābhāvena tattha ācariyamuṭṭhiabhāvo, upekkhakatāya sāvakānurāgābhāvena parivāraparikammatābhāvo. Mahākāruṇikatāya dhammaṃ desetuṃ parehi saṃsaggamupagacchatopi upekkhakatāya na tattha abhirati. Mahākāruṇikatāya gāmādīnaṃ āsannaṭṭhāne vasatopi upekkhakatāya araññaṭṭhāne eva viharaṇaṃ. Tena vuttaṃ – <bold>‘‘purimenassa paramāya anukampāya samannāgamaṃ dīpetī’’</bold>ti.</paragraph>
<paragraph line="51"><bold>Ta</bold>nti tatrāti padaṃ. ‘‘Desakālaparidīpana’’nti ye desakālā idha viharaṇakiriyāvisesanabhāvena vuttā, tesaṃ paridīpananti dassento <bold>‘‘yaṃ samayaṃ…pe… dīpetī’’</bold>ti āha. Taṃ-saddo hi vuttassa atthassa paṭiniddeso, tasmā idha kālassa desassa vā paṭiniddeso bhavitumarahati, na aññassa. Ayaṃ tāva tatra-saddassa paṭiniddesabhāve atthavibhāvanā. Yasmā pana īdisesu ṭhānesu tatra-saddo dhammadesanāvisiṭṭhaṃ desakālañca vibhāveti, tasmā vuttaṃ – <bold>‘‘bhāsitabbayutte vā desakāle dīpetī’’</bold>ti. Tena <bold>tatrā</bold>ti yatra bhagavā dhammadesanatthaṃ bhikkhū ālapati bhāsati, tādise dese, kāle vāti attho. <bold>Na hī</bold>tiādinā tamevatthaṃ samattheti. Nanu ca yattha ṭhito bhagavā ‘‘akālo kho tāvā’’tiādinā <pageBreak edition="V" number="1.0038" /> bāhiyassa dhammadesanaṃ paṭikkhipi, tattheva antaravīthiyaṃ ṭhito tassa dhammaṃ desesīti? Saccametaṃ, adesetabbakāle adesanāya idaṃ udāharaṇaṃ. Tenevāha – <bold>‘‘akālo kho tāvā’’</bold>ti.</paragraph>
<paragraph line="52">Yaṃ pana tattha vuttaṃ – ‘‘antaragharaṃ paviṭṭhamhā’’ti, tampi tassa akālabhāvasseva pariyāyena dassanatthaṃ vuttaṃ. Tassa hi tadā addhānaparissamena rūpakāye akammaññatā ahosi, balavapītivegena nāmakāye. Tadubhayassa vūpasamaṃ āgamento papañcaparihāratthaṃ bhagavā ‘‘akālo kho’’ti pariyāyena paṭikkhipi. Adesetabbadese adesanāya pana udāharaṇaṃ ‘‘atha kho bhagavā maggā okkamma aññatarasmiṃ rukkhamūle nisīdi (saṃ. ni. 2.154), vihārapacchāyāyaṃ paññatte āsane nisīdī’’ti (dī. ni. 1.363) ca evamādikaṃ idha ādisaddena saṅgahitaṃ. ‘‘Atha kho so, bhikkhave, bālo idha pubbe nesādo idha pāpāni kammāni karitvā’’tiādīsu (ma. ni. 3.251) padapūraṇamatte kho-saddo, ‘‘dukkhaṃ kho agāravo viharati <pageBreak edition="M" number="1.0043" /> appatisso’’tiādīsu (a. ni. 4.21) avadhāraṇe, ‘‘kittāvatā nu kho, āvuso, satthu pavivittassa viharato sāvakā vivekaṃ nānusikkhantī’’tiādīsu (ma. ni. 1.31) ādikālatthe, vākyārambheti attho. Tattha padapūraṇena vacanālaṅkāramattaṃ kataṃ hoti, ādikālatthena vākyassa upaññāsamattaṃ. Avadhāraṇatthena pana niyamadassanaṃ, tasmā āmantesi evāti āmantane niyamo dassito hoti.</paragraph>
<paragraph line="53"><bold>Bhagavāti lokagarudīpana</bold>nti kasmā vuttaṃ, nanu pubbepi bhagavāsaddassa attho vuttoti? Yadipi vutto, taṃ panassa yathāvutte ṭhāne viharaṇakiriyāya kattu visesadassanatthaṃ kataṃ, na āmantanakiriyāya, idha pana āmantanakiriyāya, tasmā tadatthaṃ puna ‘‘bhagavā’’ti pāḷiyaṃ vuttanti tassatthaṃ dassetuṃ ‘‘bhagavāti lokagarudīpana’’nti āha. Tena lokagarubhāvato tadanurūpaṃ paṭipattiṃ patthento attano santikaṃ upagatānaṃ bhikkhūnaṃ ajjhāsayānurūpaṃ dhammaṃ desetuṃ te āmantesīti dasseti. <bold>Kathāsavanayuttapuggalavacana</bold>nti vakkhamānāya cittapariyādānadesanāya savanayoggapuggalavacanaṃ. Catūsupi parisāsu bhikkhū eva edisānaṃ desanānaṃ visesena bhājanabhūtāti sātisayaṃ sāsanasampaṭiggāhakabhāvadassanatthaṃ idha bhikkhuggahaṇanti dassetvā idāni saddatthaṃ dassetuṃ <bold>‘‘apicā’’</bold>tiādimāha. Tattha <bold>bhikkhakoti bhikkhū</bold>ti bhikkhanadhammatāya bhikkhūti attho. <bold>Bhikkhācariyaṃ ajjhupagato</bold>ti buddhādīhi ajjhupagataṃ bhikkhācariyaṃ, uñchācariyaṃ, ajjhupagatattā anuṭṭhitattā bhikkhu. Yo hi appaṃ vā mahantaṃ vā bhogakkhandhaṃ pahāya agārasmā anagāriyaṃ pabbajito, so kasigorakkhādijīvikākappanaṃ hitvā liṅgasampaṭicchaneneva <pageBreak edition="V" number="1.0039" /> bhikkhācariyaṃ ajjhupagatattā bhikkhu, parappaṭibaddhajīvikattā vā vihāramajjhe kājabhattaṃ bhuñjamānopi bhikkhācariyaṃ ajjhupagatoti bhikkhu, piṇḍiyālopabhojanaṃ nissāya pabbajjāya ussāhajātattā vā bhikkhācariyaṃ ajjhupagatoti bhikkhūti evamettha attho daṭṭhabbo. <bold>Ādinā nayenā</bold>ti ‘‘chinnabhinnapaṭadharoti bhikkhu, bhindati pāpake akusale dhammeti bhikkhu, bhinnattā pāpakānaṃ akusalānaṃ dhammānaṃ bhikkhū’’tiādinā (vibha. 510) <bold>vibhaṅge</bold> āgatanayena. <bold>Ñāpane</bold>ti avabodhane, paṭivedaneti attho.</paragraph>
<paragraph line="54"><bold>Bhikkhanasīlatā</bold>ti <pageBreak edition="M" number="1.0044" /> bhikkhanena jīvanasīlatā, na kasivāṇijjādinā jīvanasīlatā. <bold>Bhikkhanadhammatā</bold>ti ‘‘uddissa ariyā tiṭṭhantī’’ti (jā. 1.7.59) evaṃ vuttā bhikkhanasabhāvatā, na yācanakohaññasabhāvatā. <bold>Bhikkhane sādhukāritā</bold>ti ‘‘uttiṭṭhe nappamajjeyyā’’ti (dha. pa. 168) vacanaṃ anussaritvā tattha appamajjanā. Atha vā <bold>sīlaṃ</bold> nāma pakatisabhāvo, idha pana tadadhiṭṭhānaṃ. <bold>Dhammo</bold>ti vataṃ. <bold>Sādhukāritā</bold>ti sakkaccakāritā ādarakiriyā. <bold>Hīnādhikajanasevita</bold>nti ye bhikkhubhāve ṭhitāpi jātimadādivasena uddhatā unnaḷā, ye ca gihibhāve paresaṃ adhikabhāvampi anupagatattā bhikkhācariyaṃ paramakāruññataṃ maññanti, tesaṃ ubhayesampi yathākkamaṃ ‘‘bhikkhavo’’ti vacanena hīnajanehi daliddehi paramakāruññataṃ pattehi parakulesu bhikkhācariyāya jīvikaṃ kappentehi sevitaṃ vuttiṃ pakāsento <bold>uddhatabhāvaniggahaṃ karoti</bold>. Adhikajanehi uḷārabhogakhattiyakulādito pabbajitehi buddhādīhi ājīvavisodhanatthaṃ sevitaṃ vuttiṃ pakāsento dīnabhāvaniggahaṃ karotīti yojetabbaṃ. Yasmā ‘‘bhikkhavo’’ti vacanaṃ āmantanabhāvato abhimukhīkaraṇaṃ, pakaraṇato sāmatthiyato ca sussusājananaṃ sakkaccasavanamanasikāraniyojanañca hoti, tasmā tamatthaṃ dassento <bold>‘‘bhikkhavoti iminā’’</bold>tiādimāha. Tattha <bold>sādhukaṃ savanamanasikāre</bold>ti sādhukasavane sādhukamanasikāre ca. Kathaṃ pana pavattitā savanādayo sādhukaṃ pavattitā hontīti? ‘‘Addhā imāya sammāpaṭipattiyā sakalasāsanasampatti hatthagatā bhavissatī’’ti ādaragāravayogena kathādīsu aparibhavādinā ca. Vuttañhi ‘‘pañcahi, bhikkhave, dhammehi samannāgato suṇanto saddhammaṃ bhabbo niyāmaṃ okkamituṃ kusalesu dhammesu sammattaṃ. Katamehi pañcahi? Kathaṃ na paribhoti, kathitaṃ na paribhoti, na attānaṃ paribhoti, avikkhittacitto dhammaṃ suṇāti ekaggacitto, yoniso ca manasikaroti. Imehi kho, bhikkhave, pañcahi dhammehi samannāgato suṇanto saddhammaṃ bhabbo niyāmaṃ okkamituṃ kusalesu dhammesu sammatta’’nti (a. ni. 5.151). Tenevāha – <bold>‘‘sādhukaṃ savanamanasikārāyattā hi sāsanasampattī’’</bold>ti.</paragraph>
<paragraph line="55">Pubbe <pageBreak edition="V" number="1.0040" /> sabbaparisāsādhāraṇattepi bhagavato dhammadesanāya ‘‘jeṭṭhaseṭṭhā’’tiādinā bhikkhūnaṃ eva āmantane kāraṇaṃ dassetvā idāni bhikkhū <pageBreak edition="M" number="1.0045" /> āmantetvāva dhammadesanāya payojanaṃ dassetuṃ <bold>‘‘kimatthaṃ pana bhagavā’’</bold>ti codanaṃ samuṭṭhāpeti. Tattha <bold>aññaṃ cintentā</bold>ti aññavihitā. <bold>Vikkhittacittā</bold>ti asamāhitacittā. <bold>Dhammaṃ paccavekkhantā</bold>ti hiyyo tato paraṃ divasesu vā sutadhammaṃ pati pati manasā avekkhantā. Bhikkhū āmantetvā dhamme desiyamāne ādito paṭṭhāya desanaṃ sallakkhetuṃ sakkontīti imamatthaṃ byatirekamukhena dassetuṃ <bold>‘‘te anāmantetvā’’</bold>tiādi vuttaṃ.</paragraph>
<paragraph line="56"><bold>Bhikkhavo</bold>ti cettha sandhivasena i-kāralopo daṭṭhabbo. <bold>Bhikkhavo itī</bold>ti ayaṃ <bold>iti</bold>-saddo hetuparisamāpanādiatthapadatthavipariyāyapakārāvadhāraṇanidassanādianekatthappabhedo. Tathā hesa ‘‘ruppatīti kho, bhikkhave, tasmā rūpanti vuccatī’’tiādīsu (saṃ. ni. 3.79) hetvatthe dissati. ‘‘Tasmātiha me, bhikkhave, dhammadāyādā bhavatha, mā āmisadāyādā. Atthi me tumhesu anukampā. Kinti me sāvakā dhammadāyādā bhaveyyuṃ, no āmisadāyādā’’tiādīsu (ma. ni. 1.19) parisamāpane. ‘‘Iti vā iti evarūpā naccagītavāditavisūkadassanā paṭivirato’’tiādīsu (dī. ni. 1.13) ādiatthe. ‘‘Māgaṇḍiyoti tassa brāhmaṇassa saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanamabhilāpo’’tiādīsu (mahāni. 73, 75) padatthavipariyāye. ‘‘Iti kho, bhikkhave, sappaṭibhayo bālo, appaṭibhayo paṇḍito, saupaddavo bālo, anupaddavo paṇḍito, saupasaggo bālo, anupasaggo paṇḍito’’tiādīsu (ma. ni. 3.124) pakāre. ‘‘Atthi idappaccayā jarāmaraṇanti puṭṭhena satā, ‘ānanda, atthī’tissa vacanīyaṃ. ‘Kiṃ paccayā jarāmaraṇa’nti iti ce vadeyya. Jātipaccayā jarāmaraṇaṃ iccassa vacanīya’’ntiādīsu (dī. ni. 2.96) avadhāraṇe. ‘‘Atthīti kho, kaccāna, ayameko anto, natthīti kho, kaccāna, ayaṃ dutiyo anto’’tiādīsu (saṃ. ni. 2.15; saṃ. ni. 3.90) nidassane. Idhāpi nidassane eva daṭṭhabbo. Bhikkhavoti hi āmantanākāro. Tamesa iti-saddo nidasseti ‘‘bhikkhavoti āmantesī’’ti. Iminā nayena ‘‘bhaddante’’tiādīsupi yathārahaṃ iti-saddassa attho veditabbo. Pubbe ‘‘bhagavā āmantesī’’ti vuttattā ‘‘bhagavato paccassosu’’nti <pageBreak edition="M" number="1.0046" /> idha ‘‘bhagavato’’ti sāmivacanaṃ āmantanameva sambandhiantaraṃ apekkhatīti iminā adhippāyena <bold>‘‘bhagavato āmantanaṃ paṭiassosu’’</bold>nti vuttaṃ. ‘‘Bhagavato’’ti pana idaṃ paṭissavasambandhena sampadānavacanaṃ yathā ‘‘devadattāya paṭissuṇotī’’ti. Yaṃ nidānaṃ bhāsitanti sambandho. <bold>Imassa suttassa sukhāvagāhaṇattha</bold>nti kamalakuvalayujjalavimalasādurasasalilāya pokkharaṇiyā <pageBreak edition="V" number="1.0041" /> sukhāvataraṇatthaṃ nimmalasilātalaracanāvilāsasobhitaratanasopānaṃ vippakiṇṇamuttātalasadisavālukācuṇṇapaṇḍarabhūmibhāgaṃ titthaṃ viya suvibhattabhittivicitravedikāparikkhittassa nakkhattapathaṃ phusitukāmatāya viya paṭivijambhitasamussayassa pāsādavarassa sukhārohanatthaṃ dantamayasaṇhamuduphalakañcanalatāvinaddhamaṇigaṇappabhāsamudayujjalasobhaṃ sopānaṃ viya suvaṇṇavalayanūpurādisaṅghaṭṭanasaddasammissitassa kathitahasitamadhurassaragehajanavijambhitavicaritassa uḷāraissariyavibhavasobhitassa mahāgharassa sukhappavesanatthaṃ suvaṇṇarajatamaṇimuttāpavāḷādijutivissaravijjotitasuppatiṭṭhitavisāladvārabāhaṃ mahādvāraṃ viya ca atthabyañjanasampannassa buddhānaṃ desanāñāṇagambhīrabhāvasaṃsūcakassa imassa suttassa sukhāvagāhatthaṃ.</paragraph>
<paragraph line="57">Etthāha – ‘‘kimatthaṃ pana dhammavinayasaṅgahe kayiramāne nidānavacanaṃ, nanu bhagavatā bhāsitavacanasseva saṅgaho kātabbo’’ti? Vuccate, desanāya ṭhitiasammosasaddheyyabhāvasampādanatthaṃ. Kāladesadesakanimittaparisāpadesehi upanibandhitvā ṭhapitā hi desanā ciraṭṭhitikā hoti asammosadhammā saddheyyā ca. Desakālakattuhetunimittehi upanibaddho viya vohāravinicchayo. Teneva ca āyasmatā mahākassapena ‘‘cittapariyādānasuttaṃ, āvuso ānanda, kattha bhāsita’’ntiādinā desādipucchāsu katāsu tāsaṃ vissajjanaṃ karontena dhammabhaṇḍāgārikena ‘‘evaṃ me suta’’ntiādinā imassa suttassa nidānaṃ bhāsitaṃ. Apica satthusampattippakāsanatthaṃ nidānavacanaṃ. Tathāgatassa hi bhagavato pubbacaraṇānumānāgamatakkābhāvato sammāsambuddhabhāvasiddhi. Na hi sammāsambussa pubbacaraṇādīhi attho atthi sabbattha appaṭihatañāṇacāratāya ekappamāṇattā ca ñeyyadhammesu. Tathā ācariyamuṭṭhidhammamacchariyasāsanasāvakānānurāgābhāvato khīṇāsavabhāvasiddhi. Na hi sabbaso khīṇāsavassa te sambhavantīti suvisuddhassa parānuggahappavatti. Evaṃ <pageBreak edition="M" number="1.0047" /> desakasaṃkilesabhūtānaṃ diṭṭhisīlasampadādūsakānaṃ avijjātaṇhānaṃ accantābhāvasaṃsūcakehi ñāṇappahānasampadābhibyañjanakehi ca sambuddhavisuddhabhāvehi purimavesārajjadvayasiddhi, tato ca antarāyikaniyyānikadhammesu sammohābhāvasiddhito pacchimavesārajjadvayasiddhīti bhagavato catuvesārajjasamannāgamo attahitaparahitappaṭipatti ca nidānavacanena pakāsitā hoti. Tattha tattha sampattaparisāya ajjhāsayānurūpaṃ ṭhānuppattikappaṭibhānena dhammadesanādīpanato, idha pana rūpagarukānaṃ puggalānaṃ ajjhāsayānurūpaṃ ṭhānuppattikappaṭibhānena dhammadesanādīpanatoti yojetabbaṃ. Tena vuttaṃ – ‘‘satthusampattippakāsanatthaṃ nidānavacana’’nti.</paragraph>
<paragraph line="58">Tathā sāsanasampattippakāsanatthaṃ nidānavacanaṃ. Ñāṇakaruṇāpariggahitasabbakiriyassa hi bhagavato <pageBreak edition="V" number="1.0042" /> natthi niratthakā paṭipatti, attahitatthā vā. Tasmā paresaṃ eva atthāya pavattasabbakiriyassa sammāsambuddhassa sakalampi kāyavacīmanokammaṃ yathāpavattaṃ vuccamānaṃ diṭṭhadhammikasamparāyikaparamatthehi yathārahaṃ sattānaṃ anusāsanaṭṭhena sāsanaṃ, na kapparacanā. Tayidaṃ satthucaritaṃ kāladesadesakaparisāpadesehi saddhiṃ tattha tattha nidānavacanehi yathārahaṃ pakāsīyati. ‘‘Idha pana rūpagarukānaṃ puggalāna’’ntiādi sabbaṃ purimasadisameva. Tena vuttaṃ – ‘‘sāsanasampattippakāsanatthaṃ nidānavacana’’nti. Apica satthuno pamāṇabhāvappakāsanena vacanena sāsanassa pamāṇabhāvadassanatthaṃ nidānavacanaṃ, tañca desakappamāṇabhāvadassanaṃ heṭṭhā vuttanayānusārena ‘‘bhagavā’’ti ca iminā padena vibhāvitanti veditabbaṃ. Bhagavāti hi tathāgatassa rāgadosamohādisabbakilesamaladuccaritadosappahānadīpanena vacanena anaññasādhāraṇasuparisuddhañāṇakaruṇādiguṇavisesayogaparidīpanena tato eva sabbasattuttamabhāvadīpanena ayamattho sabbathā pakāsito hotīti. Idamettha nidānavacanappayojanassa mukhamattanidassanaṃ.</paragraph>
<paragraph line="59"><bold>Nikkhittassā</bold>ti desitassa. Desanā hi desetabbassa sīlādiatthassa veneyyasantānesu nikkhipanato ‘‘nikkhepo’’ti vuccati. <bold>Suttanikkhepaṃ vicāretvāva vuccamānā pākaṭā hotī</bold>ti sāmaññato bhagavato desanāya samuṭṭhānassa vibhāgaṃ dassetvā ‘‘etthāyaṃ desanā evaṃsamuṭṭhānā’’ti desanāya samuṭṭhāne dassite suttassa sammadeva nidānaparijānanena vaṇṇanāya suviññeyyattā vuttaṃ. Tattha yathā <pageBreak edition="M" number="1.0048" /> anekasataanekasahassabhedānipi suttantāni saṃkilesabhāgiyādipaṭṭhānanayavasena soḷasavidhataṃ nātivattanti, evaṃ attajjhāsayādisuttanikkhepavasena catubbidhabhāvanti āha – <bold>‘‘cattāro hi suttanikkhepā’’</bold>ti. Ettha ca yathā attajjhāsayassa aṭṭhuppattiyā ca parajjhāsayapucchāhi saddhiṃ saṃsaggabhedo sambhavati ‘‘attajjhāsayo ca parajjhāsayo ca, attajjhāsayo ca pucchāvasiko ca, aṭṭhuppattiko ca parajjhāsayo ca, aṭṭhuppattiko ca pucchāvasiko cā’’ti ajjhāsayapucchānusandhisabbhāvato, evaṃ yadipi aṭṭhuppattiyā attajjhāsayenapi saṃsaggabhedo sambhavati, attajjhāsayādīhi pana purato ṭhitehi aṭṭhuppattiyā saṃsaggo natthīti na idha niravaseso vitthāranayo sambhavatīti ‘‘cattāro suttanikkhepā’’ti vuttaṃ. Tadantogadhattā vā sesanikkhepānaṃ mūlanikkhepavasena cattārova dassitā. Yathādassanañhettha ayaṃ saṃsaggabhedo gahetabboti.</paragraph>
<paragraph line="60">Tatrāyaṃ vacanattho – nikkhipīyatīti nikkhepo, suttaṃ eva nikkhepo <bold>suttanikkhepo</bold>. Atha vā nikkhipanaṃ nikkhepo, suttassa nikkhepo <bold>suttanikkhepo,</bold> suttadesanāti attho. Attano ajjhāsayo attajjhāsayo, so assa atthi kāraṇabhūtoti <bold>attajjhāsayo</bold>. Attano ajjhāsayo etassāti <pageBreak edition="V" number="1.0043" /> vā <bold>attajjhāsayo. Parajjhāsayepi</bold> eseva nayo. Pucchāya vaso pucchāvaso, so etassa atthīti <bold>pucchāvasiko</bold>. Suttadesanāvatthubhūtassa atthassa uppatti atthuppatti, atthuppattiyeva aṭṭhuppatti ttha-kārassa ṭṭha-kāraṃ katvā. Sā etassa atthīti <bold>aṭṭhuppattiko</bold>. Atha vā nikkhipīyati suttaṃ etenāti <bold>suttanikkhepo,</bold> attajjhāsayādi eva. Etasmiṃ atthavikappe attano ajjhāsayo <bold>attajjhāsayo</bold>. Paresaṃ ajjhāsayo <bold>parajjhāsayo</bold>. Pucchīyatīti pucchā, pucchitabbo attho. Pucchāvasena pavattaṃ dhammappaṭiggāhakānaṃ vacanaṃ pucchāvasikaṃ, tadeva nikkhepasaddāpekkhāya pulliṅgavasena vuttaṃ – <bold>‘‘pucchāvasiko’’</bold>ti. Tathā aṭṭhuppatti eva <bold>aṭṭhuppattiko</bold>ti evamettha attho veditabbo.</paragraph>
<paragraph line="61">Apicettha paresaṃ indriyaparipākādikāraṇanirapekkhattā attajjhāsayassa visuṃ suttanikkhepabhāvo yutto kevalaṃ attano ajjhāsayeneva dhammatantiṭṭhapanatthaṃ pavattitadesanattā. Parajjhāsayapucchāvasikānaṃ pana paresaṃ ajjhāsayapucchānaṃ desanāpavattihetubhūtānaṃ uppattiyaṃ pavattitānaṃ <pageBreak edition="M" number="1.0049" /> kathamaṭṭhuppattiyā anavarodho, pucchāvasikaaṭṭhuppattikānaṃ vā parajjhāsayānurodhena pavattitānaṃ kathaṃ parajjhāsaye anavarodhoti? Na codetabbametaṃ. Paresañhi abhinīhāraparipucchādivinimuttasseva suttadesanākāraṇuppādassa aṭṭhuppattibhāvena gahitattā parajjhāsayapucchāvasikānaṃ visuṃ gahaṇaṃ. Tathā hi brahmajāladhammadāyādasuttādīnaṃ vaṇṇāvaṇṇaāmisuppādādidesanānimittaṃ ‘‘aṭṭhuppattī’’ti vuccati. Paresaṃ pucchaṃ vinā ajjhāsayaṃ eva nimittaṃ katvā desito parajjhāsayo, pucchāvasena desito pucchāvasikoti pākaṭoyamatthoti. <bold>Attano ajjhāsayeneva kathesī</bold>ti dhammatantiṭṭhapanatthaṃ kathesi. <bold>Vimuttiparipācanīyā dhammā</bold> saddhindriyādayo. <bold>Ajjhāsaya</bold>nti adhimuttiṃ. <bold>Khanti</bold>nti diṭṭhinijjhānakkhantiṃ. <bold>Mana</bold>nti paññatticittaṃ. <bold>Abhinīhāra</bold>nti paṇidhānaṃ. <bold>Bujjhanabhāva</bold>nti bujjhanasabhāvaṃ, paṭivijjhanākāraṃ vā. <bold>Rūpagarukāna</bold>nti pañcasu ārammaṇesu rūpārammaṇagarukā rūpagarukā. Cittena rūpaninnā rūpapoṇā rūpapabbhārā rūpadassanappasutā rūpena ākaḍḍhitahadayā, tesaṃ rūpagarukānaṃ.</paragraph>
<paragraph line="62"><bold>Paṭisedhattho</bold>ti paṭikkhepattho. Kassa pana paṭikkhepatthoti? Kiriyāpadhānañhi vākyaṃ, tasmā ‘‘na samanupassāmī’’ti samanupassanākiriyāpaṭisedhattho. Tenāha – <bold>‘‘imassa pana padassā’’</bold>tiādi. Yo paro na hoti, so attāti lokasamaññāmattasiddhaṃ sattasantānaṃ sandhāya – ‘‘aha’’nti satthā vadati, na bāhirakaparikappitaṃ ahaṃkāravisayaṃ ahaṃkārassa bodhimūleyeva samucchinnattā. Lokasamaññānatikkamantā eva hi buddhānaṃ lokiye visaye desanāpavatti. <bold>Bhikkhave</bold>ti ālapane kāraṇaṃ heṭṭhā vuttameva. Aññanti apekkhāsiddhattā aññatthassa <pageBreak edition="V" number="1.0044" /><bold>‘‘idāni vattabbaitthirūpato añña’’</bold>nti āha. <bold>Ekampi rūpa</bold>nti ekaṃ vaṇṇāyatanaṃ. Samaṃ visamaṃ sammā yāthāvato anu anu passatīti <bold>samanupassanā,</bold> ñāṇaṃ. Saṃkilissanavasena anu anu passatīti <bold>samanupassanā,</bold> diṭṭhi. <bold>No niccato</bold>ti ettha <bold>iti</bold>-saddo ādiattho, evamādikoti attho. Tena ‘‘dukkhato samanupassatī’’ti evamādīni saṅgaṇhāti. <bold>Olokentopī</bold>ti devamanussavimānakapparukkhamaṇikanakādigatāni rūpāni anavasesaṃ sabbaññutaññāṇena olokentopi. Sāmaññavacanopi yaṃ-saddo ‘‘ekarūpampī’’ti rūpassa <pageBreak edition="M" number="1.0050" /> adhigatattā rūpavisayo icchitoti <bold>‘‘yaṃ rūpa’’</bold>nti vuttaṃ. Tathā purisasaddo pariyādiyitabbacittapuggalavisayoti <bold>rūpagarukassā</bold>ti visesitaṃ. <bold>Gahaṇaṃ</bold> ‘‘khepana’’nti ca adhippetaṃ, <bold>pariyādānañca</bold> uppattinivāraṇanti āha – <bold>‘‘catubhūmakakusalacitta’’</bold>nti. Tañhi rūpaṃ tādisassa parittakusalassapi uppattiṃ nivāreti, kimaṅgaṃ pana mahaggatānuttaracittassāti lokuttarakusalacittassapi uppattiyā nivāraṇaṃ hotuṃ samatthaṃ, lokiyakusaluppattiyā nivārakatte vattabbameva natthīti <bold>‘‘catubhūmakakusalacittaṃ pariyādiyitvā’’</bold>ti vuttaṃ. Na hi kāmaguṇassādappasutassa purisassa dānādivasena savipphārikā kusaluppatti sambhavati. <bold>Gaṇhitvā khepetvā</bold>ti attānaṃ assādetvā pavattamānassa akusalacittassa paccayo hontaṃ pavattinivāraṇena muṭṭhigataṃ viya gahetvā anuppādanirodhena khepetvā viya tiṭṭhati. Tāva mahati lokasannivāse tassa pariyādiyaṭṭhānaṃ avicchedato labbhatīti āha – <bold>‘‘tiṭṭhatī’’</bold>ti yathā ‘‘pabbatā tiṭṭhanti, najjo sandantī’’ti. Tenāha – <bold>‘‘idha ubhayampi vaṭṭatī’’</bold>tiādi.</paragraph>
<paragraph line="63"><bold>Yathayida</bold>nti sandhivasena ākārassa rassattaṃ yakārāgamo cāti āha – <bold>‘‘yathā ida’’</bold>nti. <bold>Itthiyā rūpa</bold>nti itthisarīragataṃ tappaṭibaddhañca rūpāyatanaṃ. Paramatthassa niruḷho, paṭhamaṃ sādhāraṇato saddasatthalakkhaṇāni vibhāvetabbāni, pacchā asādhāraṇatoti tāni pāḷivasena vibhāvetuṃ – ‘‘ruppatīti kho…pe… veditabba’’nti āha. Tattha <bold>ruppatī</bold>ti sītādivirodhipaccayehi vikāraṃ āpādīyati, āpajjatīti vā attho. Vikāruppatti ca virodhipaccayasannipāte visadisuppatti vibhūtatarā, kuto panāyaṃ visesoti ce? ‘‘Sītenā’’tiādivacanato. Evañca katvā vedanādīsu anavasesarūpasamaññā sāmaññalakkhaṇanti sabbarūpadhammasādhāraṇaṃ rūppanaṃ. Idāni atthuddhāranayena rūpasaddaṃ saṃvaṇṇento <bold>‘‘ayaṃ panā’’</bold>tiādimāha. <bold>Rūpakkhandhe vattatī</bold>ti ‘‘oḷārikaṃ vā sukhumaṃ vā’’tiādivacanato (ma. ni. 1.361; 2.113; 3.86, 89; vibha. 2). <bold>Rūpūpapattiyā</bold>ti ettha rūpabhavo rūpaṃ uttarapadalopena. Rūpabhavūpapattiyāti ayañhettha attho. <bold>Kasiṇanimitte</bold>ti pathavīkasiṇādisaññite paṭibhāganimitte. Rūppati attano phalassa sabhāvaṃ karotīti rūpaṃ, sabhāvahetūti <pageBreak edition="V" number="1.0045" /><pageBreak edition="M" number="1.0051" /> āha – <bold>‘‘sarūpā…pe… ettha paccaye’’</bold>ti. Karacaraṇādiavayavasaṅghātabhāvena rūpīyati nirūpīyatīti rūpaṃ, rūpakāyoti āha – <bold>‘‘ākāso…pe… ettha sarīre’’</bold>ti.</paragraph>
<paragraph line="64">Rūpayati vaṇṇavikāraṃ āpajjamānaṃ hadayaṅgatabhāvaṃ pakāsetīti rūpaṃ, vaṇṇāyatanaṃ. Ārohapariṇāhādibhedarūpagataṃ saṇṭhānasampattiṃ nissāya pasādaṃ āpajjamāno rūpappamāṇoti vuttoti āha – <bold>‘‘ettha saṇṭhāne’’</bold>ti. <bold>Piyarūpa</bold>ntiādīsu sabhāvattho rūpasaddo. Ādisaddena rūpajjhānādīnaṃ saṅgaho. ‘‘Rūpī rūpāni passatī’’ti ettha ajjhattaṃ kesādīsu parikammasaññāvasena paṭiladdharūpajjhānaṃ rūpaṃ, taṃ assa atthīti rūpīti vutto. <bold>Itthiyā catusamuṭṭhāne vaṇṇe</bold>ti itthisarīrapariyāpannameva rūpaṃ gahitaṃ, tappaṭibaddhavatthālaṅkārādirūpampi pana purisacittassa pariyādāyakaṃ hotīti dassetuṃ – <bold>‘‘apicā’’</bold>tiādi vuttaṃ. Gandhavaṇṇaggahaṇena vilepanaṃ vuttaṃ. Kāmaṃ ‘‘asukāya itthiyā pasādhana’’nti sallakkhitassa akāyappaṭibaddhassapi vaṇṇo paṭibaddhacittassa purisassa cittaṃ pariyādāya tiṭṭheyya, taṃ pana na ekantikanti ekantikaṃ dassento <bold>‘‘kāyappaṭibaddho’’</bold>tiāha. <bold>Upakappatīti</bold> cittassa pariyādānāya upakappati. <bold>Purimassevā</bold>ti pubbe vuttaatthasseva daḷhīkaraṇatthaṃ vuttaṃ yathā ‘‘dvikkhattuṃ bandhaṃ subandha’’nti. Nigamanavasena vā etaṃ vuttanti daṭṭhabbaṃ. <bold>Opammavasena vutta</bold>nti ‘‘yaṃ evaṃ purisassa cittaṃ pariyādāya tiṭṭhatī’’ti sakalamevidaṃ purimavacanaṃ upamāvasena vuttaṃ, tattha pana upamābhūtaṃ atthaṃ dassetuṃ – <bold>‘‘yathayidaṃ…pe… itthirūpa’’</bold>nti vuttaṃ. Pariyādāne ānubhāvo sambhavo <bold>pariyādānānubhāvo,</bold> tassa dassanavasena vuttaṃ.</paragraph>
<paragraph line="65"><bold>Idaṃ</bold> pana ‘‘itthirūpa’’ntiādivacanaṃ <bold>pariyādānānubhāve</bold> sādhetabbe dīpetabbe <bold>vatthu</bold> kāraṇaṃ. <bold>Nāgo</bold> nāma so rājā, dīghadāṭhikattā pana ‘‘mahādāṭhikanāgarājā’’ti vutto. <bold>Asaṃvaraniyāmenā</bold>ti cakkhudvārikena asaṃvaranīhārena. <bold>Nimittaṃ gahetvā</bold>ti rāguppattihetubhūtaṃ rūpaṃ subhanimittaṃ gahetvā. <bold>Visikādassanaṃ gantvā</bold>ti sivathikadassanaṃ gantvā. Tattha hi ādīnavānupassanā ijjhati. Vatthulobhena kuto tādisāya maraṇanti asaddahanto <bold>‘‘mukhaṃ tumhākaṃ dhūmavaṇṇa’’</bold>nti te daharasāmaṇere uppaṇḍento vadati.</paragraph>
<paragraph line="66">Ratanattaye suppasannattā kākavaṇṇatissādīhi visesanatthañca so tissamahārājā saddhāsaddena visesetvā vuccati. <bold>Daharassa cittaṃ pariyādāya</bold><pageBreak edition="M" number="1.0052" /><bold>tiṭṭhatī</bold>ti adhikāravasena vuttaṃ. <bold>Niṭṭhituddesakicco</bold>ti gāme asappāyarūpadassanaṃ imassa anatthāya siyāti ācariyena nivāritagāmappaveso pacchā niṭṭhituddesakicco hutvā ṭhito. Tena vuttaṃ – <bold>‘‘atthakāmānaṃ vacanaṃ aggahetvā’’</bold>ti <pageBreak edition="V" number="1.0046" />. <bold>Nivatthavatthaṃ sañjānitvā</bold>ti attanā diṭṭhadivase nivatthavatthaṃ tassā matadivase sivathikadassanatthaṃ gatena laddhaṃ sañjānitvā. <bold>Evampī</bold>ti evaṃ maraṇasampāpanavasenapi. Ayaṃ tāvettha aṭṭhakathāya anuttānatthadīpanā.</paragraph>
<subhead line="67">Nettinayavaṇṇanā</subhead>
<paragraph line="68">Idāni pakaraṇanayena pāḷiyā atthavaṇṇanaṃ karissāma. Sā pana atthasaṃvaṇṇanā yasmā desanāya samuṭṭhānappayojanabhājanesu piṇḍatthesu ca niddhāritesu sukarā hoti suviññeyyā ca, tasmā suttadesanāya samuṭṭhānādīni paṭhamaṃ niddhārayissāma. Tattha <bold>samuṭṭhānaṃ</bold> nāma desanānidānaṃ, taṃ sādhāraṇamasādhāraṇanti duvidhaṃ. Tattha sādhāraṇampi ajjhattikabāhirabhedato duvidhaṃ. Tattha <bold>sādhāraṇaṃ ajjhattikasamuṭṭhānaṃ</bold> nāma lokanāthassa mahākaruṇā. Tāya hi samussāhitassa bhagavato veneyyānaṃ dhammadesanāya cittaṃ udapādi, yaṃ sandhāya vuttaṃ – ‘‘sattesu ca kāruññataṃ paṭicca buddhacakkhunā lokaṃ volokesī’’tiādi (ma. ni. 1.283; mahāva. 9; saṃ. ni. 1.173). Ettha ca hetāvatthāyapi mahākaruṇāya saṅgaho daṭṭhabbo yāvadeva saṃsāramahoghato saddhammadesanāhatthadānehi sattasantāraṇatthaṃ taduppattito. Yathā ca mahākaruṇā, evaṃ sabbaññutaññāṇaṃ dasabalañāṇādayo ca desanāya abbhantarasamuṭṭhānabhāvena vattabbā. Sabbañhi ñeyyadhammaṃ tesaṃ desetabbākāraṃ sattānañca āsayānusayādiṃ yāthāvato jānanto bhagavā ṭhānāṭṭhānādīsu kosallena veneyyajjhāsayānurūpaṃ vicittanayadesanaṃ pavattesīti. <bold>Bāhiraṃ</bold> pana <bold>sādhāraṇaṃ samuṭṭhānaṃ</bold> dasasahassamahābrahmaparivārassa sahampatibrahmuno ajjhesanaṃ. Tadajjhesanuttarakālañhi dhammagambhīratāpaccavekkhaṇājanitaṃ appossukkataṃ paṭippassambhetvā dhammassāmī dhammadesanāya ussāhajāto ahosi. Asādhāraṇampi abbhantarabāhirabhedato duvidhameva. Tattha <bold>abbhantaraṃ</bold> yāya mahākaruṇāya yena ca desanāñāṇena <pageBreak edition="M" number="1.0053" /> idaṃ suttaṃ pavattitaṃ, tadubhayaṃ veditabbaṃ. <bold>Bāhiraṃ</bold> pana rūpagarukānaṃ puggalānaṃ ajjhāsayo. Svāyamattho aṭṭhakathāyaṃ vutto eva.</paragraph>
<paragraph line="69"><bold>Payojanampi</bold> sādhāraṇāsādhāraṇato duvidhaṃ. Tattha <bold>sādhāraṇaṃ</bold> yāva anupādāparinibbānaṃ vimuttirasattā bhagavato desanāya. Tenevāha – ‘‘etadatthā kathā, etadatthā mantanā’’tiādi. <bold>Asādhāraṇaṃ</bold> pana tesaṃ rūpagarukānaṃ puggalānaṃ rūpe chandarāgassa jahāpanaṃ, ubhayampetaṃ bāhirameva. Sace pana veneyyasantānagatampi desanābalasiddhisaṅkhātaṃ payojanaṃ adhippāyasamijjhanabhāvato yathādhippetatthasiddhiyā mahākāruṇikassa bhagavatopi payojanamevāti gaṇheyya, iminā pariyāyenassa abbhantaratāpi siyā.</paragraph>
<paragraph line="70">Apica <pageBreak edition="V" number="1.0047" /> tesaṃ rūpagarukānaṃ puggalānaṃ rūpasmiṃ vijjamānassa ādīnavassa yāthāvato anavabodho imissā desanāya samuṭṭhānaṃ, tadavabodho payojanaṃ. So hi imāya desanāya bhagavantaṃ payojeti tannipphādanaparāyaṃ desanāti katvā. Yañhi desanāya sādhetabbaṃ phalaṃ, taṃ ākaṅkhitabbattā desakaṃ desanāya payojetīti payojananti vuccati. Tathā tesaṃ puggalānaṃ tadaññesañca veneyyānaṃ rūpamukhena pañcasu upādānakkhandhesu ādīnavadassanañcettha payojanaṃ. Tathā saṃsāracakkanivattisaddhammacakkappavattisassatādimicchāvādanirākaraṇaṃ sammāvādapurekkhāro akusalamūlasamūhananaṃ kusalamūlasamāropanaṃ apāyadvārapidahanaṃ saggamaggadvāravivaraṇaṃ pariyuṭṭhānavūpasamanaṃ anusayasamugghātanaṃ ‘‘mutto mocessāmī’’ti purimapaṭiññāvisaṃvādanaṃ tappaṭipakkhamāramanorathavisaṃvādanaṃ titthiyadhammanimmathanaṃ buddhadhammapatiṭṭhāpananti evamādīnipi payojanāni idha veditabbāni.</paragraph>
<paragraph line="71">Yathā te puggalā rūpagarukā, evaṃ tadaññe ca sakkāyagarukā sakkāyasmiṃ allīnā saṅkhatadhammānaṃ sammāsambuddhassa ca paṭipattiṃ ajānantā asaddhammassavanasādhāraṇaparicariyamanasikāraparā saddhammassavanadhāraṇaparicayappaṭivedhavimukhā ca bhavavippamokkhesino veneyyā imissā desanāya <bold>bhājanaṃ</bold>.</paragraph>
<paragraph line="72"><bold>Piṇḍattā</bold><pageBreak edition="M" number="1.0054" /> cettha rūpaggahaṇena rūpadhāturūpāyatanarūpakkhandhapariggaṇhanaṃ rūpamukhena catudhammānaṃ vaṭṭattayavicchedanūpāyo āsavoghādivivecanaṃ abhinandananivāraṇasaṅgatikkamo vivādamūlapariccāgo sikkhattayānuyogo pahānattayadīpanā samathavipassanānuṭṭhānaṃ bhāvanāsacchikiriyāsiddhīti evamādayo veditabbā.</paragraph>
<paragraph line="73">Ito paraṃ pana soḷasa hārā dassetabbā. Tattha ‘‘rūpa’’nti sahajātā tassa nissayabhūtā tappaṭibaddhā ca sabbe rūpārūpadhammā taṇhāvajjā dukkhasaccaṃ. Taṃsamuṭṭhāpikā tadārammaṇā ca taṇhā samudayasaccaṃ. Tadubhayesaṃ appavatti nirodhasaccaṃ. Nirodhappajānanā paṭipadā maggasaccaṃ. Tattha samudayena assādo, dukkhena ādīnavo, magganirodhehi nissaraṇaṃ, rūpārammaṇassa akusalacittassa kusalacittassa ca pariyādānaṃ phalaṃ. Yañhi desanāya sādhetabbaṃ payojanaṃ, taṃ phalanti vuttovāyamattho. Tadatthaṃ hidaṃ suttaṃ bhagavatā desitanti. Yathā taṃ kusalacittaṃ na pariyādiyati, evaṃ paṭisaṅkhānabhāvanābalapariggahitā indriyesu guttadvāratā upāyo. Purisassa kusalacittapariyādānenassa rūpassa aññarūpāsādhāraṇatādassanāpadesena atthakāmehi <pageBreak edition="V" number="1.0048" /> tato cittaṃ sādhukaṃ rakkhitabbaṃ. Ayamettha bhagavato āṇattīti ayaṃ <bold>desanāhāro</bold>. Assādādisandassanavibhāvanalakkhaṇo hi desanāhāro. Vuttañhetaṃ <bold>nettippakaraṇe</bold> –</paragraph>
<gatha1 line="74">‘‘Assādādīnavatā, nissaraṇampi ca phalaṃ upāyo ca;</gatha1>
<gathalast line="75">Āṇattī ca bhagavato, yogīnaṃ desanāhāro’’ti. (netti. 4 niddesavāra);</gathalast>
<paragraph line="76">Desīyati saṃvaṇṇīyati etāya suttatthoti desanā, desanāya sahacaraṇato vā desanā. Nanu ca aññepi hārā desanāsaṅkhātassa suttassa atthasaṃvaṇṇanāto desanāya sahacārino vāti? Saccametaṃ, ayaṃ pana hāro yebhuyyena yathārutavaseneva viññāyamāno desanāya saha caratīti vattabbataṃ arahati, na tathāpare. Na hi assādādīnavanissaraṇādisandassanarahitā suttadesanā atthi. Kiṃ pana tesaṃ assādādīnaṃ anavasesānaṃ vacanaṃ desanāhāro, udāhu <pageBreak edition="M" number="1.0055" /> ekaccānanti? Niravasesānaṃyeva. Yasmiñhi sutte assādādīnavanissaraṇāni sarūpato āgatāni, tattha vattabbameva natthi. Yattha pana ekadesena āgatāni, na ca sarūpena, tattha anāgataṃ atthavasena niddhāretvā hāro yojetabbo.</paragraph>
<paragraph line="77">Sayaṃ samantacakkhubhāvato taṃdassanena sabhāvato ca <bold>‘‘aha’’</bold>nti vuttaṃ. Bhikkhanasīlatādiguṇayogato abhimukhīkaraṇatthañca, <bold>‘‘bhikkhave’’</bold>ti vuttaṃ. Attābhāvato aparatādassanatthañca <bold>‘‘añña’’</bold>nti vuttaṃ. Ekassa anupalabbhadassanatthaṃ anekabhāvappaṭisedhanatthañca <bold>‘‘ekarūpampī’’</bold>ti vuttaṃ. Tādisassa rūpassa abhāvato adassanato ca <bold>‘‘na samanupassāmī’’</bold>ti vuttaṃ. Tassa paccāmasanato aniyamato ca <bold>‘‘ya’’</bold>nti vuttaṃ. Idāni vuccamānākāraparāmasanato tadaññākāranisedhanato ca <bold>‘‘eva’’</bold>nti vuttaṃ. Visabhāgindriyavatthuto sabhāgavatthusmiṃ tadabhāvato ca <bold>‘‘purisassā’’</bold>ti vuttaṃ. Nimittaggāhassa vatthubhāvato tathā parikappitattā ca <bold>‘‘cittaṃ pariyādāya tiṭṭhatī’’</bold>ti vuttaṃ. Evanti vuttākāraparāmasanatthañceva nidassanatthañca <bold>‘‘yathā’’</bold>ti vuttaṃ. Attano paccakkhabhāvato bhikkhūnaṃ paccakkhakaraṇatthañca <bold>‘‘ida’’</bold>nti vuttaṃ. Itthisantānapariyāpannato tappaṭibaddhabhāvato ca <bold>‘‘itthirūpa’’</bold>nti vuttanti evaṃ anupadavicayato <bold>vicayo hāro</bold>. Vicīyanti etena, ettha vā padapañhādayoti vicayo, viciti eva vā tesanti vicayo. Padapucchāvissajjanapubbāparānuggahanaṃ assādādīnañca visesaniddhāraṇavasena pavicayalakkhaṇo hi vicayo hāro. Vuttampi cetaṃ –</paragraph>
<gatha1 line="78">‘‘Yaṃ <pageBreak edition="V" number="1.0049" /> pucchitañca vissajjitañca, suttassa yā ca anugīti;</gatha1>
<gathalast line="79">Suttassa yo pavicayo, hāro vicayoti niddiṭṭho’’ti. (netti. 4 niddesavāra);</gathalast>
<paragraph line="80">Anādimati saṃsāre itthipurisānaṃ aññamaññarūpābhirāmatāya ‘‘itthirūpaṃ purisassa cittaṃ pariyādāya tiṭṭhatī’’ti yujjatīti ayaṃ <bold>yuttihāro</bold>. Byañjanatthānaṃ yuttāyuttavibhāgavibhāvanalakkhaṇo hi yuttihāro. Vuttampi cetaṃ –</paragraph>
<gatha1 line="81">‘‘Sabbesaṃ hārānaṃ, yā bhūmī yo ca gocaro tesaṃ;</gatha1>
<gathalast line="82">Yuttāyuttiparikkhā, hāro yuttīti niddiṭṭho’’ti. (netti. 4 niddesavāra);</gathalast>
<paragraph line="83"><bold>Yuttī</bold>ti <pageBreak edition="M" number="1.0056" /> ca upapatti sādhanayutti, idha pana yuttivicāraṇā yutti uttarapadalopena ‘‘rūpabhavo rūpa’’nti yathā. Yuttisahacaraṇato vā yutti.</paragraph>
<paragraph line="84">Itthirūpaṃ ayoniso olokiyamānaṃ indriyesu aguttadvāratāya padaṭṭhānaṃ, sā kusalānaṃ dhammānaṃ abhāvanāya padaṭṭhānaṃ, sā sabbassapi saṃkilesapakkhassa parivuddhiyā padaṭṭhānaṃ. Byatirekato pana itthirūpaṃ yoniso olokiyamānaṃ satipaṭṭhānabhāvanāya padaṭṭhānaṃ, sā bojjhaṅgānaṃ bhāvanāpāripūriyā padaṭṭhānaṃ, sā vijjāvimuttīnaṃ pāripūriyā padaṭṭhānaṃ, kusalassa cittassa pariyādānaṃ sammohābhinivesassa padaṭṭhānaṃ, so saṅkhārānaṃ padaṭṭhānaṃ, saṅkhārā viññāṇassāti sabbaṃ āvattati bhavacakkaṃ. Byatirekato pana kusalassa cittassa apariyādānaṃ tesaṃ tesaṃ kusalānaṃ dhammānaṃ uppādāya pāripūriyā padaṭṭhānanti ayaṃ tāva avisesato nayo. Visesato pana sīlassa apariyādānaṃ avippaṭisārassa padaṭṭhānaṃ, avippaṭisāro pāmojjassātiādinā yāva anupādāparinibbānaṃ netabbaṃ. Ayaṃ <bold>padaṭṭhāno hāro</bold>. Sutte āgatadhammānaṃ padaṭṭhānabhūte dhamme tesañca padaṭṭhānabhūteti sambhavato padaṭṭhānabhūtadhammaniddhāraṇalakkhaṇo hi padaṭṭhāno hāro. Vuttañcetaṃ –</paragraph>
<gatha1 line="85">‘‘Dhammaṃ deseti jino, tassa ca dhammassa yaṃ padaṭṭhānaṃ;</gatha1>
<gathalast line="86">Iti yāva sabbadhammā, eso hāro padaṭṭhāno’’ti. (netti. 4 niddesavāra);</gathalast>
<paragraph line="87"><bold>Padaṭṭhāna</bold>nti <pageBreak edition="V" number="1.0050" /> āsannakāraṇaṃ. Idha pana padaṭṭhānavicāraṇā padaṭṭhānotiādi yuttihāre vuttanayeneva veditabbaṃ.</paragraph>
<paragraph line="88"><bold>Ekarūpa</bold>nti ca rūpāyatanaggahaṇena channampi bāhirānaṃ āyatanānaṃ gahaṇaṃ bāhirāyatanabhāvena ekalakkhaṇattā. <bold>Citta</bold>nti manāyatanaggahaṇena channampi ajjhattikānaṃ āyatanānaṃ gahaṇaṃ ajjhattikāyatanabhāvena ekalakkhaṇattā. Evaṃ khandhadhātādivasenapi ekalakkhaṇatā vattabbā. Ayaṃ <bold>lakkhaṇo hāro</bold>. Lakkhīyanti etena, ettha vā ekalakkhaṇadhammā avuttāpi ekaccavacanenāti lakkhaṇo. Sutte anāgatepi dhamme vuttappakāre āgate viya niddhāretvā yā saṃvaṇṇanā, so lakkhaṇo hāro. Vuttampi cetaṃ –</paragraph>
<gatha1 line="89">‘‘Vuttamhi <pageBreak edition="M" number="1.0057" /> ekadhamme, ye dhammā ekalakkhaṇā keci;</gatha1>
<gathalast line="90">Vuttā bhavanti sabbe, so hāro lakkhaṇo nāmā’’ti. (netti. 4 niddesavāra);</gathalast>
<paragraph line="91">Nidāne imissā desanāya rūpagarukānaṃ puggalānaṃ rūpasmiṃ anādīnavadassitā vuttā, ‘‘kathaṃ nu kho ime imaṃ desanaṃ sutvā rūpe ādīnavadassanamukhena sabbasmimpi khandhapañcake sabbaso chandarāgaṃ pahāya sakalavaṭṭadukkhato mucceyyuṃ, pare ca tattha patiṭṭhāpeyyu’’nti ayamettha bhagavato <bold>adhippāyo</bold>. Padanibbacanaṃ <bold>niruttaṃ,</bold> taṃ ‘‘eva’’ntiādinidānapadānaṃ ‘‘nāha’’ntiādipāḷipadānañca aṭṭhakathāyaṃ tassā līnatthavaṇṇanāya ca vuttanayānusārena sukarattā na vitthārayimha.</paragraph>
<paragraph line="92">Padapadatthadesanādesanānikkhepasuttasandhivasena pañcavidhā <bold>sandhi</bold>. Tattha padassa padantarena sambandho <bold>padasandhi</bold>. Padatthassa padatthantarena sambandho <bold>padatthasandhi,</bold> yo ‘‘kiriyākārakasambandho’’ti vuccati. Nānānusandhikassa suttassa taṃtaṃanusandhīhi sambandho, ekānusandhikassa ca pubbāparasambandho <bold>desanāsandhi,</bold> yā aṭṭhakathāyaṃ ‘‘pucchānusandhi, ajjhāsayānusandhi, yathānusandhī’’ti tidhā vibhattā. Ajjhāsayo cettha attajjhāsayo parajjhāsayoti dvidhā veditabbo. <bold>Desanānikkhepasandhi</bold> catunnaṃ suttanikkhepānaṃ vasena veditabbā. <bold>Suttasandhi</bold> idha paṭhamanikkhepavaseneva veditabbā. ‘‘Kasmā panettha idameva cittapariyādānasuttaṃ paṭhamaṃ nikkhitta’’nti nāyamanuyogo katthaci na pavattati. Apica ime sattā anādimati saṃsāre paribbhamantā itthipurisā aññamaññesaṃ pañcakāmaguṇasaṅkhātarūpābhirāmā, tattha itthī purisassa rūpe sattā giddhā gadhitā laggā laggitā āsattā, sā cassā tattha āsatti dubbivecanīyā <pageBreak edition="V" number="1.0051" />. Tathā puriso itthiyā rūpe, tattha ca dassanasaṃsaggo garutaro itaresañca mūlabhūto. Teneva hi bhagavā ‘‘kathaṃ nu kho mātugāme paṭipajjitabba’’nti (dī. ni. 2.203) puṭṭho ‘‘adassanamevā’’ti avoca. Tasmā bhagavā pañcasu kāmaguṇesu rūpe chandarāgahāpanatthaṃ idameva suttaṃ paṭhamaṃ desesi. Nibbānādhigamāya paṭipattiyā ādi resā paṭipattīti. Yaṃ pana ekissā desanāya desanantarena saṃsandanaṃ, ayampi desanāsandhi. Sā idha evaṃ veditabbā. <bold>‘‘Nāhaṃ, bhikkhave…pe… tiṭṭhatī’’</bold>ti ayaṃ desanā. ‘‘Ye kho, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā <pageBreak edition="M" number="1.0058" />, tañce bhikkhu abhinandati abhivadati ajjhosāya tiṭṭhati, tassa taṃ abhinandato abhivadato ajjhosāya tiṭṭhato uppajjanti aneke pāpakā akusalā dhammā’’ti (saṃ. ni. 4.118) imāya desanāya saṃsandati. Tathā ‘‘rūpe maññati, rūpesu maññati, rūpato maññati, rūpaṃ ‘me’ti maññati. Rūpaṃ, bhikkhave, anabhijānaṃ aparijānaṃ avirājayaṃ appajahaṃ abhabbo dukkhakkhayāyā’’ti (saṃ. ni. 4.112) evamādīhi desanāhi saṃsandatīti ayaṃ <bold>catubyūho hāro</bold>. Viyūhīyanti vibhāgena piṇḍīyanti etena, ettha vāti byūho, nibbacanādīnaṃ catunnaṃ byūhoti catubyūho, catunnaṃ vā byūho etthāti catubyūho. Nibbacanādhippāyādīnaṃ catunnaṃ vibhāgalakkhaṇo hi catubyūho hāro. Vuttañhetaṃ –</paragraph>
<gatha1 line="93">‘‘Neruttamadhippāyo, byañjanamatha desanānidānañca;</gatha1>
<gathalast line="94">Pubbāparānusandhī, eso hāro catubyūho’’ti. (netti. 4 niddesavāra);</gathalast>
<paragraph line="95"><bold>‘‘Nāhaṃ, bhikkhave, aññaṃ…pe… itthirūpa’’</bold>nti etena ayonisomanasikāro dīpito. Yaṃ tattha cittaṃ pariyādiyati, tena yonisomanasikāro. Tattha ayonisomanasikaroto taṇhāvijjā parivaḍḍhanti, tāsu taṇhāgahaṇena nava taṇhāmūlakā dhammā āvaṭṭanti, avijjāgahaṇena avijjāmūlakaṃ sabbaṃ bhavacakkaṃ āvaṭṭati, yonisomanasikāraggahaṇena ca yonisomanasikāramūlakā dhammā āvaṭṭanti, catubbidhañca sampatticakkanti. Ayaṃ <bold>āvaṭṭo hāro</bold>. Āvaṭṭayanti etena, ettha vā sabhāgavisabhāgā ca dhammā, tesaṃ vā āvaṭṭananti āvaṭṭo. Desanāya gahitadhammānaṃ sabhāgāsabhāgadhammavasena āvaṭṭanalakkhaṇo hi āvaṭṭo hāro. Vuttampi cetaṃ –</paragraph>
<gatha1 line="96">‘‘Ekamhi padaṭṭhāne, pariyesati sesakaṃ padaṭṭhānaṃ;</gatha1>
<gathalast line="97">Āvaṭṭati paṭipakkhe, āvaṭṭo nāma so hāro’’ti. (netti. 4 niddesavāra);</gathalast>
<paragraph line="98">Rūpaṃ <pageBreak edition="V" number="1.0052" /> catubbidhaṃ kammasamuṭṭhānaṃ, cittasamuṭṭhānaṃ, utusamuṭṭhānaṃ, āhārasamuṭṭhānaṃ, tathā iṭṭhaṃ iṭṭhamajjhattaṃ aniṭṭhaṃ aniṭṭhamajjhattanti. Idha pana iṭṭhaṃ adhippetaṃ. Cittaṃ kusalacittamettha veditabbaṃ. Taṃ kāmāvacaraṃ, rūpāvacaraṃ, arūpāvacaraṃ, lokuttaranti catubbidhaṃ. Vedanādisampayuttadhammabhedato anekavidhanti <pageBreak edition="M" number="1.0059" /> ayaṃ <bold>vibhattihāro</bold>. Vibhajīyanti etena, ettha vā sādhāraṇāsādhāraṇānaṃ saṃkilesavodānadhammānaṃ bhūmiyoti vibhatti. Vibhajanaṃ vā etesaṃ bhūmiyoti vibhatti. Saṃkilesadhamme vodānadhamme ca sādhāraṇāsādhāraṇato padaṭṭhānato bhūmito vibhajanalakkhaṇo hi vibhattihāro. Vuttampi cetaṃ –</paragraph>
<gatha1 line="99">‘‘Dhammañca padaṭṭhānaṃ, bhūmiñca vibhajjate ayaṃ hāro;</gatha1>
<gathalast line="100">Sādhāraṇe asādhāraṇe ca neyyo vibhattī’’ti. (netti. 4 niddesavāra);</gathalast>
<paragraph line="101">Itthirūpaṃ purisassa cittaṃ pariyādāya tiṭṭhati ayoniso manasikaroto, yoniso manasikaroto na pariyādiyati susaṃvutindriyattā sīlesu samāhitassāti ayaṃ <bold>parivatto hāro</bold>. Paṭipakkhavasena parivattīyanti iminā, ettha vā sutte vuttadhammā, parivattanaṃ vā tesanti parivatto. Niddiṭṭhānaṃ dhammānaṃ paṭipakkhato parivattanalakkhaṇo hi parivatto hāro. Vuttañhetaṃ –</paragraph>
<gatha1 line="102">‘‘Kusalākusale dhamme, niddiṭṭhe bhāvite pahīne ca;</gatha1>
<gathalast line="103">Parivattati paṭipakkhe, hāro parivattano nāmā’’ti. (netti. 4 niddesavāra);</gathalast>
<paragraph line="104">Bhikkhave, samaṇā pabbajitāti pariyāyavacanaṃ. Aññaṃ paraṃ kiñcīti pariyāyavacanaṃ. Rūpaṃ vaṇṇaṃ cakkhuviññeyyanti pariyāyavacanaṃ. Samanupassāmi olokessāmi jānāmīti pariyāyavacanaṃ. Evaṃ itthaṃ imaṃ pakāranti pariyāyavacanaṃ. Purisassa puggalassāti pariyāyavacanaṃ. Cittaṃ viññāṇaṃ manoti pariyāyavacanaṃ. Pariyādāya gahetvā khepetvāti pariyāyavacanaṃ. Tiṭṭhati dharati ṭhātīti pariyāyavacanaṃ. Yathā yena pakārena yenākārenāti pariyāyavacanaṃ. Itthī nārī mātugāmoti pariyāyavacananti ayaṃ <bold>vevacano hāro</bold>. Vividhaṃ vacanaṃ ekassevatthassa vācakametthāti vivacanaṃ, vivacanameva vevacanaṃ. Vividhaṃ vuccati etena atthoti vā vivacanaṃ, vivacanameva vevacanaṃ. Ekasmiṃ atthe anekapariyāyasaddappayojanalakkhaṇo hi vevacano hāro. Vuttañhetaṃ –</paragraph>
<gatha1 line="105">‘‘Vevacanāni <pageBreak edition="V" number="1.0053" /> bahūni tu, sutte vuttāni ekadhammassa;</gatha1>
<gathalast line="106">Yo jānāti suttavidū, vevacano nāma so hāro’’ti. (netti. 4 niddesavāra);</gathalast>
<paragraph line="107">Rūpaṃ <pageBreak edition="M" number="1.0060" /> kāḷasāmādivasena anekadhā paññattaṃ. Puriso khattiyādivasena anekadhā paññatto. Cittaṃ parittamahaggatādivasena anekadhā paññattaṃ. ‘‘Pariyādāyā’’ti ettha pariyādānaṃ pariyādāyakānaṃ pāpadhammānaṃ vasena vītikkamapariyuṭṭhānādinā ca anekadhā paññattaṃ. Ayaṃ <bold>paññattihāro</bold>. Pakārehi, pabhedato vā ñāpīyanti iminā, ettha vā atthāti paññatti. Ekekassa dhammassa anekāhi paññattīhi paññāpetabbākāravibhāvanalakkhaṇo hi paññattihāro. Vuttañhetaṃ –</paragraph>
<gatha1 line="108">‘‘Ekaṃ bhagavā dhammaṃ, paññattīhi vividhāhi deseti;</gatha1>
<gathalast line="109">So ākāro ñeyyo, paññattī nāma so hāro’’ti. (netti. 4 niddesavāra);</gathalast>
<paragraph line="110">Virodhipaccayasamavāye visadisuppattiruppanavaṇṇavikārāpattiyā taṃsamaṅgino hadayaṅgatabhāvappakāsanaṃ rūpaṭṭhoti aniccatāmukhena otaraṇaṃ, aniccassa pana dukkhattā dukkhatāmukhena, dukkhassa ca anattakattā suññatāmukhena otaraṇaṃ. Cittaṃ manoviññāṇadhātu, tassā pariyādāyikā taṇhā tadekaṭṭhā ca pāpadhammā dhammadhātūti dhātumukhena otaraṇaṃ. Evaṃ khandhāyatanādimukhehipi otaraṇaṃ vattabbanti ayaṃ <bold>otaraṇo hāro</bold>. Otārīyanti anuppavesīyanti etena, ettha vā suttāgatā dhammā paṭiccasamuppādādīsūti otaraṇo. Paṭiccasamuppādādimukhena suttatthassa otaraṇalakkhaṇo hi otaraṇo hāro. Vuttañhetaṃ –</paragraph>
<gatha1 line="111">‘‘Yo ca paṭiccuppādo, indriyakhandhā ca dhātuāyatanā;</gatha1>
<gathalast line="112">Etehi otarati yo, otaraṇo nāma so hāro’’ti. (netti. 4 niddesavāra);</gathalast>
<paragraph line="113"><bold>Nāhaṃ, bhikkhave…pe… samanupassāmī</bold>ti ārambho. <bold>Evaṃ purisassa cittaṃ pariyādāya tiṭṭhatī</bold>ti padasuddhi, na pana ārambhasuddhi. <bold>Yathayida</bold>ntiādi padasuddhi ceva ārambhasuddhi cāti ayaṃ <bold>sodhano hāro</bold>. Sodhīyanti samādhīyanti etena, ettha vā sutte padapadatthapañhārambhāti sodhano. Sutte padapadatthapañhārambhānaṃ sodhanalakkhaṇo hi sodhano hāro. Vuttañhetaṃ –</paragraph>
<gatha1 line="114">‘‘Vissajjitamhi <pageBreak edition="V" number="1.0054" /> pañhe, gāthāyaṃ pucchitāyamārabbha;</gatha1>
<gathalast line="115">Suddhāsuddhaparikkhā, hāro so sodhano nāmā’’ti. (netti. 4 niddesavāra);</gathalast>
<paragraph line="116"><bold>Añña</bold>nti <pageBreak edition="M" number="1.0061" /> sāmaññato adhiṭṭhānaṃ kassaci visesassa anāmaṭṭhattā. <bold>Ekarūpampī</bold>ti taṃ avikappetvā visesavacanaṃ. <bold>Yathayida</bold>nti sāmaññato adhiṭṭhānaṃ aniyamavacanabhāvato. <bold>Itthirūpa</bold>nti taṃ avikappetvā visesavacananti ayaṃ <bold>adhiṭṭhāno hāro</bold>. Adhiṭṭhīyanti anuppavattīyanti etena, ettha vā sāmaññavisesabhūtā dhammā vinā vikappenāti adhiṭṭhāno. Suttāgatānaṃ dhammānaṃ avikappanavaseneva sāmaññavisesaniddhāraṇalakkhaṇo hi adhiṭṭhāno hāro. Vuttampi cetaṃ –</paragraph>
<gatha1 line="117">‘‘Ekattatāya dhammā, yepi ca vemattatāya niddiṭṭhā;</gatha1>
<gathalast line="118">Tena vikappayitabbā, eso hāro adhiṭṭhāno’’ti. (netti. 4 niddesavāra);</gathalast>
<paragraph line="119">Rūpassa kammāvijjādayo kammacittādayo ca hetu. Samanupassanāya āvajjanādayo. Kusalassa cittassa yoniso manasikārādayo. <bold>Pariyādāyā</bold>ti ettha pariyādānassa ayonisomanasikārādayoti ayaṃ <bold>parikkhāro hāro</bold>. Parikaroti abhisaṅkharoti phalanti parikkhāro, hetu paccayo ca. Parikkhāraṃ ācikkhatīti parikkhāro, hāro. Parikkhāravisayattā, parikkhārasahacaraṇato vā parikkhāro. Sutte āgatadhammānaṃ parikkhārasaṅkhātahetupaccaye niddhāretvā saṃvaṇṇanālakkhaṇo hi parikkhāro hāro. Vuttañhetaṃ –</paragraph>
<gatha1 line="120">‘‘Ye dhammā yaṃ dhammaṃ, janayantippaccayā paramparato;</gatha1>
<gathalast line="121">Hetumavakaḍḍhayitvā, eso hāro parikkhāro’’ti. (netti. 4 niddesavāra);</gathalast>
<paragraph line="122"><bold>Purisassa cittaṃ pariyādāya tiṭṭhatī</bold>ti ettha pariyādāyikā visesato taṇhāvijjā veditabbā tāsaṃ vasena pariyādānasambhavato. Tāsu taṇhāya rūpamadhiṭṭhānaṃ, avijjāya arūpaṃ. Visesato taṇhāya samatho paṭipakkho, avijjāya vipassanā. Samathassa cetovimutti, phalavipassanāya paññāvimutti. Tathā hi tā rāgavirāgā avijjāvirāgāti visesetvā vuccantīti ayaṃ <bold>samāropano hāro</bold>. Samāropīyanti etena, ettha vā padaṭṭhānādimukhena dhammāti samāropano. Sutte āgatadhammānaṃ padaṭṭhānavevacanabhāvanāpahānasamāropanavicāraṇalakkhaṇo hi samāropano hāro. Vuttañhetaṃ –</paragraph>
<gatha1 line="123">‘‘Ye <pageBreak edition="V" number="1.0055" /><pageBreak edition="M" number="1.0062" /> dhammā yaṃ mūlā, ye cekatthā pakāsitā muninā;</gatha1>
<gathalast line="124">Te samāropayitabbā, esa samāropano hāro’’ti. (netti. 4 niddesavāra);</gathalast>
<paragraph line="125">Ettāvatā ca –</paragraph>
<gatha1 line="126">‘‘Desanā vicayo yutti, padaṭṭhāno ca lakkhaṇo;</gatha1>
<gathalast line="127">Catubyūho ca āvaṭṭo, vibhatti parivattano.</gathalast>
<gatha1 line="128">Vevacano ca paññatti, otaraṇo ca sodhano;</gatha1>
<gathalast line="129">Adhiṭṭhāno parikkhāro, samāropano soḷaso’’ti. (netti. 1 uddesavāra) –</gathalast>
<unindented line="130">Evaṃ vuttā soḷasa hārā dassitāti veditabbā. Harīyanti etehi, ettha vā suttageyyādivisayā aññāṇasaṃsayavipallāsāti hārā. Haranti vā sayaṃ tāni, haraṇamattameva vāti hārā phalūpacārena. Atha vā harīyanti voharīyanti dhammasaṃvaṇṇakadhammappaṭiggāhakehi dhammassa dānaggahaṇavasenāti hārā. Atha vā hārā viyāti hārā. Yathā hi anekaratanāvalisamūho hārasaṅkhāto attano avayavabhūtaratanasamphassehi samupajaniyamānahilādasukho hutvā tadupabhogijanasarīrasantāpaṃ nidāghapariḷāhūpajanitaṃ vūpasameti, evameva tepi nānāvidhaparamattharatanappabandhā saṃvaṇṇanāvisesā attano avayavabhūtaparamattharatanādhigamena samuppādiyamānanibbutisukhā dhammappaṭiggāhakajanahadayaparitāpaṃ kāmarāgādikilesahetukaṃ vūpasamentīti. Atha vā hārayanti aññāṇādinīhāraṃ apagamaṃ karonti ācikkhantīti vā hārā. Atha vā sotujanacittassa haraṇato ramaṇato ca hārā niruttinayena yathā ‘‘bhavesu vantagamano bhagavā’’ti (visuddhi. 1.144; pārā. aṭṭha. 1.verañjakaṇḍavaṇṇanā).</unindented>
<paragraph line="131">Ito paraṃ pana nandiyāvaṭṭādipañcavidhanayā veditabbā – tattha taṇhāvijjā samudayasaccaṃ, tāsaṃ adhiṭṭhānādibhūtā rūpadhammā dukkhasaccaṃ, tesaṃ appavatti nirodhasaccaṃ, nirodhappajānanā paṭipadā maggasaccaṃ. Taṇhāgahaṇena cettha māyāsāṭheyyamānātimānamadappamādapāpicchatāpāpamittatāahirikaanottappādivasena akusalapakkho netabbo. Avijjāgahaṇena viparītamanasikārakodhūpanāhamakkhapaḷāsaissāmacchariya- sārambhadovacassatābhavadiṭṭhivibhavadiṭṭhiādivasena akusalapakkho netabbo. Vuttavipariyāyato <pageBreak edition="M" number="1.0063" /> kusalapakkho netabbo. Kathaṃ? Amāyāasāṭheyyādivasena aviparītamanasikārādivasena ca. Tathā samathapakkhiyānaṃ saddhindriyādīnaṃ <pageBreak edition="V" number="1.0056" />, vipassanāpakkhiyānaṃ aniccasaññādīnañca vasena vodānapakkho netabboti ayaṃ <bold>nandiyāvaṭṭassa nayassa bhūmi</bold>. Yo hi taṇhāavijjāhi saṃkilesapakkhassa suttatthassa samathavipassanāhi vodānapakkhassa ca catusaccayojanamukhena nayanalakkhaṇo saṃvaṇṇanāviseso, ayaṃ nandiyāvaṭṭanayo nāma. Vuttañhetaṃ –</paragraph>
<gatha1 line="132">‘‘Taṇhañca avijjampi ca, samathena vipassanāya yo neti;</gatha1>
<gathalast line="133">Saccehi yojayitvā, ayaṃ nayo nandiyāvaṭṭo’’ti. (netti. 4 niddesavāra);</gathalast>
<paragraph line="134">Nandiyāvaṭṭassa viya āvaṭṭo etassāti nandiyāvaṭṭo. Yathā hi nandiyāvaṭṭo anto ṭhitena padhānāvayavena bahiddhā āvaṭṭati, evamayampi nayoti attho. Atha vā nandiyā taṇhāya pamodassa vā āvaṭṭo etthāti nandiyāvaṭṭo.</paragraph>
<paragraph line="135">Heṭṭhā vuttanayena gahitesu taṇhāvijjātappakkhiyadhammesu taṇhā lobho, avijjā moho, avijjāya sampayutto lohite sati pubbo viya taṇhāya sati sijjhamāno āghāto doso iti tīhi akusalamūlehi gahitehi, tappaṭipakkhato kusalacittaggahaṇena ca tīṇi kusalamūlāni gahitāni eva honti. Idhāpi lobho sabbāni vā sāsavakusalamūlāni samudayasaccaṃ, tannibbattā tesaṃ adhiṭṭhānagocarabhūtā upādānakkhandhā dukkhasaccantiādinā saccayojanā veditabbā. Phalaṃ panettha vimokkhattayavasena niddhāretabbaṃ, tīhi akusalamūlehi tividhaduccaritasaṃkilesamalavisamaakusalasaññāvitakkādivasena akusalapakkho netabbo, tathā tīhi kusalamūlehi tividhasucaritasamakusalasaññāvitakkasaddhammasamādhivimokkhamukhādivasena vodānapakkho netabboti ayaṃ <bold>tipukkhalassa nayassa bhūmi</bold>. Yo hi akusalamūlehi saṃkilesapakkhassa kusalamūlehi vodānapakkhassa suttatthassa ca catusaccayojanāmukhena nayanalakkhaṇo saṃvaṇṇanāviseso, ayaṃ <bold>tipukkhalanayo</bold> nāma. Tīhi avayavehi <pageBreak edition="M" number="1.0064" /> lobhādīhi saṃkilesapakkhe, alobhādīhi ca vodānapakkhe pukkhalo sobhanoti tipukkhalo. Vuttañhetaṃ –</paragraph>
<gatha1 line="136">‘‘Yo akusale samūlehi,</gatha1>
<gatha2 line="137">Neti kusale ca kusalamūlehi;</gatha2>
<gatha3 line="138">Bhūtaṃ tathaṃ avitathaṃ,</gatha3>
<gathalast line="139">Tipukkhalaṃ taṃ nayaṃ āhū’’ti. (netti. 4 niddesavāra);</gathalast>
<paragraph line="140">Vuttanayena <pageBreak edition="V" number="1.0057" /> gahitesu taṇhāvijjātappakkhiyadhammesu visesato taṇhādiṭṭhīnaṃ vasena asubhe ‘‘subha’’nti, dukkhe ‘‘sukha’’nti ca vipallāsā, avijjādiṭṭhīnaṃ vasena anicce ‘‘nicca’’nti, anattani ‘‘attā’’ti vipallāsā veditabbā. Tesaṃ paṭipakkhato kusalacittaggahaṇena siddhehi sativīriyasamādhipaññindriyehi cattāri satipaṭṭhānāni siddhāniyeva honti.</paragraph>
<paragraph line="141">Tattha catūhi indriyehi cattāro puggalā niddisitabbā. Kathaṃ? Duvidho hi taṇhācarito mudindriyo tikkhindriyoti, tathā diṭṭhicarito. Tesu paṭhamo asubhe ‘‘subha’’nti vipariyesaggāhī satibalena yathābhūtaṃ kāyasabhāvaṃ sallakkhento bhāvanābalena taṃ vipallāsaṃ samugghātetvā sammattaniyāmaṃ okkamati. Dutiyo asukhe ‘‘sukha’’nti vipariyesaggāhī ‘‘uppannaṃ kāmavitakkaṃ nādhivāsetī’’tiādinā (ma. ni. 1.26; a. ni. 4.14; 6.58) vuttena vīriyasaṃvarabhūtena vīriyabalena paṭipakkhaṃ vinodento bhāvanābalena taṃ vipallāsaṃ vidhametvā sammattaniyāmaṃ okkamati. Tatiyo anicce ‘‘nicca’’nti vipallāsaggāhī samathabalena samāhitacitto saṅkhārānaṃ khaṇikabhāvaṃ sallakkhento bhāvanābalena taṃ vipallāsaṃ samugghātetvā sammattaniyāmaṃ okkamati. Catuttho santatisamūhakiccārammaṇaghanavañcitatāya phassādidhammapuñjamatte anattani ‘‘attā’’ti micchābhinivesī catukoṭikasuññatāmanasikārena taṃ micchābhinivesaṃ viddhaṃsento sāmaññaphalaṃ sacchikaroti. Subhasaññādīhi catūhipi vā vipallāsehi samudayasaccaṃ, tesamadhiṭṭhānārammaṇabhūtā pañcupādānakkhandhā dukkhasaccantiādinā saccayojanā veditabbā. Phalaṃ panettha cattāri sāmaññaphalāni, catūhi cettha vipallāsehi caturāsavoghayogaganthaagatitaṇhupādānasallaviññāṇaṭṭhitiapariññādivasena akusalapakkho netabbo, tathā catūhi satipaṭṭhānehi <pageBreak edition="M" number="1.0065" /> catubbidhajjhānavihārādhiṭṭhānasukhabhāgiyadhammaappamaññāsammappadhānaiddhipādādivasena vodānapakkho netabboti ayaṃ <bold>sīhavikkīḷitassa nayassa bhūmi</bold>. Yo hi subhasaññādīhi vipallāsehi sakalassa saṃkilesapakkhassa saddhindriyādīhi ca vodānapakkhassa catusaccayojanāvasena nayanalakkhaṇo saṃvaṇṇanāviseso, ayaṃ sīhavikkīḷito nāma. Vuttañhetaṃ –</paragraph>
<gatha1 line="142">‘‘Yo neti vipallāsehi,</gatha1>
<gatha2 line="143">Kilese indriyehi saddhamme;</gatha2>
<gatha3 line="144">Etaṃ nayaṃ nayavidū,</gatha3>
<gathalast line="145">Sīhavikkīḷitaṃ āhū’’ti. (netti. 4 niddesavāra);</gathalast>
<paragraph line="146">Asantāsanajavaparakkamādivisesayogena <pageBreak edition="V" number="1.0058" /> sīho bhagavā, tassa vikkīḷitaṃ desanā vacīkammabhūto vihāroti katvā vipallāsatappaṭipakkhaparidīpanato sīhassa vikkīḷitaṃ etthāti sīhavikkīḷito, nayo. Balavisesayogadīpanato vā sīhavikkīḷitasadisattā nayo sīhavikkīḷito. Balaviseso cettha saddhādibalaṃ, dasabalāni eva vā.</paragraph>
<paragraph line="147">Imesaṃ pana tiṇṇaṃ atthanayānaṃ siddhiyā vohāranayadvayaṃ siddhameva hoti. Tathā hi atthanayattayadisābhāvena kusalādidhammānaṃ ālocanaṃ <bold>disālocanaṃ</bold>. Vuttañhetaṃ –</paragraph>
<gatha1 line="148">‘‘Veyyākaraṇesu hi ye,</gatha1>
<gatha2 line="149">Kusalākusalā tahiṃ tahiṃ vuttā;</gatha2>
<gatha3 line="150">Manasā olokayate,</gatha3>
<gathalast line="151">Taṃ khu disālocanaṃ āhū’’ti. (netti. 4 niddesavāra);</gathalast>
<paragraph line="152">Tathā ālocitānaṃ tesaṃ dhammānaṃ atthanayattayayojane samānayanato aṅkuso viya <bold>aṅkuso</bold>. Vuttañhetaṃ –</paragraph>
<gatha1 line="153">‘‘Oloketvā disalocanena, ukkhipiya yaṃ samāneti;</gatha1>
<gathalast line="154">Sabbe kusalākusale, ayaṃ nayo aṅkuso nāmā’’ti. (netti. 4 niddesavāra);</gathalast>
<paragraph line="155">Tasmā manasāva atthanayānaṃ disābhūtadhammānaṃ locanaṃ disālocanaṃ, tesaṃ samānayanaṃ aṅkusoti pañcapi nayāni yuttāni honti.</paragraph>
<paragraph line="156">Ettāvatā <pageBreak edition="M" number="1.0066" /> ca –</paragraph>
<gatha1 line="157">‘‘Paṭhamo nandiyāvaṭṭo, dutiyo ca tipukkhalo;</gatha1>
<gathalast line="158">Sīhavikkīḷito nāma, tatiyo nayalañjako.</gathalast>
<gatha1 line="159">Disālocanamāhaṃsu, catutthaṃ nayamuttamaṃ;</gatha1>
<gathalast line="160">Pañcamo aṅkuso nāma, sabbe pañca nayā gatā’’ti. (netti. 1 uddesavāra) –</gathalast>
<unindented line="161">Evaṃ <pageBreak edition="V" number="1.0059" /> vuttapañcanayāpi ettha dassitāti veditabbā. Nayati saṃkilesaṃ vodānañca vibhāgato ñāpetīti nayo, lañjeti pakāseti suttatthanti lañjako, nayo ca so lañjako cāti <bold>nayalañjako</bold>. Idañca suttaṃ soḷasavidhe suttantapaṭṭhāne saṃkilesabhāgiyaṃ byatirekamukhena nibbedhāsekkhabhāgiyanti daṭṭhabbaṃ. Aṭṭhavīsatividhe pana suttantapaṭṭhāne lokiyalokuttaraṃ sattadhammādhiṭṭhānaṃ ñāṇaññeyyaṃ dassanabhāvanaṃ sakavacanaṃ vissajjanīyaṃ kusalākusalaṃ anuññātaṃ paṭikkhittañcāti veditabbaṃ.</unindented>
<paragraph line="162">Tattha soḷasavidhasuttantaṃ paṭṭhānaṃ nāma ‘‘saṃkilesabhāgiyaṃ suttaṃ, vāsanābhāgiyaṃ suttaṃ, nibbedhabhāgiyaṃ suttaṃ, asekkhabhāgiyaṃ suttaṃ, saṃkilesabhāgiyañca vāsanābhāgiyañca suttaṃ, saṃkilesabhāgiyañca nibbedhabhāgiyañca suttaṃ, saṃkilesabhāgiyañca asekkhabhāgiyañca suttaṃ, vāsanābhāgiyañca nibbedhabhāgiyañca suttaṃ, vāsanābhāgiyañca asekkhabhāgiyañca suttaṃ, nibbedhabhāgiyañca asekkhabhāgiyañca suttaṃ, saṃkilesabhāgiyañca vāsanābhāgiyañca nibbedhabhāgiyañca suttaṃ, saṃkilesabhāgiyañca vāsanābhāgiyañca asekkhabhāgiyañca suttaṃ, saṃkilesabhāgiyañca nibbedhabhāgiyañca asekkhabhāgiyañca suttaṃ, vāsanābhāgiyañca nibbedhabhāgiyañca asekkhabhāgiyañca suttaṃ, saṃkilesabhāgiyañca vāsanābhāgiyañca nibbedhabhāgiyañca asekkhabhāgiyañca suttaṃ, neva saṃkilesabhāgiyaṃ na vāsanābhāgiyaṃ na nibbedhabhāgiyaṃ na asekkhabhāgiyaṃ sutta’’nti (netti. 89) evaṃ vuttasoḷasasāsanapaṭṭhānāni.</paragraph>
<paragraph line="163">Tattha saṃkilissanti etenāti saṃkileso, saṃkilesabhāge saṃkilesakoṭṭhāse pavattaṃ <bold>saṃkilesabhāgiyaṃ</bold>. Vāsanā puññabhāvanā, vāsanābhāge pavattaṃ <bold>vāsanābhāgiyaṃ,</bold> vāsanaṃ bhajāpetīti vā <bold>vāsanābhāgiyaṃ</bold>. Nibbijjhanaṃ lobhakkhandhādīnaṃ padālanaṃ nibbedho, nibbedhabhāge <pageBreak edition="M" number="1.0067" /> pavattaṃ, nibbedhaṃ bhajāpetīti vā <bold>nibbedhabhāgiyaṃ</bold>. Pariniṭṭhitasikkhā dhammā asekkhā, asekkhabhāge pavattaṃ, asekkhe bhajāpetīti vā <bold>asekkhabhāgiyaṃ</bold>. Tesu yattha taṇhādisaṃkileso vibhatto, idaṃ saṃkilesabhāgiyaṃ. Yattha dānādipuññakiriyavatthu vibhattaṃ, idaṃ vāsanābhāgiyaṃ. Yattha sekkhā sīlakkhandhādayo vibhattā, idaṃ nibbedhabhāgiyaṃ. Yattha pana asekkhā sīlakkhandhādayo vibhattā, idaṃ asekkhabhāgiyaṃ. Itarāni tesaṃ vomissakanayavasena vuttāni. Sabbāsavasaṃvarapariyāyādīnaṃ vasena sabbabhāgiyaṃ veditabbaṃ. Tattha hi saṃkilesadhammā lokiyasucaritadhammā sekkhā dhammā asekkhā dhammā ca vibhattā. Sabbabhāgiyaṃ pana ‘‘passaṃ na passatī’’tiādikaṃ udakādianuvādavacanaṃ veditabbaṃ.</paragraph>
<paragraph line="164">Aṭṭhavīsatividhaṃ <pageBreak edition="V" number="1.0060" /> suttantapaṭṭhānaṃ pana ‘‘lokiyaṃ, lokuttaraṃ, lokiyañca lokuttarañca, sattādhiṭṭhānaṃ, dhammādhiṭṭhānaṃ, sattādhiṭṭhānañca dhammādhiṭṭhānañca, ñāṇaṃ, ñeyyaṃ, ñāṇañca ñeyyañca, dassanaṃ, bhāvanā, dassanañca bhāvanā ca, sakavacanaṃ, paravacanaṃ, sakavacanañca paravacanañca, vissajjanīyaṃ, avissajjanīyaṃ, vissajjanīyañca avissajjanīyañca, kammaṃ, vipāko, kammañca vipāko ca kusalaṃ, akusalaṃ, kusalañca akusalañca anuññātaṃ, paṭikkhittaṃ, anuññātañca paṭikkhittañca, thavo’’ti (netti. 112) evamāgatāni aṭṭhavīsati sāsanapaṭṭhānāni. Tattha <bold>lokiya</bold>nti loke niyutto, loke vā vidito lokiyo. Idha pana lokiyo attho yasmiṃ sutte vutto, taṃ suttaṃ lokiyaṃ. Tathā <bold>lokuttaraṃ</bold>. Yasmiṃ pana sutte padesena lokiyaṃ, padesena lokuttaraṃ vuttaṃ, taṃ <bold>lokiyañca lokuttarañca</bold>. Sattaadhippāyasattapaññattimukhena desitaṃ <bold>sattādhiṭṭhānaṃ</bold>. Dhammavasena desitaṃ <bold>dhammādhiṭṭhānaṃ</bold>. Ubhayavasena desitaṃ <bold>sattādhiṭṭhānañca dhammādhiṭṭhānañca</bold>. Iminā nayena sabbapadesu attho veditabbo. Buddhādīnaṃ pana guṇābhitthavanavasena pavattaṃ suttaṃ <bold>thavo</bold> nāma –</paragraph>
<gatha1 line="165">‘‘Maggānaṭṭhaṅgiko seṭṭho, saccānaṃ caturo padā;</gatha1>
<gathalast line="166">Virāgo seṭṭho dhammānaṃ, dvipadānañca cakkhumā’’ti. (dha. pa. 273; netti. 170; peṭako. 30) ādikaṃ viya –</gathalast>
<centered line="167">Nettinayavaṇṇanā niṭṭhitā.</centered>
<paragraph line="168" number="2"><bold>Saddagarukādīna</bold>nti <pageBreak edition="M" number="1.0068" /> ādisaddena gandharasaphoṭṭhabbagaruke saṅgaṇhāti. <bold>Āsayavasenā</bold>ti ajjhāsayavasena. Utusamuṭṭhānopi itthisantānagato saddo labbhati, so idha nādhippetoti <bold>‘‘cittasamuṭṭhāno’’</bold>ti vuttaṃ. <bold>Kathitasaddo</bold> ālāpādisaddo. <bold>Gītasaddo</bold> sarena gāyanasaddo. Itthiyā hasanasaddopettha saṅgahetabbo tassapi purisena assādetabbato. Tenāha – ‘‘apica kho mātugāmassa saddaṃ suṇāti tirokuṭṭā vā tiropākārā vā hasantiyā vā bhaṇantiyā vā gāyantiyā vā, so tadassādetī’’tiādi. <bold>Nivatthanivāsanassā</bold>ti khalitthaddhassa nivāsanassa. <bold>Alaṅkārassā</bold>ti nūpurādikassa alaṅkārassa. <bold>Itthisaddotveva veditabbo</bold>ti itthipaṭibaddhabhāvato vuttaṃ. Tenāha – <bold>‘‘sabbopī’’</bold>tiādi. <bold>Avidūraṭṭhāne</bold>ti tassa hatthikulassa vasanaṭṭhānato avidūraṭṭhāne. <bold>Kāyūpapanno</bold>ti sampannakāyo thirakathinamahākāyo. <bold>Mahāhatthī</bold>ti mahānubhāvo hatthī. <bold>Jeṭṭhakaṃ katvā</bold>ti yūthapatiṃ katvā.</paragraph>
<paragraph line="169">Kathinatikkhabhāvena <pageBreak edition="V" number="1.0061" /> siṅgasadisattā aḷasaṅkhātāni siṅgāni etassa atthīti <bold>siṅgī,</bold> suvaṇṇavaṇṇatāya mahābalatāya ca sīhahatthiādimigasadisattā migo viyāti <bold>migo</bold>. Tattha tattha kiccaṃ netubhāvena cakkhuyeva nettaṃ, taṃ uggataṭṭhena āyataṃ etassāti <bold>āyatacakkhunetto</bold>. Aṭṭhi eva taco etassāti <bold>aṭṭhittaco. Tenābhibhūto</bold>ti tena migena abhibhūto ajjhotthaṭo niccalaggahito hutvā. <bold>Karuṇaṃ rudāmī</bold>ti kāruññapatto hutvā rodāmi viravāmi. Paccatthikabhayato mutti nāma yathā tathā sahāyavato hoti, na ekākinoti āha – <bold>‘‘mā heva maṃ pāṇasamaṃ jaheyyā’’</bold>ti. Tattha <bold>mā heva ma</bold>nti maṃ evarūpaṃ byasanaṃ pattaṃ attano pāṇasamaṃ piyasāmikaṃ tvaṃ māheva jahi.</paragraph>
<paragraph line="170">Kuñce girikūṭe ramati abhiramati, tattha vā vicarati, koñjanādaṃ nadanto vā vicarati, ku vā pathavī, tadabhighātena jīratīti <bold>kuñjaro. Saṭṭhihāyana</bold>nti jātiyā saṭṭhivassakālasmiṃ kuñjarā thāmena parihāyanti, taṃ sandhāya evamāha. <bold>Pathabyā cāturantāyā</bold>ti catūsu disāsu samuddaṃ patvā ṭhitāya cāturantāya pathaviyā. <bold>Suppiyo</bold>ti suṭṭhu piyo. <bold>Tesaṃ tvaṃ vārijo seṭṭho</bold>ti ye samudde vā gaṅgāya vā yamunāya vā nammadānadiyā vā kuḷīrā, tesaṃ sabbesaṃ vaṇṇasampattiyā mahantattena ca vārimhi <pageBreak edition="M" number="1.0069" /> jātattā vārijo tvameva seṭṭho pasatthataro. <bold>Muñca rodantiyā pati</bold>nti sabbesaṃ seṭṭhattā tameva yācāmi, rodamānāya mayhaṃ sāmikaṃ muñca. <bold>Athā</bold>ti gahaṇassa sithilakaraṇasamanantarameva. <bold>Etassā</bold>ti paṭisattumaddanassa.</paragraph>
<paragraph line="171"><bold>Pabbatagahanaṃ nissāyā</bold>ti tisso pabbatarājiyo atikkamitvā catutthāya pabbatarājiyaṃ pabbatagahanaṃ upanissāya. <bold>Evaṃ vadatī</bold>ti ‘‘udetayaṃ cakkhumā’’tiādinā (jā. 1.2.17) imaṃ buddhamantaṃ mantento vadati.</paragraph>
<paragraph line="172">Tattha <bold>udetī</bold>ti pācīnalokadhātuto uggacchati. <bold>Cakkhumā</bold>ti sakalacakkavāḷavāsīnaṃ andhakāraṃ vidhamitvā cakkhuppaṭilābhakaraṇena yantena tesaṃ dinnaṃ cakkhu, tena cakkhunā cakkhumā. <bold>Ekarājā</bold>ti sakalacakkavāḷe ālokakarānaṃ antare seṭṭhaṭṭhena rañjanaṭṭhena ca ekarājā. <bold>Harissavaṇṇo</bold>ti harisamānavaṇṇo, suvaṇṇavaṇṇoti attho. Pathaviṃ pabhāsetīti <bold>pathavippabhāso. Taṃ taṃ namassāmī</bold>ti tasmā taṃ evarūpaṃ bhavantaṃ namassāmi vandāmi. <bold>Tayājja guttā viharemha divasa</bold>nti tayā ajja rakkhitā hutvā imaṃ divasaṃ catuiriyāpathavihārena sukhaṃ vihareyyāma.</paragraph>
<paragraph line="173">Evaṃ <pageBreak edition="V" number="1.0062" /> bodhisatto imāya gāthāya sūriyaṃ namassitvā dutiyagāthāya atīte parinibbute buddhe ceva buddhaguṇe ca namassati <bold>‘‘ye brāhmaṇā’’</bold>tiādinā. Tattha <bold>ye brāhmaṇā</bold>ti ye bāhitapāpā parisuddhā brāhmaṇā. <bold>Vedagū</bold>ti vedānaṃ pāraṃ gatā, vedehi pāraṃ gatāti vā vedagū. Idha pana sabbe saṅkhatadhamme vidite pākaṭe katvā katāti vedagū. Tenevāha – <bold>‘‘sabbadhamme’’</bold>ti. Sabbe khandhāyatanadhātudhamme salakkhaṇasāmaññalakkhaṇavasena attano ñāṇassa vidite pākaṭe katvā tiṇṇaṃ mārānaṃ matthakaṃ madditvā sammāsambodhiṃ pattā, saṃsāraṃ vā atikkantāti attho. <bold>Te me namo</bold>ti te mama imaṃ namakkāraṃ paṭicchantu. <bold>Te ca maṃ pālayantū</bold>ti evaṃ mayā namassitā ca te bhagavanto maṃ pālayantu rakkhantu. <bold>Namattu buddhānaṃ…pe… vimuttiyā</bold>ti ayaṃ mama namakkāro atītānaṃ parinibbutānaṃ buddhānaṃ atthu, tesaṃyeva catūsu phalesu ñāṇasaṅkhātāya bodhiyā atthu, tathā tesaññeva arahattaphalavimuttiyā <pageBreak edition="M" number="1.0070" /> vimuttānaṃ atthu, yā ca nesaṃ tadaṅgavikkhambhanasamucchedappaṭippassaddhinissaraṇasaṅkhātā pañcavidhā vimutti, tāya vimuttiyāpi ayaṃ mayhaṃ namakkāro atthūti attho. <bold>Imaṃ so parittaṃ katvā, moro carati esanā</bold>ti idaṃ pana padadvayaṃ satthā abhisambuddho hutvā āha. Tassattho – bhikkhave, so moro imaṃ parittaṃ imaṃ rakkhaṃ katvā attano gocarabhūmiyaṃ pupphaphalādīnaṃ atthāya nānappakārāya esanāya caratīti.</paragraph>
<paragraph line="174">Evaṃ divasaṃ caritvā sāyaṃ pabbatamatthake nisīditvā atthaṃ gacchantaṃ sūriyaṃ olokento buddhaguṇe āvajjetvā nivāsaṭṭhāne rakkhāvaraṇatthāya puna brahmamantaṃ vadanto <bold>‘‘apetaya’’</bold>ntiādimāha. Tenevāha – <bold>‘‘divasaṃ gocaraṃ gahetvā’’</bold>tiādi. Tattha <bold>apetī</bold>ti apayāti atthaṃ gacchati. <bold>Imaṃ so parittaṃ katvā moro vāsamakappayī</bold>ti idampi abhisambuddho hutvā āha. Tassattho – bhikkhave, so moro imaṃ parittaṃ imaṃ rakkhaṃ katvā attano nivāsaṭṭhāne vāsaṃ saṃkappayitthāti. <bold>Parittakammato puretaramevā</bold>ti parittakammakaraṇato puretarameva. <bold>Morakukkuṭikāyā</bold>ti kukkuṭikāsadisāya moracchāpikāya.</paragraph>
<paragraph line="175" number="3"> Tatiye rūpāyatanassa viya gandhāyatanassapi samuṭṭhāpakapaccayavasena viseso natthīti āha – <bold>‘‘catusamuṭṭhānika’’</bold>nti. Itthiyā sarīragandhassa kāyāruḷhaanulepanādigandhassa ca tappaṭibaddhabhāvato avisesena gahaṇappasaṅge idhādhippetagandhaṃ niddhārento <bold>‘‘svāya’’</bold>ntiādimāha. Tattha <bold>itthiyā</bold>ti pākatikāya itthiyā. <bold>Duggandho</bold>ti pākatikāya itthiyā sarīragandhabhāvato duggandho hoti. <bold>Idhādhippeto</bold>ti iṭṭhabhāvato assādetabbattā vuttaṃ. Kathaṃ pana itthiyā sarīragandhassa duggandhabhāvoti āha – <bold>‘‘ekaccā hī’’</bold>tiādi. Tattha assassa viya gandho <pageBreak edition="V" number="1.0063" /> assā atthīti <bold>assagandhinī</bold>. Meṇḍakassa viya gandho assā atthīti <bold>meṇḍakagandhinī</bold>. Sedassa viya gandho assā atthīti <bold>sedagandhinī</bold>. Soṇitassa viya gandho assā atthīti <bold>soṇitagandhinī. Rajjatevā</bold>ti anādimati saṃsāre avijjādikilesavāsanāya parikaḍḍhitahadayattā phoṭṭhabbassādagadhitacittatāya ca andhabālo evarūpāyapi duggandhasarīrāya itthiyā rajjatiyeva. Pākatikāya itthiyā sarīragandhassa duggandhabhāvaṃ dassetvā idāni visiṭṭhāya ekaccāya itthiyā tadabhāvaṃ dassetuṃ – <bold>‘‘cakkavattino</bold><pageBreak edition="M" number="1.0071" /><bold>panā’’</bold>tiādimāha. Yadi evaṃ īdisāya itthiyā sarīragandhopi idha kasmā nādhippetoti āha – <bold>‘‘ayaṃ na sabbāsaṃ hotī’’</bold>tiādi. Tiracchānagatāya itthiyā ekaccāya ca manussitthiyā sarīragandhassa ativiya assādetabbabhāvadassanato puna tampi avisesena anujānanto <bold>‘‘itthikāye gandho vā hotū’’</bold>tiādimāha. <bold>Itthigandhotveva veditabbo</bold>ti tappaṭibaddhabhāvato vuttaṃ.</paragraph>
<paragraph line="176" number="4"> Catutthādīsu <bold>kiṃ tenā</bold>ti jivhāviññeyyarase idhādhippete kiṃ tena avayavarasādinā vuttena payojanaṃ. Oṭṭhamaṃsaṃ sammakkhetīti <bold>oṭṭhamaṃsasammakkhano,</bold> kheḷādīni. Ādisaddena oṭṭhamaṃsamakkhano tambulamukhavāsādiraso gayhati. <bold>Sabbo so itthiraso</bold>ti itthiyāvassa gahetabbattā.</paragraph>
<paragraph line="177" number="5"><bold>Itthiphoṭṭhabbo</bold>ti etthāpi eseva nayo. Yadi panettha itthigatāni rūpārammaṇādīni avisesato purisassa cittaṃ pariyādāya tiṭṭhanti, atha kasmā bhagavatā tāni visuṃ visuṃ gahetvā desitānīti āha – <bold>‘‘iti satthā’’</bold>tiādi. <bold>Yathā hī</bold>tiādinā tamevatthaṃ samattheti. <bold>Gametī</bold>ti vikkhepaṃ gameti, ayameva vā pāṭho. <bold>Gametī</bold>ti ca saṅgameti. <bold>Na tathā sesā saddādayo, na tathā rūpādīni ārammaṇānī</bold>ti etena sattesu rūpādigarukatā asaṃkiṇṇā viya dassitā, na kho panetaṃ evaṃ daṭṭhabbaṃ anekavidhattā sattānaṃ ajjhāsayassāti dassetuṃ – <bold>‘‘ekaccassa cā’’</bold>tiādi vuttaṃ. <bold>Pañcagarukavasenā</bold>ti pañcārammaṇagarukavasena. Ekaccassa hi purisassa yathāvuttesu pañcasupi ārammaṇesu garukatā hoti, ekaccassa tattha katipayesu, ekasmiṃ eva vā, te sabbepi pañcagarukātveva veditabbā yathā ‘‘sattisayo aṭṭhavimokkhā’’ti. <bold>Na pañcagarukajātakavasena</bold> ekekārammaṇe garukasseva nādhippetattā. Ekekārammaṇagarukānañhi pañcannaṃ puggalānaṃ tattha āgatattā taṃ jātakaṃ <bold>‘‘pañcagarukajātaka’’</bold>nti vuttaṃ. Yadi evaṃ tena idha payojanaṃ natthīti āha – <bold>‘‘sakkhibhāvatthāyā’’</bold>ti. <bold>Āharitvā kathetabba</bold>nti rūpādigarukatāya ete anayabyasanaṃ pattāti dassetuṃ kathetabbaṃ.</paragraph>
<paragraph line="178" number="6-8"><bold>Tesa</bold>nti <pageBreak edition="V" number="1.0064" /><pageBreak edition="M" number="1.0072" /> suttānaṃ. <bold>Uppaṇḍetvā gaṇhituṃ na icchī</bold>ti tassa thokaṃ virūpadhātukattā na icchi. <bold>Anatikkamanto</bold>ti saṃsandento. <bold>Dve hatthaṃ pattānī</bold>ti dve uppalāni hatthaṃ gatāni. <bold>Pahaṭṭhākāraṃ dassetvā</bold>ti aparāhi itthīhi ekekaṃ laddhaṃ, mayā dve laddhānīti santuṭṭhākāraṃ dassetvā. <bold>Parodī</bold>ti tassā pubbasāmikassa mukhagandhaṃ saritvā. Tassa hi mukhato uppalagandho vāyati. <bold>Hāretvā</bold>ti tasmā ṭhānā apanetvā, ‘‘harāpetvā’’ti vā pāṭho, ayamevattho.</paragraph>
<paragraph line="179"><bold>Sādhu sādhūti bhāsato</bold>ti dhammakathāya anumodanavasena ‘‘sādhu sādhū’’ti bhāsato. <bold>Uppalaṃva yathodake</bold>ti yathā uppalaṃ uppalagandho mukhato nibbattoti. <bold>Vaṭṭameva kathita</bold>nti yathārutavasena vuttaṃ. Yadipi evaṃ vuttaṃ, tathāpi yathārutamatthe avatvā vivaṭṭaṃ nīharitvā kathetabbaṃ vimuttirasattā bhagavato desanāya.</paragraph>
<centered line="180">Rūpādivaggavaṇṇanā niṭṭhitā.</centered>
<centered line="181">Iti manorathapūraṇiyā aṅguttaranikāya-aṭṭhakathāya</centered>
<centered line="182">Paṭhamavaggavaṇṇanāya anuttānatthadīpanā niṭṭhitā.</centered>
</body>
</document>