<?xml version="1.0"?>
<document>
<metadata>
<normativeSource>http://tipitaka.org/romn/cscd/s0401t.tik9.xml</normativeSource>
<archivePath>roman/tika/suttapitaka (tika)/anguttaranikaya (tika)/ekakanipata-tika/10. dutiyapamadadivaggavannana.xml</archivePath>
<titlePath>10. Dutiyapamādādivaggavaṇṇanā - Ekakanipāta-ṭīkā - Aṅguttaranikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">10. Dutiyapamādādivaggavaṇṇanā</chapter>
<paragraph line="2" number="98-115"> Dasame <pageBreak edition="V" number="1.0108" /> vagge ajjhattasantāne bhavaṃ <bold>ajjhattikaṃ</bold>. Ajjhattasantānato bahiddhā bhavaṃ <bold>bāhiraṃ. Vuttapaṭipakkhanayenā</bold>ti ‘‘avināsāyā’’ti evamādinā attho gahetabbo. <bold>Catukkoṭike</bold>ti ‘‘anuyogo akusalānaṃ <pageBreak edition="M" number="1.0118" />, ananuyogo kusalānaṃ, anuyogo kusalānaṃ, ananuyogo akusalāna’’nti (a. ni. 1.96) evaṃ pariyosānasutte āgatanayaṃ gahetvā ‘‘nāhaṃ, bhikkhave, aññaṃ ekadhammampi samanupassāmī’’tiādinā (a. ni. 1.11) āgatasuttānaṃ samaññā jātā.</paragraph>
<paragraph line="3" number="130"> Suttantanaye yathācodanā saṃkilesadhammānaṃ vipariyesanaṃ, taṃtaṃdhammakoṭṭhāsānañca ūnato adhikato ca pavedanaṃ <bold>adhammaṃ dhammoti dīpanaṃ</bold>. Tesaṃyeva pana aviparītato anūnādhikato ca pavedanaṃ <bold>dhammaṃ dhammoti dīpanaṃ</bold>. Evaṃ vinayappaṭipattiyā ayathāvidhippavedanaṃ <bold>adhammaṃ dhammoti dīpanaṃ</bold>. Yathāvidhippavedanaṃ <bold>dhammaṃ dhammoti dīpanaṃ</bold>. Suttantanayena pañcavidho saṃvaravinayo pahānavinayo ca <bold>vinayo,</bold> tappaṭipakkhena <bold>avinayo</bold>. Vinayanayena vatthusampadādinā yathāvidhippaṭipatti eva vinayo, tabbipariyāyena avinayo veditabbo. <bold>Tiṃsa nissaggiyā pācittiyā</bold>ti ettha <bold>iti</bold>-saddo ādyattho. Tena dvenavuti pācittiyā, cattāro pāṭidesaniyā, satta adhikaraṇasamathāti imesaṃ saṅgaho. <bold>Ekatiṃsa nissaggiyā</bold>ti ettha ‘‘tenavuti pācittiyā’’tiādinā vattabbaṃ. Sesamettha suviññeyyameva.</paragraph>
<paragraph line="4">Adhigantabbato <bold>adhigamo,</bold> maggaphalāni. Nibbānaṃ pana antaradhānābhāvato idha na gayhati. Paṭipajjanaṃ <bold>paṭipatti,</bold> sikkhattayasamāyogo. Paṭipajjitabbato vā <bold>paṭipatti</bold>. Pariyāpuṇitabbato <bold>pariyatti,</bold> piṭakattayaṃ. Maggaggahaṇena gahitāpi tatiyavijjāchaṭṭhābhiññā vijjābhiññāsāmaññato <bold>‘‘tisso vijjā cha abhiññā’’</bold>ti punapi gahitā. <bold>Tato paraṃ cha abhiññā</bold>ti vassasahassato paraṃ cha abhiññā nibbattetuṃ sakkonti, na paṭisambhidāti adhippāyo. <bold>Tato</bold>ti abhiññākālato pacchā. <bold>Tā</bold>ti abhiññāyo. Pubbabhāge jhānasinehābhāvena kevalāya vipassanāya ṭhatvā aggaphalappattā <bold>sukkhavipassakā</bold> nāma, maggakkhaṇe pana ‘‘jhānasineho natthī’’ti na vattabbo ‘‘samathavipassanaṃ yuganaddhaṃ bhāvetī’’ti (a. ni. 4.170) vacanato. <bold>Pacchimakassā</bold>ti sabbapacchimassa. Kiñcāpi ariyo aparihānadhammo <pageBreak edition="V" number="1.0109" /><pageBreak edition="M" number="1.0119" />, sotāpannassa pana uddhaṃ jīvitapariyādānā adhigatadhammo uppanno nāma natthi, paccayasāmaggiyā asati yāva uparivisesaṃ nibbattetuṃ na sakkonti, tāva adhigamassa asambhavo evāti āha – <bold>‘‘sotāpannassa…pe… nāma hotī’’</bold>ti. Tassidaṃ manussalokavasena vuttanti daṭṭhabbaṃ.</paragraph>
<paragraph line="5"><bold>Na codentī</bold>ti aññamaññasmiṃ vijjamānaṃ dosaṃ jānantāpi na codenti na sārenti. <bold>Akukkuccakā hontī</bold>ti kukkuccaṃ na uppādenti. ‘‘Asakkaccakārino hontī’’ti ca paṭhanti, sāthalikatāya sikkhāsu asakkaccakārino hontīti attho. <bold>Bhikkhūnaṃ satepi sahassepi dharamāne</bold>ti idaṃ bāhullavasena vuttaṃ. Antimavatthuanajjhāpannesu katipayamattesupi bhikkhūsu dharantesu, ekasmiṃ vā dharante paṭipatti anantarahitā eva nāma hoti. Tenevāha – <bold>‘‘pacchimakassa…pe… antarahitā hotī’’</bold>ti.</paragraph>
<paragraph line="6"><bold>Antevāsike gahetu</bold>nti antevāsike saṅgahetuṃ. <bold>Atthavasenā</bold>ti aṭṭhakathāvasena. <bold>Matthakato paṭṭhāyā</bold>ti uparito paṭṭhāya. <bold>Uposathakkhandhakamatta</bold>nti vinayamātikāpāḷimāha. Āḷavakapañhādīnaṃ viya devesu pariyattiyā pavatti appamāṇanti āha – <bold>‘‘manussesū’’</bold>ti.</paragraph>
<paragraph line="7"><bold>Oṭṭhaṭṭhivaṇṇa</bold>nti oṭṭhānaṃ aṭṭhivaṇṇaṃ, dantakasāvaṃ ekaṃ vā dve vā vāre rajitvā dantavaṇṇaṃ katvā dhārentīti vuttaṃ hoti. <bold>Kesesu vā allīyāpentī</bold>ti tena kāsāvakhaṇḍena kese bandhantā allīyāpenti. Bhikkhugottassa abhibhavanato vināsanato <bold>gotrabhuno</bold>. Atha vā gottaṃ vuccati sādhāraṇaṃ nāmaṃ, mattasaddo luttaniddiṭṭho, tasmā ‘‘samaṇā’’ti gottamattaṃ anubhavanti dhārentīti <bold>gotrabhuno,</bold> nāmamattasamaṇāti attho. Kāsāvagatakaṇṭhatāya, kāsāvaggahaṇahetuuppajjanakasokatāya vā <bold>kāsāvakaṇṭhā. Saṅghagata</bold>nti saṅghaṃ uddissa dinnattā saṅghagataṃ. <bold>Taṃ sarīra</bold>nti taṃ dhātusarīraṃ.</paragraph>
<paragraph line="8"><bold>Tenevā</bold>ti pariyattiantaradhānamūlakattā eva itaraantaradhānassa. Sakko devarājā chātakabhaye paratīragamanāya bhikkhū ussukkamakāsīti adhippāyo. <bold>Ne</bold>ti ubhayepi paṃsukūlikatthere dhammakathikatthere ca. <bold>Therā</bold>ti tattha ṭhitā sakkhibhūtā therā. Dhammakathikattherā <bold>‘‘yāva tiṭṭhanti</bold><pageBreak edition="M" number="1.0120" /><bold>suttantā…pe… yogakkhemā na dhaṃsatī’’</bold>ti idaṃ suttaṃ āharitvā <bold>‘‘suttante rakkhite sante, paṭipatti hoti rakkhitā’’</bold>ti iminā vacanena paṃsukūlikatthere appaṭibhāne akaṃsu <pageBreak edition="V" number="1.0110" />. Idāni pariyattiyā anantaradhānameva itaresaṃ anantaradhānahetūti imamatthaṃ byatirekato anvayato ca upamāhi vibhāvetuṃ <bold>‘‘yathā hī’’</bold>tiādi vuttaṃ. Taṃ suviññeyyameva.</paragraph>
<centered line="9">Dutiyapamādādivaggavaṇṇanā niṭṭhitā.</centered>
<paragraph line="10" number="140-150"> Ekādasamadvādasamavaggā suviññeyyā eva.</paragraph>
</body>
</document>