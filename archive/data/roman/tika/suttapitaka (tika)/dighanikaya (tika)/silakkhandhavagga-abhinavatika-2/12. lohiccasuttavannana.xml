<?xml version="1.0"?>
<document>
<metadata>
<normativeSource>http://tipitaka.org/romn/cscd/s0105t.nrf10.xml</normativeSource>
<archivePath>roman/tika/suttapitaka (tika)/dighanikaya (tika)/silakkhandhavagga-abhinavatika-2/12. lohiccasuttavannana.xml</archivePath>
<titlePath>12. Lohiccasuttavaṇṇanā - Sīlakkhandhavagga-abhinavaṭīkā-2 - Dīghanikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">12. Lohiccasuttavaṇṇanā</chapter>
<subhead line="2">Lohiccabrāhmaṇavatthuvaṇṇanā</subhead>
<paragraph line="3" number="501"> Evaṃ <pageBreak edition="M" number="2.0420" /><pageBreak edition="V" number="2.0370" /> kevaṭṭasuttaṃ saṃvaṇṇetvā idāni lohiccasuttaṃ saṃvaṇṇento yathānupubbaṃ saṃvaṇṇanokāsassa pattabhāvaṃ vibhāvetuṃ, kevaṭṭasuttassānantaraṃ saṅgītassa suttassa lohiccasuttabhāvaṃ vā pakāsetuṃ <bold>‘‘evaṃ me sutaṃ…pe… kosalesūti lohiccasutta’’</bold>nti āha. <bold>Sālavatikā</bold>ti kāraṇamantarena itthiliṅgavasena <bold>tassa gāmassa nāmaṃ.</bold> Gāmaṇikābhāvenāti keci. <bold>Vatiyā</bold>ti kaṇṭakasākhādivatiyā. <bold>Lohito</bold> nāma tassa kule pubbapuriso, tabbaṃsavasena lohitassa apaccaṃ <bold>lohicco</bold>ti brāhmaṇassa gottato āgatanāmaṃ.</paragraph>
<paragraph line="4" number="502"> ‘‘Kiñhi paro parassa karissatī’’ti <bold>parānukampā virahitattā lāmakaṃ.</bold> Na tu ucchedasassatānaṃ aññatarassāti āha <bold>‘‘na panā’’</bold>tiādi. Diṭṭhigatanti hi laddhimattaṃ adhippetaṃ, aññathā ucchedasassataggāhavinimutto koci diṭṭhiggāho nāma natthīti tesamaññataraṃ siyā. ‘‘Uppannaṃ hotī’’ti idaṃ manasi, vacasi ca uppannatāsādhāraṇavacananti dasseti <bold>‘‘na kevalañcā’’</bold>tiādinā. <bold>So kira…pe… bhāsatiyevā</bold>ti ca tassā laddhiyā loke pākaṭabhāvaṃ vadati. Yasmā pana attato añño paro hoti, tasmā yathā anusāsakato anusāsitabbo paro, evaṃ anusāsitabbatopi anusāsakoti dassetuṃ <bold>‘‘paro’’</bold>tiādi vuttaṃ. <bold>Kiṃ</bold>-saddāpekkhāya cettha <bold>‘‘karissatī’’</bold>ti anāgatakālavacanaṃ, anāgatepi vā tena tassa kātabbaṃ natthīti dassanatthaṃ. <bold>Kusalaṃ dhamma</bold>nti anavajjadhammaṃ nikkilesadhammaṃ, vimokkhadhammanti attho. ‘‘Paresaṃ dhammaṃ kathessāmī’’ti tehi attānaṃ parivārāpetvā vicaraṇaṃ kimatthiyaṃ, āsayavuddhassapi anurodhena vinā taṃ na hoti, tasmā <bold>attanā…pe… vihātabbanti vadati. </bold> Tenāha ‘‘evaṃsampadamidaṃ pāpakaṃ lobhadhammaṃ vadāmī’’ti.</paragraph>
<paragraph line="5" number="504"><bold>‘‘Itthiliṅgavasenā’’</bold>ti <pageBreak edition="V" number="2.0371" /> iminā pulliṅgikassapi atthassa itthiliṅgasamaññāti dasseti. <bold>So</bold>ti lohiccabrāhmaṇo. <bold>Bhāro</bold>ti bhagavato parisabāhullattā, attano ca bahukiccakaraṇīyattā garu dukkaraṃ.</paragraph>
<paragraph line="6" number="508"><bold>Kathāphāsukattha</bold>nti <pageBreak edition="M" number="2.0421" /> kathāsukhatthaṃ, sukhena kathaṃ kathetuñceva sotuñcāti attho. <bold>Ayaṃ upāsako</bold>ti rosikanhāpitaṃ āha. <bold>Appeva nāma siyā</bold>ti ettha pītivasena āmeḍitaṃ daṭṭhabbaṃ. Tathā hi taṃ ‘‘buddhagajjita’’nti vuccati. Bhagavā hi īdisesu ṭhānesu visesato pītisomanassajāto hoti, tasmā pītivasena paṭhamaṃ gajjati, dutiyampi anugajjati. Kiṃ visesaṃ gajjanamanugajjananti vuttaṃ <bold>‘‘aya’’</bold>ntiādi. Ādo bhāsanaṃ <bold>allāpo,</bold> saññoge pare rasso. Taduttari saha bhāsanaṃ <bold>sallāpo.</bold></paragraph>
<subhead line="7">Lohiccabrāhmaṇānuyogavaṇṇanā</subhead>
<paragraph line="8" number="509"><bold>Samudayasañjātī</bold>ti āyuppādoti āha <bold>‘‘bhoguppādo’’</bold>ti. <bold>Tato</bold>ti sālavatikāya. <bold>Lābhantarāyakaro</bold>ti dhanadhaññalābhassa antarāyakaro. Anupubbo kapi-saddo ākaṅkhanatthoti dasseti <bold>‘‘icchatī’’</bold>ti iminā. Ayaṃ aṭṭhakathāto aparo nayo – sātisayena hitena anukampako anuggaṇhanako <bold>hitānukampī</bold>ti. <bold>Sampajjatī</bold>ti āsevanalābhena nippajjati, balavatī hoti avaggahāti attho. Tena vuttaṃ <bold>‘‘niyatā hotī’’</bold>ti.</paragraph>
<paragraph line="9" number="510-511"><bold>Dutiyaṃ upapatti</bold>nti ‘‘nanu rājā pasenadikosalo’’tiādinā vuttaṃ dutiyaṃ upapattiṃ ṭhānaṃ yuttiṃ. Kāraṇañhi bhagavā upamāmukhena dasseti, imāya ca upapattiyā tumhe ceva aññe cāti lohiccampi antokatvā saṃvejanaṃ kataṃ hoti. Ye ca ime kulaputtā dibbā gabbhā paripācentīti yojanā. Upanissayasampattiyā, ñāṇaparipākassa vā abhāvena <bold>asakkontā. </bold> Kammapadena atulyādhikaraṇattā paripācenti kiriyāya vibhattivipallāsena <bold>upayogatthe paccattavacanaṃ.</bold> Ye pana ‘‘paripaccantī’’ti kammarūpena paṭhanti, tesaṃ mate vibhattivipallāsena payojanaṃ natthi kammakattubhāvato, attho panassa dutiyavikappe vuttanayena dānādipuññaviseso veditabbo. Ahitānukampāditā ca tassa taṃsamaṅgīsattavasena hoti. Divi bhavāti <bold>dibbā.</bold> Gabbhenti paripaccanavasena attani pabandhentīti <bold>gabbhā,</bold> devalokā. <bold>‘‘Channaṃ devalokāna’’</bold>nti nidassanavacanametaṃ. Brahmalokassāpi hi dibbagabbhabhāvo labbhateva dibbavihārahetukattā. Evañca katvā ‘‘bhāvanaṃ bhāvayamānā’’ti idampi vacanaṃ <pageBreak edition="M" number="2.0422" /> samatthitaṃ hoti <pageBreak edition="V" number="2.0372" />. ‘‘Devalokagāminiṃ paṭipadaṃ pūrayamānā’’ti vatvā taṃ paṭipadaṃ sarūpato dassetuṃ <bold>‘‘dānaṃ dadamānā’’</bold>tiādi vuttaṃ. Bhavanti ettha yathāruci sukhasamappitāti <bold>bhavā,</bold> vimānāni. Devabhāvāvahattā <bold>dibbā.</bold> Vuttanayeneva <bold>gabbhā.</bold><bold>Dānādayo</bold> devalokasaṃvattanika <bold>puññavisesā. Dibbā bhavā</bold>ti idha devalokapariyāpannā upapattibhavā adhippetā. Tadāvaho hi kammabhavo pubbe gahitoti āha <bold>‘‘devaloke vipākakkhandhā’’</bold>ti.</paragraph>
<subhead line="10">Tayocodanārahavaṇṇanā</subhead>
<paragraph line="11" number="513"><bold>Aniyāmitenevā</bold>ti aniyamiteneva, ‘‘tvaṃ evaṃ diṭṭhiko, evaṃ sattānaṃ anatthassa kārako’’ti evaṃ anuddesikeneva. Sabbalokapatthaṭāya laddhiyā samuppajjanato <bold>yāva bhavaggā uggataṃ. Māna</bold>nti ‘‘ahametaṃ jānāmi, ahametaṃ passāmī’’ti evaṃ pavattaṃ paṇḍitamānaṃ. <bold>Bhinditvā</bold>ti vidhametvā, jahāpetvāti attho. <bold>Tayo satthāre</bold>ti asampāditaattahito anovādakarasāvako ca asampāditaattahito ovādakarasāvako ca sampāditaattahito anovādakarasāvako ceti ime tayo satthāre. Catuttho pana sammāsambuddho na codanāraho, tasmā ‘‘taṃ tena pucchito eva kathessāmī’’ti codanāraheva tayo satthāre paṭhamaṃ dasseti, pacchā catutthaṃ satthāraṃ. Kāmañcettha catuttho satthā eko adutiyo anaññasādhāraṇo, tathāpi so yesaṃ uttarimanussadhammānaṃ vasena ‘‘dhammamayo kāyo’’ti vuccati, tesaṃ samudāyabhūtopi te guṇāvayave satthuṭṭhāniye katvā dassento bhagavā ‘‘ayampi kho lohicca satthā’’ti abhāsi.</paragraph>
<paragraph line="12"><bold>Aññā</bold>ti ya-kāralopaniddeso ‘‘sayaṃ abhiññā’’tiādīsu (dī. ni. 1.28, 37; ma. ni. 1.154, 444) viya, tadatthe cetaṃ sampadānavacananti dasseti <bold>‘‘aññāyā’’</bold>tiādinā. Sāvakattaṃ paṭijānitvā ṭhitattā ekadesenassa sāsanaṃ karontīti āha <bold>‘‘nirantaraṃ tassa sāsanaṃ akatvā’’</bold>ti. <bold>Ukkamitvā ukkamitvā</bold>ti kadāci tathā karaṇaṃ, kadāci tathā akaraṇañca sandhāya vicchāvacanaṃ, yadicchitaṃ karontīti adhippāyo <pageBreak edition="M" number="2.0423" />. <bold>Paṭikkamantiyā</bold>ti anabhiratiyā agāravena apagacchantiyā. Tena vuttaṃ <bold>‘‘anicchantiyā’’</bold>tiādi. <bold>Ekāyā</bold>ti adutiyāya itthiyā, <bold>sampayoga</bold>nti methunadhammasamāyogaṃ. <bold>Eko iccheyyā</bold>ti adutiyo puriso sampayogaṃ iccheyyāti ānetvā sambandho. Osakkanādimukhena itthipurisasambandhanidassanaṃ gehassitāgehassitaapekkhavasena tassa satthuno sāvakesu paṭipattidassanatthaṃ. Ativirattabhāvato <bold>daṭṭhumpi anicchamānaṃ parammukhiṃ ṭhitaṃ</bold> itthiṃ. <bold>Lobhenā</bold>ti parivāraṃ nissāya uppajjanakalābhasakkāralobhena. <bold>Īdiso</bold>ti evaṃsabhāvo satthā. <bold>Yenā</bold>ti <pageBreak edition="V" number="2.0373" /> lobhadhammena. <bold>Tattha sampādehī</bold>ti tasmiṃ paṭipattidhamme patiṭṭhitaṃ katvā sampādehi. Kāyavaṅkādivigamena <bold>ujuṃ karohi.</bold></paragraph>
<paragraph line="13" number="514"><bold>Sassarūpakāni tiṇānī</bold>ti sassasadisāni nīvārāditiṇāni.</paragraph>
<paragraph line="14" number="515"><bold>Evaṃ codanaṃ arahatī</bold>ti vuttanayena sāvakesu appossukkabhāvāpādane niyojanavasena codanaṃ arahati, na paṭhamo viya ‘‘evarūpo tava lobhadhammo’’tiādinā, na ca dutiyo viya ‘‘attānameva tāva tattha sampādehī’’tiādinā. Kasmā? Sampāditaattahitatāya tatiyassa.</paragraph>
<subhead line="15">Nacodanārahasatthuvaṇṇanā</subhead>
<paragraph line="16" number="516"><bold>Na codanāraho</bold>ti ettha yasmā codanārahatā nāma satthuvippaṭipattiyā vā sāvakavippaṭipattiyā vā ubhayavippaṭipattiyā vā hoti, tayidaṃ sabbampi imasmiṃ satthari natthi, tasmā na codanārahoti imamatthaṃ dassetuṃ <bold>‘‘ayañhī’’</bold>tiādi vuttaṃ. <bold>Assavā</bold>ti paṭissavā.</paragraph>
<paragraph line="17" number="517"><bold>Mayā gahitāya diṭṭhiyā</bold>ti sabbaso anavajje anupavajje sammāpaṭipanne, paresañca sammadeva sammāpaṭipattiṃ dassente satthari abhūtadosāropanavasena micchāgahitāya nirayagāminiyā pāpadiṭṭhiyā. <bold>Narakapapāta</bold>nti narakasaṅkhātaṃ mahāpapātaṃ. Papatanti etthāti hi <bold>papāto</bold>. <bold>Dhammadesanāhatthenā</bold>ti dhammadesanāsaṅkhātena hatthena. <bold>Saggamaggathale</bold>ti saggagāmimaggabhūte <pageBreak edition="M" number="2.0424" /> puññadhammathale, cātumahārājikādisaggasotāpattiādimaggasaṅkhāte vā thale. Sesaṃ suviññeyyameva.</paragraph>
<paragraph line="18">Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya sādhuvilāsiniyā nāma līnatthapakāsaniyā lohiccasuttavaṇṇanāya līnatthapakāsanā.</paragraph>
<centered line="19">Lohiccasuttavaṇṇanā niṭṭhitā.</centered>
</body>
</document>