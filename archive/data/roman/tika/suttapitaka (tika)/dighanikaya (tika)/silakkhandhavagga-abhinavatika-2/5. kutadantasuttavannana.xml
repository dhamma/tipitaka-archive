<?xml version="1.0"?>
<document>
<metadata>
<normativeSource>http://tipitaka.org/romn/cscd/s0105t.nrf3.xml</normativeSource>
<archivePath>roman/tika/suttapitaka (tika)/dighanikaya (tika)/silakkhandhavagga-abhinavatika-2/5. kutadantasuttavannana.xml</archivePath>
<titlePath>5. Kūṭadantasuttavaṇṇanā - Sīlakkhandhavagga-abhinavaṭīkā-2 - Dīghanikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">5. Kūṭadantasuttavaṇṇanā</chapter>
<paragraph line="2" number="323"> Evaṃ <pageBreak edition="V" number="2.0262" /><pageBreak edition="M" number="2.0300" /> soṇadaṇḍasuttaṃ saṃvaṇṇetvā idāni kūṭadantasuttaṃ saṃvaṇṇento yathānupubbaṃ saṃvaṇṇanokāsassa pattabhāvaṃ vibhāvetuṃ, soṇadaṇḍa suttassānantaraṃ saṅgītassa suttassa kūṭadantasuttabhāvaṃ vā pakāsetuṃ <bold>‘‘evaṃ me sutaṃ…pe… magadhesūti kūṭadantasutta’’</bold>nti āha. <bold>‘‘Magadhā nāma janapadino rājakumārā’’</bold>tiādīsu ambaṭṭhasutte kosalajanapadavaṇṇanāyaṃ amhehi vuttanayo yathārahaṃ netabbo. Ayaṃ panettha viseso – magena saddhiṃ dhāvantīti <bold>magadhā,</bold> rājakumārā, maṃsesu vā gijjhantīti <bold>magadhā</bold> niruttinayena. Ruḷhito, paccayalopato ca tesaṃ nivāsabhūtepi janapade vuddhi na hotīti neruttikā. Janapadanāmeyeva bahuvacanaṃ, na janapadasadde jātisaddattāti vuttaṃ <bold>‘‘tasmiṃ magadhesu janapade’’</bold>ti. <bold>Ito para</bold>nti ‘‘magadhesū’’ti padato paraṃ ‘‘cārikaṃ caramāno’’tiādivacanaṃ. <bold>Purimasuttadvaye</bold>ti ambaṭṭhasoṇadaṇḍasuttadvaye. <bold>Vuttanayamevā</bold>ti yaṃ tattha āgatasadisaṃ idhāgataṃ, taṃ atthavaṇṇanāto vuttanayameva, tattha vuttanayeneva veditabbanti vuttaṃ hoti. ‘‘Taruṇo ambarukkho ambalaṭṭhikā’’ti brahmajālasuttavaṇṇanāyaṃ (dī. ni. aṭṭha. 1.2) vuttattā <bold>‘‘ambalaṭṭhikā brahmajāle vuttasadisāvā’’</bold>ti āha.</paragraph>
<paragraph line="3">Yaññāvāṭaṃ sampādetvā mahāyaññaṃ uddissa saviññāṇakāni, aviññāṇakāni ca yaññūpakaraṇāni upaṭṭhapitānīti atthaṃ sandhāya ‘‘mahāyañño upakkhaṭo’’ti pāḷiyaṃ vuttaṃ, taṃ panetaṃ upakaraṇaṃ tesaṃ tathā sajjanamevāti dasseti <bold>‘‘sajjito’’</bold>ti iminā. <bold>Vacchatarasatānī</bold>ti yuvabhāvappattāni balavavacchasatāni. Vacchānaṃ visesāti hi <bold>vacchatarā,</bold> te pana vacchā eva honti, na dammā, na ca balībaddāti āha <bold>‘‘vacchasatānī’’</bold>ti. Ayaṃ ācariyamati (dī. ni. ṭī. 1.323). <bold>Tara</bold>-saddo vā anatthakoti vuttaṃ <bold>‘‘vacchasatānī’’</bold>ti. Evañhi sabbopi vacchappabhedo saṅgahito hoti. <bold>Ete</bold>ti usabhādayo urabbhapariyosānā. <bold>Anekesa</bold>nti anekajātikānaṃ. <bold>Migapakkhīna</bold>nti mahiṃsarurupasadakuruṅgagokaṇṇamigānañceva morakapiñjaravaṭṭakatittira <pageBreak edition="V" number="2.0263" /> lāpādipakkhīnañca. Saṅkhyāvasena anekataṃ sattasataggahaṇena paricchindituṃ <bold>‘‘sattasattasatānī’’</bold>ti vuttaṃ, sattasatāni, sattasatāni <pageBreak edition="M" number="2.0301" /> cāti attho. <bold>Thūṇa</bold>nti yaññopakaraṇānaṃ migapakkhīnaṃ bandhanatthambhaṃ. <bold>Yūpo</bold>tipi tassa nāmaṃ. Tenāha <bold>‘‘yūpasaṅkhāta’’</bold>nti.</paragraph>
<paragraph line="4" number="328"><bold>Vidhā</bold>ti vippaṭisāravinodanā. Yo hi yaññasaṅkhātassa puññassa upakkileso, tassa vidhamanato nivāraṇato nirodhanato vidhā vuccanti vippaṭisāravinodanā, tā eva puññābhisandaṃ avicchinditvā ṭhapentīti <bold>‘‘ṭhapanā’’</bold>ti ca vuttā. Avippaṭisārato eva hi uparūpari puññābhisandappavattīti. Ṭhapanā cetā yaññassa ādimajjhapariyosānavasena tīsu kālesu pavattiyā tippakārāti āha <bold>‘‘tiṭṭhapana’’</bold>nti. <bold>Parikkhāra</bold>saddo cettha parivārapariyāyo ‘‘parikaronti yaññaṃ abhisaṅkharontī’’ti katvā. Tenāha <bold>‘‘soḷasaparivāra’’</bold>nti.</paragraph>
<subhead line="5">Mahāvijitarājayaññakathāvaṇṇanā</subhead>
<paragraph line="6" number="336"> Pubbe bhūtaṃ <bold>bhūtapubbaṃ</bold> yathā ‘‘diṭṭhapubba’’nti āha <bold>‘‘pubbacarita’’</bold>nti, attano purimajātisambhūtaṃ bodhisambhārabhūtaṃ puññacariyanti attho. Tathā hi tassa anugāminidhissa thāvaranidhinā nidassanaṃ upapannaṃ hoti. Saddavidū pana vadanti <bold>‘‘bhūtapubba</bold>nti idaṃ kālasattamiyā nepātikapada’’nti. Atītakāleti hi tesaṃ matena attho. <bold>Assā</bold>ti anena. Mahantaṃ pathavīmaṇḍalaṃ vijitanti sambandho. Mahantaṃ vā vijitaṃ pathavīmaṇḍalamassa atthīti attho. ‘‘Antoraṭṭheti yassa vijite viharati, tassa raṭṭhe’’tiādīsu viya hi <bold>vijita</bold>saddo rajje pavattati, iminā tassa ekarājabhāvaṃ dīpeti, na cakkavattirājabhāvaṃ sattaratanasampannatāavacanato. Pāḷiyaṃ na yena kenaci santakamattena aḍḍhatāti dassetuṃ <bold>‘‘aḍḍho’’</bold>ti vatvā <bold>‘‘mahaddhano’’</bold>ti vuttaṃ. Tenāha <bold>‘‘yo kocī’’</bold>tiādi. Aḍḍhatā hi nāma vibhavasampannattā sā ca taṃ tadupādāya vuccati. Tathā mahaddhanatāpīti taṃ thāmappattaṃ ukkaṃsagataṃ dassetuṃ <bold>‘‘aparimāṇasaṅkhyenā’’</bold>ti āha. Bhuñjitabbaṭṭhena visesato kāmā idha <bold>bhogā</bold> nāmāti dasseti. <bold>‘‘Pañcakāmaguṇavasenā’’</bold>ti iminā. <bold>Piṇḍapiṇḍavasenā</bold>ti bhājanālaṅkārādivibhāgaṃ ahutvā kevalaṃ khaṇḍakhaṇḍavasena.</paragraph>
<paragraph line="7">Rūpaṃ appetvā, anappetvā vā māsappamāṇena kato <bold>māsako. Ādi</bold>saddena thālakādīni saṅgaṇhāti. <bold>Anekakoṭisaṅkhyenā</bold>ti kahāpaṇānaṃ <pageBreak edition="M" number="2.0302" /> koṭisatādippamāṇaṃ sandhāya vuttaṃ heṭṭhimantena koṭisatappamāṇeneva khattiyamahāsālabhāvappattito.</paragraph>
<paragraph line="8"><bold>Tuṭṭhī</bold>ti <pageBreak edition="V" number="2.0264" /> sumanatā. <bold>Upakaraṇa</bold>saddo cettha kāraṇapariyāyo. Kiṃ pana tanti āha <bold>‘‘nānāvidhālaṅkārasuvaṇṇarajatabhājanādibheda’’</bold>nti. <bold>Ādi</bold>saddena vatthaseyyāvasathādīni saṅgayhanti, suvaṇṇarajatamaṇimuttāveḷuriyavajirapavāḷāni <bold>satta ratanānī</bold>ti vadanti. Yathāhu –</paragraph>
<gatha1 line="9">‘‘Suvaṇṇaṃ rajataṃ muttā, maṇiveḷuriyāni ca;</gatha1>
<gathalast line="10">Vajirañca pavāḷanti, sattāhu ratanānime’’ti.</gathalast>
<paragraph line="11">Sālivīhiādi sattadhaññaṃ sānulomaṃ pubbannaṃ nāma purekkhataṃ sassaphalanti katvā. Tabbipariyāyato muggamāsādi tadavasesaṃ aparannaṃ nāma. Aparannato pubbe pavattamannaṃ pubbannaṃ, tato aparasmiṃ pavattamannaṃ aparannaṃ. Nna-kārassa pana ṇṇa-kāre kate <bold>pubbaṇṇaṃ, aparaṇṇañcā</bold>ti neruttikā. Pubbāparabhāvo panetesaṃ ādikappe sambhavāsambhavavasena veditabbo. Purimaṃ ‘‘aḍḍho mahaddhano pahūtajātarūparajato’’ti vacanaṃ devasikaṃ paribbayadānagahaṇādivasena, parivattanadhanadhaññavasena ca vuttaṃ, idaṃ pana ‘‘pahūtadhanadhañño’’ti vacanaṃ nidhānagatadhanavasena, saṅgahitadhaññavasena cāti imaṃ visesaṃ sandhāya ayaṃ nayo dassito. Vīsakahāpaṇambaṇādidevasikavaḷañjanampi hi mahāsālalakkhaṇaṃ.</paragraph>
<paragraph line="12">Idāni tabbiparītavasena visesaṃ dassetuṃ <bold>‘‘atha vā’’</bold>tiādinā dutiyanayo āraddho. Iminā eva hi purimavacanaṃ nidhānagatadhanavasena, saṅgahitadhaññavasena ca vuttanti atthato siddhaṃ hoti. Tattha <bold>ida</bold>nti ‘‘pahūtadhanadhañño’’ti vacanaṃ. <bold>Assā</bold>ti mahāvijitarañño. Divase divase paribhuñjitabbaṃ <bold>devasikaṃ,</bold> bhāvanapuṃsakametaṃ. Dāsakammakaraporisādīnaṃ vettanānuppadānaṃ <bold>paribbayadānaṃ.</bold> Iṇasodhanādivasena dhanadhaññānamādānaṃ <bold>gahaṇaṃ. Ādi</bold>saddena iṇadānādīnaṃ saṅgaho. <bold>Parivattanadhanadhaññavasenā</bold>ti kayavikkayakaraṇena parivattitabbānaṃ dhanadhaññānaṃ vasena. Katthaci pana samuccayavirahitapāṭho dissati. Tattha ‘‘paribbayadānaggahaṇādivasenā’’ti idaṃ parivattanapadena sambandhaṃ katvā tādisena vidhinā ito cito ca parivattetabbānaṃ dhanadhaññānaṃ vasenāti attho veditabbo.</paragraph>
<paragraph line="13"><bold>Koṭṭhaṃ</bold><pageBreak edition="M" number="2.0303" /> vuccati dhaññaṭṭhapanaṭṭhānaṃ, tadeva agāraṃ tathā. Tenāha <bold>‘‘dhaññena paripuṇṇakoṭṭhāgāro’’</bold>ti. Evaṃ sāragabbhaṃ <bold>koso,</bold> dhaññaṭṭhapanaṭṭhānaṃ <bold>koṭṭhāgāra</bold>nti dassetvā idāni tato aññathāpi taṃ dassetuṃ <bold>‘‘atha vā’’</bold>tiādi vuttaṃ. Tattha yathā asino tikkhabhāvaparihārato paricchado ‘‘koso’’ti vuccati, evaṃ rañño tikkhabhāvaparihārakattā caturaṅginī <pageBreak edition="V" number="2.0265" /> senā ‘‘koso’’ti āha <bold>‘‘catubbidho koso’’</bold>tiādi. ‘‘Dvādasapuriso hatthī’’tiādinā (pāci. 314) vuttalakkhaṇena cettha <bold>hatthi</bold>ādayo gahetabbā. Vatthakoṭṭhāgāraggahaṇeneva sabbassapi kuppabhaṇḍaṭṭhapanaṭṭhānassa gahitattā <bold>‘‘koṭṭhāgāraṃ tividha’’</bold>ntiādi vuttaṃ. Jātarūparajatato hi aññaṃ lohaayadāruvisāṇavatthādikamasāradabbaṃ gopetabbato ga-kārassa ka-kāraṃ katvā <bold>kuppaṃ</bold> vuccati. Jātarūparajatanidhānaṃ <bold>dhanakoṭṭhāgāraṃ. </bold> Tattha tattha ratanaṃ viloketvā caraṇaṃ <bold>ratanavilokanacārikā. </bold> Kāmaṃ tamatthaṃ rājā jānāti, bhaṇḍāgārikena pana kathāpetvā parisāya nissaddabhāvāpādanatthameva evaṃ pucchati. Tathā kathāpane hi asati parisā saddaṃ karissati ‘‘kasmā rājā paramparāgataṃ kuladhanaṃ vināsetī’’ti, tato ca pakatikkhobho bhavissati, sati pana tathā kathāpane ‘‘etaṃkāraṇā taṃ chaḍḍetī’’ti nissaddabhāvamāpajjissati. Tato ca pakatikkhobho na bhavissati, tasmā tathā pucchatīti veditabbaṃ. <bold>Maraṇavasa</bold>nti maraṇassa, maraṇasaṅkhātaṃ vā visayaṃ.</paragraph>
<paragraph line="14" number="337"> Pāḷiyaṃ ‘‘āmantetvā’’ti etassa mantitukāmo hutvāti atthaṃ viññāpetuṃ <bold>‘‘ekena paṇḍitena saddhiṃ mantetvā’’</bold>ti vuttaṃ. Dhātvatthānuvattako hettha upasaggo, pakaraṇādhigato ca katthaci atthaviseso yathā ‘‘sikkhamānena bhikkhave bhikkhunā aññātabbaṃ paripucchitabbaṃ paripañhitabba’’nti (pāci. 434). Tathā hissa padabhājane vuttaṃ ‘‘sikkhamānenāti sikkhitukāmena. Aññātabbanti jānitabba’’ntiādi (pāci. 436). <bold>Āmantesī</bold>ti mantitukāmosi. Janapadassa anupaddavatthaṃ, yaññassa ca cirānappavattanatthaṃ brāhmaṇo cintesīti āha <bold>‘‘ayaṃ rājā’’</bold>tiādi. Āharantānaṃ manussānaṃ gehānīti sambandho, anādare vā etaṃ sāmivacanaṃ.</paragraph>
<paragraph line="15" number="338"> Sattānaṃ <pageBreak edition="M" number="2.0304" /> hitasukhassa vidūsanato, ahitadukkhassa ca āvahanato kaṇṭakasadisatāya corā eva idha <bold>‘‘kaṇṭakā’’</bold>ti vuttaṃ <bold>‘‘corakaṇṭakehi sakaṇṭako’’</bold>ti. Yathā gāmavāsīnaṃ ghātakā gāmaghātakā abhedavasena, upacārena ca nissayanāmassa nissitepi pavattanato, evaṃ panthikānaṃ duhanā bādhanā <bold>panthaduhā.</bold> Dhammato apetassa ayuttassa karaṇasīlo <bold>adhammakārī,</bold> yo vā attano vijite janapadādīnaṃ tato tato anatthato tāyanena khattiyena kattabbadhammo, tassa akaraṇasīloti attho. <bold>Dassū</bold>ti corānametaṃ adhivacanaṃ. Daṃsenti viddhaṃsentīti hi <bold>dassavo</bold> niggahītalopena, te eva khīlasadisattā <bold>khīla</bold>nti <bold>dassukhīlaṃ.</bold> Yathā hi khette khīlaṃ kasanādīnaṃ sukhappavattiṃ, mūlasantānena sassaparibuddhiñca vibandhati, evaṃ dassavopi rajje rājāṇāya sukhappavattiṃ, mūlaviruḷhiyā janapadaparibuddhiñca vibandhantī. Pāṇacāgaṃ <pageBreak edition="V" number="2.0266" /> dassetuṃ <bold>‘‘māraṇenā’’</bold>ti vuttaṃ, hiṃsanaṃ dassetuṃ <bold>‘‘koṭṭanenā’’</bold>ti. <bold>Vadha</bold>saddo hi hiṃsanatthopi hoti ‘‘vadhati na rodati, āpatti dukkaṭassā’’tiādīsu (pāci. 880) viya, kapparādīhi pothanenāti attho. <bold>Addu</bold> nāma dārukkhandhena kato bandhanopakaraṇaviseso, tena bandhanaṃ tathā. <bold>Ādi</bold>saddena rajjubandhanasaṅkhalikabandhanagharabandhanādīni saṅgaṇhāti. <bold>Hā</bold>-dhātuyā jānipadanipphattiṃ dasseti <bold>‘‘hāniyā’’</bold>ti iminā, sā ca dhanahāyanamevāti vuttaṃ <bold>‘‘sataṃ gaṇhathā’’</bold>tiādi.</paragraph>
<paragraph line="16">Pañcasikhamattaṃ ṭhapetvā muṇḍāpanaṃ <bold>pañcasikhamuṇḍakaraṇaṃ.</bold> Taṃ ‘‘kākapakkhakaraṇa’’ntipi voharanti. Sīse chakaṇodakāvasecanaṃ <bold>gomayasiñcanaṃ. Kudaṇḍako</bold> nāma catuhatthato ūno rassadaṇḍako, yo ‘‘gaddulo’’tipi vuccati, tena bandhanaṃ <bold>kudaṇḍakabandhanaṃ. Ādi</bold>saddena khuramuṇḍaṃ karitvā bhasmapuṭavadhanādīnaṃ saṅgaho. <bold>Sammā</bold>saddo ñāyatthoti āha <bold>‘‘hetunā’’</bold>tiādi, pariyāyavacanametaṃ. <bold>Ūhanissāmī</bold>ti uddharissāmi, apanessāmīti attho. Pubbe tattha kataparicayatāya <bold>ussāhaṃ karonti. ‘‘Anuppadetū’’</bold>ti etassa anu anu padetūti atthaṃ sandhāya <bold>‘‘dinne appahonte’’</bold>tiādi vuttaṃ. <bold>Kasiupakaraṇabhaṇḍaṃ</bold> phālapājanayuganaṅgalādi, iminā pāḷiyaṃ bījabhattameva nidassanavasena vuttanti dasseti. Sakkhikaraṇapaṇṇāropananibandhanaṃ <pageBreak edition="M" number="2.0305" /> vaḍḍhiyā saha vā vinā vā puna gahetukāmassa dāne hoti, idha pana tadubhayampi natthi puna aggahetukāmattāti vuttaṃ <bold>‘‘sakkhiṃ akatvā’’</bold>tiādi. Tenāha <bold>‘‘mūlacchejjavasenā’’</bold>ti. <bold>Sakkhi</bold>nti tadā paccakkhakajanaṃ. <bold>Paṇṇe anāropetvā</bold>ti tālādipaṇṇe yathāciṇṇaṃ likhanavasena anāropetvā. Aññattha paṇṇākārepi <bold>pābhata</bold>saddo, idha pana bhaṇḍamūleyevāti āha <bold>‘‘bhaṇḍamūlassā’’</bold>tiādi. Bhaṇḍamūlañhi pakārato udayabhaṇḍāni ābharati saṃharati etenāti <bold>pābhataṃ.</bold> Udayadhanato pageva ābhataṃ <bold>pābhata</bold>nti saddavidū, paṇṇākāro pana taṃ tadatthaṃ patthentehi ābharīyateti <bold>pābhataṃ.</bold> Patthanatthajotako hi ayaṃ <bold>pa</bold>-saddo.</paragraph>
<paragraph line="17"><bold>‘‘Yathāhā’’</bold>tiādinā pābhatasaddassa mūlabhaṇḍatthataṃ <bold>cūḷaseṭṭhijātaka</bold>pāṭhena (jā. 1.1.4) sādheti. Tatrāyamaṭṭhakathā (jā. aṭṭha. 1.1.4) <bold>‘‘appakenapī</bold>ti thokenapi parittakenapi. <bold>Medhāvī</bold>ti paññavā. <bold>Pābhatenā</bold>ti bhaṇḍamūlena. <bold>Vicakkhaṇo</bold>ti vohārakusalo. <bold>Samuṭṭhāpeti attāna</bold>nti mahantaṃ dhanañca yasañca uppādetvā tattha attānaṃ saṇṭhāpeti patiṭṭhāpeti. Yathā kiṃ? <bold>Aṇuṃ aggiṃva sandhamaṃ,</bold> yathā paṇḍitapuriso parittaṃ aggiṃ anukkamena gomayacuṇṇādīni pakkhipitvā mukhavātena dhamanto samuṭṭhāpeti vaḍḍheti mahantaṃ aggikkhandhaṃ karoti, evameva paṇḍito thokampi pābhataṃ labhitvā nānāupāyehi payojetvā dhanañca yasañca vaḍḍheti, vaḍḍhetvā ca <pageBreak edition="V" number="2.0267" /> pana tattha attānaṃ patiṭṭhāpeti, tāya eva vā pana dhanayasamahantatāya attānaṃ samuṭṭhāpeti, abhiññātaṃ pākaṭaṃ karotīti attho’’ti.</paragraph>
<paragraph line="18">Divase divase dātabbaṃ <bold>devasikaṃ.</bold> Māse māse dātabbaṃ <bold>māsikaṃ. Ādi</bold>saddena anuposathikādīni saṅgaṇhāti. <bold>Tassa tassa</bold> purisassa. Kusalānurūpena, kammānurūpena sūrabhāvānurūpenāti dvandato paraṃ suyyamāno <bold>anurūpa</bold>saddo paccekaṃ yojetabbo. Chekabhāvānurūpatā cettha <bold>kusalānurūpaṃ.</bold> Katthaci <bold>kula</bold>saddo dissati, so ca jāṇusoṇiādikulānamiva <bold>kulānurūpa</bold>mpi dātabbato yujjateva. Senāpaccādi <bold>ṭhānantaraṃ,</bold> iminā bhattavetanaṃ niddiṭṭhamattanti dasseti. Sakakammapasutattā, anupaddavattā ca <bold>dhanadhaññānaṃ rāsiko</bold> rāsikārabhūto. <bold>Khemena ṭhitā</bold>ti <pageBreak edition="M" number="2.0306" /> anupaddavena pavattā. Tenāha <bold>‘‘abhayā’’</bold>ti, kutocipi bhayarahitāti attho. <bold>Modā modamānā</bold>ti modāya modamānā, somanasseneva modamānā, na saṃsandanamattenāti vuttaṃ hoti. ‘‘Bhagavatā saddhiṃ sammodī’’tiādīsu (dī. ni. 1.381) hi <bold>muda</bold>saddo saṃsandanepi pavattati, aññe modā hutvā aparepi modamānā viharantīti vā attho. Tenāha <bold>‘‘aññamaññaṃ pamuditacittā</bold>ti, asaññogepi vatticchāyeva vuddhīti dvidhā pāṭho vutto. <bold>Iddhaphītabhāva</bold>nti samiddhavepullabhāvaṃ.</paragraph>
<subhead line="19">Catuparikkhāravaṇṇanā</subhead>
<paragraph line="20" number="339"> Tasmiṃ tasmiṃ kicce anuyanti anuvattantīti anuyantā. Teyeva <bold>ānuyantā</bold> yathā ‘‘anubhāvo eva ānubhāvo’’ti, ‘‘ānuyuttā’’tipi pāṭho, tasmiṃ tasmiṃ kicce anuyujjantīti hi <bold>ānuyuttā</bold> vuttanayena. <bold>Assā</bold>ti rañño. <bold>Te</bold>ti ānuyantakhattiyādayo. ‘‘Amhe ettha bahi karotī’’ti <bold>attamanā na bhavissanti.</bold> ‘‘Nibandhavipulāyāgamo gāmo <bold>nigamo.</bold> Vivaḍḍhitamahāāyo mahāgāmo’’ti (dī. ni. ṭī. 1.338) ācariyena vuttaṃ. ‘‘Apākāraparikkhepo sāpaṇo <bold>nigamo,</bold> sapākārāpaṇaṃ <bold>nagaraṃ,</bold> taṃ tabbiparīto <bold>gāmo’’</bold>ti (kaṅkhāvitaraṇī abhinavaṭīkāyaṃ saṅghādisesakaṇḍe kuladūsakasikkhāpade passitabbaṃ) vinayaṭīkāsu. Gasanti madanti etthāti <bold>gāmo,</bold> sveva pākaṭo ce, <bold>nigamo nāma</bold> atireko gāmoti katvā. Bhusattho hettha <bold>nī</bold>-saddo, saññāsaddattā ca rassoti saddavidū. Janapadattho vuttova. ‘‘Sāmyāmacco sakhā koso, duggañca vijitaṃ bala’’nti vuttāsu sattasu rājapakatīsu rañño tadavasesānaṃ channaṃ vasena hitasukhātivuddhi, tadekadesā ca ānuyantādayoti āha <bold>‘‘yaṃ tumhāka’’</bold>ntiādi.</paragraph>
<paragraph line="21">Taṃtaṃkiccesu <pageBreak edition="V" number="2.0268" /> raññā amā saha bhavantīti <bold>amaccā.</bold> ‘‘Amāvāsī’’tiādīsu viya hi samakiriyāya <bold>amā</bold>ti abyayapadaṃ, ca-paccayena taddhitasiddhīti neruttikā. Rajjakiccavosāsanakāle pana te raññā piyā, sahapavattanakā ca bhavantīti dasseti <bold>‘‘piyasahāyakā’’</bold>ti iminā. Rañño parisati bhavā <bold>‘‘pārisajjā.</bold> Ke pana teti vuttaṃ <bold>‘‘sesā āṇattikārakā’’</bold>ti <pageBreak edition="M" number="2.0307" />, yathāvuttānuyuttakhattiyādīhi avasesā rañño āṇākarāti attho. Satipi deyyadhamme ānubhāvasampattiyā, parivārasampattiyā ca abhāve tādisaṃ dātuṃ na sakkā. Vuddhakāle ca tādisānampi rājūnaṃ tadubhayaṃ hāyateva, deyyadhamme pana asati pagevāti dassetuṃ <bold>‘‘deyyadhammasmiñhī’’</bold>tiādimāha. Deyyadhammasmiṃ asati ca mahallakakāle ca dātuṃ na sakkāti yojanā. <bold>Etenā</bold>ti yathāvuttakāraṇadvayena. <bold>Anumatiyā</bold>ti anujānanena. <bold>Pakkhā</bold>ti sapakkhā yaññassa aṅgabhūtā. Yaññaṃ parikarontīti <bold>parikkhārā,</bold> sambhārā, te ca tassa yaññassa aṅgabhūtattā parivārā viya hontīti āha <bold>‘‘parivārā bhavantī’’</bold>ti. <bold>‘‘Ratho’’</bold>tiādinā idhānadhippetamatthaṃ nisedheti.</paragraph>
<gatha1 line="22">‘‘Ratho setaparikkhāro, jhānakkho cakkavīriyo;</gatha1>
<gathalast line="23">Upekkhā dhurasamādhi, anicchā parivāraṇa’’nti. (saṃ. ni. 5.4);</gathalast>
<paragraph line="24">Hi <bold>saṃyuttamahāvaggapāḷi.</bold> Tattha <bold>ratho</bold>ti brahmayānasaññito aṭṭhaṅgikamaggaratho. <bold>Setaparikkhāro</bold>ti catupārisuddhisīlālaṅkāro. <bold>‘‘Sīlaparikkhāro’’</bold>tipi pāṭho. <bold>Jhānakkho</bold>ti vipassanāsampayuttānaṃ pañcannaṃ jhānaṅgānaṃ vasena jhānamayaakkho. <bold>Cakkavīriyo</bold>ti vīriyacakko. <bold>Upekkhā dhurasamādhī</bold>ti upekkhā dvinnaṃ dhurānaṃ samatā. <bold>Anicchā parivāraṇa</bold>nti alobho sīhadhammādīni viya parivāraṇaṃ.</paragraph>
<subhead line="25">Aṭṭhaparikkhāravaṇṇanā</subhead>
<paragraph line="26" number="340"><bold>Ubhato sujātādīhi</bold> vuccamānehi. <bold>Yasasā</bold>ti pañcavidhena ānubhāvena. Tenāha <bold>‘‘āṇāṭhapanasamatthatāyā’’</bold>ti. <bold>‘‘Saddho’’</bold>ti etassa ‘‘dātādānassa phalaṃ paccanubhoti pattiyāyatī’’ti atthaṃ dassetuṃ <bold>‘‘dānassā’’</bold>tiādi vuttaṃ. Dāne sūroti <bold>dānasūro,</bold> deyyadhamme īsakampi saṅgaṃ akatvā muttacāgo, tabbhāvo pana kammassakatāñāṇassa tikkhavisadabhāvena veditabbo. Tassa hi tikkhavisadabhāvaṃ vibhāvetuṃ ‘‘saddo’’ti vatvā ‘‘dānasūro’’ti vuttanti daṭṭhabbaṃ. Tenāha <bold>‘‘na saddhāmattakenā’’</bold>tiādi. Yassa hi kammassakatā paccakkhamiva upaṭṭhāti, so <pageBreak edition="V" number="2.0269" /> evaṃ vutto. <bold>Yaṃ dānaṃ detī</bold>ti yaṃ deyyadhammaṃ parassa deti. <bold>Tassa pati hutvā</bold>ti tabbisayaṃ lobhaṃ suṭṭhumabhibhavanto tassa adhipati hutvā <pageBreak edition="M" number="2.0308" /> deti. Kāraṇopacāravacanañhetaṃ. Paratopi eseva nayo. Tabbisayena lobhena anākaḍḍhanīyattā <bold>na dāso, na sahāyo.</bold></paragraph>
<paragraph line="27">Tadevatthaṃ byatirekato, anvayato ca vivaritvā dassento <bold>‘‘yo hī’’</bold>tiādimāha. Idhānadhippetassa hi dāsādidvayassa byatirekato dassanaṃ. Khādanīyabhojanīyādīsu madhurasseva paṇītattā <bold>‘‘madhuraṃ bhuñjatī’’</bold>ti vuttaṃ, nidassanamattaṃ vā etaṃ, paṇītaṃ paribhuñjatīti vuttaṃ hoti. <bold>Dāso hutvā deti</bold> taṇhāya dāsabyataṃ upagatattā. <bold>Sahāyo hutvā deti</bold> tassa piyabhāvānissajjanato. <bold>Sāmī hutvā deti</bold> tattha taṇhādāsabyato attānaṃ mocetvā abhibhuyya pavattanato. Yaṃ panetaṃ ācariyena vuttaṃ ‘‘sāmiparibhogasadisā’’ti, (dī. ni. ṭī. 1.340) taṃ taṇhādāsabyamatikkantatāsāmaññaṃ sandhāya vuttaṃ. Na hi khīṇāsavassa paribhogo sāmiparibhogo viya khīṇāsavasseva dānaṃ dānasāmīti attho upapanno hoti, pacchā vā pamādalikhitametaṃ. <bold>Tādiso</bold>ti dānasāmisabhāvo.</paragraph>
<paragraph line="28"><bold>Samitapāpasamaṇabāhitapāpabrāhmaṇā</bold> ukkaṭṭhaniddesenettha vuttā, pabbajjāmattasamaṇajātimattabrāhmaṇā vā kapaṇādiggahaṇena gahitāti veditabbaṃ. <bold>Duggatā</bold>ti dukkaraṃ jīvikamupagatā kasiravuttikā. Tenāha <bold>‘‘daliddamanussā’’</bold>ti. <bold>Pathāvino</bold>ti maggagāmino. <bold>Vaṇibbakā</bold>ti dāyakānaṃ guṇakittanavasena, kammaphalakittanamukhena ca yācanakā seyyathāpi naggacariyādayoti atthaṃ dassetuṃ <bold>‘‘ye iṭṭhaṃ dinna’’</bold>ntiādi vuttaṃ. Tadubhayeneva hi dānassa vaṇṇathomanā sambhavati. Ye vicaranti, te vaṇibbakā nāmāti yojetabbaṃ. <bold>Pasatamatta</bold>nti vīhitaṇḍulādivasena vuttaṃ, <bold>sarāvamatta</bold>nti yāgubhattādivasena. <bold>Opānaṃ</bold> vuccati ogāhetvā pātabbato nadītaḷākādīnaṃ sabbasādhāraṇaṃ titthaṃ, opānamivabhūtoti <bold>opānabhūto.</bold> Tenāha <bold>‘‘udapānabhūto’’</bold>tiādi. <bold>Hutvā</bold>ti bhāvato. <bold>Sutameva sutajāta</bold>nti <bold>jāta</bold>saddassa anatthantaravācakattamāha yathā ‘‘kosajāta’’nti.</paragraph>
<paragraph line="29">Atītādiatthacintanasamatthatā nāma tassa rañño anumānavasena, itikattabbatāvasena ca veditabbā, na buddhānaṃ viya tattha paccakkhadassitāyāti dassetuṃ <bold>‘‘atīte’’</bold>tiādi vuttaṃ. Puññāpuññānisaṃsacintanañcettha pakaraṇādhigatavasena <pageBreak edition="M" number="2.0309" /> veditabbaṃ. <bold>Puññassā</bold>ti yaññapuññassa. <bold>Dāyakacittampī</bold>ti dāyakānaṃ, dāyakaṃ vā cittampi, dātukamyatācittampīti vuttaṃ hoti. Imesu pana aṭṭhasu aṅgesu aḍḍhatādayo pañca yaññassa tāva parikkhārā hontu tehi vinā tassa asijjhanato <pageBreak edition="V" number="2.0270" />, sujātatā, pana sūrūpatā ca kathaṃ yaññassa parikkhāro siyā tadubhayena vināpi tassa sijjhanatoti codanāya sabbesampi aṭṭhannamaṅgānaṃ parikkhārabhāvaṃ anvayato, byatirekato ca dassento <bold>‘‘ete hi kirā’’</bold>tiādimāha. Ettha ca keci evaṃ vadanti ‘‘yathā aḍḍhatādayo pañca yaññassa ekaṃsatova aṅgāni, na evaṃ sujātatā, surūpatā ca, tadubhayaṃ pana anekaṃsatova aṅganti dīpetuṃ arucisūcakassa <bold>kira</bold>saddassa gahaṇaṃ kata’’nti. Te hi ‘‘ayaṃ dujjātotiādivacanassa anekaṃsikataṃ maññamānā tathā vadanti, tayidaṃ asāraṃ. Sabbasādhāraṇavasena hetaṃ byatirekato yaññassa aṅgabhāvadassanaṃ tattha siyā kesañci tathā parivitakko’’ti tassāpi avakāsābhāvadassanatthameva evaṃ vuttattā, tadubhayasādhāraṇavaseneva anekaṃsato aṅgabhāvassa adassanato ca. Kirasaddo panettha tadā brāhmaṇassa cintitākārasūcanattho daṭṭhabbo. Evamanena cintetvā ‘‘imānipi aṭṭhaṅgāni tasseva yaññassa parikkhārā bhavantīti vuttānī’’ti kirasaddena tassa cintitākāro sūcito hoti. <bold>Evamādīnī</bold>ti ettha <bold>ādi</bold>saddena ‘‘ayaṃ virūpo kittakaṃ…pe… upacchindissati, ayaṃ daliddo, appesakkho, assaddho, appassuto, na atthaññū, na medhāvī kittakaṃ…pe… upacchindissatī’’ti etesaṃ saṅgaho veditabbo.</paragraph>
<subhead line="30">Catuparikkhārādivaṇṇanā</subhead>
<paragraph line="31" number="341"> ‘‘Sujaṃ paggaṇhantāna’’nti ettha <bold>soṇadaṇḍasuttavaṇṇanāyaṃ</bold> (dī. ni. aṭṭha. 1.311-313) vuttesu dvīsu vikappesu dutiyavikappaṃ nisedhento <bold>‘‘mahāyāga’’</bold>ntiādimāha, tena ca purohitassa sayameva kaṭacchuggahaṇajotanena evaṃ sahatthā sakkaccaṃ dāne yuttapayuttatā icchitabbāti dasseti. <bold>Evaṃ dujjātassā</bold>ti etthāpi ‘‘sujātatāya anekaṃsato aṅgabhāvadassanamevida’’nti aggahetvā heṭṭhā vuttanayena sabbasādhāraṇavaseneva attho gahetabbo. <bold>Ādi</bold>saddena hi ‘‘evaṃ anajjhāyakassa…pe… dussīlassa…pe… duppaññassa <pageBreak edition="M" number="2.0310" /> saṃvidhānena pavattadānaṃ kittakaṃ kālaṃ pavattissatī’’ti etesaṃ saṅgaho daṭṭhabbo. <bold>Tasmā</bold>ti tadubhayakāraṇato.</paragraph>
<subhead line="32">Tissovidhāvaṇṇanā</subhead>
<paragraph line="33" number="342"><bold>Tiṇṇaṃ ṭhānāna</bold>nti dānassa ādimajjhapariyosānasaṅkhātānaṃ tissannaṃ bhūmīnaṃ, avatthānānanti attho. <bold>Calantī</bold>ti kampanti purimākārena na tiṭṭhanti. <bold>Karaṇatthe</bold>ti tatiyāvibhattiatthe. Karaṇīyasaddāpekkhāya hi kattari <bold>eva</bold> etaṃ sāmivacanaṃ, na karaṇe. Yebhuyyena <pageBreak edition="V" number="2.0271" /> hi karaṇajotakavacanassa atthabhāvato anuttakattāva karaṇatthoti idhādhippeto. Pacchānutāpassa akaraṇūpāyaṃ dassetuṃ <bold>‘‘pubba…pe… patiṭṭhapetabbā’’</bold>ti vuttaṃ. Tattha <bold>acalā</bold>ti daḷhā kenaci asaṃhīrā. <bold>Patiṭṭhapetabbā</bold>ti suppatiṭṭhitā kātabbā. Tathā patiṭṭhāpanūpāyampi dassento <bold>‘‘evañhī’’</bold>tiādimāha. Tathā patiṭṭhāpanena hi yathā taṃ dānaṃ sampati yathādhippāyaṃ nippajjati, evaṃ āyatimpi vipulaphalatāya mahapphalaṃ hoti vippaṭisārena anupakkiliṭṭhabhāvato. <bold>Dvīsu ṭhānesū</bold>ti yajamānayiṭṭhaṭṭhānesu. Vippaṭisāro…pe… na kattabboti atthaṃ sandhāya <bold>‘‘eseva nayo’’</bold>ti vuttaṃ. <bold>Muñcacetanā</bold>ti pariccāgacetanā, tassā niccalabhāvo nāma muttacāgatā pubbābhisaṅkhāravasena uḷārabhāvo. <bold>Pacchāsamanussaraṇacetanā</bold>ti paracetanā, tassā pana niccalabhāvo ‘‘aho mayā dānaṃ dinnaṃ sādhu suṭṭhū’’ti dānassa sakkaccaṃ paccavekkhaṇavasena veditabbo. Tadubhayacetanānaṃ niccalakaraṇūpāyaṃ byatirekato dassetuṃ <bold>‘‘tathā…pe… hotī’’</bold>ti vuttaṃ. Tattha <bold>tathā akarontassā</bold>ti muñcacetanaṃ, pacchāsamanussaraṇacetanañca niccalamakarontassa, vippaṭisāraṃ, uppādentassāti vuttaṃ hoti. <bold>‘‘Nāpi uḷāresu bhogesu cittaṃ namatī’’</bold>ti idaṃ pana pacchāsamanussaraṇacetanāya eva byatirekato niccalakaraṇūpāyadassanaṃ. Evañhi yathāniddiṭṭhanidassanaṃ upapannaṃ hoti. Tattha <bold>uḷāresu bhogesū</bold>ti khettavisese pariccāgassa katattā laddhesupi uḷāresu bhogesu. <bold>Nāpi cittaṃ namati</bold> pacchā vippaṭisārena upakkiliṭṭhabhāvato. Yathā kathanti āha <bold>‘‘mahāroruva’’</bold>ntiādi. Tassa hi seṭṭhissa gahapatino vatthu kosalasaṃyutte, (saṃ. ni. 1.131) mayhakajātake (jā. aṭṭha. 3.6.mayhakajātakavaṇṇanā) ca āgataṃ. Tathā hi vuttaṃ –</paragraph>
<indent line="34">‘‘Bhūtapubbaṃ <pageBreak edition="M" number="2.0311" /> so mahārāja seṭṭhi gahapati tagarasikhiṃ nāma paccekasambuddhaṃ piṇḍapātena paṭipādesi, ‘detha samaṇassa piṇḍapāta’nti vatvā uṭṭhāyāsanā pakkāmi, datvā ca pana pacchā vippaṭisārī ahosi ‘‘varametaṃ piṇḍapātaṃ dāsā vā kammakarā vā bhuñjeyyu’’’ntiādi.</indent>
<paragraph line="35">So kira aññesupi divasesu taṃ paccekabuddhaṃ passati, dātuṃ panassa cittaṃ na uppajjati, tasmiṃ pana divase ayaṃ padumavatiyā deviyā tatiyaputto tagarasikhī paccekabuddho gandhamādanapabbate phalasamāpattisukhena vītināmetvā pubbaṇhasamaye vuṭṭhāya anotattadahe mukhaṃ dhovitvā manosilātale nivāsetvā kāyabandhanaṃ bandhitvā pattacīvaramādāya abhiññāpādakaṃ jhānaṃ samāpajjitvā iddhiyā vehāsaṃ abbhuggantvā nagaradvāre oruyha cīvaraṃ pārupitvā pattamādāya nagaravāsīnaṃ gharadvāresu sahassabhaṇḍikaṃ ṭhapento viya pāsādikehi abhikkamanādīhi <pageBreak edition="V" number="2.0272" /> anupubbena seṭṭhino gharadvāraṃ sampatto, taṃ divasañca seṭṭhi pātova uṭṭhāya paṇītaṃ bhojanaṃ bhuñjitvā gharadvārakoṭṭhake āsanaṃ paññapetvā dantantarāni sodhento nisinno hoti. So paccekabuddhaṃ disvā taṃ divasaṃ pātova bhutvā nisinnattā dānacittaṃ uppādetvā bhariyaṃ pakkosāpetvā ‘‘imassa samaṇassa piṇḍapātaṃ dehī’’ti vatvā rājupaṭṭhānatthaṃ pakkāmi. Seṭṭhibhariyā sampajaññajātikā cintesi ‘‘mayā ettakena kālena imassa ‘dethā’ti vacanaṃ na sutapubbaṃ, dāpentopi ca ajja na yassa vā tassa vā dāpeti, vītarāgadosamohassa vantakilesassa ohitabhārassa paccekabuddhassa dāpeti, yaṃ vā taṃ vā adatvā paṇītaṃ piṇḍapātaṃ dassāmī’’ti gharā nikkhamma paccekabuddhaṃ pañcapatiṭṭhitena vanditvā pattaṃ ādāya antonivesane paññattāsane nisīdāpetvā suparisuddhehi sālitaṇḍulehi bhattaṃ sampādetvā tadanurūpaṃ khādanīyaṃ, byañjanaṃ, sūpeyyañca abhisaṅkharitvā pattaṃ pūretvā bahi gandhehi alaṅkaritvā paccekabuddhassa hatthesu patiṭṭhapetvā vandi. Paccekabuddho ‘‘aññesampi paccekabuddhānaṃ saṅgahaṃ karissāmī’’ti aparibhuñjitvāva anumodanaṃ vatvā pakkāmi. Sopi kho seṭṭhi rājupaṭṭhānaṃ katvā āgacchanto paccekabuddhaṃ disvā āha ‘‘mayaṃ tumhākaṃ piṇḍapātaṃ dethā’’ti vatvā pakkantā, api vo laddho piṇḍapāto’’ti? Āma, seṭṭhi laddhoti. ‘‘Passāmā’’ti gīvaṃ ukkhipitvā olokesi <pageBreak edition="M" number="2.0312" />, athassa piṇḍapātagandho uṭṭhahitvā nāsapuṭaṃ pahari. So cittaṃ saṃyametuṃ asakkonto pacchā vippaṭisārī ahosi, tassa pana vippaṭisārassa uppannākāro ‘‘varameta’’ntiādinā pāḷiyaṃ vuttoyeva. Piṇḍapātadānena panesa sattakkhattuṃ sugatiṃ saggaṃ lokaṃ upapanno, sattakkhattumeva ca sāvatthiyaṃ seṭṭhikule nibbatto, ayañcassa sattamo bhavo, pacchā vippaṭisārena pana nāpi uḷāresu bhogesu cittaṃ namati. Vuttañhetaṃ <bold>saṃyuttavaralañchake –</bold></paragraph>
<indent line="36">‘‘Yaṃ kho so mahārāja seṭṭhi gahapati datvā pacchā vippaṭisārī ahosi ‘varametaṃ piṇḍapātaṃ dāsā vā kammakarā vā bhuñjeyyu’nti, tassa kammassa vipākena nāssuḷārāya bhattabhogāya cittaṃ namati, nāssuḷārāya vatthabhogāya, yānabhogāya, nāssuḷārānaṃ pañcannaṃ kāmaguṇānaṃ bhogāya cittaṃ namatī’’ti (saṃ. ni. 1.131).</indent>
<paragraph line="37"><bold>Mayhakajātake</bold>pi vuttaṃ –</paragraph>
<indent line="38">‘‘Iti mahārāja āgantukaseṭṭhi tagarasikhipaccekabuddhassa dinnapaccayena bahuṃ dhanaṃ labhi <pageBreak edition="V" number="2.0273" />, datvā aparacetanaṃ paṇītaṃ kātuṃ asamatthatāya paṇīte bhoge bhuñjituṃ nāsakkhī’’ti (jā. aṭṭha. 3.6.mayhakajātakavaṇṇanā).</indent>
<paragraph line="39">Bhātu panesa ekaṃ puttaṃ (dha. pa. aṭṭha. 2.354) sāpateyyassa kāraṇā jīvitaṃ voropesi, tena kammena bahūni vassāni niraye paccittha, sattakkhattuñca aputtako jāto, idānipi teneva kammena mahāroruvaṃ upapanno. Tena vuttaṃ <bold>‘‘mahāroruvaṃ upapannassa seṭṭhigahapatino viyā’’</bold>ti, purimapacchimacetanāvasena cettha attho veditabbo. Ekā hi cetanā dve paṭisandhiyo na detīti.</paragraph>
<subhead line="40">Dasaākāravaṇṇanā</subhead>
<paragraph line="41" number="343"> Ākaroti attano anurūpatāya samariyādaparicchedaṃ phalaṃ nibbattetīti <bold>ākāro,</bold> kāraṇanti āha <bold>‘‘dasahi kāraṇehī’’</bold>ti. Mariyādattho hettha <bold>ā</bold>-saddo. Na dussīlesveva, atha kho <bold>sīlavantesupi vippaṭisāraṃ uppādessati.</bold> Tadubhayepi na uppādetabboti hi dassetuṃ <pageBreak edition="M" number="2.0313" /> api-saddena, pi-saddena vā sampiṇḍanaṃ karoti. <bold>Paṭiggāhakatova uppajjatī</bold>ti balavataraṃ vippaṭisāraṃ sandhāya vuttaṃ, dubbalo pana deyyadhammato, parivārajanatopi uppajjateva. <bold>Uppajjituṃ yutta</bold>nti uppajjanārahaṃ. Vippaṭisārampi vinodesīti sambandho. <bold>Tesaṃyevā</bold>ti pāṇātipātīnameva. Yajanaṃ nāmettha dānamevādhippetaṃ, na aggijuhananti āha <bold>‘‘detu bhava’’</bold>nti. <bold>Vissajjatū</bold>ti muttacāgavasena cajatu. <bold>Abbhantara</bold>nti ajjhattaṃ sakasantāne.</paragraph>
<subhead line="42">Soḷasākāravaṇṇanā</subhead>
<paragraph line="43" number="344"> Anumatipakkhādayo eva heṭṭhā yaññassa vatthuṃ katvā ‘‘soḷasaparikkhārā’’ti vuttā, idha pana sandassanādivasena anumodanāya āraddhattā vuttaṃ <bold>‘‘soḷasahi ākārehī’’</bold>ti. <bold>Dassetvā</bold>ti attano desanānubhāvena paccakkhamiva phalaṃ dassetvā, anekavāraṃ pana dassanato ‘‘dassetvā dassetvā’’ti byāpanavacanaṃ, tadeva ābhuso meḍanaṭṭhena <bold>āmeḍitavacana</bold>nti ācariyena (dī. ni. ṭī. 1.344) vuttaṃ. <bold>‘‘Samādapetvā samādapetvā’’</bold>tiādīsupi eseva nayo. <bold>Tamattha</bold>nti dānaphalavasena kammaphalasambandhamatthaṃ. <bold>Samādapetvā</bold>ti sutamattaṃ akatvā yathā rājā tamatthaṃ sammadeva ādiyati citte karonto suggahitaṃ katvā gaṇhāti, tathā sakkaccaṃ ādāpetvā.</paragraph>
<paragraph line="44"><bold>‘‘Vippaṭisāravinodanenā’’</bold>ti <pageBreak edition="V" number="2.0274" /> idaṃ nidassanamattaṃ. Lobhadosamohaissāmacchariyamānādayopi hi dānacittassa upakkilesā, tesaṃ vinodanenapi taṃ vodāpitaṃ samuttejitaṃ nāma hoti tikkhavisadabhāvāpattito, āsannatarabhāvato pana vippaṭisāravinodanameva gahitaṃ. Pavattite hi dāne tassa sambhavoti. Yāthāvato vijjamānehi guṇehi haṭṭhapahaṭṭhabhāvāpādanaṃ sampahaṃsananti āha <bold>‘‘sundara’’</bold>ntiādi. <bold>Dhammato</bold>ti saccato. Tadatthameva dassetuṃ <bold>‘‘dhammena samena kāraṇenā’’</bold>ti vuttaṃ. Saccañhi dhammato anapetattā <bold>dhammaṃ,</bold> upasamacariyabhāvato <bold>samaṃ,</bold> yuttabhāvena <bold>kāraṇa</bold>nti ca vuccati.</paragraph>
<paragraph line="45" number="345"> Tasmiṃ yaññe rukkhatiṇacchedopi nāma nāhosi, kuto pāṇavadhoti pāṇavadhābhāvasseva daḷhīkaraṇatthaṃ, sabbaso viparītaggāhehi avidūsitatādassanatthañca pāḷiyaṃ ‘‘neva gāvo haññiṃsū’’tiādīni vatvāpi <pageBreak edition="M" number="2.0314" /> ‘‘na rukkhā chijjiṃsū’’tiādi vuttanti dassento <bold>‘‘ye yūpanāmake’’</bold>tiādimāha. <bold>Barihisatthāyā</bold>ti paricchedatthāya. <bold>Vanamālāsaṅkhepenā</bold>ti vanapupphehi gandhitamālāniyāmena. Evaṃ ācariyena (dī. ni. ṭī. 1.345) vuttaṃ, vanapantiākārenāti attho. <bold>Bhūmiyaṃ vā pattharantī</bold>ti vedibhūmiṃ parikkhipantā tattha tattha pattharanti. Mantādinā hi parisaṅkhatā bhūmi vindati assa lābhasakkāreti katvā <bold>‘‘vedī’’</bold>ti vuccati. Tepi rukkhā tepi dabbāti sambandho, kammakattā cetaṃ dvayaṃ, abhihitakammaṃ vā. Vatticchāya hi yathāsattiṃ kārakā bhavanti. Vuttanayena pāṇavadhābhāvassa daḷhīkaraṇatthaṃ, viparītaggāhena avidūsitabhāvadassanatthañcetanti dasseti <bold>kiṃ panā’’</bold>tiādinā. <bold>Antogehadāso</bold> antojāto. <bold>Ādi</bold>saddena dhanakkītakaramarānītasāmaṃdāsabyūpagatānaṃ saṅgaho. <bold>Pubbamevā</bold>ti bhatikaraṇato pageva. <bold>Dhanaṃ gahetvā</bold>ti divase divase yathākammaṃ gahetvā. <bold>Bhattavetana</bold>nti devasikaṃ bhattañceva māsikādiparibbayañca. Vuttovāyamattho. <bold>Tajjitā</bold>ti santajjitā. <bold>Parikammānī</bold>ti sabbabhāgiyāni kammāni, uccāvacāni kammānīti attho. <bold>Piyasamudācārenevā</bold>ti iṭṭhavacaneneva. <bold>Yathānāmavasenevā</bold>ti pākaṭanāmānurūpeneva. <bold>Sappitelanavanītadadhimadhuphāṇitena cevā</bold>ti ettha <bold>ca</bold>-saddo avuttasamuccayattho, tena paṇītapaṇītānaṃ nānappakārānaṃ khādanīyabhojanīyādīnañceva vatthayānamālāgandhavilepanaseyyāvasathādīnañca saṅgaho daṭṭhabbo, tenāha <bold>‘‘paṇītehi sappitelādisammissehevā’’</bold>tiādi. Tassa tassa kālassa anurūpehi yāgu…pe… pānakādīhīti sambandho. <bold>Sappiādīna</bold>nti sappiādīhi.</paragraph>
<paragraph line="46" number="346"> Paṭisāmetabbato, attano attano santakabhāvato <bold>ca saṃ</bold> nāma dhanaṃ vuccati, tassa patīti <bold>sapati</bold> niggahitalopena, dhanavā, diṭṭhadhammikasamparāyikahitāvahattā tassa hitanti <bold>sāpateyyaṃ</bold><pageBreak edition="V" number="2.0275" />, tadeva dhanaṃ. Tenāha <bold>‘‘pahūtaṃ dhana’’</bold>nti. <bold>Akkhayadhammamevā</bold>ti akhayasabhāvameva. <bold>Gāmabhāgenā</bold>ti saṃkittanavasena gāme vā gahetabbabhāgena, evaṃ ācariyena (dī. ni. ṭī. 1.346) vuttaṃ, paccekaṃ sabhāgagāmakoṭṭhāsenātipi attho. Sesesupi eseva nayo.</paragraph>
<paragraph line="47" number="347"><bold>Yaññāvāṭo</bold>ti <pageBreak edition="M" number="2.0315" /> khaṇitāvāṭassa assamedhādiyaññayajanaṭṭhānassetaṃ adhivacanaṃ, tabbohārena pana idha dānasālāya eva, tāya ca puratthimanagaradvāre katāya puratthimabhāge evāti atthaṃ dasseti <bold>‘‘puratthimato nagaradvāre’’</bold>tiādinā. Taṃ pana ṭhānaṃ rañño dānasālāya nātidūre evāti āha <bold>‘‘yathā’’</bold>tiādi. Yato tattha pātarāsaṃ bhuñjitvā akilantarūpāyeva sāyanhe rañño dānasālaṃ sampāpuṇanti. <bold>‘‘Dakkhiṇena yaññāvāṭassā’’</bold>tiādīsupi eseva nayo. <bold>Yāguṃ pivitvā</bold>ti hi yāgusīsena pātarāsabhojanamāha.</paragraph>
<paragraph line="48" number="348"><bold>Madhura</bold>nti sādurasaṃ. <bold>Upari vattabbamattha</bold>nti ‘‘apica me bho evaṃ hotī’’tiādinā vuccamānamatthaṃ. <bold>Parihārenā</bold>ti bhagavantaṃ garuṃ katvā agāravaparihārena, ujukabhāvāpanayanena vā, ujukavuttiṃ pariharitvā vaṅkavuttiyāva yathācintitamatthaṃ pucchanto evamāhāti vuttaṃ hoti. Tenāha <bold>‘‘ujukameva pucchayamāno agāravo viya hotī’’</bold>ti.</paragraph>
<subhead line="49">Niccadānaanukulayaññavaṇṇanā</subhead>
<paragraph line="50" number="349"><bold>Uṭṭhāyā</bold>ti dāne uṭṭhānavīriyamāha, <bold>samuṭṭhāyā</bold>ti tassa sātaccakiriyaṃ. Kasivāṇijjādi<bold>kammāni akaronto</bold> daliddiyādianatthāpattiyā <bold>nassissatī</bold>ti adhippāyo. <bold>Appasambhārataro ceva mahapphalataro cā</bold>ti saṅkhepato aṭṭhakathāyaṃ vutto pāḷiyaṃ pana ‘‘appatthataro ca appasamārambhataro ca mahapphalataro ca mahānisaṃsataro cā’’ti pāṭho. Tattha <bold>appasambhārataro</bold>ti ativiya parittasambhāro, asamārabbhiyasambhāro. <bold>Appatthataro</bold>ti pana ativiya appakicco, <bold>attho</bold> cettha kiccaṃ, ttha-kārassa ṭṭha-kāraṃ katvā <bold>‘‘appaṭṭhataro’’</bold>tipi pāṭho. Sammā ārabhīyati yañño etenāti <bold>samārambho,</bold> sambhārasambharaṇavasena pavattasattapīḷā, appo samārambho etassāti tathā, ayaṃ panātisayenāti <bold>appasamārambhataro.</bold> Vipākasaññitaṃ mahantaṃ sadisaṃ phalametassāti <bold>mahapphalo,</bold> ayaṃ panātisayenāti <bold>mahapphalataro. </bold> Udayasaññitaṃ mahantaṃ nissandādiphalametassāti <bold>mahānisaṃso,</bold> ayaṃ panātisayenāti <bold>mahānisaṃsataro.</bold><bold>Dhuvadānānī</bold>ti dhuvāni thirāni avicchinnāni katvā dātabbadānāni. <bold>Niccabhattānī</bold>ti ettha bhattasīsena catupaccayaggahaṇaṃ. <bold>Anukulayaññānī</bold>ti anukulaṃ kulānukkamaṃ upādāya dātabbadānāni <pageBreak edition="V" number="2.0276" />. Tenāha <pageBreak edition="M" number="2.0316" /><bold>‘‘amhāka’’</bold>ntiādi. Yāni pavattetabbāni, tāni anukulayaññāni nāmāti yojetabbaṃ. <bold>Nibaddhadānānī</bold>ti nibandhetvā niyametvā paveṇīvasena pavattitadānāni.</paragraph>
<paragraph line="51">Hatthidantena katā <bold>dantamayasalākā,</bold> yattha dāyakānaṃ nāmaṃ aṅkanti, iminā taṃ niccabhattaṃ salākadānavasenāti dasseti. <bold>Taṃ kula</bold>nti anāthapiṇḍikakulaṃ. <bold>Dāliddiyenā</bold>ti daliddabhāvena. <bold>‘‘Ekasalākato uddhaṃ dātuṃ nāsakkhī’’</bold>ti iminā ekenapi salākadānena nibaddhadānaṃ upacchinditumadatvā anurakkhaṇamāha. <bold>Rañño</bold>ti setavāhanarañño.</paragraph>
<paragraph line="52"><bold>Ādīni vatvā</bold>ti ettha <bold>ādi</bold>saddena ‘‘kasmā seno viya maṃsapesiṃ pakkhanditvā gaṇhāsī’’ti evamādīnaṃ samasamadāne ussukkanavacanānaṃ saṅgaho. <bold>Galaggāhā</bold>ti galaggahaṇā. <bold>‘‘Kammacchedavasenā’’</bold>ti iminā attano attano kammokāsādānampi pīḷāyevāti dasseti. <bold>Samārambha</bold>saddo cettha pīḷanatthoti āha <bold>‘‘pīḷāsaṅkhāto samārambho’’</bold>ti. Pubbacetanāmuñcacetanāaparacetanāsampattiyā dāyakavasena tīṇi aṅgāni, vītarāgatāvītadosatāvītamohatāpaṭipattiyā dakkhiṇeyyavasena ca tīṇīti evaṃ <bold>chaḷaṅgasamannāgatā</bold> hoti <bold>dakkhiṇā,</bold> chaḷaṅguttare <bold>nandamātāsuttañca</bold> (a. ni. 6.37) tassatthassa sādhakaṃ. Aparāparaṃ uppajjanakacetanāvasena mahānadī viya, mahogho viya ca ito cito ca abhisanditvā pakkhanditvā pavattito puññameva <bold>puññābhisando. Tathāvidha</bold>nti pamāṇassa kātuṃ asukarattamāha. Kāraṇamahattena phalamahattampi veditabbaṃ upari najjā vuṭṭhiyā mahogho viyāti vuttaṃ <bold>‘‘tasmā’’</bold>tiādi.</paragraph>
<paragraph line="53" number="350"><bold>Navanavo</bold>ti sabbadā abhinavo, divase divase dāyakassa byāpārāpajjanato kiccapariyosānaṃ natthīti vuttaṃ <bold>‘‘ekenā’’</bold>tiādi. Yathāraddhassa āvāsassa katipayenāpi kālena parisamāpetabbato kiccapariyosānaṃ atthīti āha <bold>‘‘paṇṇasāla’’</bold>ntiādi. Mahāvihārepi kiccapariyosānassa atthitāupāyaṃ dassetuṃ <bold>‘‘ekavāraṃ dhanapariccāgaṃ katvā’’</bold>ti vuttaṃ. <bold>Suttantapariyāyenā</bold>ti <bold>sabbāsavasuttantādi</bold>pāḷinayena. <bold>Navānisaṃsā</bold>ti sītapaṭighātādayo paṭisallānārāmapariyosānā yathāpaccavekkhaṇaṃ gaṇitā nava udayā, appamattatāya cete vuttā.</paragraph>
<paragraph line="54">Yasmā <pageBreak edition="M" number="2.0317" /> pana āvāsaṃ dentena nāma sabbampi paccayajātaṃ dinnameva hoti. Yathāha <bold>saṃyuttāgamavaralañchake</bold> ‘‘so ca sabbadado hoti yo dadāti upassaya’’nti (saṃ. ni. 1.42), sadā puññapavaḍḍhanūpāyañca etaṃ. Vuttañhi tattheva ‘‘ye dadanti upassayaṃ, tesaṃ divā <pageBreak edition="V" number="2.0277" /> ca ratto ca, sadā puññaṃ pavaḍḍhatī’’ti (saṃ. ni. 1.47) tathā hi dve tayo gāme piṇḍāya caritvā kiñci aladdhā āgatassāpi chāyūdakasampannaṃ ārāmaṃ pavisitvā nahāyitvā patissaye muhuttaṃ nipajjitvā uṭṭhāya nisinnassa kāye balaṃ āharitvā pakkhittaṃ viya hoti. Bahi vicarantassa ca kāye vaṇṇadhātu vātātapehi kilamati, patissayaṃ pavisitvā dvāraṃ pidhāya muhuttaṃ nipannassa visabhāgasantati vūpasammati, sabhāgasantati patiṭṭhāti, vaṇṇadhātu āharitvā pakkhittā viya hoti. Bahi vicarantassa ca pāde kaṇṭako vijjhati, khāṇu paharati, sarīsapādiparissayā ceva corabhayañca uppajjati, patissayaṃ pavisitvā dvāraṃ pidhāya nipannassa sabbe te parissayā na honti, sajjhāyantassa dhammapītisukhaṃ, kammaṭṭhānaṃ manasi karontassa upasamasukhañca uppajjati bahiddhā vikkhepābhāvato. Bahi vicarantassa ca kāye sedā muccanti akkhīni phandanti, senāsanaṃ pavisanakkhaṇe mañcapīṭhādīni na paññāyanti, muhuttaṃ nipannassa pana akkhipasādo āharitvā pakkhitto viya hoti, dvāravātapānamañcapīṭhādīni paññāyanti. Etasmiñca āvāse vasantaṃ disvā manussā catūhi paccayehi sakkaccaṃ upaṭṭhahanti. Tena vuttaṃ ‘‘āvāsaṃ dentena…pe… hotī’’ti ‘‘sadā puññapavaḍḍhanūpāyañca eta’’nti ca, tasmā ete yathāvuttā sabbepi ānisaṃsā veditabbā.</paragraph>
<paragraph line="55"><bold>Khandhakapariyāyenā</bold>ti senāsanakkhandhake (cūḷava. 294) āgatavinayapāḷinayena. Tattha hi āgatā –</paragraph>
<gatha1 line="56">‘‘Sītaṃ uṇhaṃ paṭihanti, tato vāḷamigāni ca;</gatha1>
<gathalast line="57">Sarīsape ca makase, sisire cāpi vuṭṭhiyo.</gathalast>
<gatha1 line="58">Tato vātātapo ghoro, sañjāto paṭihaññati;</gatha1>
<gathalast line="59">Leṇatthañca sukhatthañca, jhāyituñca vipassituṃ.</gathalast>
<gatha1 line="60">Vihāradānaṃ saṅghassa, aggaṃ buddhena vaṇṇitaṃ;</gatha1>
<gathalast line="61">Tasmā hi paṇḍito poso, sampassaṃ atthamattano.</gathalast>
<gatha1 line="62">Vihāre <pageBreak edition="M" number="2.0318" /> kāraye ramme, vāsayettha bahussute;</gatha1>
<gathalast line="63">Tesaṃ annañca pānañca, vatthasenāsanāni ca.</gathalast>
<gatha1 line="64">Dadeyya <pageBreak edition="V" number="2.0278" /> ujubhūtesu, vippasannena cetasā;</gatha1>
<gatha1 line="65">Te tassa dhammaṃ desenti, sabbadukkhapanūdanaṃ;</gatha1>
<gathalast line="66">Yaṃ so dhammaṃ idhaññāya, parinibbāti anāsavo’’ti. –</gathalast>
<paragraph line="67">Rājagahaseṭṭhādīnaṃ vihāradānena anumodanāgāthāyo peyyālavasena dassitā. Tattha <bold>sītaṃ uṇha</bold>nti utuvisabhāgavasena vuttaṃ. <bold>Sisire cāpi vuṭṭhiyo</bold>ti ettha <bold>sisiro</bold>ti samphusitakavāto vuccati. <bold>Vuṭṭhiyo</bold>ti ujukameghavuṭṭhiyo eva. Etāni sabbāni ‘‘paṭihantī’’ti imināva padena yojetabbāni.</paragraph>
<paragraph line="68"><bold>Paṭihaññatī</bold>ti vihārena paṭihaññati. <bold>Leṇattha</bold>nti nilīyanatthaṃ. <bold>Sukhattha</bold>nti sītādiparissayābhāvena sukhavihāratthaṃ. <bold>‘‘Jhāyituñca vipassitu’’</bold>nti idampi padadvayaṃ ‘‘sukhatthañcā’’ti imināva padena yojetabbaṃ. Idañhi vuttaṃ hoti – sukhatthañca vihāradānaṃ, katamasukhatthaṃ? Jhāyituṃ, vipassituñca yaṃ sukhaṃ tadatthaṃ. Atha vā parapadenapi yojetabbaṃ – jhāyituñca vipassituñca vihāradānaṃ, ‘‘idha jhāyissati vipassissatī’’ti dadato <bold>vihāradānaṃ saṅghassa aggaṃ buddhena vaṇṇitaṃ.</bold> Vuttañhetaṃ ‘‘so ca sabbadado hoti, yo dadāti upassaya’’nti (saṃ. ni. 1.42).</paragraph>
<paragraph line="69">Yasmā ca aggaṃ vaṇṇitaṃ, <bold>tasmā hi paṇḍito poso</bold>ti gāthā. <bold>Vāsayettha bahussute</bold>ti ettha vihāre pariyattibahussute ca paṭivedhabahussute ca vāseyya. <bold>Tesaṃ annañcā</bold>ti yaṃ tesaṃ anucchavikaṃ annañca pānañca vatthāni ca mañcapīṭhādisenāsanāni ca, taṃ sabbaṃ tesu <bold>ujubhūtesu</bold> akuṭilacittesu. <bold>Dadeyyā</bold>ti nidaheyya. Tañca kho <bold>vippasannena cetasā,</bold> na cittappasādaṃ virādhetvā. Evaṃ vippasannacittassa hi <bold>te tassa dhammaṃ desenti…pe… parinibbāti anāsavo</bold>ti ayamettha aṭṭhakathānayo.</paragraph>
<paragraph line="70">Ayaṃ pana <bold>ācariyadhammapālattherena</bold> (dī. ni. ṭī. 1.350) ceva <bold>ācariyasāriputtattherena</bold> (sārattha. ṭī. 3.295) ca saṃvaṇṇito ṭīkānayo – <bold>sīta</bold>nti ajjhattaṃ dhātukkhobhavasena vā bahiddhā <pageBreak edition="M" number="2.0319" /> utuvipariṇāmavasena vā uppajjanakasītaṃ. <bold>Uṇha</bold>nti aggisantāpaṃ, tassa vanaḍāhādīsu sambhavo daṭṭhabbo. <bold>Paṭihantī</bold>ti paṭibādhati yathā tadubhayavasena kāyacittānaṃ bādhanaṃ na hoti, evaṃ karoti. Sītuṇhabbhāhate hi sarīre vikkhittacitto bhikkhu yoniso padahituṃ na sakkoti, <bold>vāḷamigānī</bold>ti sīhabyagghādicaṇḍamige <pageBreak edition="V" number="2.0279" />. Guttasenāsanañhi āraññakampi pavisitvā dvāraṃ pidhāya nisinnassa te parissayā na honti. <bold>Sarīsape</bold>ti ye keci sarante gacchante dīghajātike sappādike. <bold>Makase</bold>ti nidassanamattametaṃ, ṭaṃsādīnampi eteneva saṅgaho daṭṭhabbo. <bold>Sisire</bold>ti sisirakālavasena, sattāhavaddalikādivasena ca uppanne sisirasamphasse. <bold>Vuṭṭhiyo</bold>ti yadā tadā uppannā vassavuṭṭhiyo paṭihantīti yojanā.</paragraph>
<paragraph line="71"><bold>Vātātapo ghoro</bold>ti rukkhagacchādīnaṃ ummūlabhañjanādivasena pavattiyā ghoro sarajaarajādibhedo vāto ceva gimhapariḷāhasamayesu uppattiyā ghoro sūriyātapo ca <bold>paṭihaññati</bold> paṭibāhīyati. <bold>Leṇattha</bold>nti nānārammaṇato cittaṃ nivattetvā paṭisallānārāmatthaṃ. <bold>Sukhattha</bold>nti vuttaparissayābhāvena phāsuvihāratthaṃ. <bold>Jhāyitu</bold>nti aṭṭhatiṃsāya ārammaṇesu yattha katthaci cittaṃ upanibandhitvā upanijjhāyituṃ. <bold>Vipassitu</bold>nti aniccādito saṅkhāre sammasituṃ.</paragraph>
<paragraph line="72"><bold>Vihāre</bold>ti patissaye. <bold>Kāraye</bold>ti kārāpeyya. <bold>Ramme</bold>ti manorame nivāsasukhe. <bold>Vāsayettha bahussute</bold>ti kāretvā pana ettha vihāre bahussute sīlavante kalyāṇadhamme nivāseyya, te nivāsento pana tesaṃ bahussutānaṃ yathā paccayehi kilamatho na hoti, evaṃ <bold>annañca pānañca vatthasenāsanāni ca dadeyya ujubhūtesu</bold> ajjhāsayasampannesu kammakammaphalānaṃ, ratanattayaguṇānañca saddahanena <bold>vippasannena cetasā.</bold></paragraph>
<paragraph line="73">Idāni gahaṭṭhapabbajitānaṃ aññamaññūpakāritaṃ dassetuṃ <bold>‘‘te tassā’’</bold>ti gāthamāha. Tattha <bold>te</bold>ti bahussutā. <bold>Tassā</bold>ti upāsakassa. <bold>Dhammaṃ desentī</bold>ti sakalavaṭṭadukkhapanūdanaṃ saddhammaṃ desenti. <bold>Yaṃ so dhammaṃ idhaññāyā</bold>ti so upāsako yaṃ saddhammaṃ imasmiṃ sāsane sammāpaṭipajjanena jānitvā aggamaggādhigamanena <bold>anāsavo</bold> hutvā <bold>parinibbāti</bold> ekādasaggivūpasamena sīti bhavatīti.</paragraph>
<paragraph line="74">Sītapaṭighātādikā <pageBreak edition="M" number="2.0320" /> vipassanāvasānā terasa, annādilābho, dhammassavanaṃ, dhammāvabodho, parinibbānanti evamettha <bold>sattarasa ānisaṃsā vuttā.</bold></paragraph>
<paragraph line="75">Paṭiggahaṇakānaṃ vihāravasena uppannaphalānurūpampi dāyakānaṃ vihāradānaphalaṃ veditabbaṃ. Yebhuyyena hi kammasarikkhakaphalaṃ labhantīti āha <bold>‘‘tasmā’’</bold>tiādi. <bold>‘‘Saṅghassa pana pariccattattā’’</bold>ti iminā saṅghikavihārameva padhānavasena vadati, saṅghikavihāro nāmesa cātuddisaṃ saṅghaṃ <pageBreak edition="V" number="2.0280" /> uddissa katavihāro, yaṃ sandhāya <bold>padabhājaniyaṃ</bold> vuttaṃ ‘‘saṅghiko nāma vihāro saṅghassa dinno hoti pariccatto’’ti. Yattha hi cetiyaṃ patiṭṭhitaṃ hoti, dhammassavanaṃ karīyati, catūhi disāhi bhikkhū āgantvā appaṭipucchitvāyeva pāde dhovitvā kuñcikāya dvāraṃ vivaritvā senāsanaṃ paṭijaggitvā yathāphāsukaṃ gacchanti, so antamaso caturatanikāpi paṇṇasālā hotu, cātuddisaṃ saṅghaṃ uddissa katavihārotveva vuccati.</paragraph>
<paragraph line="76" number="351"> Lobhaṃ niggaṇhituṃ asakkontassa <bold>duppariccajā. ‘‘Ekabhikkhussa vā</bold>’tiādi upāsakānaṃ tathā samādāne āciṇṇaṃ, daḷhataraṃ samādānañca dassetuṃ vuttaṃ, saraṇaṃ pana tesaṃ sāmaṃ samādinnampi samādinnameva hotī’’ti vadanti. Saṅghassa vā gaṇassa vā santiketi yojanā. <bold>Tatthā</bold>ti yathāgahite saraṇe, <bold>‘‘tassā’’</bold>tipi pāṭho, yathāgahitasaraṇassāti attho. <bold>Natthi punappunaṃ kattabbatā</bold>ti viññūjātike sandhāya vuttaṃ. Viññūjātikānameva hi saraṇādiatthakosallānaṃ suvaṇṇaghaṭe sīhavasā viya akuppaṃ saraṇagamanaṃ tiṭṭhati. <bold>‘‘Jīvitapariccāgamayaṃ puñña’’</bold>nti ca idaṃ ‘‘sace tvaṃ yathāgahitaṃ saraṇaṃ na bhindissati, evāhaṃ taṃ māremī’’ti kāmaṃ koci tiṇhena satthena jīvitā voropeyya, tathāpi ‘‘nevāhaṃ buddhaṃ ‘na buddho’ti, dhammaṃ ‘na dhammo’ti, saṅghaṃ ‘na saṅgho’ti vadāmī’’ti daḷhataraṃ katvā gahitasaraṇassa vasena vuttaṃ. <bold>‘‘Saggasampattiṃ detī’’</bold>ti nidassanamattametaṃ. Phalānisaṃsāni panassa saraṇagamanavaṇṇanāyaṃ (dī. ni. aṭṭha. 1.250 saraṇagamanakathā) vuttāneva.</paragraph>
<paragraph line="77" number="352"> Vakkhamānanayena verahetutāya <bold>veraṃ</bold> vuccati pāṇātipātādipāpadhammo, taṃ maṇati ‘‘mayi idha ṭhitāya kathamāgacchasī’’ti tajjentī viya nivāretīti <pageBreak edition="M" number="2.0321" /><bold>veramaṇī,</bold> tato vā pāpadhammato viramati etāyāti ‘‘viramaṇī’’ti vattabbe niruttinayena i-kārassa e-kāraṃ katvā <bold>‘‘veramaṇī’’</bold>ti vuttaṃ. <bold>Khuddakapāṭhaṭṭhakathāyaṃ</bold> panāha ‘‘veramaṇisikkhāpadaṃ, viramaṇisikkhāpadanti dvidhāsajjhāyaṃ karontī’’ti (khu. pā. aṭṭha. sādhāraṇavibhāvanā) kusalacittasampayuttāvettha virati adhippetā, na phalasampayuttā yaññādhikaraṇato. Asamādinnasīlassa sampattato yathūpaṭṭhitavītikkamitabbavatthuto virati <bold>sampattavirati.</bold> Samādānavasena uppannā virati <bold>samādānavirati. Setu</bold> vuccati ariyamaggo, tappariyāpannā hutvā pāpadhammānaṃ samucchedavasena ghātanappavattā virati <bold>setughātavirati.</bold> Aññatra ‘‘samucchedaviratī’’tipi vuttā. Idāni tā sarūpato dassetuṃ <bold>‘‘tatthā’’</bold>tiādi vuttaṃ. <bold>Jāti…pe… dīnī</bold>ti apadisitabbajātigottakulādīni. <bold>Ādi</bold>saddena vayabāhusaccādīnaṃ saṅgaho <pageBreak edition="V" number="2.0281" />. <bold>Pariharatī</bold>ti avītikkamavasena parivajjeti, sīhaḷadīpe cakkanaupāsakassa viya sampattavirati veditabbā.</paragraph>
<paragraph line="78"><bold>‘‘Pāṇaṃ na hanāmī’’</bold>tiādīsu ādayatthena <bold>iti</bold>-saddena, vikappatthena vā-saddena vā ‘‘adinnaṃ nādiyāmi, adinnādānā viramāmi, veramaṇiṃ samādiyāmī’’ti evamādīnaṃ paccekamatthānaṃ saṅgaho daṭṭhabbo. Evañca katvā ‘‘sikkhāpada’’ micceva avatvā ‘‘sikkhāpadānī’’ti vuttaṃ. Pāṇātipātā veramaṇinti sambandho. <bold>Samādiyāmī</bold>ti sammā ādiyāmi, avītikkamādhippāyena, akhaṇḍā’ chiddā’ kammāsā’ sabalakāritāya ca gaṇhāmīti vuttaṃ hoti. Uttaravaḍḍhamānapabbatavāsiupāsakassa (ma. ni. aṭṭha. 1.89 kusalakammapathavaṇṇanā; saṃ. ni. aṭṭha. 2.2.109-111; dha. sa. aṭṭha. kusalakammapathavaṇṇanā) viya samādānavirati veditabbā.</paragraph>
<paragraph line="79"><bold>Maggasampayuttā</bold>ti sammādiṭṭhiyādimaggasampayuttā. Idāni tatthā tatthāgatesu dhammato, koṭṭhāsato, ārammaṇato, vedanāto, mūlato, ādānato, bhedatotiādinā anekadhā vinicchayesu saṅkhepeneva ārammaṇato vinicchayaṃ dassetuṃ <bold>‘‘tatthā’’</bold>tiādi vuttaṃ. <bold>Purimā dve</bold>ti sampattasamādānaviratiyo. <bold>‘‘Jīvitindriyādivatthū’’</bold>ti paramatthato pāṇo vutto, paññattito pana ‘‘sattādivatthū’’ti vattabbaṃ, evañhi ‘‘satteyeva ārabhitvā pāṇātipātā, abrahmacariyā ca viramatī’’ti (khu. pā. aṭṭha. ekatānānatādivinicchaya) <bold>khuddakāgamaṭṭhakathāvacanena</bold> saṃsandati sametīti. <bold>Ādi</bold>saddena cettha sattasaṅkhāravasena <pageBreak edition="M" number="2.0322" /> adinnavatthu, tathā phoṭṭhabbavatthu, vitathavatthu, saṅkhāravaseneva surāmerayavatthūti etesaṃ saṅgaho daṭṭhabbo. <bold>Taṃ ārammaṇaṃ katvā pavattantī</bold>ti yathāvuttaṃ vītikkamavatthuṃ ālambitvā vītikkamanacetanāsaṅkhātaviramitabbavatthuto viramaṇavasena pavattanti. <bold>Pacchimā</bold>ti setughātavirati. <bold>Nibbānārammaṇāva</bold> tathāpi kiccasādhanato. Iminā pana tattheva āgatesu tīsu ācariyavādesu dve paṭibāhitvā ekassevānujānanaṃ veditabbaṃ.</paragraph>
<paragraph line="80">‘‘Sampattavirati, hi samādānavirati ca yadeva pajahati, taṃ attano pāṇātipātādiakusalamevārammaṇaṃ katvā pavattatī’’ti keci vadanti. ‘‘Samādānavirati yato viramati, taṃ attano vā paresaṃ vā pāṇātipātādiakusalamevālambaṇaṃ katvā pavattati. Sampattavirati pana yato viramati, tesaṃ pāṇātipātādīnaṃ ālambaṇāneva ārammaṇaṃ katvā pavattatī’’ti apare. ‘‘Dvayampi cetaṃ yato pāṇātipātādiakusalato viramati, tesamārammaṇabhūtaṃ vītikkamitabbavatthumevālambaṇaṃ katvā pavattati. Purimapurimapadatthañhi vītikkamavatthumālambaṇaṃ <pageBreak edition="V" number="2.0282" /> katvā pacchimapacchimapadatthato viramitabbavatthuto viramatī’’ti aññe. Paṭhamavādo cettha ayuttoyeva. Kasmā? Tassa attano pāṇātipātādiakusalassa paccuppannābhāvato, abahiddhābhāvato ca. Sikkhāpadavibhaṅge hi pañcannaṃ sikkhāpadānaṃ paccuppannārammaṇatā, bahiddhārammaṇatā ca vuttā. Tathā dutiyavādopi ayuttoyeva. Kasmā? Purimavādena sammissattā, paresaṃ pāṇātipātādiakusalārammaṇabhāve ca anekanti kattā, dvinnaṃ ālambaṇappabhedavacanato ca. Tatiyavādo pana yutto sabbabhāṇakānamabhimato, tasmā tadeva anujānātīti daṭṭhabbaṃ. Tena vuttaṃ ‘‘tīsu ācariyavādesu dve paṭibāhitvā ekassevānujānanaṃ veditabba’’nti.</paragraph>
<paragraph line="81">Etthāha – yajjetaṃ viratidvayaṃ jīvitindriyādivītikkamitabbavatthumevālambaṇaṃ katvā pavatteyya, evaṃ sati aññaṃ cintento aññaṃ kareyya, yañca pajahati, taṃ na jāneyyāti aya’manadhippeto attho āpajjatīti? Vuccate – na hi kiccasādhanavasena pavattento ‘‘aññaṃ cintento aññaṃ karotī’’ti vā ‘‘yañca pajahati, taṃ na jānātī’’ti vā vuccati. Yathā pana ariyamaggo nibbānārammaṇova kilese pajahati, evaṃ jīvitindriyādivatthārammaṇampetaṃ viratidvayaṃ pāṇātipātādīni dussīlyāni pajahati. Tenāhu porāṇā –</paragraph>
<gatha1 line="82">‘‘Ārabhitvāna <pageBreak edition="M" number="2.0323" /> amataṃ, jahanto sabbapāpake;</gatha1>
<gathalast line="83">Nidassanañcettha bhave, maggaṭṭhoriyapuggalo’’ti. (khu. pā. aṭṭha. ekatānānatāvinicchaya);</gathalast>
<paragraph line="84">Idāni saṅkhepeneva ādānato, bhedato vā vinicchayaṃ dassetuṃ <bold>‘‘etthā’’</bold>tiādi vuttaṃ. ‘‘Pañcaṅgasamannāgataṃ sīlaṃ samādiyāmī’’tiādinā <bold>ekato</bold> ekajjhaṃ gaṇhāti. Evampi hi kiccavasena etāsaṃ pañcavidhatā viññāyati. <bold>Sabbānipi bhinnāni honti</bold> ekajjhaṃ samādinnattā. Na hi tadā pañcaṅgikattaṃ sīlassa sampajjati. Yaṃ tu vītikkantaṃ, teneva kammabaddho. ‘‘Pāṇātipātā veramaṇisikkhāpadaṃ samādiyāmī’’tiādinā <bold>ekekaṃ</bold> visuṃ visuṃ gaṇhāti. <bold>‘‘Veramaṇisikkhāpada’’</bold>nti ca idaṃ samāsabhāvena <bold>khuddakapāṭhaṭṭhakathāyaṃ</bold> (khu. pā. aṭṭha. sādhāraṇavibhāvanā) vuttaṃ, pāḷipotthakesu pana ‘‘veramaṇi’’nti niggahitantameva byāsabhāvena dissati. Gahaṭṭhavasena cetaṃ vuttaṃ. Sāmaṇerānaṃ pana yathā tathā vā samādāne ekasmiṃ bhinne sabbānipi bhinnāni honti pārājikāpattito. Iti ekajjhaṃ, paccekañca samādāne viseso idha vutto, <bold>khuddakāgamaṭṭhakathāyaṃ</bold> pana ‘‘ekajjhaṃ samādiyato ekāyeva virati ekāva <pageBreak edition="V" number="2.0283" /> cetanā hoti, kiccavasena panetāsaṃ pañcavidhattaṃ viññāyati. Paccekaṃ samādiyato pana pañceva viratiyo, pañca ca cetanā hontī’’ti (khu. pā. aṭṭha. ekatānānatādivinicchaya) ayaṃ viseso vutto. Bhedepi ‘‘yathā tathā vā samādiyantu, sāmaṇerānaṃ ekasmiṃ bhinne sabbānipi bhinnāni honti. Pārājikaṭṭhāniyāni hi tāni tesaṃ. Yaṃ tu vītikkantaṃ hoti, teneva kammabaddho. Gahaṭṭhānaṃ pana ekasmiṃ bhinne ekameva bhinnaṃ hoti, yato tesaṃ taṃsamādāneneva puna pañcaṅgikattaṃ sīlassa sampajjatī’’ti vuttaṃ. Yathāvuttopi dīghabhāṇakānaṃ vādo aparevādo nāma tattha kato.</paragraph>
<paragraph line="85"><bold>Setughātaviratiyā pana bhedo nāma natthi</bold> paṭipakkhasamucchindanena akuppasabhāvattā. Tadevatthaṃ dassentena <bold>‘‘bhavantarepī’’</bold>tiādi vuttaṃ. Tattha <bold>‘‘bhavantarepī’’</bold>ti iminā attano ariyabhāvaṃ ajānantopīti atthaṃ viññāpeti. <bold>Jīvitahetupi,</bold> pageva aññahetu. <bold>‘‘Neva pāṇaṃ hanati, na suraṃ pivatī’’</bold>ti idaṃ majjhepeyyālaniddiṭṭhaṃ, migapadavaḷañjananayena vā vuttaṃ <pageBreak edition="M" number="2.0324" />. <bold>Sura</bold>nti ca nidassanamattaṃ. Sabbampi hi surāmerayamajjapamādaṭṭhānānuyogaṃ na karoti. ‘‘Majjanti tadeva ubhayaṃ, yaṃ vā panaññampi surāsavavinimuttaṃ madanīya’’nti (saṃ. ni. aṭṭha. 3.5.1134) <bold>saṃyuttamahāvaggaṭṭhakathāyaṃ</bold> vuttaṃ. <bold>Khuddakapāṭhaṭṭhakathāyañca</bold> ‘‘tadubhayameva madanīyaṭṭhena majjaṃ, yaṃ vā panaññampi kiñci atthi madanīyaṃ, yena pītena matto hoti pamatto, idaṃ vuccati majja’’nti (khu. pā. aṭṭha. purimapañcasikkhāpadavaṇṇanā) <bold>‘‘sace pissā’’</bold>tiādinā tattheva visesadassanaṃ, ajānantassapi <bold>khīrameva</bold> mukhaṃ <bold>pavisati,</bold><bold>na surā,</bold> pageva jānantassa. <bold>Koñcasakuṇāna</bold>nti kuntasakuṇānaṃ. Sacepi mukhe khīramissake udake pakkhipantīti yojetabbaṃ. ‘‘Na cettha upamopameyyānaṃ sambaddhatā siyā koñcasakuṇānaṃ yonisiddhattā’’ti koci vadeyyāti āha <bold>‘‘ida’’</bold>ntiādi. <bold>Yonisiddha</bold>nti manussatiracchānānaṃ uddhaṃ tiriyameva dīghatā viya, bakānaṃ meghasaddena, kukkuṭīnaṃ vātena gabbhaggahaṇaṃ viya ca <bold>jātisiddhaṃ,</bold> iti koci vadeyya ceti attho. ‘‘Cevā’’tipi pāṭhaṃ vatvā samuccayatthamicchanti keci. <bold>Dhammatāsiddha</bold>nti bodhisatte kucchigate bodhisattamātu sīlaṃ viya, vijāte tassā divaṅgamanaṃ viya ca sabhāvena siddhaṃ, maggadhammatāya vā ariyamaggānubhāvena siddhanti veditabbanti vissajjeyyāti attho.</paragraph>
<paragraph line="86"><bold>Diṭṭhijukaraṇaṃ nāma bhāriyaṃ</bold> dukkaraṃ, tasmā saraṇagamanaṃ sikkhāpadasamādānato mahaṭṭhatarameva, na appaṭṭhataranti adhippāyo. <bold>Eta</bold>nti sikkhāpadaṃ. <bold>Yathā vā tathā vā gaṇhantassāpī</bold>ti ādaraṃ gāravamakatvā samādiyantassāpi. <bold>Sādhukaṃ gaṇhantassāpī</bold>ti sakkaccaṃ sīlāni <pageBreak edition="V" number="2.0284" /> samādiyantassāpi <bold>appaṭṭhatarameva, appasamārambhatarañca,</bold> na diguṇaṃ ussāho karaṇīyoti vuttaṃ hoti. Sīlaṃ idha abhayadānatāya <bold>dānaṃ,</bold> anavasesaṃ vā sattanikāyaṃ dayati rakkhatīti <bold>dānaṃ.</bold> Ayamettha aṭṭhakathāmuttakanayo – saraṇaṃ upagatena kāyavācācittehi sakkaccaṃ vatthuttayapūjā kātabbā, tattha ca saṃkileso sādhukaṃ pariharitabbo, sikkhāpadāni pana samādānamattaṃ, sampattavatthuto viramaṇamattañcāti saraṇagamanato sīlassa appaṭṭhataratā, appasamārambhataratā ca veditabbā. Sabbesaṃ sattānaṃ jīvitadānādinā daṇḍanidhānato, sakalalokiyalokuttara guṇādhiṭṭhānato cassa <bold>mahapphalataratā, mahānisaṃsataratā</bold> ca daṭṭhabbāti.</paragraph>
<paragraph line="87">Tamatthaṃ <pageBreak edition="M" number="2.0325" /> pāḷiyā sādhento <bold>‘‘vuttañheta’’</bold>ntiādimāha. Tattha ‘‘aggānī’’ti ñātattā <bold>aggaññāni.</bold> Cirarattatāya ñātattā <bold>rattaññāni.</bold> ‘‘Ariyānaṃ sādhūnaṃ vaṃsānī’’ti ñātattā <bold>vaṃsaññāni.</bold> Purimakānaṃ ādipurisānaṃ etānīti <bold>porāṇāni. </bold> Sabbaso kenacipi pakārena sādhūhi na kiṇṇāni na chaḍḍitānīti <bold>asaṃkiṇṇāni.</bold> Ayañca nayo nesaṃ yathā atīte, evaṃ etarahi, anāgate cāti āha <bold>‘‘asaṃkiṇṇapubbānī’’</bold>tiādi. Atīte hi kāle asaṃkiṇṇabhāvassa ‘‘asaṃkiṇṇapubbānī’’ti nidassanaṃ, paccuppanne ‘‘na saṅkiyantī’’ti, anāgate ‘‘na saṅkiyissantī’’ti. Atoyeva <bold>appaṭikuṭṭhāni</bold> na paṭikkhittāni. Na hi kadācipi viññū samaṇabrāhmaṇā hiṃsādipāpadhammaṃ anujānanti. <bold>Aparimāṇānaṃ sattānaṃ abhayaṃ detī</bold>ti sabbesu bhūtesu nihitadaṇḍattā sakalassapi sattanikāyassa bhayābhāvaṃ deti. Na hi ariyasāvakato kassaci bhayaṃ hoti. <bold>Avera</bold>nti verābhāvaṃ. <bold>Abyāpajjha</bold>nti niddukkhataṃ. <bold>‘‘Aparimāṇānaṃ sattānaṃ abhayaṃ datvā’’</bold>tiādi ānisaṃsadassanaṃ, hetumpi cettha <bold>tvā</bold>-saddo yathā ‘‘mātaraṃ saritvā rodatī’’ti.</paragraph>
<paragraph line="88">Yaṃ kiñci cajanalakkhaṇaṃ, sabbaṃ taṃ yaññoti āha <bold>‘‘idañca panā’’</bold>tiādi. Na nu ca pañcasīlaṃ sabbakālikaṃ. Abuddhuppādakālepi hi viññū taṃ samādiyanti, na ca ekantato vimuttāyatanaṃ bāhirakānampi samādinnattā. Saraṇagamanaṃ pana buddhuppādahetukaṃ, ekantato ca vimuttāyatanaṃ, kathaṃ tattha saraṇagamanato pañcasīlassa mahapphalatāti āha <bold>‘‘kiñcāpī’’</bold>tiādi. <bold>Jeṭṭhaka</bold>nti mahapphalabhāvena uttamaṃ. <bold>‘‘Saraṇagamaneyeva patiṭṭhāyā’’</bold>ti iminā tassa sīlassa saraṇagamanena abhisaṅkhatattā tato mahapphalataṃ, tathā anabhisaṅkhatassa ca sīlassa appaphalataṃ dasseti.</paragraph>
<paragraph line="89" number="353"><bold>Īdisamevā</bold>ti evaṃ saṃkilesapaṭipakkhameva hutvā. Nanu ca paṭhamajjhānādiyaññāyeva <pageBreak edition="V" number="2.0285" /> desetabbā, kasmā buddhuppādato paṭṭhāya desanamārabhatīti anuyogaṃ pariharituṃ <bold>‘‘tividha…pe… dassetukāmo’’</bold>ti vuttaṃ. Tividhasīlapāripūriyaṃ ṭhitassa hi nesaṃ yaññānaṃ appaṭṭhataratā, mahapphalataratā ca hoti, tasmā taṃ dassetukāmattā buddhuppādato paṭṭhāya desanaṃ ārabhatīti vuttaṃ hoti. Tenāha <bold>‘‘tatthā’’</bold>tiādi. <bold>Heṭṭhā</bold><pageBreak edition="M" number="2.0326" /><bold>vuttehi guṇehī</bold>ti ettha ‘‘so taṃ dhammaṃ sutvā tathāgate saddhaṃ paṭilabhatī’’tiādinā (dī. ni. 1.191) heṭṭhā vuttā saraṇagamanaṃ, sīlasampadā, indriyesu guttadvāratāti evamādayo guṇā veditabbā. Paṭhamaṃ jhānaṃ nibbattento na kilamatīti yojanā. <bold>Tānī</bold>ti paṭhamajjhānādīni. <bold>‘‘Paṭhamaṃ jhāna’’</bold>ntiādinā pāḷiyaṃ paṇītānameva jhānānaṃ ukkaṭṭhaniddeso katoti mantavā <bold>‘‘ekaṃ kappaṃ, aṭṭha kappe’’</bold>tiādi vuttaṃ, mahākappavasena cettha attho. Hīnaṃ pana paṭhamaṃ jhānaṃ asaṅkhyeyyakappassa tatiyabhāgaṃ āyuṃ deti. Majjhimaṃ upaḍḍhakappaṃ. Hīnaṃ dutiyaṃ jhānaṃ dve kappāni, majjhimaṃ cattārītiādinā attho netabbo. Apica yasmā paṇītāniyevettha jhānāni adhippetāni mahapphalatarabhāvadassanaparattā desanāya, tasmā ‘‘paṭhamaṃ jhānaṃ ekaṃ kappa’’ntiādinā paṇītāneva jhānāni niddiṭṭhānīti daṭṭhabbaṃ.</paragraph>
<paragraph line="90"><bold>Tadevā</bold>ti catutthajjhānameva. Catukkanayena hi desanā āgatā. Yadi evaṃ kathaṃ āruppatāti āha <bold>‘‘ākāsānañcāyatanādisamāpattivasena bhāvita’’</bold>nti, tathā bhāvitattā catutthajjhānameva āruppaṃ hutvā vīsatikappasahassādīni āyuṃ detīti adhippāyo. Ayaṃ ācariyassa mati. Atha vā <bold>tadevā</bold>ti āruppasaṅkhātaṃ catutthajjhānameva, taṃ pana kasmā vīsatikappasahassādīni āyuṃ detīti vuttaṃ <bold>‘‘ākāsānañcāyatanādisamāpattivasena bhāvita’’</bold>nti, tathā bhāvitattā evaṃ detīti adhippāyo. Aparo nayo <bold>‘‘tadevā’’</bold>ti vutte rūpāvacaracatutthajjhānamevāti attho āpajjeyyāti taṃ nivattetuṃ <bold>‘‘ākāsānañcāyatanādisamāpattivasena bhāvita’’</bold>nti āha, tathā bhāvitaṃ aṅgasamatāya catutthajjhānasaṅkhātaṃ āruppajjhānamevādhippetanti vuttaṃ hoti.</paragraph>
<paragraph line="91">Sammadeva niccasaññādipaṭipakkhavidhamanavasena pavattamānā pubbabhāgiye eva bodhipakkhiyadhamme samānentī vipassanā vipassakapuggalassa anappakaṃ pītisomanassaṃ samāvahatīti vuttaṃ <bold>‘‘vipassanāsukhasadisassa pana sukhassa abhāvā mahapphala’’</bold>nti. Yathāha dhammarājā <bold>dhammapade</bold> –</paragraph>
<gatha1 line="92">‘‘Yato <pageBreak edition="V" number="2.0286" /> yato sammasati, khandhānaṃ udayabbayaṃ;</gatha1>
<gathalast line="93">Labhatī pītipāmojjaṃ, amataṃ taṃ vijānata’’nti. (dha. pa. 374);</gathalast>
<paragraph line="94">Yasmā <pageBreak edition="M" number="2.0327" /> panāyaṃ desanā iminā anukkamena imāni ñāṇāni nibbattentassa vasena pavattitā, tasmā <bold>‘‘vipassanāñāṇe patiṭṭhāyā’’</bold>tiādinā heṭṭhimaṃ heṭṭhimaṃ uparimassa uparimassa patiṭṭhābhūtaṃ katvā vuttaṃ. Samānarūpanimmānaṃ nāma manomayiddhiyā aññehi asādhāraṇakiccanti āha <bold>‘‘attano…pe… mahapphalā’’</bold>ti. Hatthiassādivividharūpakaraṇaṃ <bold>vikubbanaṃ,</bold> tassa dassanasamatthatāya. <bold>Icchiticchitaṭṭhānaṃ</bold> nāma purimajātīsu icchiticchito khandhapadeso. Arahattamaggeneva maggasukhaṃ niṭṭhitanti vuttaṃ <bold>‘‘ati…pe… mahapphala’’</bold>nti. <bold>Samāpento</bold>ti pariyosāpento.</paragraph>
<subhead line="95">Kūṭadantaupāsakattapaṭivedanādikathāvaṇṇanā</subhead>
<paragraph line="96" number="354-8"><bold>‘‘Abhikkantaṃ bho gotamā’’</bold>tiādi desanāya pasādavacanaṃ, <bold>‘‘esāhaṃ bhavanta’’</bold>ntiādi pana saraṇagamanavacananti tadubhayasambandhaṃ dassento <bold>‘‘desanāyā’’</bold>tiādimāha. <bold>Tanū</bold>ti mando kāyikacetasikasukhasamupabyūhato. <bold>Sabbe te pāṇayo</bold>ti ‘‘satta ca usabhasatānī’’tiādinā vutte sabbe te pāṇino. <bold>Taṃ pavatti</bold>nti tesaṃ pāṇīnaṃ mocanākāraṃ. <bold>Ākulabhāvo</bold>ti bhagavato santike dhammassa sutattā pāṇīsu anuddayaṃ upaṭṭhapetvā ṭhitassa ‘‘kathañhi nāma mayā tāva bahū pāṇino māraṇatthāya bandhāpitā’’ti citte paribyākulabhāvo, yasmā atthi, tasmā na desetīti yojanā, <bold>‘‘udapādī’’</bold>tipi pāṭho. <bold>Sutvā</bold>ti ‘‘muttā bho te pāṇayo’’ti ārocitavacanaṃ sutvā. <bold>Cittacāro</bold>ti cittappavatti. ‘‘Kallacittaṃ muducittaṃ vinīvaraṇacittaṃ udaggacittaṃ pasannacitta’’nti idaṃ padapañcakaṃ sandhāya‘‘<bold>kallacittantiādī’’</bold>ti vuttaṃ. Tattha ‘‘dānakathaṃ sīlakatha’’ntiādinā vuttāya anupubbikathāya ānubhāvena. Kāmacchandavigamena <bold>kallacittatā</bold> arogacittatā, byāpādavigamena mettāvasena <bold>muducittatā</bold> akathinacittatā, uddhaccakukkuccavigamena vikkhepābhāvato <bold>vinīvaraṇacittatā</bold> tehi amalīnacittatā, thinamiddhavigamena sampaggahaṇavasena <bold>udaggacittatā</bold> amalīnacittatā, vicikicchāvigamena sammāpaṭipattiyā avimuttatāya <bold>pasannacittatā</bold> anāvilacittatā ca hotīti āha <bold>‘‘anupubbikathānubhāvena vikkhambhitanīvaraṇataṃ sandhāya vutta’’</bold>nti. Yaṃ panettha atthato avibhattaṃ, taṃ suviññeyyameva.</paragraph>
<paragraph line="97">Iti <pageBreak edition="M" number="2.0328" /><pageBreak edition="V" number="2.0287" /> sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya sādhuvilāsiniyā nāma līnatthapakāsaniyā kūṭadantasuttavaṇṇanāya līnatthapakāsanā.</paragraph>
<centered line="98">Kūṭadantasuttavaṇṇanā niṭṭhitā.</centered>
</body>
</document>