<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0105t.nrf9.xml</normativeSource>
    <archivePath>roman/tika/suttapitaka (tika)/dighanikaya (tika)/silakkhandhavagga-abhinavatika-2/11. kevattasuttavannana.xml</archivePath>
    <baseFileName>11. kevattasuttavannana</baseFileName>
    <titlePath>11. Kevaṭṭasuttavaṇṇanā - Sīlakkhandhavagga-abhinavaṭīkā-2 - Dīghanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">11. Kevaṭṭasuttavaṇṇanā</chapter>
    <subhead line="2">Kevaṭṭagahapatiputtavatthuvaṇṇanā</subhead>
    <paragraph line="3" number="481"> Evaṃ <pageBreak edition="Myanmar" number="2.0409" /><pageBreak edition="Vipassana Research Institut" number="2.0360" /> subhasuttaṃ saṃvaṇṇetvā idāni kevaṭṭasuttaṃ saṃvaṇṇento yathānupubbaṃ saṃvaṇṇanokāsassa pattabhāvaṃ vibhāvetuṃ, subhasuttassānantaraṃ saṅgītassa suttassa kevaṭṭasuttabhāvaṃ vā pakāsetuṃ <bold>‘‘evaṃ me sutaṃ…pe… nāḷandāyanti kevaṭṭasutta’’</bold>nti āha. <bold>Pāvārikassā</bold>ti evaṃnāmakassa seṭṭhino. <bold>Ambavane</bold>ti ambarukkhabahule upavane. Taṃ kira so seṭṭhi bhagavato anucchavikaṃ gandhakuṭiṃ, bhikkhusaṅghassa ca rattiṭṭhānadivāṭṭhānakuṭimaṇḍapādīni sampādetvā pākāraparikkhittaṃ dvārakoṭṭhakasampannaṃ katvā buddhappamukhassa saṅghassa niyyātesi, purimavohārena panesa vihāro ‘‘pāvārikambavana’’ntveva vuccati. <bold>‘‘Kevaṭṭo’’ tidaṃ</bold> nāmamattaṃ. ‘‘Kevaṭṭehi saṃrakkhitattā, tesaṃ vā santike sambuddhattā’’ti keci. <bold>Gahapatiputtassā</bold>ti ettha kāmañcesa tadā gahapatiṭṭhāne ṭhito, pitu panassa acirakālakatatāya purimasamaññāya ‘‘gahapatiputto’’tveva voharīyati. Tenāha <bold>‘‘gahapatimahāsālo’’</bold>ti, mahāvibhavatāya mahāsāro gahapatīti attho, ra-kārassa pana la-kāraṃ katvā <bold>‘‘mahāsālo’’</bold>ti vuttaṃ yathā ‘‘palibuddho’’ti (cūḷani. 15; mi. pa. 6.3.7; jā. aṭṭha. 2.3.102) <bold>saddho pasanno</bold>ti pothujjanikasaddhāvasena ratanattayasaddhāya samannāgato, tatoyeva ratanattayappasanno. Kammakammaphalasaddhāya vā <bold>saddho,</bold> ratanattayappasādabahulatāya <bold>pasanno. Saddhādhikattāyevā</bold>ti tathācintāya hetuvacanaṃ, saddhādhiko hi ummādappatto viya hoti.</paragraph>
    <paragraph line="4"><bold>Samiddhā</bold>ti sammadeva iddhā, vibhavasampattiyā vepullappattā sampuṇṇā, ākiṇṇā bahū manussā etthāti atthaṃ sandhāya <bold>‘‘aṃsakūṭenā’’</bold>tiādi vuttaṃ. ‘‘Ehi tvaṃ bhikkhu anvaddhamāsaṃ, anumāsaṃ, anusaṃvaccharaṃ vā manussānaṃ pasādāya iddhipāṭihāriyaṃ karohī’’ti ekassa bhikkhuno āṇāpanameva samādisanaṃ, taṃ pana tasmiṃ ṭhāne ṭhapanaṃ nāmāti āha <bold>‘‘ṭhānantare ṭhapetū’’</bold>ti <pageBreak edition="Vipassana Research Institut" number="2.0361" />. <bold>Uttarimanussāna</bold>nti pakatimanussehi uttaritarānaṃ uttamapurisānaṃ buddhādīnaṃ jhāyīnaṃ, ariyānañca. <bold>Dhammato</bold>ti adhigamadhammato, jhānābhiññāmaggaphaladhammatoti <pageBreak edition="Myanmar" number="2.0410" /> attho, niddhāraṇe cetaṃ nissakkavacanaṃ. Tato hi iddhipāṭihāriyaṃ niddhāreti. Evaṃ uttarisaddaṃ manussasaddena ekapadaṃ katvā idāni pāṭihāriyasaddena sambajjhitabbaṃ visumeva padaṃ karonto <bold>‘‘dasakusalasaṅkhātato vā’’</bold>tiādimāha. <bold>Manussadhammato</bold>ti pakatimanussadhammato. <bold>Pajjalitapadīpo</bold>ti pajjalantapadīpo. <bold>Telasneha</bold>nti telasecanaṃ. <bold>Rājagahaseṭṭhivatthusmi</bold>nti rājagahaseṭṭhino candanapattadānavatthumhi (cūḷava. 252). <bold>Sikkhāpadaṃ paññāpesī</bold>ti ‘‘na bhikkhave gihīnaṃ uttarimanussadhammaṃ iddhipāṭihāriyaṃ dassetabbaṃ. Yo dasseyya, āpatti dukkaṭassā’’ti (cūḷava. 252) vikubbaniddhipaṭikkhepakaṃ idaṃ sikkhāpadaṃ paññapesi.</paragraph>
    <paragraph line="5" number="482"> Guṇasampattito acāvanaṃ sandhāya etaṃ vuttanti dasseti <bold>‘‘na guṇavināsanenā’’</bold>ti iminā. Tenāha <bold>‘‘sīlabheda’’</bold>ntiādi. <bold>Visahanto nāma natthī</bold>ti nivāritaṭṭhāne ussahanto nāma natthi. Evampi iminā kāraṇantarenāyaṃ ussahantoti dassetuṃ <bold>‘‘ayaṃ panā’’</bold>tiādi vuttaṃ. Yasmā vissāsiko, tasmā vissāsaṃ vaḍḍhetvāti yojanā. <bold>Vaḍḍhetvā</bold>ti ca brūhetvā, vibhūtaṃ pākaṭaṃ katvāti attho.</paragraph>
    <subhead line="6">Iddhipāṭihāriyavaṇṇanā</subhead>
    <paragraph line="7" number="483-4"><bold>Ādīnava</bold>nti dosaṃ. Kathaṃ tena katā, kattha vā uppannāti āha <bold>‘‘tattha kirā’’</bold>tiādi. <bold>Ekenā</bold>ti gandhārena nāma isināva. Evañhi pubbenāparaṃ saṃsandatīti. Gandhārī nāmesā vijjā cūḷagandhārī, mahāgandhārīti duvidhā hoti. Tattha <bold>cūḷagandhārī</bold> nāma tivassato oraṃ matasattānaṃ upapannaṭṭhānajānanā vijjā. Vaṅgīsavatthu (saṃ. ni. aṭṭha. 1.1.220; a. ni. aṭṭha. 1.1.212) cettha sādhakaṃ. <bold>Mahāgandhārī</bold> nāma tassa ceva jānanā, taduttari ca iddhividhañāṇakammassa sādhikā vijjā. Yebhuyyena hesā iddhividhañāṇakiccaṃ sādheti. Tassā kira vijjāya sādhako puggalo tādise dese, kāle ca mantaṃ parijappetvā bahudhāpi attānaṃ dasseti, hatthiādīnipi dasseti, adassanīyopi hoti, aggithambhampi karoti, jalathambhampi karoti, ākāsepi attānaṃ dasseti, sabbaṃ indajālasadisaṃ daṭṭhabbaṃ. <bold>Aṭṭo</bold>ti dukkhito bādhito. Tenāha <bold>‘‘pīḷito’’</bold>ti.</paragraph>
    <subhead line="8">Ādesanāpāṭihāriyavaṇṇanā</subhead>
    <paragraph line="9" number="485"> Kāmaṃ <pageBreak edition="Myanmar" number="2.0411" /><pageBreak edition="Vipassana Research Institut" number="2.0362" /><bold>‘‘cetasika’’</bold>nti idaṃ ye cetasi niyuttā cittena sampayuttā, tesaṃ sādhāraṇavacanaṃ, sādhāraṇe pana gahite cittaviseso dassito nāma hoti. Sāmaññajotanā ca visese avatiṭṭhati, tasmā cetasikapadassa yathādhippetamatthaṃ dassento <bold>‘‘somanassadomanassaṃ adhippeta’’</bold>nti āha. <bold>Somanassa</bold>ggahaṇena cettha tadekaṭṭhā rāgādayo, saddhādayo ca dhammā dassitā honti, <bold>domanassa</bold>ggahaṇena dosādayo. Vitakkavicārā pana sarūpeneva dassitā. Pi-saddassa vattabbasampiṇḍanattho suviññeyyoti āha <bold>‘‘evaṃ tava mano’’</bold>ti, iminā pakārena tava mano pavattoti attho. Kena pakārenāti vuttaṃ <bold>‘‘somanassito vā’’</bold>tiādi. <bold>‘‘Evampi te mano’’</bold>ti idaṃ somanassitatādimattadassanaṃ, na pana yena somanassito vā domanassito vā, taṃ dassananti taṃ cittaṃ dassetuṃ pāḷiyaṃ <bold>‘‘itipi te citta’’</bold>nti vuttaṃ. Itisaddo cettha nidassanattho ‘‘atthīti kho kaccāna ayameko anto’’tiādīsu (saṃ. ni. 2.15; 3.90) viya. Tenāha <bold>‘‘idañcidañca attha’’</bold>nti. <bold>Pi</bold>-saddo idhāpi vuttasampiṇḍanattho. Parassa cintaṃ manati jānāti etāyāti <bold>cintāmaṇi</bold> na-kārassa ṇa-kāraṃ katvā, sā eva pubbapadamantarena <bold>maṇikā.</bold> Cintā nāma na cittena vinā bhavatīti āha <bold>‘‘paresaṃ cittaṃ jānātī’’</bold>ti. ‘‘Tassā kira vijjāya sādhako puggalo tādise dese, kāle ca mantaṃ parijappitvā yassa cittaṃ jānitukāmo, tassa diṭṭhasutādivisesasañjānanamukhena cittācāraṃ anuminanto kathetī’’ti keci. ‘‘Vācaṃ niccharāpetvā tattha akkharasallakkhaṇavasena kathetī’’ti apare. Sā pana vijjā padakusalajātakena (jā. 1.9.49 ādayo) dīpetabbā.</paragraph>
    <subhead line="10">Anusāsanīpāṭihāriyavaṇṇanā</subhead>
    <paragraph line="11" number="486"><bold>Pavattentā</bold>ti pavattanakā hutvā, pavattanavasena vitakkethāti vuttaṃ hoti. <bold>Eva</bold>nti hi yathānusiṭṭhāya anusāsaniyā vidhivasena, paṭisedhavasena ca pavattiākāraparāmasanaṃ, sā ca anusāsanī sammāvitakkānaṃ, micchāvitakkānañca pavattiākāradassanavasena tattha ānisaṃsassa, ādīnavassa ca vibhāvanatthaṃ pavattati. <bold>Aniccasaññameva,</bold> na niccasaññaṃ. Paṭiyogīnivattanatthañhi <pageBreak edition="Myanmar" number="2.0412" /> eva-kāraggahaṇaṃ. Idhāpi <bold>evaṃ</bold>-saddassa attho, payojanañca vuttanayeneva veditabbaṃ. <bold>Idaṃ</bold>-gahaṇepi eseva nayo. <bold>Pañcakāmaguṇikarāga</bold>nti nidassanamattaṃ tadaññarāgassa ceva dosādīnañca pahānassa icchitattā, tappahānassa ca tadaññarāgādikhepanassa upāyabhāvato duṭṭhalohitavimocanassa <pageBreak edition="Vipassana Research Institut" number="2.0363" /> pubbaduṭṭhamaṃsakhepanūpāyatā viya. <bold>Lokuttaradhammamevā</bold>ti avadhāraṇaṃ paṭipakkhabhāvato sāvajjadhammanivattanaparaṃ daṭṭhabbaṃ tassādhigamūpāyānisaṃsabhūtānaṃ tadaññesaṃ anavajjadhammānaṃ nānantarikabhāvato. <bold>Iddhividhaṃ iddhipāṭihāriyanti dasseti</bold> iddhiyeva pāṭihāriyanti katvā. Sesapadadvayepi eseva nayo.</paragraph>
    <paragraph line="12">Pāṭihāriyapadassa pana vacanatthaṃ (udā. aṭṭha. paṭhamabodhisuttavaṇṇanā; itivu. aṭṭha. nidānavaṇṇanā) ‘‘paṭipakkhaharaṇato, rāgādikilesāpanayanato pāṭihāriya’’nti vadanti, bhagavato pana paṭipakkhā rāgādayo na santi ye haritabbā. Puthujjanānampi vigatupakkilese aṭṭhaṅgaguṇasamannāgate citte hatapaṭipakkhe iddhividhaṃ pavattati, tasmā tattha pavattavohārena ca na sakkā idha ‘‘pāṭihāriya’’nti vattuṃ. Sace pana mahākāruṇikassa bhagavato veneyyagatā ca kilesā paṭipakkhā, tesaṃ haraṇato <bold>‘‘pāṭihāriya’’</bold>nti vuttaṃ, evaṃ sati yuttametaṃ. Atha vā bhagavato ceva sāsanassa ca paṭipakkhā titthiyā, tesaṃ haraṇato <bold>pāṭihāriyaṃ.</bold> Te hi diṭṭhiharaṇavasena, diṭṭhippakāsane asamatthabhāvena ca iddhiādesanānusāsanīhi haritā apanītā hontīti. <bold>‘‘Paṭī’’</bold>ti vā ayaṃ saddo ‘‘pacchā’’ti etassa atthaṃ bodheti ‘‘tasmiṃ paṭipaviṭṭhamhi, añño āgañchi brāhmaṇo’’ti (su. ni. 985; cūḷani. 4) <bold>pārāyanasutta</bold>pade viya, tasmā samāhite citte vigatupakkilese ca katakiccena pacchā haritabbaṃ pavattetabbanti paṭihāriyaṃ, attano vā upakkilesesu catutthajjhānamaggehi haritesu pacchā haraṇaṃ paṭihāriyaṃ, iddhiādesanānusāsaniyo ca vigatupakkilesena katakiccena ca sattahitatthaṃ puna pavattetabbā, haritesu ca attano upakkilesesu parasattānaṃ upakkilesaharaṇāni hontīti paṭihāriyāni nāma bhavanti, paṭihāriyameva <bold>pāṭihāriyaṃ.</bold> Paṭihāriye vā iddhiādesanānusāsanisamudāye bhavaṃ ekekaṃ <bold>‘‘pāṭihāriya’’</bold>nti vuccati. Paṭihāriyaṃ vā catutthajjhānaṃ, maggo ca paṭipakkhaharaṇato, tattha jātaṃ, tasmiṃ vā nimittabhūte, tato vā āgatanti <bold>pāṭihāriyaṃ</bold><pageBreak edition="Myanmar" number="2.0413" />, iddhiādesanānusāsanīhi vā parasantāne pasādādīnaṃ paṭipakkhassa kilesassa haraṇato vuttanayena <bold>pāṭihāriyaṃ. Satataṃ dhammadesanā</bold>ti sabbakālaṃ desetabbadhammadesanā.</paragraph>
    <paragraph line="13"><bold>Iddhipāṭihāriyenā</bold>ti sahādiyoge karaṇavacanaṃ, tena saddhiṃ āciṇṇanti attho. Itaratthāpi esa nayo. Dhammasenāpatissa āciṇṇanti yojetabbaṃ. Tamatthaṃ khandhakavatthunā sādhento <bold>‘‘devadatte’’</bold>tiādimāha. <bold>Gayāsīse</bold>ti gayāgāmassa avidūre gayāsīsanāmako hatthikumbhasadiso piṭṭhipāsāṇo atthi, yattha bhikkhusahassassapi okāso hoti, tasmiṃ piṭṭhipāsāṇe. <bold>‘‘Cittācāraṃ ñatvā’’</bold>ti <pageBreak edition="Vipassana Research Institut" number="2.0364" /> iminā ādesanāpāṭihāriyaṃ dasseti, <bold>‘‘dhammaṃ desesī’’</bold>ti iminā anusāsanīpāṭihāriyaṃ, <bold>‘‘vikubbanaṃ dassetvā’’</bold>ti iminā iddhipāṭihāriyaṃ. <bold>Mahānāgā</bold>ti mahākhīṇāsavā arahanto. ‘‘Nāgo’’ti hi arahato adhivacanaṃ natthi āgu pāpametassāti katvā. Yathāha <bold>sabhiyasutte</bold> –</paragraph>
    <gatha1 line="14">‘‘Āguṃ na karoti kiñci loke,</gatha1>
    <gatha2 line="15">Sabbasaṃyoge visajja bandhanāni;</gatha2>
    <gatha3 line="16">Sabbattha na sajjatī vimutto,</gatha3>
    <gathalast line="17">Nāgo tādi pavuccate tathattā’’ti. (su. ni. 527; mahāni. 80; cūḷani. 27, 139);</gathalast>
    <paragraph line="18">Aṭṭhakathāyaṃ panettha ‘‘dhammasenāpatissa dhammadesanaṃ sutvā pañcasatā bhikkhū sotāpattiphale patiṭṭhahiṃsu. Mahāmoggallānassa dhammadesanaṃ sutvā arahattaphale’’ti (dī. ni. aṭṭha. 1.486) vuttaṃ. <bold>Saṅghabhedakakkhandhakapāḷiyaṃ</bold> pana ‘‘atha kho tesaṃ bhikkhūnaṃ āyasmatā sāriputtena ādesanāpāṭihāriyānusāsaniyā, āyasmatā ca mahāmoggallānena iddhipāṭihāriyānusāsaniyā ovadiyamānānaṃ anusāsiyamānānaṃ virajaṃ vītamalaṃ dhammacakkhuṃ udapādi ‘yaṃ kiñci samudayadhammaṃ, sabbaṃ taṃ nirodhadhamma’nti’’ (cūḷava. 345) ubhinnampi therānaṃ dhammadesanāya tesaṃ dhammacakkhupaṭilābhova dassito, tayidaṃ visadisavacanaṃ dīghabhāṇakānaṃ, khandhakabhāṇakānañca matibhedenāti daṭṭhabbaṃ. Saṅgāhakabhāsitā hi ayaṃ pāḷi, aṭṭhakathā ca teheva saṅgahamāropitā, apica pāḷiyaṃ uparimaggaphalampi saṅgahetvā ‘‘dhammacakkhuṃ udapādī’’ti <pageBreak edition="Myanmar" number="2.0414" /> vuttaṃ yathā taṃ brahmāyusutte, (ma. ni. 2.343) cūḷarāhulovādasutte (ma. ni. 3.416) cāti veditabbaṃ.</paragraph>
    <paragraph line="19">‘‘<bold>Anusāsanīpāṭihāriyaṃ pana buddhānaṃ satataṃ dhammadesanā’’</bold>ti sātisayatāya vuttaṃ. <bold>Saupārambhāni</bold> yathāvuttena patirūpakena upārambhitabbato. <bold>Sadosāni</bold> parāropitadosasamucchindanassa anupāyabhāvato. Sadosattā eva <bold>addhānaṃ na tiṭṭhanti</bold> cirakālaṭṭhāyīni na honti. <bold>Addhānaṃ atiṭṭhanato na niyyantī</bold>ti phalena hetuno anumānaṃ. Aniyyānikatāya hi tāni anaddhaniyāni. <bold>Anusāsanīpāṭihāriyaṃ anupārambhaṃ</bold> visuddhippabhavato, visuddhinissayato ca. Tatoyeva <bold>niddosaṃ.</bold> Na hi tattha pubbāparavirodhādidosasambhavo atthi. Niddosattā eva <bold>addhānaṃ tiṭṭhati</bold> parappavādavātehi, kilesavātehi <pageBreak edition="Vipassana Research Institut" number="2.0365" /> ca anupahantabbato. <bold>Addhānaṃ tiṭṭhanato niyyātī</bold>ti idhāpi phalena hetuno anumānaṃ. Niyyānikatāya hi taṃ addhaniyaṃ. <bold>Tasmā</bold>ti yathāvuttakāraṇato, tena ca upārambhādiṃ, anupārambhādiñcāti ubhayaṃ yathākkamaṃ ubhayattha gārayhapāsaṃsabhāvānaṃ hetubhāvena paccāmasati.</paragraph>
    <subhead line="20">Bhūtanirodhesakavatthuvaṇṇanā</subhead>
    <paragraph line="21" number="487"><bold>Aniyyānikabhāvadassanattha</bold>nti yasmā mahābhūtapariyesako bhikkhu purimesu dvīsu pāṭihāriyesu vasippatto sukusalopi samāno mahābhūtānaṃ aparisesanirodhasaṅkhātaṃ nibbānaṃ nāvabujjhi, tasmā tadubhayāni niyyānāvahattābhāvato aniyyānikānīti tesaṃ aniyyānikabhāvadassanatthaṃ. <bold>Niyyānikabhāvadassanattha</bold>nti anusāsanīpāṭihāriyaṃ takkarassa ekantato niyyānāvahanti tasseva niyyānikabhāvadassanatthaṃ.</paragraph>
    <paragraph line="22">Evaṃ etissā desanāya mukhyapayojanaṃ dassetvā idāni anusaṅgikapayojanaṃ dassetuṃ <bold>‘‘apicā’’</bold>tiādi āraddhaṃ. Niyyānameva hi etissā desanāya mukhyapayojanaṃ tassa tadatthabhāvato. <bold>Buddhānaṃ</bold> pana <bold>mahantabhāvo</bold> anusaṅgikapayojanaṃ atthāpattiyāva gantabbato. Kīdiso nāmesa bhikkhūti āha <bold>‘‘yo mahābhūte’’</bold>tiādi. <bold>Pariyesanto</bold>ti apariyesaṃ <pageBreak edition="Myanmar" number="2.0415" /> nirujjhanavasena mahābhūte gavesanto, tesaṃ anavasesanirodhaṃ vīmaṃsantoti vuttaṃ hoti. <bold>Vicaritvā</bold>ti dhammatāya codiyamāno paricaritvā. Dhammatāsiddhaṃ kiretaṃ, yadidaṃ tassa bhikkhuno tathā vicaraṇaṃ yathā abhijātiyaṃ mahāpathavikampādi. <bold>Vissajjokāsa</bold>nti vissajjaṭṭhānaṃ, <bold>‘‘vissajjakara’’</bold>ntipi pāṭho, vissajjakanti attho. <bold>Tasmā</bold>ti buddhameva pucchitvā nikkaṅkhattā, tasseva vissajjituṃ samatthatāyāti vuttaṃ hoti. <bold>Mahantabhāvappakāsanattha</bold>nti sadevake loke anaññasādhāraṇassa buddhānaṃ mahantabhāvassa mahānubhāvatāya dīpanatthaṃ. <bold>Idañca kāraṇa</bold>nti ‘‘sabbesampi buddhānaṃ sāsane ediso eko bhikkhu tadānubhāvappakāsako hotī’’ti imampi kāraṇaṃ.</paragraph>
    <paragraph line="23"><bold>Katthā</bold>ti nimitte bhummaṃ, kasmiṃ ṭhāne kāraṇabhūteti atthaṃ dassetuṃ <bold>‘‘kiṃ āgammā’’</bold>ti vuttaṃ, kiṃ ārammaṇaṃ paccayabhūtaṃ adhigantvā adhigamanahetūti attho. Tenāha <bold>‘‘kiṃ pattassā’’</bold>ti. Kimārammaṇaṃ pattassa puggalassa nirujjhantīti sambandho, hetugabbhavisesanametaṃ. <bold>Te</bold>ti mahābhūtā. <bold>Appavattivasenā</bold>ti puna anuppajjanavasena. <bold>Sabbākārenā</bold>ti vacanatthalakkhaṇarasapaccupaṭṭhānapadaṭṭhāna-samuṭṭhānakalāpacuṇṇanānattekattavinibbhogā- vinibbhogasabhāga-visabhāgaajjhattikabāhirasaṅgahapaccayasamannāhārapaccayavibhāgākārato <pageBreak edition="Vipassana Research Institut" number="2.0366" />, sasambhārasaṅkhepasasambhāravibhattisalakkhaṇasaṅkhepasalakkhaṇavibhattiākārato cāti sabbena ākārena.</paragraph>
    <paragraph line="24" number="488"> Dibbanti ettha pañcahi kāmaguṇehi samaṅgībhūtā hutvā vicaranti, kīḷanti, jotenti cāti <bold>devā,</bold> devalokā. Te yanti upagacchanti etenāti <bold>devayāniyo</bold> yathā ‘‘niyyānikā’’ti (dha. sa. dukamātikā 97) ettha anīyasaddo katvatthe, tathā idha karaṇattheti daṭṭhabbaṃ. Tathā hi vuttaṃ <bold>‘‘tena hesā’’</bold>tiādi. <bold>Vasaṃ vattento</bold>ti ettha <bold>vasavattanaṃ</bold> nāma yathicchitaṭṭhānagamanaṃ. <bold>Ta</bold>nti iddhividhañāṇaṃ. Cattāro mahārājāno etesaṃ issarāti <bold>cātumahārājikā.</bold> Kasmā panesa samīpe ṭhitaṃ sadevakalokapajjotaṃ bhagavantaṃ apucchitvā dūre deve upasaṅkamīti codanamapaneti <bold>‘‘samīpe ṭhita’’</bold>ntiādinā. ‘‘Ye devā maggaphalalābhino, tepi tamatthaṃ ekadesena jāneyyuṃ, buddhavisayo panāyaṃ pañho pucchito’’ti cintetvā <pageBreak edition="Myanmar" number="2.0416" /> ‘‘na jānāmā’’ti āhaṃsu. Tenāha <bold>‘‘buddhavisaye’’</bold>tiādi. <bold>Na labbhā</bold>ti na sakkā, ajjhottharaṇaṃ nāmettha pucchāya nibbādhananti vuttaṃ <bold>‘‘punappunaṃ pucchatī’’</bold>ti. <bold>‘‘Hatthato mocessāmā’’</bold>ti vohāravasena vuttaṃ, handa naṃ dūramapanessāmāti vuttaṃ hoti. <bold>Abhikkantatarā</bold>ti ettha <bold>abhi</bold>saddo atisaddatthoti āha <bold>‘‘atikkantatarā’’</bold>ti, rūpasampattiyā ceva paññāpaṭibhānādiguṇehi ca amhe abhibhuyya paresaṃ kāmanīyatarāti attho. <bold>Paṇītatarā</bold>ti uḷāratarā. Tena vuttaṃ <bold>‘‘uttamatarā’’</bold>ti.</paragraph>
    <paragraph line="25" number="491-493"> Sahassakkho pana sakko abhisametāvī āgataphalo viññātasāsano, so kasmā taṃ bhikkhuṃ upāyena niyyojesīti anuyogamapaneti <bold>‘‘ayaṃ pana viseso’’</bold>tiādinā.</paragraph>
    <paragraph line="26"><bold>Khajjopanaka</bold>nti rattiṃ jalantaṃ khuddakakimiṃ. <bold>Dhamanto viyā</bold>ti mukhavātaṃ dento viya. <bold>Atthi cevā</bold>ti ediso mahābhūtapariyesako <bold>puggalo nāma</bold> vijjamāno eva bhaveyya, mayā apesitoyeva pacchā jānissatīti adhippāyo. <bold>Tato</bold>ti tathā cintanato paraṃ. Iddhividhañāṇasseva adhippetattā <bold>devayāniyasadisova. ‘‘Devayāniyamaggoti vā…pe… abhiññāñāṇanti vā sabbametaṃ iddhividhañāṇasseva nāma’’</bold>nti idaṃ pāḷiyaṃ, aṭṭhakathāsu ca tattha tattha āgataruḷhināmavasena vuttaṃ. Sabbāsupi hi abhiññāsu devayāniyamaggādiekacittakkhaṇikaappanādināmaṃ yathārahaṃ sambhavati.</paragraph>
    <paragraph line="27" number="494"><bold>Āgamanapubbabhāge</bold><pageBreak edition="Vipassana Research Institut" number="2.0367" /><bold>nimitta</bold>nti brahmuno āgamanassa pubbabhāge uppajjanakanimittaṃ. Udayato pubbabhāgeti ānetvā sambandho. <bold>Ime</bold>ti brahmakāyikā. <bold>Veyyākaraṇenā</bold>ti byākaraṇena. <bold>Anāraddhacitto</bold>ti anārādhitacitto atuṭṭhacitto. <bold>Vāda</bold>nti dosaṃ. <bold>Vikkhepa</bold>nti vācāya vividhā khepanaṃ.</paragraph>
    <paragraph line="28" number="495"><bold>Kuhakattā</bold>ti vuttanayena abhūtato aññesaṃ vimhāpetukāmattā. <bold>‘‘Guhakattā’’</bold>ti paṭhitvā guyhitukāmattāti atthampi vadanti keci.</paragraph>
    <subhead line="29">Tīradassīsakuṇūpamāvaṇṇanā</subhead>
    <paragraph line="30" number="497"><bold>Padesenā</bold>ti <pageBreak edition="Myanmar" number="2.0417" /> ekadesena, upādinnakena sattasantānapariyāpannenāti attho. <bold>Anupādinnakepī</bold>ti anindriyabaddhepi. <bold>Nippadesato</bold>ti anavasesato. <bold>Tasmā</bold>ti tathā pucchitattā, pucchāya ayuttabhāvatoti adhippāyo. <bold>Pucchāmūḷhassā</bold>ti pucchitumajānanato pucchāya sammūḷhassa. Vitathapañho hi ‘‘pucchāmūḷho’’ti vuccati yathā ‘‘maggamūḷho’’ti. <bold>Pucchāya dosaṃ dassetvā</bold>ti tena katapucchāya pucchitākāre dosaṃ vibhāvetvā. <bold>Pucchāvissajjana</bold>nti tathā sikkhāpitāya avitathapucchāya vissajjanaṃ. Yasmā vissajjanaṃ nāma pucchānurūpaṃ, pucchāsabhāgena vissajjetabbato, na ca tathāgatā virajjhitvā katapucchānurūpaṃ virajjhitvāva vissajjenti, atthasabhāgatāya ca vissajjanassa pucchakā tadatthaṃ anavabujjhantā sammuyhanti, tasmā pucchaṃ sikkhāpetvā avitathapucchāya vissajjanaṃ buddhānamāciṇṇanti veditabbaṃ. Tenāha <bold>‘‘kasmā’’</bold>tiādi. <bold>Duviññāpayo</bold>ti yathāvuttakāraṇena duviññāpetabbo.</paragraph>
    <paragraph line="31" number="498"><bold>Na patiṭṭhātī</bold>ti paccayaṃ katvā na patiṭṭhahati. ‘‘Katthā’’ti idaṃ nimitte bhummanti āha <bold>‘‘kiṃ āgammā’’</bold>ti. <bold>Appatiṭṭhā</bold>ti appaccayā, sabbena sabbaṃ samucchinnakāraṇāti attho. <bold>Upādinnaṃyevā</bold>ti indriyabaddhameva. Yasmā ekadisābhimukhaṃ santānavasena bahudhā saṇṭhite rūpappabandhe dīghasaññā, tamupādāya tato appakaṃ saṇṭhite rassasaññā, tadubhayañca visesato rūpaggahaṇamukhena gayhati, tasmā <bold>‘‘saṇṭhānavasenā’’</bold>tiādi vuttaṃ. Appaparimāṇe rūpasaṅghāte aṇusaññā, tadupādāya tato mahati thūlasaññā, idampi dvayaṃ visesato rūpaggahaṇamukhena gayhatīti āha <bold>‘‘imināpī’’</bold>tiādi. <bold>‘‘Pi</bold>-saddena cettha ‘saṇṭhānavasena upādārūpaṃ vutta’’nti etthāpi vaṇṇamattameva kathitanti imamatthaṃ samuccinātī’’ti vadanti. Vaṇṇasaddo hettha rūpāyatanapariyāyova. <bold>Subha</bold>nti sundaraṃ, iṭṭhanti attho <pageBreak edition="Vipassana Research Institut" number="2.0368" />. <bold>Asubha</bold>nti asundaraṃ, aniṭṭhanti attho. Tenāha <bold>‘‘iṭṭhāniṭṭhārammaṇaṃ panevaṃ kathita’’</bold>nti. Dīghaṃ rassaṃ aṇuṃ thūlaṃ subhāsubhanti tīsupi ṭhānesu rūpāyatanamukhena upādārūpasseva gahaṇaṃ bhūtarūpānaṃ visuṃ gahitattāti daṭṭhabbaṃ. ‘‘Kattha āpo ca pathavī, tejo vāyo na gādhatī’’ti hi bhūtarūpāni visuṃ gayhanti. <bold>Nāma</bold>nti vedanādikkhandhacatukkaṃ. Tañhi ārammaṇābhimukhaṃ namanato, nāmakaraṇato ca ‘‘nāma’’nti vuccati. Heṭṭhā ‘‘dīghaṃ <pageBreak edition="Myanmar" number="2.0418" /> rassa’’ntiādinā vuttameva idha ruppanaṭṭhena rūpasaññāya gahitanti dasseti <bold>‘‘dīghādibheda’’</bold>nti iminā. <bold>Ādi</bold>saddena āpādīnañca saṅgaho. Yasmā vā dīghādisamaññā na rūpāyatanavatthukāva, atha kho bhūtarūpavatthukāpi. Tathā hi saṇṭhānaṃ phusanamukhenapi gayhati, tasmā dīgharassādiggahaṇena bhūtarūpampi gayhatevāti imamatthaṃ viññāpetuṃ ‘‘dīghādibhedaṃ rūpa’’ micceva vuttaṃ. <bold>Kiṃ āgammā</bold>ti kiṃ adhigantvā kissa adhigamanahetu. ‘‘Uparujjhatī’’ti idaṃ anuppādanirodhaṃ sandhāya vuttaṃ, na khaṇanirodhanti āha <bold>‘‘asesametaṃ nappavattatī’’</bold>ti.</paragraph>
    <paragraph line="32" number="499"><bold>Tatra veyyākaraṇaṃ bhavatī</bold>ti anusandhivacanamattaṃ cuṇṇiyapāṭhaṃ <bold>vatvā</bold> veyyākaraṇavacanabhūtaṃ <bold>viññāṇantiādiṃ</bold> siloka<bold>māhā</bold>ti adhippāyo. <bold>Viññātabba</bold>nti visiṭṭhena ñāṇena ñātabbaṃ, sabbañāṇuttamena ariyamaggañāṇena paccakkhato jānitabbanti attho. Tenāha <bold>‘‘nibbānassetaṃ nāma’’</bold>nti. Nidassīyateti <bold>nidassanaṃ,</bold> cakkhuviññeyyaṃ, na nidassanaṃ <bold>anidassanaṃ,</bold> acakkhuviññeyyanti atthaṃ vadanti. <bold>Nidassanaṃ</bold> vā upamā, tadetassa natthīti <bold>anidassanaṃ.</bold> Na hi nibbānassa niccassa ekabhūtassa accantapaṇītasabhāvassa sadisaṃ nidassanaṃ kutoci labbhatīti. Yaṃ ahutvā sambhoti, hutvā paṭiveti, taṃ saṅkhataṃ udayavayantehi saantaṃ, asaṅkhatassa pana nibbānassa niccassa te ubhopi antā na santi, tato eva navabhāvāpagamasaṅkhātā jaratāpi tassa natthīti vuttaṃ <bold>‘‘uppādanto vā’’</bold>tiādi. Tattha <bold>uppādanto</bold>ti uppādāvatthā. <bold>Vayanto</bold>ti bhaṅgāvatthā. <bold>Ṭhitassa aññathattanto</bold>ti jaratā vuttā. Avasesaggahaṇena ṭhitāvatthā anuññātā hoti. <bold>Titthassā</bold>ti pānatitthassa. Tattha nibbacanaṃ dasseti <bold>‘‘tañhī’’</bold>tiādinā. <bold>Papantī</bold>ti pakārena pivanti. Tathā hi ācariyena vuttaṃ ‘‘papanti etthāti papanti vuttaṃ. Ettha hi papanti pānatittha’’nti (dī. ni. ṭī. 1.499) niruttinayena, yathārutalakkhaṇena vā <bold>pa-kārassa bha-kāro kato.</bold><bold>Sabbato</bold>ti sabbakammaṭṭhānamukhato. Tenāha <bold>‘‘aṭṭhatiṃsāya kammaṭṭhānesu yena yena mukhenā’’</bold>ti. Ayaṃ aṭṭhakathāto aparo nayo – pakārena bhāsanaṃ jotanaṃ <bold>pabhā,</bold> sabbato pabhā assāti <bold>sabbatopabhaṃ,</bold> kenaci anupakkiliṭṭhatāya samantato pabhassaraṃ visuddhanti attho. <bold>Ettha nibbāne</bold>ti nimitte bhummaṃ dasseti <bold>‘‘idaṃ nibbānaṃ āgammā’’</bold>ti iminā. Yena <pageBreak edition="Myanmar" number="2.0419" /> nibbānamadhigataṃ, taṃ <pageBreak edition="Vipassana Research Institut" number="2.0369" /> santatipariyāpannānaṃyeva idha anuppādanirodho adhippetoti vuttaṃ <bold>‘‘upādinnakadhammajātaṃ nirujjhati, appavattaṃ hotī’’</bold>ti.</paragraph>
    <paragraph line="33"><bold>Tatthā</bold>ti yadetaṃ ‘‘viññāṇassa nirodhenā’’ti padaṃ vuttaṃ, tasmiṃ. Viññāṇaṃ uddharati tassa vibhajjitabbattā. <bold>Carimakaviññāṇa</bold>nti arahato cuticittasaṅkhātaṃ parinibbānacittaṃ. <bold>Abhisaṅkhāraviññāṇa</bold>nti puññādiabhisaṅkhāracittaṃ. <bold>Etthetaṃ uparujjhatī</bold>ti etasmiṃ nibbāne etaṃ nāmarūpaṃ anupādisesāya nibbānadhātuyā nirujjhati. Tenāha <bold>‘‘vijjhāta…pe… bhāvaṃ yātī’’</bold>ti. <bold>Vijjhātadīpasikhā viyā</bold>ti nibbutadīpasikhā viya. <bold>‘‘Abhisaṅkhāraviññāṇassāpī’’</bold>tiādinā saupādisesanibbānadhātumukhena anupādisesanibbānadhātumeva vadati nāmarūpassa anavasesato uparujjhanassa adhippetattā. Tena vuttaṃ <bold>‘‘anuppādavasena uparujjhatī’’</bold>ti. <bold>Sotāpattimaggañāṇenā</bold>ti kattari, karaṇe vā karaṇavacanaṃ, <bold>nirodhenā</bold>ti pana hetumhi. <bold>Etthā</bold>ti nibbāne. Sesaṃ sabbattha uttānatthameva.</paragraph>
    <paragraph line="34">Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya sādhuvilāsiniyā nāma līnatthapakāsaniyā kevaṭṭasuttavaṇṇanāya līnatthapakāsanā.</paragraph>
    <centered line="35">Kevaṭṭasuttavaṇṇanā niṭṭhitā.</centered>
  </content>
</document>