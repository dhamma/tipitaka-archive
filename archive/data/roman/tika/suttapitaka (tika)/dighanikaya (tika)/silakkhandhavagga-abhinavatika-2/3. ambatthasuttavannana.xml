<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0105t.nrf1.xml</normativeSource>
    <archivePath>roman/tika/suttapitaka (tika)/dighanikaya (tika)/silakkhandhavagga-abhinavatika-2/3. ambatthasuttavannana.xml</archivePath>
    <baseFileName>3. ambatthasuttavannana</baseFileName>
    <titlePath>3. Ambaṭṭhasuttavaṇṇanā - Sīlakkhandhavagga-abhinavaṭīkā-2 - Dīghanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">3. Ambaṭṭhasuttavaṇṇanā</chapter>
    <subhead line="2">Addhānagamanavaṇṇanā</subhead>
    <paragraph line="3" number="254"> Evaṃ <pageBreak edition="V" number="2.0172" /><pageBreak edition="M" number="2.0200" /> sāmaññaphalasuttaṃ saṃvaṇṇetvā idāni ambaṭṭhasuttaṃ saṃvaṇṇento yathānupubbaṃ saṃvaṇṇokāsassa pattabhāvaṃ vibhāvetuṃ, sāmaññaphalasuttassānantaraṃ saṅgītassa suttassa ambaṭṭhasuttabhāvaṃ pakāsetuṃ <bold>‘‘evaṃ me sutaṃ…pe… kosalesūti ambaṭṭhasutta’’</bold>nti āha. Evamīdisesu. <bold>Iti</bold>saddo cettha ādiattho, padatthavipallāsajotako pana itisaddo luttaniddiṭṭho, ādisaddalopo vā esa, upalakkhaṇaniddeso vā. <bold>Apubbapadavaṇṇanā</bold> nāma heṭṭhā aggahitatāya apubbassa padassa atthavibhajanā. ‘‘Hitvā punappunāgata-matthaṃ atthaṃ pakāsayissāmī’’ti (dī. ni. aṭṭha. 1.ganthārambhakathā) hi vuttaṃ, ‘‘anupubbapadavaṇṇanā’’ti katthaci pāṭho, so ayuttova ṭīkāya anuddhaṭattā, tathā asaṃvaṇṇitattā ca.</paragraph>
    <paragraph line="4">‘‘Rājakumārā <bold>gottavasena</bold> kosalā nāmā’’ti (dī. ni. ṭī. 1.254) ācariyena vuttaṃ. Akkharacintakā pana vadanti ‘‘kosaṃ lanti gaṇhanti, kusalaṃ vā pucchantīti <bold>kosalā’’</bold>ti. <bold>Janapadino</bold>ti janapadavanto, janapadassa vā issarā. ‘‘Kosalā nāma rājakumārā’’ti vutteyeva siddhepi ‘‘janapadino’’ti vacanaṃ santesupi aññesu taṃtaṃnāmapaññātesu tattha nivasantesu janapadibhāvato tesameva nivasanamupādāya janapadassāyaṃ samaññāti dassanatthaṃ. <bold>‘‘Tesaṃ nivāso’’</bold>ti iminā ‘‘kosalānaṃ nivāsā kosalā’’ti taddhitaṃ dasseti. <bold>‘‘Ekopi janapado’’</bold>ti iminā pana saddatoyevetaṃ puthuvacanaṃ, atthato panesa eko evāti vibhāveti. <bold>Api</bold>-saddo cettha anuggahe, tena kāmaṃ ekoyevesa janapado, tathāpi iminā kāraṇena puthuvacanamupapannanti anuggaṇhāti. Yadi ekova janapado, kathaṃ tattha bahuvacananti āha <bold>‘‘ruḷhisaddenā’’</bold>tiādi, ruḷhisaddattā bahuvacanamupapannanti vuttaṃ hoti. Nissitesu payuttassa puthuvacanassa, puthubhāvassa vā nissaye abhiniropanā idha ruḷhi, tena vuttaṃ <pageBreak edition="V" number="2.0173" /> ācariyena idha ceva aññattha ca <bold>majjhimāgamaṭīkādīsu</bold> ‘‘akkharacintakā hi īdisesu ṭhānesu yutte viya īdisaliṅgavacanāni icchanti, ayamettha ruḷhi yathā ‘aññatthāpi kurūsu viharati, aṅgesu viharatī’ti <pageBreak edition="M" number="2.0201" /> cā’’ti. Keci pana kosalanāmābhiniropanamicchanti, ayuttametaṃ puthuvacanassa appayujjitabbattā. Nāmābhiniropanāya hi ekavacanampi bhavati yathā ‘‘sīho gāyatī’’ti. Tabbisesitepi janapadasadde jātisaddattā ekavacanameva. Tenāha <bold>‘‘tasmiṃ kosalesu janapade’’</bold>ti, kosalanāmake tasmiṃ janapadeti attho. Abhūtato hi vohāramattaṃ ruḷhi, bhūtatoyeva attho vinicchinitabbo. Yathā hi –</paragraph>
    <gatha1 line="5">‘‘Santi puttā videhānaṃ, dīghāvu raṭṭhavaḍḍhano;</gatha1>
    <gathalast line="6">Te rajjaṃ kārayissanti, mithilāyaṃ pajāpatī’’ti. (jā. 2.22.276) ādīsu –</gathalast>
    <unindented line="7">Taṃputtasaṅkhātassa ekatthassa ruḷhivasena ‘‘puttā’’ti bahuvacanapayogo, tathā idhāpi tannivāsasaṅkhātassa ekatthassa ruḷhivasena ‘‘kosalesū’’ti bahuvacanapayogo hoti. Yathā ca ‘‘pāṇaṃ na haññe, na ca’dinnamādiye’’tiādīsu (a. ni. 8.42, 43, 45) jātivasena bahvatthānamekavacanapayogo, tathā idhāpi jātivasena avayavappabhedena bahvatthassa ‘‘janapade’’ti ekavacanapayogo hoti. Vuttañca ācariyena <bold>majjhimāgamaṭīkāyaṃ</bold> ‘‘tabbisesanepi janapadasadde jātisadde ekavacanameva. Tenāha ‘tasmiṃ aṅgesu janapade’ti’’.</unindented>
    <paragraph line="8">Evaṃ ruḷhivasena bahumhi viya vattabbe bahuvacanaṃ dassetvā idāni bahvatthavasena bahumpi eva vattabbe bahuvacanaṃ dassento <bold>‘‘porāṇā panāhū’’</bold>tiādimāha. <bold>Pana</bold>-saddo cettha visesatthajotano, tena puthuatthavisayatāya evetaṃ puthuvacanaṃ, na ruḷhivasenāti vakkhamānaṃ visesaṃ joteti. So hi padeso tiyojanasataparimāṇatāya bahuppabhedoti, imasmiṃ pana naye tesu kosalesu janapadesūti attho veditabbo. <bold>Mahāpanāda</bold>nti mahāpanādajātaka (jā. 1.3.40, 41, 42) surucijātakesu (jā. 1.14.102 ādayo) āgataṃ surucino nāma videharañño puttaṃ mahāpanādanāmakaṃ rājakumāraṃ. <bold>Nānānāṭakānī</bold>ti bhaṇḍukaṇḍapaṇḍukaṇḍapamukhāni chasatasahassāni nānāvidhanāṭakāni, katthaci pana ādisaddopi diṭṭho, so jātakaṭṭhakathāyaṃ na dissati, yadi ca dissati, tena naṭalaṅghakādīnaṃ saṅgaho daṭṭhabbo. <bold>Sitamattampī</bold>ti mihitamattampi. Tassa <pageBreak edition="M" number="2.0202" /> kira dibbanāṭakānaṃ anantarabhaveyeva diṭṭhattā manussanāṭakānaṃ naccaṃ amanuññaṃ ahosi. <bold>Naṅgalānipi chaḍḍetvā</bold>ti kasikammappahānavasena naṅgalāni <pageBreak edition="V" number="2.0174" /> pahāya, nidassanamattañcetaṃ. Na hi kevalaṃ kassakā eva, atha kho aññepi ubhayaraṭṭhavāsino manussā attano attano kiccaṃ pahāya tasmiṃ maṅgalaṭṭhāne sannipatiṃsu. Tadā kira mahāpanādakumārassa pāsādamaṅgalaṃ, chattamaṅgalaṃ, āvāhamaṅgalanti tīṇi maṅgalāni ekato akaṃsu, kāsivideharaṭṭhavāsinopi tattha sannipatitvā atirekasattavassāni chaṇamanubhaviṃsūti, adhunā pana ‘‘naṅgalādīnī’’ti pāṭho dissati, so na porāṇapāṭho ṭīkāyamanuddhaṭattā.</paragraph>
    <paragraph line="9"><bold>Mahājanakāye sannipatite</bold>ti keci ‘‘pahaṃsanavidhiṃ dassetvā rājakumāraṃ hāsāpessāmā’’ti, keci ‘‘taṃ kīḷanaṃ passissāmā’’ti evaṃ mahājanasamūhe sannipatite. Atulambābhiruhanadārucitakapavesanādi <bold>nānākīḷāyo dassetvā.</bold> Sakkapesito kira dibbanāṭako rājaṅgaṇe ākāse ṭhatvā upaḍḍhabhāgaṃ nāma dasseti, ekova hattho, eko pādo, ekaṃ akkhi, ekā dāṭhā naccati calati, upaḍḍhaṃ phandati, sesaṃ niccalamahosi, taṃ disvā mahāpanādo thokaṃ hasitamakāsi, imamatthaṃ sandhāya <bold>‘‘so dibbanāṭakaṃ dassetvā hasāpesī’’</bold>ti vuttaṃ. <bold>Suhajjā</bold> nāma vissāsikā ‘‘suṭṭhu hadayametesa’’nti katvā. <bold>Ādi</bold>saddena ñātakaparijanādīnaṃ saṅgaho. <bold>Tasmā</bold>ti tathā vacanato. <bold>Taṃ kusalanti vacanaṃ upādāyā</bold>ti ettha ‘‘kacci kusalaṃ? Āma kusala’’nti vacanapaṭivacanavasena pavattakusalavāditāya te manussā ādito <bold>‘‘kusalā’’</bold>ti samaññaṃ labhiṃsu, tesaṃ kusalānaṃ issarāti rājakumārā <bold>kosalā</bold> nāma jātā, tesaṃ nivāsaṭṭhānatāya pana padeso <bold>kosalā</bold>ti pubbe vuttanayameva. Tenāha <bold>‘‘so padeso kosalāti vuccatī’’</bold>ti. Evaṃ <bold>majjhimāgamaṭīkāyaṃ</bold> ācariyeneva vuttaṃ. Tatrāyamadhippāyo siyā – ‘‘so padeso kosalāti vuccatī’’ti saññīsaññā yathākkamaṃ ekavacanabahuvacanavasena vuttattā purimanaye viya idhāpi ruḷhivaseneva bahuvacanaṃ hoti. Rājakumārānaṃ nāmalābhahetumattañhettha visesoti. Idha pana ācariyena evaṃ vuttaṃ <bold>so padeso</bold>ti padesasāmaññato vuttaṃ, vacanavipallāsena vā, te padesāti attho. <bold>Kosalāti vuccati</bold> kusalā <pageBreak edition="M" number="2.0203" /> eva kosalāti katvā’’ti (dī. ni. ṭī. 1.254) tatrāyamadhippāyo siyā – <bold>so padeso</bold>ti jātisaddavasena, vacanavipallāsena vā vuttattā puthuatthavisayatāya eva bahuvacanaṃ hoti. Padesassa nāmalābhahetu hettha visesoti. ‘‘Kusala’’nti hi vacanamupādāya ruḷhināmavasena vuttanayena kosalā yathā ‘‘yevāpanakaṃ, natumhākavaggo’’ti. Apica vacanapaṭivacanavasena ‘‘kusala’’nti vadanti etthāti <bold>kosalā.</bold> Vicitrā hi taddhitavuttīti. <bold>Kusala</bold>nti ca ārogyaṃ ‘‘kacci nu bhoto kusalaṃ, kacci bhoto anāmaya’’ntiādīsu (jā. 1.15.145; jā. 2.20.129) viya, kacci tumhākaṃ ārogyaṃ hotīti attho, chekaṃ vā ‘‘kusalā naccagītassa <pageBreak edition="V" number="2.0175" />, sikkhitā cāturitthiyo’’tiādīsu (jā. 2.22.94) viya, kacci tesaṃ nāṭakānaṃ chekatā hotīti attho.</paragraph>
    <paragraph line="10">Caraṇaṃ <bold>cārikā,</bold> caraṇaṃ vā cāro, so <bold>eva cārikā,</bold> tayidaṃ maggagamanameva idhādhippetaṃ, na cuṇṇikagamanamattanti dassetuṃ <bold>‘‘addhānagamana’’</bold>nti vuttaṃ, bhāvanapuṃsakañcetaṃ, addhānagamanasaṅkhātāya cārikāya caramānoti vuttaṃ hoti, abhedepi vā bhedavohārena vuttaṃ yathā ‘‘divāvihāraṃ nisīdī’’ti, (ma. ni. 1.256) addhānagamanasaṅkhātaṃ <bold>cārikaṃ caramāno,</bold> caraṇaṃ karontoti attho. Sabbatthako hi karabhūdhātūnamatthoti. ‘‘Addhānamagga’’ntipi katthaci pāṭho, so na sundaro. Na hi cārikāsaddo maggavācakoti. Idāni taṃ vibhāgena dassetvā idhādhippetaṃ niyamento <bold>‘‘cārikā ca nāmesā’’</bold>tiādimāha. Sāvakānampi ruḷhivasena cārikāya sambhavato tato viseseti <bold>‘‘bhagavato’’</bold>ti iminā. Tathā hi <bold>majjhimāgamaṭṭhakathāyaṃ</bold> vuttaṃ ‘‘cārikaṃ caramānoti ettha kiñcāpi ayaṃ cārikā nāma mahājanasaṅgahatthaṃ buddhānaṃyeva labbhati, buddhe upādāya pana ruḷhisaddena sāvakānampi vuccati kilañjādīhi katabījanīpi tālavaṇṭaṃ viyā’’ti. <bold>Dūrepī</bold>ti ettha <bold>pi</bold>-saddena, <bold>api</bold>-saddena vā nātidūrepīti sampiṇḍanaṃ tatthāpi cārikāsambhavato. <bold>Bodhaneyyapuggala</bold>nti catusaccapaṭivedhavasena bodhanārahapuggalaṃ. <bold>Sahasā gamana</bold>nti sīghagamanaṃ. ‘‘Mahākassapassa paccuggamanādīsū’’ti vuttameva sarūpato dasseti <bold>‘‘bhagavā hī’’</bold>tiādinā. <bold>Paccuggacchanto</bold>ti paṭimukhaṃ gacchanto, paccuṭṭhahantoti attho. <bold>‘‘Tathā’’</bold>ti iminā ‘‘tiṃsayojana’’nti padamanukaḍḍhati. <bold>Pakkusāti</bold> nāma <bold>gandhārarājā. Mahākappino</bold><pageBreak edition="M" number="2.0204" /> nāma kukkuṭavatīrājā. <bold>Dhaniyo</bold> nāma koraṇḍaseṭṭhiputto gopo.</paragraph>
    <paragraph line="11">Evaṃ dhammagarutākittanamukhena mahākassapapaccuggamanādīni (saṃ. ni. aṭṭha. 2.154) ekadesena dassetvā idāni vanavāsitissasāmaṇerassa vatthuṃ vitthāretvā cārikaṃ dassetuṃ <bold>‘‘ekadivasa’’</bold>ntiādi āraddhaṃ. Ko panesa tissasāmaṇero nāma? Sāvatthiyaṃ dhammasenāpatino upaṭṭhākakule jāto mahāpuñño ‘‘piṇḍapātadāyakatisso, kambaladāyakatisso’’ti ca pubbe laddhanāmo pacchā ‘‘vanavāsitisso’’ti pākaṭo khīṇāsavasāmaṇero. Vitthāro <bold>dhammapade</bold> (dha. pa. aṭṭha. 1.74 vanavāsītissasāmaṇeravatthu). Ākāsagāmīhi saddhiṃ ākāseneva gantukāmo bhagavā <bold>‘‘chaḷabhiññānaṃ ārocehī’’</bold>ti avoca. <bold>Tassā</bold>ti tissasāmaṇerassa. <bold>Ta</bold>nti bhagavantaṃ saddhiṃ bhikkhusaṅghena cīvaraṃ pārupantaṃ. No thero no oramattako vatāti sambandho, guṇena lāmakappamāṇiko no hotīti attho.</paragraph>
    <paragraph line="12"><bold>Attano</bold><pageBreak edition="V" number="2.0176" /><bold>pattāsane</bold>ti bhikkhūnaṃ āsanapariyante. Tesaṃ gāmikānaṃ dānapaṭisaṃyuttaṃ <bold>maṅgalaṃ vatvā.</bold> Kasmā pana sadevakassa lokassa maggadesakopi samāno bhagavā evamāhāti codanaṃ sodhetuṃ <bold>‘‘bhagavā kirā’’</bold>tiādi vuttaṃ. <bold>Maggadesako</bold>ti nibbānamaggassa, sugatimaggassa vā desako.</paragraph>
    <paragraph line="13"><bold>Tāyā</bold>ti araññasaññāya. Saṅghakammavasena sijjhamānāpi upasampadā satthu āṇāvasena sijjhanato <bold>‘‘buddhadāyajjaṃ te dassāmī’’</bold>ti vuttanti vadanti. Apare pana ‘‘aparipuṇṇavīsativassasseva tassa upasampadaṃ anujānanto satthā <bold>‘buddhadāyajjaṃ te dassāmī</bold>’ti avocā’’ti vadanti. Dhammasenāpatinā upajjhāyena <bold>upasampādetvā,</bold> tatoyevesa dhammasenāpatino saddhivihārikoti aṭṭhakathāsu vutto. <bold>Dhammapadaṭṭhakathāyaṃ</bold> pana dhammasenāpatiāditherānaṃ cattālīsabhikkhusahassaparivārānaṃ attano attano parivārehi saddhiṃ paccekaṃ gamanaṃ, bhagavato ca ekakasseva gamanaṃ <bold>khuddakabhāṇakānaṃ</bold> matena vuttaṃ, idha, pana <bold>majjhimāgamaṭṭhakathāya</bold>ñca (ma. ni. aṭṭha. 2.65) aññathā gamanaṃ <bold>dīghabhāṇakamajjhimabhāṇakānaṃ</bold> matenāti daṭṭhabbaṃ. <bold>Aya</bold>nti mahākassapādīnamatthāya cārikā. Yaṃ pana anuggaṇhantassa bhagavato gamanaṃ, ayaṃ aturitacārikā nāmāti sambandho.</paragraph>
    <paragraph line="14"><bold>Imaṃ</bold><pageBreak edition="M" number="2.0205" /><bold>pana cārika</bold>nti aturitacārikaṃ. <bold>Mahāmaṇḍala</bold>nti majjhimadesapariyāpanneneva bāhirimena pamāṇena paricchinnattā mahantataraṃ maṇḍalaṃ. <bold>Majjhimamaṇḍala</bold>nti itaresaṃ ubhinnaṃ vemajjhe pavattaṃ maṇḍalaṃ. <bold>Antomaṇḍala</bold>nti itarehi khuddakaṃ maṇḍalaṃ, itaresaṃ vā antogadhattā antimaṃ maṇḍalaṃ, abbhantarimaṃ maṇḍalanti vuttaṃ hoti. Kiṃ panimesaṃ pamāṇanti āha <bold>‘‘katthā’’</bold>tiādi. Tattha navayojanasatikatā majjhimadesapariyāpannavaseneva gahetabbā tato paraṃ aturitacārikāya agamanato. Taduttari hi turitacārikāya eva tathāgato gacchati, na aturitacārikāya. Pavāretvāva cārikācaraṇaṃ buddhāciṇṇanti vuttaṃ <bold>‘‘mahāpavāraṇāya pavāretvā’’</bold>tiādi. <bold>Pāṭipadadivase</bold>ti paṭhamakattikapuṇṇamiyā anantare pāṭipadavase. <bold>Samantā</bold>ti gatagataṭṭhānassa catūsu passesu samantato. Mahājanakāyassa sannipatanato <bold>purimaṃ purimaṃ āgatā nimantetuṃ labhanti</bold>. Tathā sannipatanameva dassetuṃ <bold>‘‘itaresū’’</bold>tiādi vuttaṃ. <bold>Samathavipassanā taruṇā hontī</bold>ti ettha samathassa taruṇabhāvo upacārasamādhivasena, vipassanāya pana saṅkhāraparicchedañāṇaṃ, kaṅkhāvitaraṇañāṇaṃ, sammasanañāṇaṃ, maggāmaggañāṇanti catunnaṃ ñāṇānaṃ vasena veditabbo. <bold>Taruṇavipassanā</bold>ti hi tesaṃ catunnaṃ ñāṇānamadhivacanaṃ. <bold>Pavāraṇāsaṅgahaṃ datvā</bold>ti anumatidānavasena datvā. <bold>Kattikapuṇṇamāya</bold>nti pacchimakattikapuṇṇamiyaṃ. <bold>‘‘Migasirassa paṭhamapāṭipadadivase’’</bold>ti <pageBreak edition="V" number="2.0177" /> idaṃ majjhimadesavohāravasena migasiramāsassa paṭhamaṃ pāṭipadadivasaṃ sandhāya vuttaṃ, etarahi pavattavohāravasena pana pacchimakattikamāsassa kāḷapakkhapāṭipadadivaso veditabbo.</paragraph>
    <paragraph line="15"><bold>Aññenapi kāraṇenā</bold>ti bhikkhūnaṃ samathavipassanātaruṇabhāvato aññenapi majjhimamaṇḍale veneyyānaṃ ñāṇaparipākādikāraṇena. <bold>Catumāsa</bold>nti āsaḷhīpuṇṇamiyā pāṭipadato yāva pacchimakattikapuṇṇamī, tāva catumāsaṃ. ‘‘Samantā yojanasata’’ntiādinā <bold>vuttanayeneva. Vasanaṃ vassaṃ,</bold> vasanakiriyā, vutthaṃ vasitaṃ vassamassāti <bold>vutthavasso,</bold> tassa. Tathāgatena vinetabbattā <bold>‘‘bhagavato veneyyasattā’’</bold>ti sāminiddeso vutto, kattuniddeso vā esa. <bold>Veneyyasattā</bold>ti ca caritānurūpaṃ vinetabbasattā. <bold>Indriyaparipākaṃ āgamayamāno</bold>ti saddhādiindriyānaṃ vimuttiparipācanabhāvena paripakkaṃ paṭimānento. Phussamāghaphagguṇacittamāsānaṃ <pageBreak edition="M" number="2.0206" /> aññataramāsassa paṭhamadivase nikkhamanato māsaniyamo ettha na katoti daṭṭhabbaṃ. Tenāha <bold>‘‘ekamāsaṃ vā dviticatumāsaṃ vā tattheva vasitvā’’</bold>ti. <bold>Tatthevā</bold>ti vassūpagamanaṭṭhāne eva. <bold>‘‘Sattahi vā’’</bold>tiādi ‘‘ekamāsaṃ vā’’tiādinā yathākkamaṃ yojetabbaṃ – yadi aparampi ekamāsaṃ tattheva vasati, sattahi māsehi cārikaṃ pariyosāpeti. Yadi dvimāsaṃ chahi, yadi timāsaṃ pañcahi, yadi catumāsaṃ tattheva vasati, catūhi māsehi cārikaṃ pariyosāpetīti. Kasmā pana cārikāgamananti āsaṅkānivattanatthaṃ <bold>‘‘itī’’</bold>tiādi vuttaṃ. Atirekaṃ jarādubbalo <bold>bāḷhajiṇṇo. Te kadā passissanti,</bold> na passissanti eva. <bold>Lokānukampakāyā</bold>ti lokānukampakāya eva. Tena vuttaṃ ‘‘na cīvarādihetū’’ti.</paragraph>
    <paragraph line="16"><bold>Jaṅghavihāravasenā</bold>ti jaṅghāhi vicaraṇavasena, jaṅghāhi vicaritvā tattha tattha katipāhaṃ nivasanavasena vā. Sabbiriyāpathasādhāraṇañhi vihāravacanaṃ. <bold>Sarīraphāsukatthāyā</bold>ti ekasmiṃyeva ṭhāne nibaddhavāsavasena ussannadhātukassa sarīrassa vicaraṇena phāsubhāvatthāya. <bold>Aṭṭhuppattikālābhikaṅkhanatthāyā</bold>ti aggikkhandhopamasutta (a. ni. 7.72) maghadevajātakādi (jā. 1.1.9) desanānaṃ viya dhammadesanāya abhikaṅkhitabbaaṭṭhuppattikālatthāya, aṭṭhuppattikālassa vā abhikaṅkhanatthāya, aṭṭhuppattikāle dhammadesanatthāyāti vuttaṃ hoti. <bold>Sikkhāpadapaññāpanatthāyā</bold>ti surāpānasikkhāpadādi (pāci. 327, 328, 329) paññāpane viya sikkhāpadānaṃ paññāpanatthāya. <bold>Bodhanatthāyā</bold>ti aṅgulimālādayo (ma. ni. 2.347) viya <bold>bodhaneyyasatte</bold> catusaccabodhanatthāya. <bold>Mahatā</bold>ti mahatiyā. Kañci, katipaye vā puggale uddissa <pageBreak edition="V" number="2.0178" /> cārikā <bold>nibaddhacārikā.</bold> Tadaññā sambahule uddissa gāmanigamanagarapaṭipāṭiyā cārikā <bold>anibaddhacārikā.</bold> Tenāha <bold>‘‘tatthā’’</bold>tiādi. <bold>Yaṃ caratī</bold>ti kiriyāparāmasanaṃ.</paragraph>
    <paragraph line="17">‘‘Esā idha adhippetā’’ti vuttameva vitthārato dassetuṃ <bold>‘‘tadā kirā’’</bold>tiādi vuttaṃ. <bold>Dasasahassilokadhātuyā</bold>ti jātikkhettabhūtaṃ dasasahassacakkavāḷaṃ sandhāya vuttaṃ. Kasmāti ce? Tattheva bhabbasattānaṃ sambhavato. Tattha hi satte bhabbe paripakkindriye passituṃ buddhañāṇaṃ abhinīharitvā ṭhito bhagavā ñāṇajālaṃ pattharatīti vuccati, idañca devabrahmānaṃ <pageBreak edition="M" number="2.0207" /> vasena vuttaṃ. Manussā pana imasmiṃyeva cakkavāḷe, imasmiṃyeva ca saparivāre jambudīpe bodhaneyyā honti. <bold>Bodhaneyyabandhave</bold>ti bodhaneyyasattasaṅkhāte bhagavato bandhave. Gottādisambandhā viya hi saccapaṭivedhasambandhā veneyyā bhagavato bandhavā nāmāti. Gocarabhāvūpagamanaṃ sandhāya <bold>‘‘sabbaññutaññāṇajālassa anto paviṭṭho’’</bold>ti vuttaṃ. Bhagavā kira mahākaruṇāsamāpattiṃ samāpajjitvā tato vuṭṭhāya ‘‘ye sattā bhabbā paripakkañāṇā, te mayhaṃ ñāṇassa upaṭṭhahantū’’ti cittaṃ adhiṭṭhāya samannāharati, tassa sahasamannāhārā eko vā dve vā sambahulā vā tadā vinayūpagā veneyyā ñāṇassa āpāthamāgacchanti, ayamettha buddhānubhāvo. Evamāpāthagatānaṃ pana nesaṃ upanissayaṃ pubbacariyaṃ, pubbahetuṃ, sampati vattamānañca paṭipattiṃ oloketi. Veneyyasattapariggaṇhanatthañhi samannāhāre kate paṭhamaṃ nesaṃ veneyyabhāvena upaṭṭhānaṃ hoti, atha ‘‘kiṃ nu kho bhavissatī’’ti saraṇagamanādivasena kañci nipphattiṃ vīmaṃsamāno pubbūpanissayādīni oloketi. Tenāha <bold>‘‘atha bhagavā’’</bold>tiādi. <bold>So</bold>ti ambaṭṭho. <bold>Vādapaṭivādaṃ katvā</bold>ti ‘‘evaṃ nu te ambaṭṭhā’’tiādinā (dī. ni. 1.262) mayā vuttavacanassa ‘‘ye ca kho te bho gotama muṇḍakā samaṇakā’’tiādinā (dī. ni. 1.263) paṭivacanaṃ datvā, <bold>asabbhivākya</bold>nti asappurisavācaṃ, tikkhattuṃ ibbhavādanipātanavasena nānappakāraṃ sādhusabhāvāya vācāya vattumayuttaṃ vākyaṃ vakkhatīti vuttaṃ hoti. <bold>Nibbisevana</bold>nti vigatatudanaṃ, mānadappavasena apagataparinipphandananti attho.</paragraph>
    <paragraph line="18"><bold>Avasaritabba</bold>nti upagantabbaṃ. Tassa gāmassa idaṃ nāmamattaṃ, kimettha atthapariyesanāyāti vuttaṃ <bold>‘‘ijjhānaṅgalantipi pāṭho’’</bold>ti. ‘‘Yena disābhāgenā’’ti karaṇaniddesānurūpaṃ karaṇatthe upayogavacananti dasseti <bold>‘‘tena avasarī’’</bold>ti iminā. ‘‘Yasmiṃ padese’’ti pana bhummaniddesānurūpaṃ <bold>‘‘taṃ vā avasarī’’</bold>ti vuttaṃ. Tadubhayamevatthaṃ vivarati <bold>‘‘tena disābhāgenā’’</bold>tiādinā. <bold>Gato</bold>ti upagato, agamāsīti attho. Puna <bold>gato</bold>ti sampatto, sampāpuṇīti attho. <bold>‘‘Icchānaṅgale’’</bold>ti idaṃ tadā bhagavato gocaragāmanidassanaṃ, samīpatthe cetaṃ bhummaṃ <pageBreak edition="V" number="2.0179" />. <bold>‘‘Icchānaṅgalavanasaṇḍe’’</bold>ti idaṃ pana nivāsaṭṭhānadassanaṃ, nippariyāyato adhikaraṇe cetaṃ bhummanti tadubhayampi padaṃ visesatthadassanena vivaranto <bold>‘‘icchānaṅgalaṃ upanissāyā’’</bold>tiādimāha <pageBreak edition="M" number="2.0208" />. <bold>‘‘Sīlakhandhāvāra’’</bold>ntiādi vuttanayena veneyyahitasamapekkhanavaseneva bhagavato vihāradassanaṃ. Tattha dhammarājassa bhagavato sabbaso adhammaniggaṇhanaparā eva paṭipatti, sā ca sīlasamādhipaññāvasenāti sīlādittayasseva gahaṇaṃ. <bold>Sīlakhandhāvāra</bold>nti cakkavattirañño dāruiṭṭhakādikataṃ khandhāvārasadisaṃ sīlasaṅkhātaṃ khandhāvāraṃ bandhitvā viharatīti sambandho. Dārukkhandhādīhi āsamantato varanti parikkhipanti etthāti hi <bold>khandhāvāro</bold> a-kārassa dīghaṃ katvā, rājūnaṃ aciranivāsaṭṭhānaṃ. Tattha pana bhagavato aciranivasanakiriyāsambandhamattena bhayanivāraṇaṭṭhena taṃsadisatāya sīlampi tathā vuccati. <bold>Samādhikonta</bold>nti sammāsamādhisaṅkhātaṃ maṅgalasattiṃ. <bold>Sabbaññutaññāṇapada</bold>nti sabbaññutaññāṇasaṅkhātaṃ jayamantapadaṃ. <bold>Parivattayamāno</bold>ti parijappamāno. <bold>‘‘Sabbaññutaññāṇasara’’</bold>ntipi pāṭho, sabbaññutaññāṇavajiraggasaraṃ aparāparaṃ samparivattamānoti attho. <bold>Yathābhirucitena vihārenā</bold>ti sabbavihārasādhāraṇadassanaṃ, dibbavihārādīsu yena yena attanā abhirucitena vihārena viharatīti attho.</paragraph>
    <subhead line="19">Pokkharasātivatthuvaṇṇanā</subhead>
    <paragraph line="20" number="255"><bold>Mante</bold>ti iruvedādimantasatthe. Iruvedādayo hi guttabhāsitabbaṭṭhena ‘‘mantā’’ti vuccanti. Aṇa-saddo saddeti āha <bold>‘‘sajjhāyatī’’</bold>ti. Lokiyā pana vadanti ‘‘brahmuno apaccaṃ brāhmaṇo, nāgamo, ṇattaṃ, dīghādī’’ti. Kasmā ayameva vacanattho vuttoti āha <bold>‘‘idamevā’’</bold>tiādi. Atha kesaṃ itaro vacanatthoti codanamapaneti <bold>‘‘ariyā panā’’</bold>tiādinā. Atha vā yaṃ lokiyā vadanti ‘‘brahmunā jāto brāhmaṇo’’tiādiniruttiṃ, taṃ paṭikkhipituṃ evaṃ vuttaṃ. ‘‘Idamevā’’ti hi avadhāraṇena taṃ paṭikkhipati. <bold>‘‘Jātibrāhmaṇāna’’</bold>nti pana iminā saddantarena dassitesu jātibrāhmaṇavisuddhibrāhmaṇavasena duvidhesu brāhmaṇesu visuddhibrāhmaṇānaṃ niruttiṃ dassento <bold>‘‘ariyā panā’’</bold>tiādimāha. Bahanti pāpe bahi karontīti hi ariyā <bold>brāhmaṇā</bold> niruttinayena. <bold>‘‘Tassa kira kāyo setapokkharasadiso’’</bold>ti idamevassa nāmalābhahetudassanaṃ, sesaṃ pana tappasaṅgena yathāvijjamānavisesadassanameva. Tenāha <bold>‘‘iti naṃ pokkharasadisattā pokkharasātīti sañjānantī’’</bold>ti. Pokkharena sadiso kāyo yassāti hi <bold>pokkharasātī</bold> niruttinayena <pageBreak edition="M" number="2.0209" />. Sātasaddo vā sadisattho, pokkharena sāto sadiso kāyo tathā, so yassāti <bold>pokkharasātī. Setapokkharasadiso</bold>ti setapadumavaṇṇo. <bold>Devanagare</bold>ti ālakamandādidevapure. <bold>Ussāpitarajatatoraṇa</bold>nti gambhīranemanikhātaṃ accuggataṃ rajatamayaṃ indakhīlaṃ <pageBreak edition="V" number="2.0180" />. <bold>Kāḷamegharājī</bold>ti kadāci dissamānā kāḷaabbhalekhā. <bold>Rajatapanāḷikā</bold>ti rajatamayatumbaṃ. <bold>Suvaṭṭitā</bold>ti vaṭṭabhāvassa yuttaṭṭhāne suṭṭhu vaṭṭulā. Kāḷavaṅgatilakādīnamabhāvena <bold>suparisuddhā.</bold><bold>‘‘Arājake’’</bold>tiādināpi sobhaggappattabhāvameva nidasseti.</paragraph>
    <paragraph line="21">Idāni aparampi tassa nāmalābhahetuṃ dassento <bold>‘‘ayaṃ panā’’</bold>tiādimāha. Tattha ca <bold>‘‘himavantapadese mahāsare padumagabbhe nibbattī’’</bold>ti idamevassa nāmalābhahetudassanaṃ. Sesaṃ pana tappasaṅgena tathāpavattākāradassanameva. Tenāha <bold>‘‘iti naṃ pokkhare sayitattā pokkharasātīti sañjānantī’’</bold>ti. Pokkhare kamale sayatīti hi <bold>pokkharasātī,</bold> sātaṃ vā vuccati samasaṇṭhānaṃ, pokkhare jātaṃ samasaṇṭhānaṃ tathā, tamassatthītipi <bold>pokkharasātī</bold>. Yaṃ pana ācariyena vuttaṃ ‘‘imassa brāhmaṇassa kīdiso pubbayogo, yena naṃ bhagavā anuggaṇhituṃ taṃ ṭhānaṃ upagatoti āhā’’ti, (dī. ni. ṭī. 1.255) tadetaṃ ‘‘ayaṃ panā’’tiādivacanaṃ ekadesameva sandhāya vuttaṃ. ‘‘So tato manussaloka’’ntiādivacanato <bold>devaloke nibbattī</bold>ti ettha aparāparaṃ nibbatti eva vuttāti daṭṭhabbaṃ. Tathārūpena kammena nibbattimeva sandhāya <bold>‘‘mātukucchivāsaṃ jigucchitvā’’</bold>tiādi vuttaṃ. <bold>‘‘Padumagabbhe nibbattī’’</bold>ti iminā saṃsedajoyeva hutvā nibbattīti dasseti. <bold>Na pupphatī</bold>ti na vikasati. <bold>Tenā</bold>ti tāpasena. <bold>Nāḷato</bold>ti pupphadaṇḍato. Suvaṇṇacuṇṇehi piñjaraṃ hemavaṇṇo yassāti <bold>suvaṇṇacuṇṇapiñjaro,</bold> taṃ, suvaṇṇacuṇṇehi vikiṇṇabhāvena hemavaṇṇanti attho. Piñjarasaddo hi hemavaṇṇapariyāyoti <bold>sāratthadīpaniyaṃ</bold> (sārattha. ṭī. 1.22) vuttaṃ. Esa nayo <bold>padumareṇupiñjara</bold>nti etthāpi. <bold>Rajatabimbaka</bold>nti rūpiyamayarūpakaṃ. <bold>Paṭijaggāmī</bold>ti posemi. <bold>Pāra</bold>nti pariyosānaṃ, nipphatti vā vuccati nadīsamuddādīnaṃ pariyosānabhūtaṃ pāraṃ viyāti katvā. Paṭisandhipaññāsaṅkhātena sabhāvañāṇena <bold>paṇḍito.</bold> Iti kattabbesu, vedesu vā visāradapaññāsaṅkhātena veyyattiyena <pageBreak edition="M" number="2.0210" /><bold>byatto. Aggabrāhmaṇo</bold>ti disāpāmokkhabrāhmaṇo. <bold>Sippa</bold>nti vedasippaṃ tasseva pakaraṇādhigatattā. <bold>Brahmadeyyaṃ adāsī</bold>ti vakkhamānanayena brahmadeyyaṃ katvā adāsi.</paragraph>
    <paragraph line="22">‘‘Ajjhāvasatī’’ti ettha <bold>adhi</bold>-saddo, <bold>ā</bold>-saddo ca upasaggamattaṃ, tato ‘‘ukkaṭṭha’’nti idaṃ ajjhāpubbavasayoge bhummatthe upayogavacanaṃ. <bold>Adhi</bold>-saddo vā issariyattho, <bold>ā</bold>-saddo mariyādattho tato ‘‘ukkaṭṭha’’nti idaṃ kammappavacanīyayoge bhummatthe upayogavacananti dasseti <bold>‘‘ukkaṭṭhanāmake’’</bold>tiādinā. Tadevatthaṃ vivarituṃ <bold>‘‘tassā’’</bold>tiādi vuttaṃ. <bold>‘‘Tassa nagarassa sāmiko hutvā’’</bold>ti hi ‘‘abhibhavitvā’’ti etassatthavivaraṇaṃ, tenetaṃ dīpeti ‘‘sāmibhāvo abhibhavana’’nti. <bold>‘‘Yāya mariyādāyā’’</bold>tiādi pana ā-saddassatthavivaraṇaṃ, tenetaṃ dīpeti ‘‘āsaddo <pageBreak edition="V" number="2.0181" /> mariyādattho, mariyādā ca nāma yāya tattha vasitabbaṃ, sāyeva aparādhīnatā’’ti. <bold>Yāya mariyādāyā</bold>ti hi yāya aparādhīnatāsaṅkhātāya anaññasādhāraṇāya avatthāyāti attho. <bold>‘‘Upasaggavasenā’’</bold>tiādi pana ‘‘ukkaṭṭhanāmake’’ti etassatthavivaraṇaṃ, tenetaṃ dīpeti ‘‘satipi bhummavacanappasaṅge dhātvatthānuvattakavisesakabhūtehi duvidhehipi upasaggehi yuttattā upayogavacanamevettha vihita’’nti. <bold>‘‘Tassa kirā’’</bold>tiādi pana atthānugatasamaññāparidīpanaṃ. <bold>Vatthu</bold> nāma nagaramāpanārahabhūmippadeso ‘‘ārāmavatthu, vihāravatthū’’tiādīsu viya.</paragraph>
    <paragraph line="23"><bold>Ukkā</bold>ti daṇḍadīpikā. <bold>Aggahesu</bold>nti ‘‘ajja maṅgaladivaso, tasmā sunakkhattaṃ, tatthāpi ayaṃ sukhaṇo mā atikkamī’’ti rattivibhāyanaṃ anurakkhantā, rattiyaṃ ālokakaraṇatthāya ukkā ṭhapetvā ukkāsu jalamānāsu nagarassa vatthuṃ aggahesuṃ, tenetaṃ dīpeti – ukkāsu ṭhitāti <bold>ukkaṭṭhā.</bold> Mūlavibhujādi ākatigaṇapakkhepena, niruttinayena vā ukkāsu vijjotayantīsu ṭhitāti <bold>ukkaṭṭhā,</bold> tathā ukkāsu ṭhitāsu ṭhitā āsītipi <bold>ukkaṭṭhā</bold>ti. <bold>Majjhimāgamaṭṭhakathāyaṃ</bold> pana evaṃ vuttaṃ ‘‘tañca nagaraṃ ‘maṅgaladivaso sukhaṇo, sunakkhattaṃ mā atikkamī’ti rattimpi ukkāsu ṭhitāsu māpitattā ukkaṭṭhātipi vuccati, daṇḍadīpikāsu jāletvā dhāriyamānāsu māpitattāti vuttaṃ hotī’’ti, (ma. ni. aṭṭha. 1.mūlapariyāyasuttavaṇṇanā) tadapiminā saṃsandati ceva sameti <pageBreak edition="M" number="2.0211" /> ca nagaravatthupariggahassapi nagaramāpanapariyāpannattāti daṭṭhabbaṃ. Apare pana bhaṇanti ‘‘bhūmibhāgasampattiyā, upakaraṇasampattiyā, manussasampattiyā ca taṃ nagaraṃ ukkaṭṭhaguṇayogato <bold>ukkaṭṭhā</bold>ti nāmaṃ labhatī’’ti. Lokiyā pana vadanti ‘‘ukkā dhārīyati etassa māpitakāleti <bold>ukkaṭṭhā,</bold> vaṇṇavikāroya’’nti, itthiliṅgavasena cāyaṃ samaññā, tenevidha payogo dissati ‘‘yathā ca bhavaṃ gotamo ukkaṭṭhāya aññāni upāsakakulāni upasaṅkamatī’’ti (dī. ni. 1.299) <bold>mūlapariyāyasuttādīsu</bold> (ma. ni. 1.1) ca ‘‘ekaṃ samayaṃ bhagavā ukkaṭṭhāyaṃ viharati subhagavane sālarājamūle’’tiādi. Evamettha hotu upasaggavasena upayogavacanaṃ, kathaṃ panetaṃ sesapadesu siyāti anuyogenāha <bold>‘‘tassa anupayogattā sesapadesū’’</bold>ti. Tattha <bold>tassā</bold>ti upasaggavasena upayogasaññuttassa ‘‘ukkaṭṭha’’nti padassa. <bold>Anupayogattā</bold>ti visesanabhāvena anupayuttattā. <bold>Sesapadesū</bold>ti ‘‘sattussada’’ntiādīsu sattasu padesu.</paragraph>
    <paragraph line="24">Kiṃ nu khvāyaṃ saddapayogo saddalakkhaṇānugatoti codanamapaneti <bold>‘‘tattha…pe… pariyesitabba’’</bold>nti iminā. <bold>Tatthā</bold>ti upasaggavasena, anupayogavasena ca upayogavacananti vutte dubbidhepi vidhāne. <bold>Lakkhaṇa</bold>nti gahaṇūpāyañāyabhūtaṃ saddalakkhaṇaṃ, suttaṃ vā. <bold>Pariyesitabba</bold>nti saddasatthesu <pageBreak edition="V" number="2.0182" /> vijjamānattā ñāṇena gavesitabbaṃ, gahetabbanti vuttaṃ hoti. Etena hi saddalakkhaṇānugatovāyaṃ saddapayogoti dasseti, saddavidū ca icchanti ‘‘upaanuadhiāiccādipubbavasayoge sattamiyatthe upayogavacanaṃ pāpuṇāti, visesitabbapade ca yathāvidhimanupayogo visesanapadānaṃ samānādhikaraṇabhūtāna’’nti. Tatra yadā adhi-saddo, ā-saddo ca upasaggamattaṃ, tadā ‘‘tatiyāsattamīnañcā’’ti lakkhaṇena ajjhāpubbavasayoge upayogavacanaṃ. Tathā hi vadanti ‘‘sattamiyatthe kāladisāsu upānvajjhāvasayoge, adhipubbasiṭhāvasānaṃ payoge, tappānacāresu ca dutiyā. <bold>Kāle</bold> pubbaṇhasamayaṃ nivāsetvā, ekaṃ samayaṃ bhagavā, kañci kālaṃ purejātapaccayena paccayo, imaṃ rattiṃ cattāro mahārājāno. <bold>Disāyaṃ</bold> purimaṃ disaṃ dhataraṭṭho. <bold>Upādipubbavasayoge</bold> gāmaṃ upavasati, gāmaṃ anuvasati, gāmaṃ āvasati, agāraṃ ajjhāvasati, <bold>adhipubbasiṭhāvasānaṃ payoge</bold><pageBreak edition="M" number="2.0212" /> pathaviṃ adhisessati, gāmaṃ adhitiṭṭhati, gāmaṃ ajjhāvasati. <bold>Tappānacāresu</bold> nadiṃ pivati, gāmaṃ carati iccādīti.</paragraph>
    <paragraph line="25">Yadā pana adhi-saddo issariyattho, ā-saddo ca mariyādattho, tadā ‘‘kammappavacanīyayutte’’ti lakkhaṇena kammappavacanīyayoge upayogavacanaṃ. Tathā hi vadanti ‘‘anuādayo upasaggā, dhīādayo nipātā ca kammappavacanīyasaññā honti kiriyāsaṅkhātaṃ kammaṃ pavacanīyaṃ yesaṃ te <bold>kammappavacanīyā’’</bold>ti. Sesapadānaṃ pana yathāvidhimanupayoge katarena lakkhaṇena upayogavacananti? Yathāvuttalakkhaṇeneva. Yajjevaṃ tesampi ādhārabhāvato nānādhāratā siyāti? Na, bahūnampi padānaṃ nagaravasena ekatthabhāvato. Sakatthamattañhi tesaṃ nānākaraṇanti. Aññe pana saddavidū evamicchanti ‘‘samānādhikaraṇapadānaṃ paccekaṃ kiriyāsambandhanena visesitabbapadena samānavacanatā yathā ‘kaṭaṃ karoti, vipulaṃ, dassanīya’nti ettha ‘kaṭaṃ karoti, vipulaṃ karoti, dassanīyaṃ karotī’ti paccekaṃ kiriyāsambandhanena kammattheyeva dutiyā’’ti, tadetaṃ vicāretabbaṃ visesanapadānaṃ samānādhikaraṇānaṃ kiriyāsambajjhanābhāvato. Yadā hi kiriyāsambajjhanaṃ, tadā visesanameva na hotīti.</paragraph>
    <paragraph line="26">Ussadatā nāmettha bahulatāti vuttaṃ <bold>‘‘bahujana’’</bold>nti. Taṃ pana bahulataṃ dasseti <bold>‘‘ākiṇṇamanussa’’</bold>ntiādinā. Araññādīsu gahetvā posetabbā <bold>posāvaniyā,</bold> etena tesaṃ dhammabhāvaṃ dasseti. <bold>Āvijjhitvā</bold>ti parikkhipitvā. Khaṇitvā katā <bold>pokkharaṇī,</bold> ābandhitvā kataṃ taḷākaṃ. Acchinnūdakaṭṭhāneyeva jalajakusumāni jātānīti vuttaṃ <bold>‘‘udakassa niccabharitānevā’’</bold>ti. <bold>Udakassā</bold>ti ca pūraṇakiriyāyoge karaṇatthe sāmivacanaṃ ‘‘mahante mahante sāṇipasibbake kārāpetvā hiraññasuvaṇṇassa pūrāpetvā’’tiādīsu (pārā. 34) viya. <bold>Saha dhaññenāti</bold><pageBreak edition="V" number="2.0183" /><bold>sadhañña</bold>nti nagarasaddāpekkhāya napuṃsakaliṅgena vuttaṃ, yathāvākyaṃ vā upayogavacanena. Evaṃ sabbattha. <bold>Pubbaṇṇāparaṇṇādibhedaṃ bahudhaññasannicaya</bold>nti ettha <bold>ādi</bold>saddena tadubhayavinimuttaṃ alābukumbhaṇḍādisūpeyyaṃ saṅgaṇhāti. Tenāyamattho viññāyati – nayidha dhaññasaddo sāliādidhaññavisesavācako, posane sādhuttamattena pana niravasesapubbaṇṇāparaṇṇasūpeyyavācako, virūpekasesavasena <pageBreak edition="M" number="2.0213" /> vā payuttoti. <bold>Ettāvatā</bold>ti yathāvuttapadattayena. <bold>Rājalīlāyā</bold>ti rājūnaṃ vilāsena. Samiddhiyā upabhogaparibhogasampuṇṇabhāvena sampatti <bold>samiddhisampatti.</bold></paragraph>
    <paragraph line="27">‘‘Rājabhogga’’nti vutte ‘‘kena dinna’’nti avassaṃ pucchitabbato evaṃ vuttanti dasseti <bold>‘‘kenā’’</bold>tiādinā. Raññā viya bhuñjitabbanti vā <bold>rājabhogga</bold>nti aṭṭhakathāto aparo nayo. Yāva puttanattapanattaparamparā kulasantakabhāvena rājato laddhattā <bold>‘‘rañño dāyabhūta’’</bold>nti vuttaṃ. ‘‘Dhammadāyādā me bhikkhave bhavathā’’tiādīsu (ma. ni. 1.29) viya ca <bold>dāya</bold>saddo dāyajjapariyāyoti āha <bold>‘‘dāyajjanti attho’’</bold>ti. Kathaṃ dinnattā brahmadeyyaṃ nāmāti codanaṃ pariharati <bold>‘‘chattaṃ ussāpetvā’’</bold>tiādinā. Rājanīhārena paribhuñjitabbato hi uddhaṃ paribhogalābhassa brahmadeyyatā nāma natthi, idañca tathā dinnameva, tasmā brahmadeyyaṃ nāmāti vuttaṃ hoti. <bold>Chejjabhejja</bold>nti sarīradaṇḍadhanadaṇḍādibhedaṃ daṇḍamāha. <bold>Nadītitthapabbatādīsū</bold>ti nadītitthapabbatapādagāmadvāraaṭavimukhādīsu. <bold>Setacchattaggahaṇena</bold> sesarājakakudhabhaṇḍampi gahitaṃ tappamukhattāti veditabbaṃ. <bold>‘‘Raññā bhuñjitabba’’</bold>ntveva vutte idhādhippetattho na pākaṭoti <bold>hutvā</bold>-saddaggahaṇaṃ kataṃ. Tañhi so rājakulato asamudāgatopi rājā hutvā bhuñjituṃ labhatīti ayamidhādhippeto attho. Dātabbanti <bold>dāyaṃ,</bold> ‘‘rājadāya’’nti imināva raññā dinnabhāve siddhe ‘‘raññā pasenadinā kosalena dinna’’nti puna ca vacanaṃ kimatthiyanti āha <bold>‘‘dāyakarājadīpanattha’’</bold>ntiādi. Asukena raññā dinnanti dāyakarājassa adīpitattā evaṃ vuttanti adhippāyo. Ettha ca paṭhamanaye ‘‘rājabhogga’’nti pade pucchāsambhavato idaṃ vuttaṃ, dutiyanaye pana ‘‘rājadāya’’nti padeti ayampi viseso daṭṭhabbo. Tattha atibahulatāya purato ṭhapanokāsābhāvato passenapi odanasūpabyañjanādi dīyati etassāti <bold>pasenadi,</bold> aluttasamāsavasena. So hi rājā taṇḍuladoṇassa odanampi tadupiyena sūpabyañjanena bhuñjati. Tathā hi naṃ bhuttapātarāsakāle satthu santikamāgantvā ito cito ca samparivattantaṃ niddāya abhibhuyyamānaṃ ujukaṃ nisīditumasakkontaṃ bhagavā –</paragraph>
    <gatha1 line="28">‘‘Middhī <pageBreak edition="M" number="2.0214" /> yadā hoti mahagghaso ca,</gatha1>
    <gatha2 line="29">Niddāyitā samparivattasāyī;</gatha2>
    <gatha3 line="30">Mahāvarāhova <pageBreak edition="V" number="2.0184" /> nivāpavuṭṭho,</gatha3>
    <gathalast line="31">Punappunaṃ gabbhamupeti mando’’ti. (dha. pa. 325; netti. 26, 90);</gathalast>
    <paragraph line="32">Imāya gāthāya ovadi. Bhāgineyyañca so sudassanaṃ nāma māṇavaṃ –</paragraph>
    <gatha1 line="33">‘‘Manujassa sadā satīmato,</gatha1>
    <gatha2 line="34">Mattaṃ jānato laddhabhojane;</gatha2>
    <gatha3 line="35">Tanukassa bhavanti vedanā,</gatha3>
    <gathalast line="36">Saṇikaṃ jīrati āyupālaya’’nti. (saṃ. ni. 1.24) –</gathalast>
    <unindented line="37">Imaṃ gāthaṃ bhagavato santike uggahāpetvā attano bhuñjantassa osānapiṇḍakāle devasikaṃ bhaṇāpeti, so aparena samayena tassā gāthāya atthaṃ sallakkhetvā punappunaṃ osānapiṇḍapariharaṇena nāḷikodanamattāya saṇṭhahitvā tanusarīro balavā sukhappatto ahosīti. <bold>Udānaṭṭhakathāyaṃ</bold> (udā. aṭṭha. 12) pana evaṃ vuttaṃ ‘‘paccāmittaṃ parasenaṃ jinātīti pasenadī’’ti. Saddavidūpi hi ja-kārassa da-kāre idamudāharanti. So hi attano bhāgineyyaṃ ajātasatturājānaṃ, pañcacorasatādīni ca avaruddhakāni jinātīti. Kosalaraṭṭhassādhipatibhāvato <bold>kosalo,</bold> tasmā kosalādhipatinā pasenadi nāmakena raññā dinnanti attho veditabbo. Nissaṭṭhapariccattatāsaṅkhātena puna aggahetabbabhāveneva dinnattā idha <bold>brahmadeyyaṃ</bold> nāma, na tu purimanaye viya rājasaṅkhepena paribhuñjitabbabhāvena dinnattāti āha <bold>‘‘yathā’’</bold>tiādi. Nissaṭṭhaṃ hutvā, nissaṭṭhabhāvena vā pariccattaṃ <bold>nissaṭṭhapariccattaṃ,</bold> muttacāgavasena cajitanti attho.</unindented>
    <paragraph line="38">Savanaṃ upalabbhoti dasseti <bold>‘‘upalabhī’’</bold>ti iminā, so cāyamupalabbho savanavaseneva jānananti vuttaṃ <bold>‘‘sotadvārasampattavacananigghosānusārena aññāsī’’</bold>ti. Sotadvārānusāraviññāṇavīthivasena jānanameva hi idha savanaṃ teneva ‘‘samaṇo khalu bho gotamo’’tiādinā vuttassatthassa adhigatattā, na pana sotadvāravīthivasena sutamattaṃ <pageBreak edition="M" number="2.0215" /> tena tadatthassa anadhigatattā. Avadhāraṇaphalattā saddapayogassa sabbampi vākyaṃ antogadhāvadhāraṇaṃ. Tasmā tadatthajotakasaddena vināpi aññatthāpohanavasena assosi eva, nāssa koci savanantarāyo ahosīti ayamattho viññāyatīti āha <bold>‘‘padapūraṇamatte nipāto’’</bold>ti, antogadhāvadhāraṇepi <pageBreak edition="V" number="2.0185" /> ca sabbasmiṃ vākye nītatthato avadhāraṇatthaṃ kho-saddaggahaṇaṃ ‘‘evā’’ti sāmatthiyā sātisayaṃ etadatthassa viññāyamānattāti paṭhamavikappo vutto, nītatthato avadhāraṇena ko attho ekantiko kato, avadhārito cāti vuttaṃ <bold>‘‘tatthā’’</bold>tiādi. Atha padapūraṇamattena kho-saddena kiṃ payojananti codanamapaneti <bold>‘‘padapūraṇenā’’</bold>tiādinā, akkharasamūhapadassa, padasamūhavākyassa ca siliṭṭhatāpayojanamattamevāti attho. <bold>‘‘Assosī’’</bold>ti hidaṃ padaṃ kho-sadde gahite tena phullitaṃ maṇḍitaṃ vibhūsitaṃ viya hontaṃ pūritaṃ nāma hoti, tena ca purimapacchimapadāni sukhuccāraṇavasena siliṭṭhāni honti, na tasmiṃ aggahite, tasmā padapūraṇamattampi padabyañjanasiliṭṭhatāpayojananti vuttaṃ hoti. Mattasaddo cettha visesanivattiattho, tenassa anatthantaradīpanatā dassitā, <bold>eva</bold>-saddena pana padabyañjanasiliṭṭhatāya ekantikatā.</paragraph>
    <paragraph line="39">‘‘Samaṇo khalū’’tiādi yathāsutatthanidassananti dasseti <bold>‘‘idānī’’</bold>tiādinā. <bold>Samitapāpattā</bold>ti ettha accantaṃ anavasesato savāsanaṃ samitapāpattāti attho gahetabbo. Evañhi bāhirakavītarāgasekkhāsekkhapāpasamanato bhagavato pāpasamanaṃ yathārahaṃ visesitaṃ hoti. Tena vuttaṃ <bold>‘‘bhagavā ca anuttarena ariyamaggena samitapāpo’’</bold>ti. Tadevatthaṃ niddesapāṭhena sādhetuṃ ‘‘<bold>vuttañheta’’</bold>ntiādimāha. <bold>Assā</bold>ti anena bhikkhunā, bhagavatā vā. <bold>Samitā</bold>ti samāpitā, samabhāvaṃ vā āpādayitā, assa vā sampadānabhūtassa santā hontīti attho. Atthānugatā cāyaṃ bhagavati samaññāti vuttaṃ <bold>‘‘bhagavā cā’’</bold>tiādi. <bold>Tenā</bold>ti tathā samitapāpattā. Yathābhūtaṃ pavatto <bold>yathābhuccaṃ,</bold> tadeva guṇo, tena adhigataṃ tathā. <bold>‘‘Khalū’’</bold>ti idaṃ nepātikaṃ khalupacchābhattikapade (mi. pa. 4.1.8) viya, na nāmaṃ, anekatthattā ca nipātānaṃ anussavanatthova idhādhippetoti āha <bold>‘‘anussavanatthe nipāto’’</bold>ti, paramparasavanañcettha <pageBreak edition="M" number="2.0216" /> anussavanaṃ. <bold>Brāhmaṇajātisamudāgata</bold>nti brāhmaṇajātiyā āgataṃ, jātisiddhanti vuttaṃ hoti. <bold>Ālapanamatta</bold>nti piyālapanavacanamattaṃ, na taduttari atthaparidīpanaṃ. Piyasamudāhārā hete ‘‘bho’’ti vā ‘‘āvuso’’ti vā ‘‘devānaṃ piyā’’ti vā. <bold>Dhammapade brāhmaṇavatthu</bold>pāṭhena, (dha. pa. 315 ādayo) <bold>suttanipāte</bold> ca <bold>vāseṭṭhasutta</bold>padena brāhmaṇajātisamudāgatālapanabhāvaṃ samatthetuṃ <bold>‘‘vuttampi ceta’’</bold>ntiādimāha.</paragraph>
    <paragraph line="40">Tatrāyamattho – sace rāgādikiñcanehi sakiñcano assa, so āmantanādīsu ‘‘bho bho’’ti vadanto hutvā vicaraṇato bhovādīyeva nāma hoti, na brāhmaṇo. ‘‘Akiñcanaṃ anādānaṃ, tamahaṃ brūmi brāhmaṇa’’nti (dha. pa. 396, su. ni. 625) sesagāthāpadaṃ. Tattha <pageBreak edition="V" number="2.0186" /> rāgādayo satte kiñcanti maddanti palibuddhantīti <bold>kiñcanāni.</bold> Manussā kira goṇehi khalaṃ maddāpentā ‘‘kiñcehi kapila, kiñcehi kāḷakā’’ti vadanti, tasmā kiñcanasaddo maddanattho veditabbo. Yathāha <bold>niddese</bold> ‘‘akiñcananti rāgakiñcanaṃ, dosa, moha, māna, diṭṭhi, kilesakiñcanaṃ, duccaritakiñcanaṃ, yassete kiñcanā pahīnā samucchinnā vūpasantā paṭippassaddhā abhabbuppattikā ñāṇagginā daḍḍhā, so vuccati akiñcano’’ti (cūḷani. 28, 32, 60, 63). <bold>Gotamo</bold>ti gottavasena parikittanaṃ, yaṃ ‘‘ādiccagotta’’ntipi loke vadanti, <bold>sakyaputto</bold>ti pana jātivasena sākiyoti ca tasseva vevacanaṃ. Vuttañhetaṃ <bold>pabbajjāsutte</bold> –</paragraph>
    <gatha1 line="41">‘‘Ādiccā nāma gottena, sākiyā nāma jātiyā;</gatha1>
    <gathalast line="42">Tamhā kulā pabbajitomhi, na kāme abhipatthaya’’nti. (su. ni. 425);</gathalast>
    <paragraph line="43">Tathā cāha <bold>‘‘gotamoti bhagavantaṃ gottavasena parikittetī’’</bold>tiādi. Tattha gaṃ tāyatīti <bold>gottaṃ,</bold> ‘‘gotamo’’ti pavattamānaṃ abhidhānaṃ, buddhiñca ekaṃsikavisayatāya rakkhatīti attho. Yathā hi buddhi ārammaṇabhūtena atthena vinā na vattati, evaṃ abhidhānaṃ abhidheyyabhūtena, tasmā so gottasaṅkhāto attho tāni rakkhatīti vuccati, go-saddo cettha abhidhāne, buddhiyañca vattati. Tathā hi vadanti –</paragraph>
    <gatha1 line="44">‘‘Go <pageBreak edition="M" number="2.0217" /> goṇe cendriye bhumyaṃ, vacane ceva buddhiyaṃ;</gatha1>
    <gatha2 line="45">Ādicce rasmiyañceva, pānīyepi ca vattate;</gatha2>
    <gathalast line="46">Tesu atthesu goṇe thī, pumā ca itare pumā’’ti.</gathalast>
    <paragraph line="47">Tattha ‘‘gosu duyhamānāsu gato, gopañcamo’’tiādīsu gosaddo goṇe vattati. ‘‘Gocaro’’tiādīsu indriye. ‘‘Gorakkha’’ntiādīsu bhūmiyaṃ. Tathā hi <bold>suttanipātaṭṭhakathāya vāseṭṭhasuttasaṃvaṇṇanāyaṃ</bold> vuttaṃ ‘‘gorakkhanti khettarakkhaṃ, kasikammanti vuttaṃ hoti. Pathavī hi ‘go’ti vuccati, tappabhedo ca ‘‘khetta’’nti (su. ni. aṭṭha. 2.619-626). ‘‘Gottaṃ nāma dve gottāni hīnañca gottaṃ, ukkaṭṭhañca gotta’’ntiādīsu (pāci. 15) vacane, buddhiyañca vattati. ‘‘Gogottaṃ gotamaṃ name’’ti porāṇakaviracanāya ādicce, ādiccabandhuṃ gotamaṃ sammāsambuddhaṃ namāmīti hi attho, ‘‘uṇhagū’’tiādīsu rasmiyaṃ, uṇhā gāvo rasmiyo etassāti hi <bold>uṇhagu,</bold> sūriyo. ‘‘Gosītacandana’’ntiādīsu (a. ni. ṭī. 1.49) pānīye <pageBreak edition="V" number="2.0187" />, gosaṅkhātaṃ pānīyaṃ viya sītaṃ, tadeva candanaṃ tathā. Tasmiñhi uddhanato uddharitapakkuthitatelasmiṃ pakkhitte taṅkhaṇaññeva taṃ telaṃ sītalaṃ hotīti. Etesu pana atthesu goṇe vattamāno go-saddo yathārahaṃ itthiliṅgo ceva pulliṅgo ca, sesesu pana pulliṅgoyeva.</paragraph>
    <paragraph line="48">Kiṃ panetaṃ gottaṃ nāmāti? Aññakulaparamparāya asādhāraṇaṃ tassa kulassa ādipurisasamudāgataṃ taṃkulapariyāpannasādhāraṇaṃ sāmaññarūpanti daṭṭhabbaṃ. Sādhāraṇameva hi idaṃ taṃkulapariyāpannānaṃ sādhāraṇato ca sāmaññarūpaṃ. Tathā hi taṃkule jātā suddhodanamahārājādayopi ‘‘gotamo’’ tveva vuccanti, teneva bhagavā attano pitaraṃ suddhodanamahārājānaṃ ‘‘atikkantavarā kho gotama tathāgatā’’ti (mahāva. 105) avoca, vessavaṇopi mahārājā bhagavantaṃ ‘‘vijjācaraṇasampannaṃ, buddhaṃ vandāma gotama’’nti, (dī. ni. 3.288) āyasmāpi vaṅgīso āyasmantaṃ ānandaṃ ‘‘sādhu nibbāpanaṃ brūhi, anukampāya gotamā’’ti (saṃ. ni. 1.212). Idha pana bhagavantameva. Tenāha ‘‘bhagavantaṃ gottavasena parikittetī’’ti. <bold>Tasmā</bold>ti yathāvuttamatthattayaṃ paccāmasati. Ettha ca <bold>‘‘samaṇo’’</bold>ti iminā <pageBreak edition="M" number="2.0218" /> sarikkhakajanehi bhagavato bahumatabhāvo dassito tabbisayasamitapāpatāparikittanato, <bold>‘‘gotamo’’</bold>ti iminā lokiyajanehi tabbisayauḷāragottasambhūtatāparikittanato.</paragraph>
    <paragraph line="49">Sakyassa suddhodanamahārājassa putto <bold>sakyaputto,</bold> iminā pana uccākulaparidīpanaṃ uditoditavipulakhattiyakulasambhūtatāparikittanato. Sabbakhattiyānañhi ādibhūtamahāsammatamahārājato paṭṭhāya asambhinnaṃ uḷāratamaṃ sakyarājakulaṃ. Yathāha –</paragraph>
    <gatha1 line="50">‘‘Mahāsammatarājassa, vaṃsajo hi mahāmuni;</gatha1>
    <gathalast line="51">Kappādismiñhi rājāsi, mahāsammatanāmako’’ti. (mahāvaṃse dutiyaparicchede paṭhamagāthā);</gathalast>
    <paragraph line="52">Kathaṃ saddhāpabbajitabhāvaparidīpananti āha <bold>‘‘kenacī’’</bold>tiādi. Parijiyanaṃ parihāyanaṃ <bold>pārijuññaṃ,</bold> parijiratīti vā <bold>parijiṇṇo,</bold> tassa bhāvo <bold>pārijuññaṃ,</bold> tena. Ñātipārijuññabhogapārijuññādinā kenaci pārijuññena parihāniyā anabhibhūto anajjhotthaṭo hutvā pabbajitoti attho. Tadeva pariyāyantarena vibhāvetuṃ <bold>‘‘aparikkhīṇaṃyeva taṃ kulaṃ pahāyā’’</bold>ti vuttaṃ. <bold>Aparikkhīṇa</bold>nti hi ñātipārijuññabhogapārijuññādinā kenaci pārijuññena aparikkhayaṃ. <bold>Saddhāya pabbajito</bold>ti saddhāya eva pabbajito. Evañhi ‘‘kenacī’’tiādinā <pageBreak edition="V" number="2.0188" /> nivattitavacanaṃ sūpapannaṃ hoti. Nanu ca ‘‘sakyakulā pabbajito’’ti idaṃ uccākulā pabbajitabhāvaparidīpanameva siyā tadatthasseva viññāyamānattā, na saddhāpabbajitabhāvaparidīpanaṃ tadatthassa aviññāyamānattāti? Na kho panevaṃ daṭṭhabbaṃ mahantaṃ ñātiparivaṭṭaṃ, mahantañca bhogakkhandhaṃ pahāya saddhāpabbajitabhāvassa atthato siddhattā. Tathā hi lokanāthassa abhijātiyaṃ tassa kulassa na kiñci pārijuññaṃ, atha kho vuḍḍhiyeva, tato tassa samiddhatamabhāvo loke pākaṭo paññāto hoti, tasmā ‘‘sakyakulā pabbajito’’ti ettakeyeva vutte tathā samiddhatamaṃ kulaṃ pahāya saddhāpabbajitabhāvo siddhoyevāti, imaṃ parihāraṃ ‘‘kenaci pārijuññenā’’tiādinā vibhāvetīti daṭṭhabbaṃ. <bold>Tato para</bold>nti ‘‘kosalesu cārikaṃ caramāno’’tiādivacanaṃ.</paragraph>
    <gatha1 line="53">‘‘Sādhu dhammaruci rājā, sādhu paññāṇavā naro;</gatha1>
    <gathalast line="54">Sādhu mittānamadubbho, pāpassākaraṇaṃ sukha’’nti. ādīsu –</gathalast>
    <unindented line="55">Viya <pageBreak edition="M" number="2.0219" /> sādhusaddo idha sundaratthoti āha <bold>‘‘sundaraṃ kho panā’’</bold>ti. <bold>Kho</bold>ti avadhāraṇatthe nipāto, <bold>panā</bold>ti pakkhantaratthe. Evaṃ sātthakatāviññāpanatthañhi saṃvaṇṇanāyametesaṃ gahaṇaṃ. <bold>Sundara</bold>nti ca bhaddakaṃ, bhaddakatā ca passantānaṃ hitasukhāvahabhāvenāti vuttaṃ <bold>‘‘atthāvahaṃ sukhāvaha’’</bold>nti. <bold>Attho</bold> cettha diṭṭhadhammikasamparāyikaparamatthavasena tividhaṃ hitaṃ <bold>sukha</bold>mpi tatheva tividhaṃ sukhaṃ.</unindented>
    <paragraph line="56"><bold>Tathārūpāna</bold>nti tādisānaṃ, ayaṃ saddato attho. Atthamattaṃ pana dassetuṃ <bold>‘‘evarūpāna’’</bold>nti vuttaṃ. Yādisehi ca guṇehi bhagavā samannāgato catuppamāṇikassa lokassa sabbakālampi-accantāya-saddhāya-pasādanīyo tesaṃ yathābhūtasabhāvattā, tādisehi guṇehi samannāgatabhāvaṃ sandhāya ‘‘tathārūpānaṃ arahata’’nti vuttanti dassento <bold>‘‘yathārūpo’’</bold>tiādimāha. <bold>Laddhasaddhāna</bold>nti laddhasaddahānaṃ, parajanassa saddhaṃ paṭilabhantānanti vuttaṃ hoti. <bold>Laddhasaddāna</bold>nti vā paṭiladdhakittisaddānaṃ, etena ‘‘arahata’’nti padassa arahantānanti attho, arahantasamaññāya ca pākaṭabhāvo dassito, apica ‘‘yathārūpo so bhavaṃ gotamo’’ti iminā ‘‘tathārūpāna’’nti padassa aniyamavasena atthaṃ dassetvā sarūpaniyamavasenapi dassetuṃ <bold>‘‘yathābhuccaguṇādhigamena loke arahantoti laddhasaddhāna’’</bold>nti vuttaṃ, idampi hi ‘‘tathārūpāna’’nti padasseva atthadassanaṃ, ayameva ca nayo ācariyehi adhippeto idha <bold>ṭīkāyaṃ,</bold> (dī. ni. ṭī. 1.255) <bold>sāratthadīpaniya</bold>ñca tatheva vuttattā. ‘‘Yathārūpā te bhavanto arahanto’’ti avatvā ‘‘yathārūpo so bhavaṃ gotamo’’ti vacanaṃ bhagavatiyeva garugāravavasena ‘‘tathārūpānaṃ arahata’’nti puthuvacananiddiṭṭhabhāvaviññāpanatthaṃ <pageBreak edition="V" number="2.0189" />. Attani, garūsu ca hi bahuvacanaṃ icchanti saddavidū. <bold>‘‘Yathābhucca…pe… arahata’’</bold>nti iminā ca dhammappamāṇānaṃ, lūkhappamāṇānañca sattānaṃ bhagavato pasādāvahataṃ yathārutato dasseti arahantabhāvassa tesaññeva yathārahaṃ visayattā, taṃdassanena pana itaresampi rūpappamāṇaghosappamāṇānaṃ pasādāvahatā dassitāyeva tadavinābhāvatoti daṭṭhabbaṃ.</paragraph>
    <paragraph line="57"><bold>Pasādasommānī</bold>ti pasannāni, sītalāni ca, pasādavasena vā sītalāni, anena pasannamanataṃ dasseti. ‘‘Dassana’’nti vuttepi taduttari kattabbatāsambhavato <pageBreak edition="M" number="2.0220" /> ayaṃ sambhāvanattho labbhatīti āha <bold>‘‘dassanamattampi sādhu hotī’’</bold>ti. Itarathā hi ‘‘dassanaññeva sādhu, na taduttari karaṇa’’nti anadhippetattho āpajjati, sambhāvanattho cettha pi-saddo, api-saddo vā luttaniddiṭṭho. ‘‘Brahmacariyaṃ pakāsetī’’ti ettha iti-saddo ‘‘abbhuggato’’ti iminā sambandhamupagato, tasmā ayaṃ ‘‘sādhu hotī’’ti idha iti-saddo ‘‘brāhmaṇo pokkharasātī ambaṭṭhaṃ māṇavaṃ āmantesī’’ti iminā sambajjhitabbo, ‘‘ajjhāsayaṃ katvā’’ti ca pāṭhaseso tadatthassa viññāyamānattā. Yassa hi attho viññāyati, saddo na payujjati, so ‘‘pāṭhaseso’’ti vuccati, imamatthaṃ vibhāvento āha <bold>‘‘dassanamattampi sādhu hotīti evaṃ ajjhāsayaṃ katvā’’</bold>ti. <bold>Mūlapaṇṇāsake cūḷasīhanādasuttaṭṭhakathāya</bold> (ma. ni. aṭṭha. 1.144) āgataṃ <bold>kosiyasakuṇavatthu</bold> cettha kathetabbaṃ.</paragraph>
    <subhead line="58">Ambaṭṭhamāṇavakathāvaṇṇanā</subhead>
    <paragraph line="59" number="256"> ‘‘Ajjhāyako’’ti idaṃ paṭhamapakatiyā garahāvacanameva, dutiyapakatiyā pasaṃsāvacanaṃ katvā voharanti yathā taṃ ‘‘puriso naro’’ti dassetuṃ <bold>aggaññasutta</bold>pada (dī. ni. 3.132) mudāhaṭaṃ. Tattha <bold>ime</bold>ti jhāyakanāmena samaññitā janā. <bold>Na jhāyantī</bold>ti paṇṇakuṭīsu jhānaṃ na appenti na nipphādenti, gāmanigamasāmantaṃ osaritvā vedaganthe karontāva acchantīti attho. Taṃ panetesaṃ brāhmaṇajhāyakasaṅkhātaṃ paṭhamadutiyanāmaṃ upādāya tatiyameva jātanti āha <bold>‘‘ajjhāyakātveva tatiyaṃ akkharaṃ upanibbatta’’</bold>nti, <bold>akkhara</bold>nti ca nirutti samaññā. Sā hi tasmiṃyeva niruḷhabhāvena aññattha asañcaraṇato ‘‘akkhara’’nti vuccati. <bold>Mante parivattetī</bold>ti vede sajjhāyati, pariyāpuṇātīti attho. Idha hi adhiāpubbai-saddavasena padasandhi, itarattha pana jhe-saddavasena. <bold>Mante dhāretī</bold>ti yathāadhīte mante asammūḷhe katvā hadaye ṭhapeti.</paragraph>
    <paragraph line="60"><bold>Āthabbaṇavedo</bold><pageBreak edition="V" number="2.0190" /> parūpaghātakarattā sādhūnamaparibhogoti katvā <bold>‘‘iruvedayajuvedasāmavedāna’’</bold>nti vuttaṃ. Tattha iccante thomīyante devā etāyāti <bold>iru</bold> ica-dhātuvasena ca-kārassa ra-kāraṃ katvā, itthiliṅgoyaṃ <pageBreak edition="M" number="2.0221" />. Yajjante pujjante devā anenāti <bold>yaju</bold> punnapuṃsakaliṅgavasena. Soyanti antaṃ karonti, sāyanti vā tanuṃ karonti pāpamanenāti <bold>sāmaṃ</bold> so-dhātupakkhe o-kārassa ā-kāraṃ katvā. Vidanti dhammaṃ, kammaṃ vā etehīti <bold>vedā,</bold> te eva <bold>mantā</bold> ‘‘sugatiyopi munanti, suyyanti ca etehī’’ti katvā. Paharaṇaṃ saṅghaṭṭanaṃ <bold>pahataṃ,</bold> oṭṭhānaṃ pahataṃ tathā, tassa karaṇavasena, oṭṭhāni cāletvā paguṇabhāvakaraṇavasena pāraṃ gato, na atthavibhāvanavasenāti vuttaṃ hoti. <bold>Pāragū</bold>ti ca niccasāpekkhatāya kitantasamāso.</paragraph>
    <paragraph line="61"><bold>‘‘Saha nighaṇṭunā’’</bold>tiādinā yathāvākyaṃ vibhatyantavasena nibbacanadassanaṃ. <bold>Nighaṇṭurukkhādīna</bold>nti <bold>nighaṇṭu</bold> nāma rukkhaviseso, tadādikānamatthānanti attho, etena nighaṇṭurukkhapariyāyaṃ ādiṃ katvā tappamukhena sesapariyāyānaṃ tattha dassitattā so gantho nighaṇṭu nāma yathā taṃ ‘‘pārājikakaṇḍo, kusalattiko’’ti ayamattho dassito iminā yathārutameva tadatthassa adhigatattā. Ācariyā pana evaṃ vadanti ‘‘vacanīyavācakabhāvena atthaṃ, saddañca nikhaḍati bhindati vibhajja dassetīti <bold>nikhaṇḍu,</bold> so eva kha-kārassa gha-kāraṃ katvā <bold>‘nighaṇḍū</bold>’ti vutto’’ti (dī. ni. ṭī. 1.256), tadetaṃ aṭṭhakathānayato aññanayadassananti gahetabbaṃ. Itarathā hi so aṭṭhakathāya virodho siyā, vicāretabbametaṃ. Akkharacintakā pana evamicchanti ‘‘tattha tatthāgatāni nāmāni nissesato ghaṭenti rāsiṃ karonti etthāti <bold>nighaṇṭu</bold> niggahitāgamenā’’ti. <bold>Vevacanappakāsaka</bold>nti pariyāyasaddadīpakaṃ, ekekassa atthassa anekapariyāyavacanavibhāvakanti attho. Nidassanamattañcetaṃ anekesampi atthānaṃ ekasaddavacanīyatāvibhāvanavasenapi tassa ganthassa pavattattā. Ko panesoti? Etarahi nāmaliṅgānusāsanaratanamālābhidhānappadīpikādi. Vacībhedādilakkhaṇā kiriyā kappīyati etenāti <bold>kiriyākappo,</bold> tatheva vividhaṃ kappīyati etenāti <bold>vikappo,</bold> kiriyākappo ca so vikappo cāti <bold>kiriyākappavikappo.</bold> So hi vaṇṇapadasambandhapadatthādivibhāgato bahuvikappoti katvā ‘‘kiriyākappavikappo’’ti vuccati, so ca ganthavisesoyevāti vuttaṃ <bold>‘‘kavīnaṃ upakārāvahaṃ sattha’’</bold>nti, catunnampi kavīnaṃ kavibhāvasampadābhogasampadādipayojanavasena upakārāvaho ganthoti attho <pageBreak edition="M" number="2.0222" />. Ko panesoti? Kabyabandhanavidhividhāyako kabyālaṅkāragītāsubodhālaṅkārādi. Idaṃ pana mūlakiriyākappaganthaṃ sandhāya vuttaṃ. So hi mahāvisayo satasahassagāthāparimāṇo, yaṃ ‘‘nayacariyādipakaraṇa’’ntipi vadanti. Vacanatthato pana kiṭayati gameti ñāpeti kiriyādivibhāganti <bold>keṭubhaṃ</bold> kiṭa-dhātuto abhapaccayavasena, a-kārassa <pageBreak edition="V" number="2.0191" /> ca ukāro. Atha vā kiriyādivibhāgaṃ anavasesapariyādānato kiṭento gamanto obheti pūretīti <bold>keṭubhaṃ</bold> kiṭa-saddūpapadaubhadhātuvasena. Apica kiṭanti gacchanti kavayo bandhesu kosallametenāti <bold>keṭubhaṃ,</bold> purimanayenevettha padasiddhi. Ṭhānakaraṇādivibhāgato, nibbacanavibhāgato ca akkharā pabhedīyanti etenāti <bold>akkharappabhedo,</bold> taṃ pana chasu vedaṅgesu pariyāpannaṃ pakaraṇadvayamevāti vuttaṃ <bold>‘‘sikkhā ca nirutti cā’’</bold>ti. Tattha sikkhanti akkharasamayametāyāti <bold>sikkhā,</bold> akārādivaṇṇānaṃ ṭhānakaraṇapayatanapaṭipādakasatthaṃ. Nicchayena, nissesato vā utti <bold>nirutti,</bold> vaṇṇāgamavaṇṇavipariyāyādilakkhaṇaṃ. Vuttañca –</paragraph>
    <gatha1 line="62">‘‘Vaṇṇāgamo vaṇṇavipariyāyo,</gatha1>
    <gatha2 line="63">Dve cāpare vaṇṇavikāranāsā;</gatha2>
    <gatha3 line="64">Dhātussa atthātisayena yogo,</gatha3>
    <gathalast line="65">Taduccate pañcavidhā niruttī’’ti. (pārā. aṭṭha. 1.verañjakaṇḍavaṇṇanā; visuddhi. 1.144; mahāni. aṭṭha. 1.50);</gathalast>
    <paragraph line="66">Idha pana tabbasena anekadhā nibbacanaparidīpakaṃ satthaṃ uttarapadalopena ‘‘niruttī’’ti adhippetaṃ nibbacanavibhāgatopi akkharapabhedabhāvassa ācariyehi (dī. ni. ṭī. 1.256) vuttattā, tamantarena nibbacanavibhāgassa ca byākaraṇaṅgena saṅgahitattā. Byākaraṇaṃ, nirutti ca hi paccekameva vedaṅgaṃ yathāhu –</paragraph>
    <gatha1 line="67">‘‘Kappo byākaraṇaṃ joti-satthaṃ sikkhā nirutti ca;</gatha1>
    <gathalast line="68">Chandoviciti cetāni, vedaṅgāni vadanti chā’’ti.</gathalast>
    <paragraph line="69">Tasmā byākaraṇaṅgena asaṅkarabhūtameva niruttinayena nibbacanamidhādhippetaṃ, na chasu byañjanapadesu viya tadubhayasādhāraṇanibbacanaṃ vedaṅgavisayattāti veditabbaṃ. Ayaṃ panettha <bold>mahāniddesaṭṭhakathāya</bold> (mahāni. aṭṭha. 50) āgataniruttinayavinicchayo <pageBreak edition="M" number="2.0223" />. Tattha hi ‘‘nakkhattarājāriva tārakāna’’nti (jā. 1.1.11, 25) ettha ra-kārāgamo viya avijjamānassa akkharassa āgamo <bold>vaṇṇāgamo</bold> nāma. Hiṃsanattā ‘‘hiṃso’’ti vattabbe ‘‘sīho’’ti parivattanaṃ viya vijjamānānamakkharānaṃ heṭṭhupariyavasena parivattanaṃ <bold>vaṇṇavipariyāyo</bold> nāma. ‘‘Navachannakedāni diyyatī’’ti (jā. 1.6.88) ettha a-kārassa e-kārāpajjanaṃ viya aññakkharassa aññakkharāpajjanaṃ <bold>vaṇṇavikāro</bold> nāma. ‘‘Jīvanassa mūto jīvanamūto’’ti vattabbe <pageBreak edition="V" number="2.0192" /> ‘‘jīmūto’’ti va-kāra na-kārānaṃ vināso viya vijjamānakkharānaṃ vināso <bold>vaṇṇavināso</bold> nāma. ‘‘Pharusāhi vācāhi pakubbamāno, āsajja maṃ tvaṃ vadase kumārā’’ti (jā. 1.10.85) ettha ‘‘pakubbamāno’’ti padassa abhibhavamānoti atthapaṭipādanaṃ viya tattha tattha yathāyogaṃ visesatthapaṭipādanaṃ <bold>dhātūnamatthātisayena yogo</bold> nāmāti.</paragraph>
    <paragraph line="70">Yathāvuttappabhedānaṃ tiṇṇaṃ vedānaṃ ayaṃ catutthoyeva siyā, atha kena saddhiṃ pañcamoti āha <bold>‘‘āthabbaṇavedaṃ catutthaṃ katvā’’</bold>ti. <bold>Āthabbaṇavedo</bold> nāma āthabbaṇavedikehi vihito parūpaghātakaro manto, so pana itihāsapañcamabhāvappakāsanatthaṃ gaṇitatāmattena gahito, na sarūpavasena, evañca katvā <bold>‘‘etesa’’</bold>nti padassa tesaṃ tiṇṇaṃ vedānantveva attho gahetabbo. Tañhi ‘‘tiṇṇaṃ vedāna’’nti etassa visesananti. <bold>Itiha asā</bold>ti evaṃ idha loke ahosi <bold>‘‘āsā’’</bold>tipi katthaci pāṭho, soyevattho. <bold>Iha</bold> ṭhāne <bold>iti</bold> evaṃ, idaṃ vā kammaṃ, vatthuṃ vā <bold>āsa</bold> icchāhītipi attho. Tassa ganthassa mahāvisayatādīpanatthañcettha vicchāvacanaṃ, iminā ‘‘itihāsā’’ti vacanena paṭisaṃyutto <bold>itihāso</bold> taddhitavasenāti atthaṃ dasseti. Itiha āsa, itiha āsā’’ti īdisavacanapaṭisaṃyutto <bold>itihāso</bold> niruttinayenāti atthadassanantipi vadanti. Akkharacintakā pana evamicchanti ‘‘itiha-saddo pārampariyopadese ekova nipāto, asati vijjatīti <bold>aso,</bold> itiha aso etasminti <bold>itihāso</bold> samāsavasenā’’ti, tesaṃ mate <bold>‘‘itiha asā’’</bold>ti ettha evaṃ pārampariyopadeso asa vijjamāno ahosīti attho. <bold>‘‘Purāṇakathāsaṅkhāto’’</bold>ti iminā tassa ganthavisesabhāvamāha, bhāratanāmakānaṃ dvebhātikarājūnaṃ yuddhakathā, rāmarañño sītāharaṇakathā, narasīharājuppattikathāti evamādipurāṇakathāsaṅkhāto <pageBreak edition="M" number="2.0224" /> bhāratapurāṇarāmapurāṇanarasīhapurāṇādigantho itihāso nāmāti vuttaṃ hoti. <bold>‘‘Tesaṃ itihāsapañcamānaṃ vedāna’’</bold>nti iminā yathāvākyaṃ ‘‘tiṇṇaṃ vedāna’’nti ettha visesanabhāvaṃ dasseti.</paragraph>
    <paragraph line="71">Pajjati attho etenāti <bold>padaṃ,</bold> nāmākhyātopasagganipātādivasena anekavibhāgaṃ vibhattiyantapadaṃ. Tadapi byākaraṇe āgatamevāti vuttaṃ <bold>‘‘tadavasesa’’</bold>nti, padato avasesaṃ pakatipaccayādisaddalakkhaṇabhūtanti attho. Taṃ taṃ saddaṃ, tadatthañca byākaroti byācikkhati etenāti <bold>byākaraṇaṃ,</bold> visesena vā ākarīyante pakatipaccayādayo abhinipphādīyante ettha, anenāti vā <bold>byākaraṇaṃ,</bold> sādhusaddānamanvākhyāyakaṃ <bold>muddhabodhabyākaraṇa sārassatabyākaraṇa pāṇinībyākaraṇacandrabyākaraṇādi</bold> adhunāpi vijjamānasatthaṃ. <bold>Adhīyatī</bold>ti ajjhāyati. <bold>Vedetī</bold>ti paresaṃ vāceti. <bold>Ca</bold>-saddo atthadvayasamuccinanattho, vikappanattho vā atthantarassa vikappitattā. Vicitrā <pageBreak edition="V" number="2.0193" /> hi taddhitavutti. <bold>Padako</bold>ti byākaraṇesu āgatapadakosallaṃ sandhāya vuttaṃ, <bold>veyyākaraṇo</bold>ti tadavasiṭṭhapakatipaccayādisaddavidhikosallanti imassatthassa viññāpanatthaṃ padadvayassa ekato atthavacanaṃ. Esā hi ācariyānaṃ pakati, yadidaṃ yena kenaci pakārena atthantaraviññāpanaṃ. Ayaṃ <bold>aṭṭhakathā</bold>to aparo nayo – te eva vede padaso kāyatīti <bold>padako</bold>ti. Tattha <bold>padaso</bold>ti gajjabandhapajjabandhapadena. <bold>Kāyatī</bold>ti katheti yathā ‘‘jātaka’’nti, iminā vedakārakasamatthataṃ dasseti. Evañhi ‘‘ajjhāyako’’tiādīhi imassa viseso pākaṭo hotīti.</paragraph>
    <paragraph line="72">Āyatiṃ hitaṃ bālajanasaṅkhāto loko na yatati na īhati anenāti <bold>lokāyataṃ.</bold> Tañhi ganthaṃ nissāya sattā puññakiriyāya cittampi na uppādenti, lokā vā bālajanā āyatanti ussahanti vādassādena etthāti <bold>lokāyataṃ.</bold> Aññamaññaviruddhaṃ, saggamokkhaviruddhaṃ vā tanonti etthāti <bold>vitaṇḍo</bold> ḍa-paccayavasena, na-kārassa ca ṇa-kāraṃ katvā, viruddhena vādadaṇḍena tāḷenti vādino etthāti <bold>vitaṇḍo</bold> taḍi-dhātuvasena, niggahītāgamañca katvā. Adesampi yaṃ nissāya vādīnaṃ vādo pavatto, taṃ tesaṃ desatopi upacāravasena vuccati yathā ‘‘cakkhuṃ <pageBreak edition="M" number="2.0225" /> loke piyarūpaṃ sātarūpaṃ, etthesā taṇhā pahīyamānā pahīyati, ettha nirujjhamānā nirujjhatī’’ti, (dī. ni. 2.401; ma. ni. 1.133; vibha. 204) visesena vā paṇḍitānaṃ manaṃ taḍenti cālenti etenāti <bold>vitaṇḍo,</bold> taṃ vadanti, so vādo vā etesanti <bold>vitaṇḍavādā,</bold> tesaṃ satthaṃ tathā. Lakkhaṇadīpakasatthaṃ uttarapadalopena, taddhitavasena vā <bold>lakkhaṇa</bold>nti dasseti <bold>‘‘lakkhaṇadīpaka’’</bold>ntiādinā. Lakkhīyati buddhabhāvādi anenāti <bold>lakkhaṇaṃ,</bold> nigrodhabimbatādi. Tenāha <bold>‘‘yesaṃ vasenā’’</bold>tiādi. <bold>Dvādasasahassaganthapamāṇa</bold>nti ettha bhāṇavārappamāṇādīsu viya bāttiṃsakkharaganthova adhippeto. Vuttañhi –</paragraph>
    <gatha1 line="73">‘‘Aṭṭhakkharā ekapadaṃ, ekā gāthā catuppadaṃ;</gatha1>
    <gathalast line="74">Gāthā cekā mato gantho, gantho bāttiṃsatakkharo’’ti.</gathalast>
    <paragraph line="75">Dvādasahi guṇitasahassabāttiṃsakkharaganthappamāṇanti attho. <bold>Yatthāti</bold> yasmiṃ lakkhaṇasatthe, ādhāre cetaṃ bhummaṃ yathā ‘‘rukkhe sākhā’’ti. Soḷasa ca sahassañca <bold>soḷasasahassaṃ,</bold> soḷasādhikasahassagāthāparimāṇāti attho. Evañhi ādhārādheyyavacanaṃ sūpapannaṃ hotīti. Padhānavasena buddhānaṃ lakkhaṇadīpanato <bold>buddhamantā nāma.</bold> Paccekabuddhādīnampi hi lakkhaṇaṃ tattha dīpitameva. Tena vuttaṃ <bold>‘‘yesaṃ vasenā’’</bold>tiādi.</paragraph>
    <paragraph line="76"><bold>‘‘Anūno</bold><pageBreak edition="V" number="2.0194" /><bold>paripūrakārī’’</bold>ti atthamattadassanaṃ, saddato pana adhigatamatthaṃ dassetuṃ <bold>‘‘avayo na hotī’’</bold>ti vuttaṃ. Ko panesa avayoti anuyogamapaneti <bold>‘‘avayo nāmā’’</bold>tiādinā. Ayamettādhippāyo – yo tāni sandhāretuṃ sakkoti, so ‘‘vayo’’ti vuccati. Yo pana na sakkoti, so avayo nāma. Yo ca avayo na hoti, so ‘‘dve paṭisedhā pakatiyatthagamakā’’ti ñāyena vayo evāti. Vayatīti hi <bold>vayo,</bold> ādimajjhapariyosānesu katthacipi aparikilamanto avitthāyanto te ganthe santāne paṇeti byavaharatīti attho. Ayaṃ pana <bold>vinayaṭṭhakathānayo</bold> (pārā. 84) – <bold>anavayo</bold>ti anu avayo, sandhivasena u-kāralopo, anu anu avayo anūno, paripuṇṇasippoti attho. <bold>Vayo</bold>ti hi hāni ‘‘āyavayo’’tiādīsu viya, natthi etassa yathāvuttaganthesu vayo ūnatāti <bold>avayo,</bold> anu anu avayo <bold>anavayo</bold>ti.</paragraph>
    <paragraph line="77">‘‘Anuññāto’’ti <pageBreak edition="M" number="2.0226" /> padassa kammasādhanavasena, ‘‘paṭiññāto’’ti padassa ca kattusādhanavasena atthaṃ dassento <bold>‘‘ācariyenā’’</bold>tiādimāha. <bold>Assā</bold>ti ambaṭṭhassa. Pāḷiyaṃ ‘‘yamahaṃ jānāmi, taṃ tvaṃ jānāsī’’ti idaṃ anujānanākāradassanaṃ, ‘‘yaṃ tvaṃ jānāsi, tamahaṃ jānāmī’’ti idaṃ pana paṭijānanākāradassananti dasseti <bold>‘‘yaṃ aha’’</bold>ntiādinā. <bold>‘‘Āma ācariyā’’</bold>ti hi yathāgataṃ paṭijānanavacanameva atthavasena vuttaṃ. <bold>Ya</bold>nti tevijjakaṃ pāvacanaṃ. <bold>Tassā</bold>ti ācariyassa. Paṭivacanadānameva paṭiññā tathā, tāya sayameva <bold>paṭiññāto</bold>ti attho. <bold>‘‘Sake’’</bold>tiādi anujānanapaṭijānanādhikāradassanaṃ. Adesassapi desamiva kappanāmattenāti vuttaṃ <bold>‘‘katarasmi’’</bold>ntiādi. Sassa attano santakaṃ sakaṃ. Ācariyānaṃ paramparato, paramparabhūtehi vā ācariyehi āgataṃ <bold>ācariyakaṃ.</bold> Tisso vijjā, tāsaṃ samūho <bold>tevijjakaṃ,</bold> vedattayaṃ. Padhānaṃ vacanaṃ, pakaṭṭhānaṃ vā aṭṭhakādīnaṃ vacanaṃ <bold>pāvacanaṃ.</bold></paragraph>
    <paragraph line="78" number="257"> Idāni yenādhippāyena brāhmaṇo pokkharasātī ambaṭṭhaṃ māṇavaṃ āmantetvā ‘‘ayaṃ tātā’’tiādivacanamabrvi, tadadhippāyaṃ vibhāvento <bold>‘‘esa kirā’’</bold>tiādimāha. Tattha <bold>uggatassā</bold>ti pubbe pākaṭassa kittimato porāṇajanassa. <bold>Bahū janā</bold>ti pūraṇakassapādayo sandhāya vuttaṃ. <bold>Ekacca</bold>nti khattiyādijātimantaṃ, lokasammataṃ vā <bold>janaṃ. Garū</bold>ti bhāriyaṃ, attānaṃ tato mocetvā apagamanamattampi dukkaraṃ hoti, pageva taduttari karaṇanti vuttaṃ hoti. <bold>Anattho</bold> nāma tathāpagamanādinā nindābyārosaupārambhādi.</paragraph>
    <paragraph line="79">‘‘Abbhuggato’’ti ettha abhisaddayogena <bold>itthambhūtākhyānatthavaseneva</bold> ‘‘gotama’’nti <bold>upayogavacanaṃ</bold><pageBreak edition="V" number="2.0195" />. ‘‘Taṃ bhavantaṃ, tathā santaṃyevā’’ti padesupi tassa anupayogattā tadatthavasenevāti dasseti <bold>‘‘tassa bhoto’’</bold>tiādinā. Tenāha <bold>‘‘idhāpī’’</bold>tiādi. <bold>Tathā satoyevā</bold>ti yenākārena arahatādinā saddo abbhuggato, tenākārena santassa bhūtassa eva tassa bhavato gotamassa saddo yadi vā abbhuggatoti attho. Apica <bold>taṃ bhavantaṃ gotamaṃ tathā santaṃyevā</bold>ti ekassapi atthassa dvikkhattuṃ sambandhabhāvena vacanaṃ sāmaññavisiṭṭhatāparikappanena atthavisesaviññāpanatthaṃ, tasmā ‘‘tassa bhoto gotamassā’’ti sāmaññasambandhabhāvena vicchinditvā ‘‘tathā satoyevā’’ti <pageBreak edition="M" number="2.0227" /> visesasambandhabhāvena yojetabbaṃ. <bold>Yadi</bold>-saddo cettha saṃsayattho dvinnampi atthānaṃ saṃsayitabbattā. <bold>Vā</bold>-saddo ca vikappanattho tesu ekassa vikappetabbattā. Saddavidū pana evaṃ vadanti – ‘‘imassa vacanaṃ saccaṃ vā yadi vā musā’’tiādīsu viya yadi-saddo vā-saddo ca ubhopi vikappatthāyeva. Yadi-saddopi hi ‘‘yaṃ yadeva parisaṃ upasaṅkamati yadi khattiyaparisaṃ yadi brāhmaṇaparisa’’ntiādīsu (a. ni. 5.34) vā-saddattho dissati. ‘‘Appaṃ vassasataṃ āyu, idānetarahi vijjatī’’tiādīsu viya ca idha samānatthasaddapayogoti. Pāḷiyaṃ <bold>‘‘yadi vā no tathā’’</bold>ti idampi ‘‘santaṃyeva saddo abbhuggato’’ti iminā sambajjhitvā yathāvuttanayeneva yojetabbaṃ. Nanu ‘‘gotama’’nti padeyeva upayogavacanaṃ siyā, na etthāti codanāya <bold>‘‘idhāpī’’</bold>tiādi vuttaṃ, tassa anupayogattā, vicchinditvā sambandhavisesabhāvena yojetabbattā vā idhāpi itthambhūtākhyānatthavaseneva upayogavacanaṃ nāmāti vuttaṃ hoti. Itthambhūtākhyānaṃ attho yassa tathā, abhisaddo, itthambhūtākhyānameva vā attho tathā, soyevattho. Yadaggena hi saddayogo hoti, tadaggena atthayogopīti.</paragraph>
    <paragraph line="80" number="258"><bold>Bho</bold>ti attano ācariyaṃ ālapati. Yathā-saddaṃ sātthakaṃ katvā saha pāṭhasesena yojetuṃ <bold>‘‘yathā sakkā’’</bold>tiādi vuttaṃ. <bold>So</bold>ti bhagavā. Purimanaye ākāratthajotanayathā-saddayogyato kathanti pucchāmattaṃ, idha pana tadayogyato <bold>‘‘ākārapucchā’’</bold>ti vuttaṃ. Bāhirakasamaye ācariyamhi upajjhāyasamudācāroti āha <bold>‘‘atha naṃ upajjhāyo’’</bold>ti, upajjhāyasaññito ācariyabrāhmaṇoti attho.</paragraph>
    <paragraph line="81">Kāmañca manto, brahmaṃ, kappoti tibbidho vedo, tathāpi aṭṭhakādi vuttaṃ padhānabhūtaṃ mūlaṃ <bold>manto,</bold> tadatthavivaraṇamatthaṃ <bold>brahmaṃ,</bold> tattha vuttanayena yaññakiriyāvidhānaṃ <bold>kappo</bold>ti mantasseva padhānabhāvato, itaresañca tannissayeneva jātattā mantaggahaṇena brahmakappānampi gahaṇaṃ siddhamevāti dasseti <bold>‘‘tīsu vedesū’’</bold>ti iminā. <bold>Manto</bold>ti hi aṭṭhakādīhi isīhi vuttamūlavedasseva nāmaṃ, <bold>vedo</bold>ti sabbassa, tasmā ‘‘vedesū’’ti vutte <pageBreak edition="M" number="2.0228" /> sabbesampi gahaṇaṃ sijjhatīti <pageBreak edition="V" number="2.0196" /> veditabbaṃ. <bold>Lakkhaṇānī</bold>ti lakkhaṇadīpakāni mantapadāni. Pajjagajjabandhapavesanavasena <bold>pakkhipitvā. Brāhmaṇavesenevā</bold>ti vedavācakabrāhmaṇaliṅgeneva. <bold>Vede</bold>ti mahāpurisalakkhaṇamante. <bold>Mahesakkhā sattā</bold>ti mahāpuññavanto paṇḍitasattā. Jānissanti iti manasi katvā vācentīti sambandho. <bold>Tenā</bold>ti tathā vācanato. <bold>Pubbe</bold>ti ‘‘tathāgato uppajjissatī’’ti vattabbakālato pabhuti tathāgatassa dharamānakāle. Ajjhāyitabbavācetabbabhāvena <bold>āgacchanti</bold> pākaṭā bhavanti. Ekagāthādvigāthādivasena <bold>anukkamena antaradhāyanti.</bold> Na kevalaṃ lakkhaṇamantāyeva, atha kho aññepi vedā brāhmaṇānaṃ aññāṇabhāvena anukkamena antaradhāyanti evāti ācariyena (dī. ni. ṭī. 1.258) vuttaṃ.</paragraph>
    <paragraph line="82">Buddhabhāvapatthanā <bold>paṇidhi,</bold> pāramīsambharaṇaṃ <bold>samādānaṃ,</bold> kammassakatādipaññā <bold>ñāṇaṃ.</bold> ‘‘Paṇidhimahato samādānamahatotiādinā paccekaṃ mahantasaddo yojetabbo’’ti (dī. ni. ṭī. 1.258) ācariyena vuttaṃ. Evañca sati karuṇā ādi yesaṃ saddhāsīlādīnaṃ te <bold>karuṇādayo,</bold> te eva guṇā <bold>karuṇādiguṇā,</bold> paṇidhi ca samādānañca ñāṇañca karuṇādiguṇā ca, tehi mahanto <bold>paṇidhisamādānañāṇakaruṇādiguṇamahanto</bold>ti nibbacanaṃ kātabbaṃ. Evañhi dvandatoparattā mahantasaddo paccekaṃ yojīyatīti. Apica paṇidhi ca samādānañca ñāṇañca karuṇā ca, tamādi yesaṃ te tathā, teyeva guṇā, tehi mahantoti nibbacanenapi attho sūpapanno hoti, paṇidhimahantatādi cassa buddhavaṃsa (bu. vaṃ. 9 ādayo) cariyāpiṭakādi (cariyā. 1 ādayo) vasena veditabbo. <bold>Mahāpadānasuttaṭṭhakathāyaṃ</bold> pana ‘‘mahāpurisassāti jātigottakulapadesādivasena mahantassa purisassā’’ti (dī. ni. aṭṭha. 2.33) vuttaṃ. Tattha ‘‘khattiyo, brāhmaṇo’’ti evamādi <bold>jāti.</bold> ‘‘Koṇḍañño, gotamo’’ti evamādi <bold>gottaṃ.</bold> ‘‘Poṇikā, cikkhallikā, sākiyā, koliyā’’ti evamādi <bold>kulapadeso,</bold> tadetaṃ sabbampi idha ādisaddena saṅgahitanti daṭṭhabbaṃ. Evañhi sati ‘‘dveyeva gatiyo bhavantī’’ti ubhinnaṃ sādhāraṇavacanaṃ samatthitaṃ hotīti.</paragraph>
    <paragraph line="83"><bold>Niṭṭhā</bold>ti nipphattiyo siddhiyo. Nanvāyaṃ gati-saddo anekattho, kasmā niṭṭhāyameva vuttoti āha‘‘<bold>kāmañcāya’’</bold>ntiādi. <bold>Bhavabhede</bold>ti <pageBreak edition="M" number="2.0229" /> nirayādibhavavisese. So hi sucaritaduccaritakammena sattehi upapajjanavasena gantabbāti <bold>gati.</bold> Gacchati pavattati etthāti <bold>gati,</bold> nivāsaṭṭhānaṃ. Gamati yathāsabhāvaṃ jānātīti <bold>gati. </bold> Paññā, gamanaṃ byāpanaṃ <bold>gati,</bold> vissaṭabhāvo, so pana ito ca etto ca byāpetvā ṭhitatāva. Gamanaṃ nipphattanaṃ <bold>gati,</bold> niṭṭhā <pageBreak edition="V" number="2.0197" />, ajjhāsayapaṭisaraṇatthāpi nidassananayena gahitā. Tathā hesa ‘‘imesaṃ kho ahaṃ bhikkhūnaṃ sīlavantānaṃ kalyāṇadhammānaṃ neva jānāmi āgatiṃ vā gatiṃ vā’’ti (ma. ni. 1.508) ettha ajjhāsaye vattati, ‘‘nibbānaṃ arahato gatī’’ti (pari. 339) ettha paṭisaraṇe, parāyaṇe apassayeti attho. Gacchati yathāruci pavattatīti <bold>gati,</bold> ajjhāsayo. Gacchati avacarati, avacaraṇavasena vā pavattati etthāti <bold>gati,</bold> paṭisaraṇaṃ. Sabbasaṅkhatavisaññuttassa hi arahato nibbānameva paṭisaraṇaṃ, idha pana niṭṭhāyaṃ vattatīti veditabbo tadaññesamavisayattā.</paragraph>
    <paragraph line="84">Nanu dvinnaṃ nipphattīnaṃ nimittabhūtāni lakkhaṇāni visadisāneva, atha kasmā ‘‘yehi samannāgatassā’’tiādinā tesaṃ sadisabhāvo vuttoti codanālesaṃ dassetvā sodhento <bold>‘‘tattha kiñcāpī’’</bold>tiādimāha. Samānepi nigrodhabimbatādilakkhaṇabhāve attheva koci nesaṃ visesoti dassetuṃ <bold>‘‘na teheva buddho hotī’’</bold>ti vuttaṃ. ‘‘Yathā hi buddhānaṃ lakkhaṇāni suvisadāni, suparibyattāni, paripuṇṇāni ca honti, <bold>na</bold> evaṃ cakkavattīna’’nti ayaṃ pana viseso <bold>ācariyadhammapālattherena</bold> (dī. ni. ṭī. 1.258) pakāsito. Jāyanti bhinnesupi atthesu abhinnadhīsaddā etāyāti <bold>jāti,</bold> lakkhaṇabhāvamattaṃ. Vuttañhi –</paragraph>
    <gatha1 line="85">‘‘Sabalādīsu bhinnesu, yāya vattantubhinnadhī;</gatha1>
    <gathalast line="86">Saddā sā jātiresā ca, mālāsuttamivanvitā’’ti.</gathalast>
    <paragraph line="87">Tasmā lakkhaṇatāmattena samānabhāvato visadisānipi tāniyeva cakkavattinipphattinimittabhūtāni lakkhaṇāni sadisāni viya katvā tāni buddhanipphattinimittabhūtāni lakkhaṇāni nāmāti idaṃ vacanaṃ vuccatīti attho. Adhiāpubbavasayoge bhummatthe upayogavacananti āha <bold>‘‘agāre vasatī’’</bold>ti <bold>catūhi acchariyadhammehī</bold>ti abhirūpatā, dīghāyukatā, appābādhatā, brāhmaṇagahapatikānaṃ piyamanāpatāti imehi catūhi acchariyasabhāvabhūtāhi iddhīhi. Yathāha –</paragraph>
    <indent line="88">‘‘Rājā <pageBreak edition="M" number="2.0230" /> ānanda, mahāsudassano catūhi iddhīhi samannāgato ahosi. Katamāhi catūhi iddhīhi? Idhānanda, rājā mahāsudassano abhirūpo ahosi dassanīyo pāsādiko’’tiādi (dī. ni. 2.252).</indent>
    <paragraph line="89"><bold>Cetiyajātake</bold><pageBreak edition="V" number="2.0198" /> (jā. aṭṭha. 3.8.44) āgatanayaṃ gahetvāpi <bold>evaṃ</bold> vadanti ‘‘sarīrato candanagandho vāyati, ayaṃ ekā iddhi. Mukhato uppalagandho vāyati, ayaṃ dutiyā. Cattāro devaputtā catūsu disāsu sabbakālaṃ khaggahatthā ārakkhaṃ gaṇhanti, ayaṃ tatiyā. Ākāsena vicarati, ayaṃ catutthī’’ti. <bold>Anāgatavaṃsasaṃvaṇṇanāyaṃ</bold> pana ‘‘abhirūpabhāvo ekā iddhi, samavepākiniyā gahaṇiyā samannāgatabhāvo dutiyā, yāvatāyukampi sakalalokassa dassanātittikabhāvo tatiyā, ākāsacāribhāvo catutthī’’ti vuttaṃ. Tattha <bold>samavepākiniyā gahaṇiyā samannāgatabhāvo</bold>ti samavipācaniyā kammajatejodhātuyā sampannatā. Yassa hi bhuttamattova āhāro jīrati, yassa vā pana puṭabhattaṃ viya tatheva tiṭṭhati, ubhopete na samavepākiniyā samannāgatā. Yassa pana puna bhattakāle bhattacchando uppajjateva, ayaṃ samavepākiniyā samannāgato nāma, tathārūpatāti attho. <bold>Saṅgahavatthūhī</bold>ti dānaṃ, piyavacanaṃ, atthacariyā, samānattatāti imehi saṅgahopāyehi. Yathāha –</paragraph>
    <gatha1 line="90">‘‘Dānañca peyyavajjañca, atthacariyā ca yā idha;</gatha1>
    <gatha2 line="91">Samānattatā ca dhammesu, tattha tattha yathārahaṃ;</gatha2>
    <gathalast line="92">Ete kho saṅgahā loke, rathassāṇīva yāyato.</gathalast>
    <gatha1 line="93">Ete ca saṅgahā nāssu, na mātā puttakāraṇā;</gatha1>
    <gathalast line="94">Labhetha mānaṃ pūjaṃ vā, pitā vā puttakāraṇā.</gathalast>
    <gatha1 line="95">Yasmā ca saṅgahā ete, samapekkhanti paṇḍitā;</gatha1>
    <gathalast line="96">Tasmā mahattaṃ papponti, pāsaṃsā ca bhavanti te’’ti. (dī. ni. 3.273);</gathalast>
    <paragraph line="97"><bold>Rañjanato</bold>ti pītisomanassavasena rañjanato, na rāgavasena, pītisomanassānaṃ jananatoti vuttaṃ hoti. Catūhi saṅgahavatthūhi rañjanaṭṭhena rājāti pana sabbesaṃ rājūnaṃ samaññā tathā akarontānampi vilīvabījanādīsu <pageBreak edition="M" number="2.0231" /> tālavaṇṭavohāro viya ruḷhivasena pavattito, tasmā ‘‘acchariyadhammehī’’ti asādhāraṇanibbacanaṃ vuttanti daṭṭhabbaṃ.</paragraph>
    <paragraph line="98">Saddasāmatthiyato anekadhā cakkavattīsaddassa vacanatthaṃ dassento padhānabhūtaṃ vacanatthaṃ paṭhamaṃ dassetuṃ <bold>‘‘cakkaratana’’</bold>ntiādimāha. Idameva hi padhānaṃ cakkaratanassa pavattanamantarena cakkavattibhāvānāpattito. Tathā hi <bold>aṭṭhakathāsu</bold> vuttaṃ ‘‘kittāvatā cakkavattī hotīti? Ekaṅguladvaṅgulamattampi <pageBreak edition="V" number="2.0199" /> cakkaratane ākāsaṃ abbhuggantvā pavatte’’ti (dī. ni. aṭṭha. 2.243; ma. ni. aṭṭha. 3.256). Yasmā pana rājā cakkavattī ekaṃsaṃ uttarāsaṅgaṃ karitvā vāmahatthena hatthisoṇḍasadisapanāḷiṃ suvaṇṇabhiṅkāraṃ ukkhipitvā dakkhiṇahatthena cakkaratanaṃ udakena abbhukkiritvā ‘‘pavattatu bhavaṃ cakkaratanaṃ, abhivijinātu bhavaṃ cakkaratana’’nti (dī. ni. 2.244) vacanena cakkaratanaṃ vehāsaṃ abbhuggantvā pavattesi, tasmā tādisaṃ pavattāpanaṃ sandhāya <bold>‘‘cakkaratanaṃ vattetī’’</bold>ti vuttaṃ. Yathāha ‘‘atha kho ānanda rājā mahāsudassano uṭṭhāyāsanā…pe… cakkaratanaṃ abbhukkiri ‘pavattatu bhavaṃ cakkaratana’nti’’ādi (dī. ni. 2.244). Na kevalañca cakkasaddo cakkarataneyeva vattati atha kho sampatticakkādīsupi, tasmā taṃtadatthavācakasaddasāmatthiyatopi vacanatthaṃ dasseti <bold>‘‘sampatticakkehī’’</bold>tiādinā. Tattha <bold>sampatticakkehīti –</bold></paragraph>
    <gatha1 line="99">‘‘Patirūpe vase dese, ariyamittakaro siyā;</gatha1>
    <gatha2 line="100">Sammāpaṇidhisampanno, pubbe puññakato naro;</gatha2>
    <gathalast line="101">Dhaññaṃ dhanaṃ yaso kitti, sukhañcetaṃdhivattatī’’ti. (a. ni. 4.31) –</gathalast>
    <unindented line="102">Vuttehi patirūpadesavāsādisampatticakkehi. <bold>Vattatī</bold>ti pavattati sampajjati, uparūpari kusaladhammaṃ vā paṭipajjati. <bold>Tehī</bold>ti sampatticakkehi. <bold>Para</bold>nti sattanikāyaṃ, yathā sayaṃsaddo suddhakattutthassa jotako, tathā paraṃsaddopi hetukattutthassāti veditabbaṃ. <bold>Vattetī</bold>ti pavatteti sampādeti, uparūpari kusaladhammaṃ vā paṭipajjāpeti. Yathāha –</unindented>
    <indent line="103">‘‘Rājā mahāsudassano evamāha ‘pāṇo na hantabbo, adinnaṃ na ādātabbaṃ, kāmesu micchā na caritabbā, musā na bhaṇitabbā, majjaṃ na pātabbaṃ, yathābhuttañca bhuñjathā’ti. Ye kho panānanda <pageBreak edition="M" number="2.0232" /> puratthimāya disāya paṭirājāno, te rañño mahāsudassanassa anuyantā ahesu’’ntiādi (dī. ni. 2.244).</indent>
    <paragraph line="104"><bold>Iriyāpathacakkānanti</bold> iriyāpathabhūtānaṃ cakkānaṃ. Iriyāpathopi hi ‘‘cakka’’nti vuccati ‘‘catucakkaṃ navadvāra’’ntiādīsu (saṃ. ni. 1.29, 109). Yathāha –</paragraph>
    <gatha1 line="105">‘‘Rathaṅge <pageBreak edition="V" number="2.0200" /> lakkhaṇe dhammo-racakkesviriyāpathe;</gatha1>
    <gatha2 line="106">Cakkaṃ sampattiyaṃ cakka-ratane maṇḍale bale;</gatha2>
    <gathalast line="107">Kulālabhaṇḍe āṇāya-māyudhe dānarāsisū’’ti.</gathalast>
    <paragraph line="108"><bold>Vatto</bold>ti pavattanaṃ uppajjanaṃ, imināva iriyāpathacakkaṃ vatteti parahitāya uppādetīti nibbacanampi dasseti atthato samānattā. Tathā cāha –</paragraph>
    <indent line="109">‘‘Atha kho taṃ ānanda cakkaratanaṃ puratthimaṃ disaṃ pavatti, anvadeva rājā mahāsudassano saddhiṃ caturaṅginiyā senāya. Yasmiṃ kho panānanda, padese cakkaratanaṃ patiṭṭhāsi, tattha rājā mahāsudassano vāsaṃ upagacchi saddhiṃ caturaṅginiyā senāyā’’tiādi (dī. ni. 2.244).</indent>
    <paragraph line="110">Ayaṃ aṭṭhakathāto aparo nayo – appaṭihataṃ āṇāsaṅkhātaṃ cakkaṃ vattetīti <bold>cakkavattī.</bold> Tathā hi vuttaṃ –</paragraph>
    <indent line="111">‘‘Pañcahi bhikkhave dhammehi samannāgato rājā cakkavattī dhammeneva cakkaṃ vatteti, taṃ hoti cakkaṃ appaṭivattiyaṃ kenaci manussabhūtena paccatthikena pāṇinā. Katamehi pañcahi? Idha bhikkhave rājā cakkavattī atthaññū ca hoti, dhammaññū ca mattaññū, ca kālaññū ca parisaññū ca. Imehi kho…pe… pāṇinā’’tiādi (a. ni. 5.131).</indent>
    <paragraph line="112">Khattiyamaṇḍalādisaññitaṃ cakkaṃ samūhaṃ attano vase vatteti anuvattetītipi <bold>cakkavattī.</bold> Vuttañhi ‘‘ye kho panānanda puratthimāya disāya paṭirājāno, te rañño mahāsudassanassa anuyantā ahesu’’ntiādi (dī. ni. 2.244). Cakkalakkhaṇaṃ vattati etassātipi <bold>cakkavattī.</bold> Tenāha ‘‘imassa deva kumārassa heṭṭhā <pageBreak edition="M" number="2.0233" /> pādatalesu cakkāni jātāni sahassārāni sanemikāni sanābhikāni sabbākāraparipūrānī’’tiādi (dī. ni. 2.35). Cakkaṃ mahantaṃ kāyabalaṃ vattati etassātipi <bold>cakkavattī.</bold> Vuttañhetaṃ ‘‘ayañhi deva kumāro sattussado…pe… ayañhi deva kumāro sīhapubbaddhakāyo’’tiādi (dī. ni. 2.35). Tena hissa lakkhaṇena mahabbalabhāvo viññāyati. Cakkaṃ dasavidhaṃ, dvādasavidhaṃ vā vattadhammaṃ vattati paṭipajjatīti <bold>cakkavattī.</bold> Tena vuttaṃ ‘‘na hi te tāta dibbaṃ cakkaratanaṃ pettikaṃ dāyajjaṃ <pageBreak edition="V" number="2.0201" />, iṅgha tvaṃ tāta ariye cakkavattivatte vattāhī’’tiādi (dī. ni. 3.83). Cakkaṃ mahantaṃ dānaṃ vatteti pavattetītipi <bold>cakkavattī.</bold> Vuttañca –</paragraph>
    <indent line="113">‘‘Paṭṭhapesi kho ānanda rājā mahāsudassano tāsaṃ pokkharaṇīnaṃ tīre evarūpaṃ dānaṃ annaṃ annatthikassa, pānaṃ pānatthikassa, vatthaṃ vatthatthikassa, yānaṃ yānatthikassa, sayanaṃ sayanatthikassa, itthiṃ itthitthikassa, hiraññaṃ hiraññatthikassa, suvaṇṇaṃ suvaṇṇatthikassā’’tiādi (dī. ni. 2.254).</indent>
    <paragraph line="114"><bold>Rājāti sāmaññaṃ</bold> tadaññasādhāraṇato. <bold>Cakkavattīti visesaṃ</bold> anaññasādhāraṇato. <bold>Dhamma</bold>saddo ñāye, samo eva ca ñāyo nāmāti āha <bold>‘‘ñāyena samenā’’</bold>ti. <bold>Vatta</bold>ti uppajjati, paṭipajjatīti vā attho. ‘‘Idaṃ nāma caratī’’ti avuttepi sāmaññajotanāya visese avaṭṭhānato, visesatthinā ca visesassa payujjitabbattā ‘‘sadatthaparatthe’’ti yojīyati. Padesaggahaṇe hi asati gahetabbassa nippadesatā viññāyati yathā ‘‘dikkhito na dadātī’’ti. Yasmā cakkavattirājā dhammeneva rajjamadhigacchati, na adhammena parūpaghātādinā. Tasmā vuttaṃ <bold>‘‘dhammena rajjaṃ labhitvā’’</bold>tiādi, <bold>dhammenā</bold>ti ca ñāyena, kusaladhammena vā. Rañño bhāvo <bold>rajjaṃ,</bold> issariyaṃ.</paragraph>
    <paragraph line="115">Paresaṃ hitopāyabhūtaṃ dhammaṃ karoti, caratīti vā <bold>dhammiko. </bold> Attano hitopāyabhūtassa dhammassa kārako, carako vā rājāti <bold>dhammarājā</bold>ti imaṃ savisesaṃ atthaṃ dasseti <bold>‘‘parahitadhammakaraṇena vā’’</bold>tiādinā. Ayaṃ pana mahāpadānaṭṭhakathānayo – dasavidhe kusaladhamme, agatirahite vā rājadhamme niyuttoti <bold>dhammiko;</bold> teneva dhammena lokaṃ <pageBreak edition="M" number="2.0234" /> rañjetīti <bold>dhammarājā.</bold> Pariyāyavacanameva hi idaṃ padadvayanti. Ācariyena pana evaṃ vuttaṃ ‘‘cakkavattivattasaṅkhātaṃ dhammaṃ carati, cakkavattivattasaṅkhāto vā dhammo etassa, etasmiṃ vā atthīti <bold>dhammiko,</bold> dhammato anapetattā dhammo ca so rañjanaṭṭhena rājā cāti <bold>dhammarājā’’</bold>ti (dī. ni. ṭī. 1.258). ‘‘Rājā hoti cakkavattī’’ti vacanato ‘‘cāturanto’’ti idaṃ catudīpissarataṃ vibhāvetīti āha <bold>‘‘cāturantāyā’’</bold>tiādi. Cattāro samuddā antā pariyosānā etissāti <bold>cāturantā,</bold> pathavī. Sā hi catūsu disāsu puratthimasamuddādicatusamuddapariyosānattā evaṃ vuccati. Tena vuttaṃ <bold>‘‘catusamudda antāyā’’</bold>ti, sā pana avayavabhūtehi catubbidhehi dīpehi vibhūsitā ekalokadhātupariyāpannā pathavīyevāti dasseti <bold>‘‘catubbidhadīpavibhūsitāya pathaviyā’’</bold>ti iminā. Yathāha –</paragraph>
    <gatha1 line="116">‘‘Yāvatā <pageBreak edition="V" number="2.0202" /> candimasūriyā, pariharanti disā bhanti virocanā;</gatha1>
    <gathalast line="117">Sabbeva dāsā mandhātu, ye ca pāṇā pathavissitā’’ti.</gathalast>
    <paragraph line="118">Ettha ca ‘‘catudīpavibhūsitāyā’’ti avatvā <bold>catubbidhadīpavibhūsitāyā</bold>ti <bold>vidha</bold>saddaggahaṇaṃ paccekaṃ pañcasataparittadīpānampi mahādīpeyeva saṅgahaṇatthaṃ saddātirittena atthātirittassa viññāyamānattā, koṭṭhāsavācakena vā vidhasaddena samānabhāgānaṃ gahitattāti daṭṭhabbaṃ. <bold>Kopādipaccatthike</bold>ti ettha <bold>ādi</bold>saddena kāmamohamānamadādike saṅgaṇhāti. <bold>Vijetī</bold>ti taṃkālāpekkhāya vattamānavacanaṃ, vijitavāti attho. Saddavidū hi atīte tāvīsaddamicchanti. ‘‘Sabbarājāno vijetī’’ti vadanto kāmaṃ cakkavattino kenaci yuddhaṃ nāma natthi, yuddhena pana sādhetabbassa vijayassa siddhiyā ‘‘vijitasaṅgāmo’’ tveva vuttoti dasseti.</paragraph>
    <paragraph line="119">Thāvarassa dhuvassa bhāvo <bold>thāvariyaṃ,</bold> yathā janapade thāvariyaṃ patto, taṃ dassetuṃ <bold>‘‘na sakkā kenacī’’</bold>tiādi vuttaṃ, iminā kenaci akampiyaṭṭhena janapade thāvariyappattoti tappurisasamāsaṃ dasseti, itarena ca daḷhabhattibhāvato janapado thāvariyappatto etasminti aññapadatthasamāsaṃ. <bold>Tamhī</bold>ti asmiṃ rājini. Yathā janapado tasmiṃ thāvariyaṃ patto, tadāvikaronto <bold>‘‘anuyutto’’</bold>tiādimāha. Tattha <bold>anuyutto</bold>ti niccapayutto. <bold>Sakammanirato</bold>ti cakkavattino rajjakamme sadā pavatto <pageBreak edition="M" number="2.0235" />. <bold>Acalo asampavedhī</bold>ti pariyāyavacanametaṃ, corānaṃ vā vilopanamattena <bold>acalo,</bold> dāmarikattena <bold>asampavedhī.</bold> Corehi vā <bold>acalo,</bold> paṭirājūhi <bold>asampavedhī.</bold> Anatimudubhāvena vā <bold>acalo,</bold> anaticaṇḍabhāvena <bold>asampavedhī. </bold> Tathā hi aticaṇḍassa rañño balikhaṇḍādīhi lokaṃ pīḷayato manussā majjhimajanapadaṃ chaḍḍetvā pabbatasamuddatīrādīni nissāya paccante vāsaṃ kappenti, atimudukassa ca rañño corasāhasikajanavilopapīḷitā manussā paccantaṃ pahāya janapadamajjhe vāsaṃ kappenti, iti evarūpe rājini janapado thāvarabhāvaṃ na pāpuṇāti. Etasmiṃ pana tadubhayavirahite suvaṇṇatulā viya samabhāvappatte rājini rajjaṃ kārayamāne janapado pāsāṇapiṭṭhiyaṃ ṭhapetvā ayopaṭṭena parikkhitto viya acalo asampavedhī thāvariyappattoti.</paragraph>
    <paragraph line="120"><bold>Seyyathida</bold>nti ekova nipāto, ‘‘so katamo, taṃ katamaṃ, sā katamā’’tiādinā yathārahaṃ liṅgavibhattivacanavasena payojiyamānova hoti, idha tāni katamānīti payuttoti āha <bold>‘‘tassa cetānī’’</bold>tiādi. Cacati cakkavattino yathāruci ākāsādigamanāya paribbhamatīti <bold>cakkaṃ.</bold> Cakkaratanañhi antosamuṭṭhitavāyodhātuvasena rañño cakkavattissa vacanasamanantarameva <pageBreak edition="V" number="2.0203" /> pavattati, na candasūriyavimānādi viya bahisamuṭṭhitavāyodhātuvasenāti <bold>vimānaṭṭhakathāyaṃ</bold> (vi. va. aṭṭha. 1.paṭhamapīṭhavimānavaṇṇanā) vuttaṃ. <bold>Ratijananaṭṭhenā</bold>ti pītisomanassuppādanaṭṭhena. Tañhi passantassa, suṇantassa ca anappakaṃ pītisomanassaṃ uppajjati acchariyadhammattā. Vacanatthato pana rameti ratiṃ karotīti <bold>ratanaṃ,</bold> ramanaṃ vā rataṃ, taṃ netīti <bold>ratanaṃ,</bold> rataṃ vā janetīti <bold>ratanaṃ</bold> ja-kāralopavasenātipi neruttikā. <bold>Sabbatthā</bold>ti hatthiratanādīsu.</paragraph>
    <paragraph line="121">Cittīkatabhāvādināpi cakkassa ratanaṭṭho veditabbo, so pana ratijananaṭṭheneva ekasaṅgahatāya visuṃ na gahito. Kasmā ekasaṅgahoti ce? Cittīkatādibhāvassapi ratinimittattā. Atha vā ganthabyāsaṃ pariharitukāmena cittīkatādibhāvo na gahitoti veditabbaṃ. Aññāsu pana <bold>aṭṭhakathāsu</bold> (dī. ni. aṭṭha. 2.33; saṃ. ni. aṭṭha. 3.5.223; khu. pā. aṭṭha. 6.3.yānīdhātigāthāvaṇṇanā; su. ni. aṭṭha. 1.226; mahāni. aṭṭha. 156) evaṃ vuttaṃ –</paragraph>
    <paragraph line="122">‘‘Ratijananaṭṭhena <pageBreak edition="M" number="2.0236" /> ratanaṃ. Apica –</paragraph>
    <gatha1 line="123">Cittīkataṃ mahagghañca, atulaṃ dullabhadassanaṃ;</gatha1>
    <gathalast line="124">Anomasattaparibhogaṃ, ratanaṃ tena vuccati.</gathalast>
    <indent line="125">‘‘Cakkaratanassa ca nibbattakālato paṭṭhāya aññaṃ devaṭṭhānaṃ nāma na hoti, sabbepi gandhapupphādīhi tasseva pūjañca abhivādanādīni ca karontīti cittīkataṭṭhena ratanaṃ. Cakkaratanassa ca ettakaṃ nāma dhanaṃ agghatīti aggho natthi, iti mahagghaṭṭhenapi ratanaṃ. Cakkaratanañca aññehi loke vijjamānaratanehi asadisanti atulaṭṭhena ratanaṃ. Yasmā pana yasmiṃ kappe buddhā uppajjanti, tasmiṃyeva cakkavattino uppajjanti, buddhā ca kadāci karahaci uppajjanti, tasmā dullabhadassanaṭṭhenapi ratanaṃ. Tadetaṃ jātirūpakulaissariyādīhi anomassa uḷārasattasseva uppajjati, na aññassāti anomasattaparibhogaṭṭhenapi ratanaṃ. Yathā ca cakkaratanaṃ, evaṃ sesānipī’’ti.</indent>
    <paragraph line="126">Tatrāyaṃ <bold>taṭṭīkāya,</bold> aññattha ca vuttanayena atthavibhāvanā – idañhi <bold>‘‘cittīkata’’</bold>ntiādivacanaṃ nibbacanatthavasena vuttaṃ na hoti, atha kinti ce? Loke ‘‘ratana’’nti <pageBreak edition="V" number="2.0204" /> sammatassa vatthuno garukātabbabhāvena vuttaṃ. Sarūpato panetaṃ lokiyamahājanena sammataṃ hiraññasuvaṇṇādikaṃ, cakkavattirañño uppannaṃ cakkaratanādikaṃ, kataññukatavedipuggalādikaṃ, sabbukkaṭṭhaparicchedavasena buddhādisaraṇattayañca daṭṭhabbaṃ. ‘‘Aho manohara’’nti citte kattabbatāya <bold>cittīkataṃ,</bold> svāyaṃ cittīkāro tassa pūjanīyatāyāti katvā pūjanīyanti atthaṃ vadanti. Keci pana ‘‘vicitrakataṭṭhena cittīkata’’nti bhaṇanti, taṃ na gahetabbaṃ idha cittasaddassa hadayavācakattā ‘‘cittīkatvā suṇātha me’’ti (bu. vaṃ. 1.80) āhaccabhāsitapāḷiyaṃ viya. Tathā cāhu ‘‘yathārahamivaṇṇāgamo bhūkaresū’’ti. ‘‘Passa cittīkataṃ rūpaṃ, maṇinā kuṇḍalena cā’’tiādīsu (ma. ni. 2.302) pana pubbe avicitraṃ idāni vicitraṃ katanti <bold>cittīkata</bold>nti attho gahetabbo tattha cittasaddassa vicitravācakattā. Mahantaṃ vipulaṃ aparimitaṃ agghatīti <bold>mahagghaṃ.</bold> Natthi etassa tulā upamā, tulaṃ vā sadisanti <bold>atulaṃ.</bold> Kadācideva uppajjanato dukkhena <pageBreak edition="M" number="2.0237" /> laddhabbadassanattā <bold>dullabhadassanaṃ.</bold> Anomehi uḷāraguṇeheva sattehi paribhuñjitabbato <bold>anomasattaparibhogaṃ.</bold></paragraph>
    <paragraph line="127">Idāni nesaṃ cittīkatādiatthānaṃ savisesaṃ cakkaratane labbhamānataṃ dassetvā itaresupi te atidisituṃ <bold>‘‘yathā ca cakkaratana’’</bold>ntiādi āraddhaṃ. Tattha <bold>aññaṃ devaṭṭhānaṃ nāma na hoti</bold> rañño anaññasādhāraṇissariyādisampattipaṭilābhahetuto, aññesaṃ sattānaṃ yathicchitatthapaṭilābhahetuto ca. <bold>Aggho natthi</bold> ativiya uḷārasamujjalaratanattā, acchariyabbhutadhammatāya ca. Yadaggena ca mahagghaṃ, tadaggena atulaṃ. Sattānaṃ pāpajigucchanena vigatakāḷako puññapasutatāya maṇḍabhūto yādiso kālo buddhuppādāraho, tādise eva cakkavattīnampi sambhavoti āha <bold>‘‘yasmā panā’’</bold>tiādi. <bold>Kadāci karahacī</bold>ti pariyāyavacanaṃ, <bold>‘‘kadācī’’</bold>ti vā yathāvuttakālaṃ sandhāya vuttaṃ, <bold>‘‘karahacī’’</bold>ti <bold>jambusiridīpa</bold>saṅkhātaṃ desaṃ. Tenāha –</paragraph>
    <gatha1 line="128">‘‘Kālaṃ dīpañca desañca, kulaṃ mātarameva ca;</gatha1>
    <gathalast line="129">Ime pañca viloketvā, uppajjati mahāyaso’’ti. (dha. pa. aṭṭha. 1.1.10);</gathalast>
    <paragraph line="130">Upamāvasena cetaṃ vuttaṃ. Upamopameyyānañca na accantameva sadisatā, tasmā yathā buddhā kadāci karahaci uppajjanti, na tathā cakkavattino, cakkavattino pana anekadāpi buddhuppādakappe uppajjantīti attho gahetabbo. Evaṃ santepi cakkavattivattapūraṇassa dukkarabhāvato <pageBreak edition="V" number="2.0205" /> dullabhuppādoyevāti iminā dullabhuppādatāsāmaññena tesaṃ dullabhadassanatā vuttāti veditabbaṃ. Kāmaṃ cakkaratanānubhāvena samijjhamāno guṇo cakkavattiparivārajanasādhāraṇo, tathāpi cakkavattī eva naṃ sāmibhāvena visavitāya paribhuñjatīti vattabbataṃ arahati tadatthameva uppajjanatoti dassento <bold>‘‘tadeta’’</bold>ntiādimāha. Yathāvuttānaṃ pañcannaṃ, channampi vā atthānaṃ sesaratanesupi labbhanato <bold>‘‘evaṃ sesānipī’’</bold>ti vuttaṃ.</paragraph>
    <paragraph line="131">Imehi pana ratanehi rājā cakkavattī kimatthaṃ paccanubhoti, nanu vināpi tesu kenaci raññā cakkavattinā bhavitabbanti codanāya tassa tehi hathārahamatthapaccanubhavanadassanena kenacipi avinābhāvitaṃ vibhāvetuṃ <bold>‘‘imesu panā’’</bold>tiādi āraddhaṃ. <bold>Ajitaṃ</bold> puratthimādidisāya khattiyamaṇḍalaṃ <pageBreak edition="M" number="2.0238" /><bold>jināti</bold> mahesakkhatāsaṃvattaniyakammanissandabhāvato. <bold>Yathāsukhaṃ anuvicarati</bold> hatthiratanaṃ, assaratanañca abhiruhitvā tesaṃ ānubhāvena antopātarāsaṃyeva samuddapariyantaṃ pathaviṃ anupariyāyitvā rājadhāniyā eva paccāgamanato. <bold>Pariṇāyakaratanena vijitamanurakkhati</bold> tattha tattha kattabbakiccasaṃvidahanato. <bold>Avasesehi</bold> maṇiratanaitthiratanagahapatiratanehi upabhuñjanena pavattaṃ <bold>upabhogasukhaṃ anubhavati</bold> yathārahaṃ tehi tathānubhavanasiddhito. So hi maṇiratanena yojanappamāṇe padese andhakāraṃ vidhametvā ālokadassanādinā sukhamanubhavati, itthiratanena atikkantamānusakarūpadassanādivasena, gahapatiratanena icchiticchitamaṇikanakarajatādidhanapaṭilābhavasena sukhamanubhavati.</paragraph>
    <paragraph line="132">Idāni sattiyā, sattiphalena ca yathāvuttamatthaṃ vibhāvetuṃ <bold>‘‘paṭhamenā’’</bold>tiādi vuttaṃ. Tividhā hi <bold>sattiyo</bold> ‘‘sakkonti samatthenti rājāno etāyā’’ti katvā. Yathāhu –</paragraph>
    <gatha1 line="133">‘‘Pabhāvussāhamantānaṃ, vasā tisso hi sattiyo;</gatha1>
    <gathalast line="134">Pabhāvo daṇḍajo tejo, patāpo tu ca kosajo.</gathalast>
    <gatha1 line="135">Manto ca mantanaṃ so tu, catukkaṇṇo dvigocaro;</gatha1>
    <gathalast line="136">Tigocaro tu chakkaṇṇo, rahassaṃ guyhamuccate’’ti.</gathalast>
    <paragraph line="137">Tattha vīriyabalaṃ <bold>ussāhasatti.</bold> Paṭhamena cassa cakkaratanena tadanuyogo paripuṇṇo hoti. Kasmāti ce? Tena ussāhasattiyā pavattetabbassa appaṭihatāṇācakkabhāvassa siddhito. Paññābalaṃ <bold>mantasatti. Pacchimena</bold> cassa pariṇāyakaratanena tadanuyogo. Kasmāti ce <pageBreak edition="V" number="2.0206" />? Tassa sabbarājakiccesu kusalabhāvena mantasattiyā viya avirajjhanapayogattā. Damanena, dhanena ca pabhuttaṃ <bold>pabhūsatti. Hatthiassagahapatiratanehi</bold> cassa tadanuyogo paripuṇṇo hoti. Kasmāti ce? Hatthiassaratanānaṃ mahānubhāvatāya, gahapatiratanato paṭiladdhakosasampattiyā ca pabhāvasattiyā viya pabhāvasamiddhisiddhito. Itthimaṇiratanehi tividhasattiyogaphalaṃ paripuṇṇaṃ hotīti sambandho, yathāvuttāhi tividhāhi sattīhi payujjanato yaṃ phalaṃ laddhabbaṃ. Taṃ sabbaṃ tehi <pageBreak edition="M" number="2.0239" /> paripuṇṇaṃ hotīti attho. Kasmāti ce? Teheva upabhogasukhassa sijjhanato.</paragraph>
    <paragraph line="138">Duvidhasukhavasenapi yathāvuttamatthaṃ vibhāvetuṃ <bold>‘‘so itthimaṇiratanehī’’</bold>tiādi kathitaṃ. <bold>Bhogasukha</bold>nti samīpe katvā paribhogavasena pavattasukhaṃ. <bold>Sesehī</bold>ti tadavasesehi cakkādipañcaratanehi. Apaccatthikatāvasena pavattasukhaṃ <bold>issariyasukhaṃ.</bold> Idāni tesaṃ sampannahetuvasenapi kenaci avinābhāvitameva vibhāvetuṃ <bold>‘‘visesato’’</bold>tiādimāha. <bold>Adosakusalamūlajanitakammānubhāvenā</bold>ti adosasaṅkhātena kusalamūlena sahajātādipaccayavasena uppāditakammassa ānubhāvena <bold>sampajjanti</bold> sommatararatanajātikattā. Kammaphalañhi yebhuyyena kammasarikkhakaṃ. <bold>Majjhimāni</bold> maṇiitthigahapatiratanāni <bold>alobhakusalamūlajanitakammānubhāvena sampajjanti</bold> uḷāradhanassa, uḷāradhanapaṭilābhakāraṇassa ca pariccāgasampadāhetukattā. <bold>Pacchimaṃ</bold> pariṇāyakaratanaṃ <bold>amohakusalamūlajanitakammānubhāvena sampajjati</bold> mahāpaññeneva cakkavattirājakiccassa parinetabbattā, mahāpaññabhāvassa ca amohakusalamūlajanitakammanissandabhāvato. <bold>Bojjhaṅgasaṃyutte</bold>ti mahāvagge dutiye bojjhaṅgasaṃyutte (saṃ. ni. 5.223). <bold>Ratanasuttassā</bold>ti tattha pañcamavagge saṅgītassa dutiyassa ratanasuttassa (saṃ. ni. 5.223). <bold>Upadeso</bold> nāma savisesaṃ sattannaṃ ratanānaṃ vicāraṇavasena pavatto nayo.</paragraph>
    <paragraph line="139">Saraṇato paṭipakkhavidhamanato <bold>sūrā</bold> sattivanto, nibbhayāvahāti attho. Tenāha <bold>‘‘abhīrukajātikā’’</bold>ti. Asure vijinitvā ṭhitattā sakko devānamindo dhīro nāma, tassa senaṅgabhāvato devaputto ‘‘aṅga’’nti vuccati, dhīrassa aṅgaṃ, tassa rūpamiva rūpaṃ yesaṃ te <bold>dhīraṅgarūpā,</bold> tena vuttaṃ <bold>‘‘devaputtasadisakāyā’’</bold>ti. <bold>Eke</bold>ti <bold>sārasamāsa</bold>nāmakā ācariyā, tadakkhamanto āha <bold>‘‘ayaṃ panetthā’’</bold>tiādi. <bold>Sabhāvo</bold>ti sabhāvabhūto attho. <bold>Uttamasūrā</bold>ti uttamayodhā. Sūrasaddo hi idha yodhattho. Evañhi purimanayato imassa visesatā hoti, ‘‘uttamattho sūrasaddo’’tipi vadanti, <bold>‘‘uttamā sūrā vuccantī’’</bold>tipi hi pāṭho dissati. <bold>Vīrāna</bold>nti vīriyavantānaṃ. <bold>Aṅga</bold>nti kāraṇaṃ ‘‘aṅgīyati ñāyati phalametenā’’ti katvā. Yena vīriyena ‘‘dhīrā’’ti vuccanti, tadeva dhīraṅgaṃ nāmāti <pageBreak edition="M" number="2.0240" /> āha <bold>‘‘vīriyanti vuttaṃ hotī’’</bold>ti. <bold>Rūpa</bold>nti <pageBreak edition="V" number="2.0207" /> sarīraṃ. Tena vuttaṃ <bold>‘‘vīriyamayasarīrā viyā’’</bold>ti. Vīriyameva <bold>vīriyamayaṃ</bold> yathā ‘‘dānamaya’’nti, (dī. ni. 3.305; itivu. 60; netti. 34) tasmā vīriyasaṅkhātasarīrā viyāti attho. Vīriyaṃ pana na ekantarūpanti viya-saddaggahaṇaṃ kataṃ. Apica dhīraṅgena nibbattaṃ dhīraṅganti atthaṃ dassetuṃ <bold>‘‘vīriyamayasarīrā viyā’’</bold>ti vuttaṃ, evampi vīriyato rūpaṃ na ekantaṃ nibbattanti viya-saddena dasseti. Atha vā rūpaṃ sarīrabhūtaṃ dhīraṅgaṃ vīriyametesanti yojetabbaṃ, tathāpi vīriyaṃ nāma kiñci saviggahaṃ na hotīti dīpeti <bold>‘‘vīriyamayasarīrā viyā’’</bold>ti iminā, idhāpi mayasaddo sakattheyeva daṭṭhabbo, tasmā saviggahavīriyasadisāti attho. Idaṃ vuttaṃ hoti – saviggahaṃ ce vīriyaṃ nāma siyā, te cassa puttā taṃsadisāyeva bhaveyyunti ayameva cattho ācariyena (dī. ni. ṭī. 1.258) anumato. <bold>Mahāpadānaṭṭhakathāyaṃ</bold> pana evaṃ vuttaṃ ‘‘dhīraṅgaṃ rūpametesanti <bold>dhīraṅgarūpā,</bold> vīriyajātikā vīriyasabhāvā vīriyamayā akilāsuno ahesuṃ, divasampi yujjhantā na kilamantīti vuttaṃ hotī’’ti, (dī. ni. aṭṭha. 2.34) tadetaṃ rūpasaddassa sabhāvatthataṃ sandhāya vuttanti daṭṭhabbaṃ. Idha ceva aññattha katthaci <bold>‘‘dhitaṅgarūpā’’</bold>ti pāṭho dissati. Vīriyatthopi hi dhitisaddo hoti ‘‘saccaṃ dhammo dhiti cāgo, diṭṭhaṃ so ativattatī’’tiādīsu (jā. 1.1.57) dhitisaddo viya. Katthaci pana <bold>‘‘vīraṅga’’</bold>nti pāṭhova diṭṭho. Yathā ruccati, tathā gahetabbaṃ.</paragraph>
    <paragraph line="140">Nanu ca rañño cakkavattissa paṭisenā nāma natthi, ya’massa puttā pamaddeyyuṃ, atha kasmā ‘‘parasenappamaddanā’’ti vuttanti codanaṃ sodhento <bold>‘‘sace’’</bold>tiādimāha, parasenā hotu vā, mā vā, ‘‘sace pana bhaveyyā’’ti parikappanāmattena tesaṃ evamānubhāvataṃ dassetuṃ tathā vuttanti adhippāyo, ‘‘parasenappamaddanā’’ti vuttepi parasenaṃ pamaddituṃ samatthāti attho gahetabbo pakaraṇatopi atthantarassa viññāyamānattā, yathā ‘‘sikkhamānena bhikkhave bhikkhunā aññātabbaṃ paripucchitabbaṃ paripañhitabba’’nti (pāci. 434) etassa padabhājanīye (pāci. 436) ‘‘sikkhitukāmenā’’ti atthaggahaṇanti imamatthaṃ dassetuṃ <bold>‘‘taṃ parimaddituṃ samatthā’’</bold>ti vuttaṃ. Na hi te parasenaṃ pamaddantā tiṭṭhanti, atha kho pamaddanasamatthā eva honti <pageBreak edition="M" number="2.0241" />. Evamaññatrapi yathārahaṃ. Parasenaṃ pamaddanāya samatthentīti <bold>parasenappamaddanā</bold>ti atthaṃ dassetītipi vadanti.</paragraph>
    <paragraph line="141">Pubbe katūpacitassa etarahi vipaccamānakassa puññadhammassa cirataraṃ vipaccituṃ paccayabhūtaṃ cakkavattivattasamudāgataṃ payogasampattisaṅkhātaṃ dhammaṃ dassetuṃ ‘‘dhammenā’’ti padassa <bold>‘‘pāṇo</bold><pageBreak edition="V" number="2.0208" /><bold>na hantabbotiādinā pañcasīladhammenā’’</bold>ti atthamāha. Ayañhi attho ‘‘ye kho panānanda puratthimāya disāya paṭirājāno, te rājānaṃ mahāsudassanaṃ upasaṅkamitvā evamāhaṃsu ‘ehi kho mahārāja, svāgataṃ te mahārāja, sakaṃ te mahārāja, anusāsa mahārājā’ti. Rājā mahāsudassano evamāha ‘pāṇo na hantabbo, adinnaṃ na ādātabbaṃ, kāmesu micchā na caritabbā, musā na bhaṇitabbā, majjaṃ na pātabbaṃ, yathābhuttañca bhuñjathā’ti. Ye kho panānanda puratthimāya disāya paṭirājāno, te rañño mahāsudassanassa anuyantā ahesu’’ntiādinā (dī. ni. 2.244) āgataṃ rañño ovādadhammaṃ sandhāya vutto. Evañhi <bold>‘‘adaṇḍena asatthenā’’</bold>ti idampi visesanavacanaṃ susamatthitaṃ hoti. Aññāsupi <bold>suttanipātaṭṭhakathādīsu</bold> (su. ni. aṭṭha. 226; khu. pā. aṭṭha. 6.3; dī. ni. aṭṭha. 2.33; saṃ. ni. aṭṭha. 3.223) ayamevattho vutto.</paragraph>
    <paragraph line="142"><bold>Mahāpadānaṭṭhakathāyaṃ</bold> pana <bold>‘‘adaṇḍenā</bold>ti ye katāparādhe satte satampi sahassampi gaṇhanti, te dhanadaṇḍena rajjaṃ kārenti nāma, ye chejjabhejjaṃ anusāsanti, te satthadaṇḍena. Ayaṃ pana duvidhampi daṇḍaṃ pahāya adaṇḍena ajjhāvasati. <bold>Asatthenā</bold>ti ye ekatodhārādinā satthena paraṃ vihesanti, te satthena rajjaṃ kārenti nāma. Ayaṃ pana satthena khuddakamakkhikāyapi pivanamattaṃ lohitaṃ kassaci anuppādetvā dhammeneva, ‘ehi kho mahārājā’ti evaṃ paṭirājūhi sampaṭicchitāgamano vuttappakāraṃ pathaviṃ abhivijinitvā ajjhāvasati abhibhavitvā sāmī hutvā vasatīti attho’’ti (dī. ni. aṭṭha. 2.34) vuttaṃ, tadetaṃ ‘‘dhammenā’’ti padassa ‘‘pubbe katūpacitena etarahi vipaccamānakena yena kenaci puññadhammenā’’ti atthaṃ sandhāya vuttaṃ. Teneva hi ‘‘dhammena paṭirājūhi sampaṭicchitāgamano vuttappakāraṃ pathaviṃ <pageBreak edition="M" number="2.0242" /> abhivijinitvā ajjhāvasatī’’ti. Ācariyenapi (dī. ni. ṭī. 1.258) vuttaṃ <bold>dhammenā</bold>ti katūpacitena attano puññadhammena. Tena hi sañcoditā pathaviyaṃ sabbarājāno paccuggantvā ‘‘svāgataṃ te mahārājā’’tiādīni vatvā attano rajjaṃ rañño cakkavattissa niyyātenti. Tena vuttaṃ ‘‘so imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasatī’’ti, tenapi yathāvuttamevatthaṃ dasseti, tasmā ubhayathāpi ettha attho yutto evāti daṭṭhabbaṃ. Cakkavattivattapūraṇādipayogasampattimantarena hi pubbe katūpacitakammeneva evamajjhāvasanaṃ na sambhavati, tathā pubbe katūpacitakammamantarena cakkavattivattapūraṇādipayogasampattiyā evāti.</paragraph>
    <paragraph line="143">Evaṃ ekaṃ nipphattiṃ kathetvā dutiyaṃ nipphattiṃ kathetuṃ yadetaṃ ‘‘sace kho panā’’tiādivacanaṃ vuttaṃ, tattha anuttānamatthaṃ dassento <bold>‘‘arahaṃ…pe… vivaṭṭacchadoti etthā’’</bold>tiādimāha <pageBreak edition="V" number="2.0209" />. Yasmā rāgādayo satta pāpadhammā loke uppajjanti, uppajjamānā ca te sattasantānaṃ chādetvā pariyonandhitvā kusalappavattiṃ nivārenti, tasmā te idha chadasaddena vuttāti dasseti <bold>‘‘rāgadosā’’</bold>tiādinā. <bold>Duccarita</bold>nti micchādiṭṭhito aññena manoduccaritena saha tīṇi duccaritāni, micchādiṭṭhi pana visesena sattānaṃ chadanato, paramasāvajjattā ca visuṃ gahitā. Vuttañca ‘‘sabbe te imeheva dvāsaṭṭhiyā vatthūhi antojālīkatā, ettha sitāva ummujjamānā ummujjantī’’tiādi (dī. ni. 1.146). Tathā muyhanaṭṭhena <bold>moho,</bold> aviditakaraṇaṭṭhena <bold>avijjā</bold>ti pavattiākārabhedena aññāṇameva dvidhā vuttaṃ. Tathā hissa dvidhāpi chadanattho kathito ‘‘andhatamaṃ tadā hoti, yaṃ moho sahate nara’’nti, (mahāni. 5, 156, 195) ‘‘avijjāya nivuto loko, vevicchā pamādā nappakāsatī’’ti (su. ni. 1039; cūḷani. pārāyanavagga.2) ca. Evaṃ rāgadosādīnampi chadanattho vattabbo. <bold>Mahāpadānaṭṭhakathāyaṃ</bold> (dī. ni. aṭṭha. 2.33) pana rāgadosamohamānadiṭṭhikilesataṇhāvasena satta pāpadhammā gahitā. Tatra rañjanaṭṭhena <bold>rāgo,</bold> taṇhāyanaṭṭhena <bold>taṇhā</bold>ti pavattiākārabhedena lobho eva dvidhā vutto. Tathā hissa dvidhāpi chadanattho ekantikova. Yathāha ‘‘andhatamaṃ tadā hoti, yaṃ rāgo sahate nara’’nti, ‘‘kāmandhā jālasañchannā, taṇhāchadanachāditā’’ti <pageBreak edition="M" number="2.0243" /> (udā. 94) ca, kilesaggahaṇena ca vuttāvasiṭṭhā vicikicchādayo vuttā.</paragraph>
    <paragraph line="144"><bold>Sattahi paṭicchanne</bold>ti hetugabbhavacanaṃ, sattahi pāpadhammehi paṭicchannattā kilesavasena andhakāre loketi attho. <bold>Taṃ chadana</bold>nti sattapāpadhammasaṅkhātaṃ chadanaṃ. <bold>Vivaṭṭetvā</bold>ti vivaṭṭaṃ katvā vigametvā. Tadeva pariyāyantarena vuttaṃ <bold>‘‘samantato sañjātāloko hutvā’’</bold>ti. Kilesachadanavigamo eva hi āloko, etena vivaṭṭayitabbo vigametabboti <bold>vivaṭṭo,</bold> chādeti paṭicchādetīti <bold>chado,</bold> vivaṭṭo chado anenāti <bold>vivaṭṭacchadā,</bold><bold>vivaṭṭacchado</bold> vāti atthaṃ dasseti. Ayañhi vivaṭṭacchadasaddo daḷhadhammapaccakkhadhammasaddādayo viya pulliṅgavasena ākāranto, okāranto ca hoti. Tathā hi <bold>mahāpadānaṭṭhakathāyaṃ</bold> vuttaṃ ‘‘rāgadosamohamānadiṭṭhikilesataṇhāsaṅkhātaṃ chadanaṃ āvaraṇaṃ vivaṭaṃ viddhaṃsitaṃ vivaṭakaṃ etenāti vivaṭacchado, ‘vivaṭṭacchadā’tipi pāṭho, ayamevattho’’ti, (dī. ni. aṭṭha. 2.33) tassā līnatthappakāsaniyampi vuttaṃ ‘‘vivaṭṭacchadāti okārassa ākāraṃ katvā niddeso’’ti. Saddavidū pana ‘‘ādhanvāditoti lakkhaṇena samāsantagatehi dhanusaddādīhi kvaci āpaccayo’’ti vatvā ‘‘kaṇḍivadhanvā, paccakkhadhammā, vivaṭṭacchadā’’ti payogamudāharanti.</paragraph>
    <paragraph line="145">Kasmā padattayametaṃ vuttanti anuyogaṃ hetālaṅkāranayena pariharanto <bold>‘‘tatthā’’</bold>tiādimāha, <bold>tatthā</bold>ti ca <pageBreak edition="V" number="2.0210" /> tīsu padesūti attho. Pūjāvisesaṃ paṭiggaṇhituṃ arahatīti <bold>araha</bold>nti atthena <bold>pūjārahatā</bold> vuttā. <bold>Yasmā sammāsambuddho,</bold> tasmā pūjārahatāti <bold>tassā</bold> pūjārahatāya <bold>hetu</bold> vutto. Savāsanasabbakilesappahānapubbakattā buddhabhāvassa <bold>buddhattahetubhūtā vivaṭṭacchadatā vuttā.</bold> Kammādivasena tividhaṃ vaṭṭañca rāgādivasena sattavidho chado ca <bold>vaṭṭacchadā,</bold> vaṭṭacchadehi vigato, vigatā vā vaṭṭacchadā yassāti <bold>vivaṭṭacchado,</bold><bold>vivaṭṭacchadā</bold> vā, dvandapubbago pana vi-saddo ubhayattha yojetabboti imamatthaṃ dassetuṃ <bold>‘‘vivaṭṭo ca vicchado cā’’</bold>ti vuttaṃ. Evampi vadanti ‘‘vivaṭṭo ca so vicchado cāti <bold>vivaṭṭacchado,</bold> uttarapade <pageBreak edition="M" number="2.0244" /> pubbapadalopoti atthaṃ dassetī’’ti. <bold>‘‘Arahaṃ vaṭṭābhāvenā’’</bold>ti idaṃ kilesehi ārakattā, kilesārīnaṃ saṃsāracakkassārānañca hatattā, pāpakaraṇe ca rahābhāvāti atthaṃ sandhāya vuttaṃ. Idañhi phalena hetānumānadassanaṃ – yathā taṃ dhūmena aggissa, udakoghena upari vuṭṭhiyā, etena ca atthena arahabhāvo hetu, vaṭṭābhāvo phalanti ayaṃ ācariyamati. ‘‘Paccayādīnaṃ, pūjāvisesassa ca arahattā’’ti pana hetunā phalānumānadassanampi siyā yathā taṃ agginā dhūmassa, upari vuṭṭhiyā udakoghassa. <bold>‘‘Sammāsambuddho chadanābhāvenā’’</bold>ti idaṃ pana hetunā phalānumānadassanaṃ savāsanasabbakilesacchadanābhāvapubbakattā sammāsambuddhabhāvassa. Arahattamaggena hi vicchadatā, sabbaññutaññāṇena sammāsambuddhabhāvo. <bold>‘‘Vivaṭṭo ca vicchado cā’’</bold>ti idaṃ hetudvayaṃ. Kāmañca ācariyamatiyā phalena hetuanumānadassane vivaṭṭatā phalameva hoti, hetuanumānadassanassa, pana tathāñāṇassa ca hetubhāvato hetuyeva nāmāti veditabbaṃ.</paragraph>
    <paragraph line="146">Evaṃ padattayavacane hetālaṅkāranayena payojanaṃ dassetvā idāni catuvesārajjavasenapi dassento <bold>‘‘dutiyenā’’</bold>tiādimāha. Tattha <bold>dutiyena vesārajjenā</bold>ti ‘‘cattārimāni bhikkhave tathāgatassa vesārajjāni, yehi vesārajjehi samannāgato tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavattetī’’tiādinā (a. ni. 4.8; ma. ni. 1.150) bhagavatā vuttakkamena dutiyabhūtena ‘‘khīṇāsavassa te paṭijānato ‘ime āsavā aparikkhīṇā’ti, tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ saha dhammena paṭicodessatīti nimittametaṃ bhikkhave na samanupassāmi, etamahaṃ bhikkhave nimittaṃ asamanupassanto khemappatto abhayappatto vesārajjappatto viharāmī’’ti paridīpitena vesārajjena. <bold>Purimasiddhī</bold>ti purimassa ‘‘araha’’nti padassa atthasiddhi arahattasiddhi, dutiyavesārajjassa tadatthabhāvato tena vesārajjena tadatthasiddhīti vuttaṃ hoti. ‘‘Khīṇāsavassa te paṭijānato ‘ime āsavā aparikkhīṇā’ ti’’ādinā vuttameva hi dutiyavesārajjaṃ ‘‘kilesehi ārakattā’’tiādinā vutto ‘‘araha’’nti padassa atthoti <pageBreak edition="V" number="2.0211" />. Tato ca viññāyati ‘‘yathā dutiyena <pageBreak edition="M" number="2.0245" /> vesārajjena purimasiddhi, evaṃ purimenapi atthena dutiyavesārajjasiddhī’’ti. Evañca katvā iminā nayena catuvesārajjavasena padattayavacane payojanadassanaṃ upapannaṃ hoti. Itarathā hi kiñcipayojanābhāvato idaṃyeva vacanaṃ idha avattabbaṃ siyāti. Esa nayo sesesupi.</paragraph>
    <paragraph line="147"><bold>Paṭhamenā</bold>ti vuttanayena paṭhamabhūtena ‘‘sammāsambuddhassa te paṭijānato ‘ime dhammā anabhisambuddhā’ti, tatra…pe… viharāmī’’ti paridīpitena vesārajjena. <bold>Dutiyasiddhī</bold>ti dutiyassa ‘‘sammāsambuddho’’ti padassa atthasiddhi buddhattasiddhi tassa tadatthabhāvato. <bold>Tatiyacatutthehī</bold>ti vuttanayeneva tatiyacatutthabhūtehi ‘‘ye kho pana te antarāyikā dhammā vuttā, te paṭisevato nālaṃ antarāyāyāti, tatra…pe… viharāmī’’ti ca ‘‘yassa kho pana te atthāya dhammo desito, so na niyyāti takkarassa sammā dukkhakkhayāyāti, tatra…pe… viharāmī’’ti (a. ni. 4.8; ma. ni. 1.150) ca paridīpitehi vesārajjehi. <bold>Tatiyasiddhī</bold>ti tatiyassa ‘‘vivaṭṭacchadā’’ti padassa atthasiddhi vivaṭṭacchadatthasiddhi tehi tassa pākaṭabhāvatoti attho. ‘‘Yāthāvato antarāyikaniyyānikadhammāpadesena hi satthu vivaṭṭacchadabhāvo loke pākaṭo ahosī’’ti (dī. ni. ṭī. 1.258) ācariyena vuttaṃ, vivaṭṭacchadabhāveneva antarāyikaniyyānikadhammadesanāsiddhito ‘‘tatiyena tatiyacatutthasiddhī’’tipi vattuṃ yujjati.</paragraph>
    <paragraph line="148">Evaṃ padattayavacane catuvesārajjavasena payojanaṃ dassetvā idāni cakkhuttayavasenapi dassento <bold>‘‘purimañcā’’</bold>tiādimāha. Tattha <bold>ca</bold>-saddo upanyāsattho. <bold>Purimaṃ</bold> ‘‘araha’’nti padaṃ bhagavato heṭṭhimamaggaphalattayañāṇasaṅkhātaṃ <bold>dhammacakkhuṃ sādheti</bold> kilesārīnaṃ, saṃsāracakkassa arānañca hatabhāvadīpanato. <bold>Dutiyaṃ</bold> ‘‘sammāsambuddho’’ti padaṃ āsayānusayaindriyaparopariyattañāṇasaṅkhātaṃ <bold>buddhacakkhuṃ sādheti</bold> sammāsambuddhasseva taṃsambhavato. Tadetañhi ñāṇadvayaṃ sāvakapaccekabuddhānaṃ na sambhavati. <bold>Tatiyaṃ</bold> ‘‘vivaṭṭacchadā’’ti padaṃ sabbaññutaññāṇasaṅkhātaṃ <bold>samantacakkhuṃ sādheti</bold> savāsanasabbakilesappahānadīpanato. ‘‘Sammāsambuddho’’ti hi vatvā ‘‘vivaṭṭacchadā’’ti vacanaṃ sammāsambuddhabhāvāya savāsanasabbakilesappahānaṃ vibhāvetīti. ‘‘Ahaṃ kho pana tāta ambaṭṭha mantānaṃ dātā’’ti idaṃ appadhānaṃ, ‘‘tvaṃ mantānaṃ paṭiggahetā’’ti idameva padhānaṃ samuttejanāvacananti sandhāya <pageBreak edition="M" number="2.0246" /><bold>‘‘tvaṃ mantānaṃ paṭiggahetāti iminā’ssa mantesu sūrabhāvaṃ janetī’’</bold>ti vuttaṃ, lakkhaṇavibhāvane visadañāṇatāsaṅkhātaṃ sūrabhāvaṃ janetīti attho.</paragraph>
    <paragraph line="149" number="259"><bold>Evaṃ</bold><pageBreak edition="V" number="2.0212" /><bold>bho</bold>ti ettha <bold>evaṃ</bold>-saddo vacanasampaṭicchane nipāto, vacanasampaṭicchanañcettha tathā mayaṃ taṃ bhavantaṃ gotamaṃ vedissāma, tvaṃ mantānaṃ paṭiggahetāti ca evaṃ pavattassa pokkharasātino vacanassa sampaṭiggaho. <bold>‘‘Tassattho’’</bold>tiādināpi hi tadevatthaṃ dasseti. Tathā ca vuttaṃ ‘‘brāhmaṇassa pokkharasātissa paṭissutvā’’ti, taṃ panesa ācariyassa samuttejanāya lakkhaṇesu vigatasammohabhāvena buddhamante sampassamānattā vadatīti dassento <bold>‘‘sopī’’</bold>tiādimāha. Tattha <bold>‘‘tāyā</bold>ti tāya yathāvuttāya samuttejanāyā’’ti (dī. ni. ṭī. 1.259) ācariyena vuttaṃ, adhunā pana potthakesu <bold>‘‘tāya ācariyakathāyā’’</bold>ti pāṭho dissati. Atthato cesa aviruddhoyeva. Mantesu satisamuppādikā hi kathā samuttejanāti.</paragraph>
    <paragraph line="150"><bold>Ayānabhūmi</bold>nti yānassa abhūmiṃ, yānena yātumasakkuṇeyyaṭṭhānabhūtaṃ, dvārakoṭṭhakasamīpaṃ gantvāti attho.</paragraph>
    <paragraph line="151">Avisesena vuttassapi vacanassa attho aṭṭhakathāpamāṇato visesena gahetabboti āha <bold>‘‘ṭhitamajjhanhikasamaye’’</bold>ti. Sabbesamāciṇṇavasena paṭhamanayaṃ vatvā padhānikānameva āveṇikāciṇṇavasena dutiyanayo vutto. <bold>Divāpadhānikā</bold>ti divāpadhānānuyuñjanakā, divasabhāge samaṇadhammakaraṇatthaṃ te evaṃ caṅkamantīti vuttaṃ hoti. Tenāha <bold>‘‘tādisānañhī’’</bold>tiādi. ‘‘Pariveṇato pariveṇamāgacchanto papañco hoti, pucchitvāva pavisissāmī’’ti ambaṭṭhassa tadupasaṅkamanādhippāyaṃ vibhāvento <bold>‘‘so kirā’’</bold>tiādimāha.</paragraph>
    <paragraph line="152" number="260"> Abhiññātakule jāto <bold>abhiññātakolañño. </bold> Kāmañca vakkhamānanayena pubbe ambaṭṭhakulamapaññātaṃ, tadā pana paññātanti āha <bold>‘‘tadā kirā’’</bold>tiādi. <bold>Rūpajātimantakulāpadesehī</bold>ti ‘‘ayamīdiso’’ti apadisanahetubhūtehi catūhi rūpajātimantakulehi. Yena te <pageBreak edition="M" number="2.0247" /> bhikkhū cintayiṃsu, tadadhippāyaṃ āvi kātuṃ <bold>‘‘yo hī’’</bold>tiādi vuttaṃ. Avisesato vuttampi visesato viññāyamānatthaṃ sandhāya bhāsitavacananti dasseti <bold>‘‘gandhakuṭiṃ sandhāyā’’</bold>ti iminā. Evamīdisesu.</paragraph>
    <paragraph line="153"><bold>Aturito</bold>ti avegāyanto, <bold>‘‘aturanto’’</bold>tipi pāṭho, soyevattho. Kathaṃ pavisanto ataramāno pavisati nāmāti āha <bold>‘‘saṇika’’</bold>ntiādi. Tattha <bold>padappamāṇaṭṭhāne</bold>ti dvinnaṃ padānaṃ antare muṭṭhiratanapamāṇaṭṭhāne. <bold>Sinduvāro</bold> nāma eko pupphūpagarukkho, yassa setaṃ pupphaṃ hoti, yo <pageBreak edition="V" number="2.0213" /> ‘‘nigguṇḍī’’ tipi vuccati. <bold>Pamukha</bold>nti gandhakuṭigabbhapamukhaṃ. ‘‘Kuñcikacchiddasamīpe’’ti vuttavacanaṃ samatthetuṃ <bold>‘‘dvāraṃ kirā’’</bold>tiādi vuttaṃ.</paragraph>
    <paragraph line="154" number="261"><bold>‘‘Dānaṃ dadamānehī’’</bold>ti iminā pāramitānubhāvena sayameva dvāravivaraṇaṃ dasseti.</paragraph>
    <paragraph line="155"><bold>Bhagavatā saddhiṃ sammodiṃsū</bold>ti ettha samatthena <bold>saṃ</bold>-saddena viññāyamānaṃ bhagavato tehi saddhiṃ paṭhamaṃ pavattamodatāsaṅkhātaṃ neyyatthaṃ dassento <bold>‘‘yathā’’</bold>tiādimāha. Bhagavāpi hi ‘‘kacci bho māṇavā khamanīyaṃ, kacci yāpanīya’’ntiādīni pucchanto tehi māṇavehi saddhiṃ pubbabhāsitāya paṭhamaññeva pavattamodo ahosi. <bold>Samappavattamodā</bold>ti bhagavato tadanukaraṇena samaṃ pavattasaṃsandanā. Tadatthaṃ saha upamāya dassetuṃ <bold>‘‘sītodakaṃ viyā’’</bold>tiādi vuttaṃ. Tattha paramanibbutakilesadarathatāya bhagavato sītodakasadisatā, anibbutakilesadarathatāya ca māṇavānaṃ uṇhodakasadisatā daṭṭhabbā. <bold>Sammodita</bold>nti saṃsanditaṃ. <bold>Muda</bold>saddo hettha saṃsandaneyeva, na pāmojje, evañhi yathāvuttaupamāvacanaṃ samatthitaṃ hoti. Tathā hi vuttaṃ <bold>‘‘ekībhāva’’</bold>nti, sammodanakiriyāya samānataṃ ekarūpatanti attho.</paragraph>
    <paragraph line="156"><bold>Khamanīya</bold>nti ‘‘catucakkaṃ navadvāraṃ sarīrayantaṃ dukkhabahulatāya sabhāvato dussahaṃ kacci khamituṃ sakkuṇeyya’’nti pucchanti, <bold>yāpanīya</bold>nti āhārādipaccayapaṭibaddhavuttikaṃ cirappabandhasaṅkhātāya yāpanāya kacci yāpetuṃ sakkuṇeyyaṃ, sīsarogādiābādhābhāvena <bold>kacci appābādhaṃ,</bold> dukkhajīvikābhāvena <bold>kacci appātaṅkaṃ,</bold> taṃtaṃkiccakaraṇe uṭṭhānasukhatāya <bold>kacci lahuṭṭhānaṃ,</bold> tadanurūpabalayogato <bold>kacci balaṃ,</bold> sukhavihāraphalasabbhāvena <bold>kacciphāsuvihāro</bold> atthīti sabbattha kacci-saddaṃ yojetvā attho veditabbo. Balappattā <pageBreak edition="M" number="2.0248" /> pīti <bold>pītiyeva. </bold> Taruṇā pīti <bold>pāmojjaṃ.</bold> Sammodanaṃ janeti karotīti sammodanikaṃ, tadeva <bold>sammodaniyaṃ</bold> ka-kārassa ya-kāraṃ katvā. Sammodetabbato sammodanīyanti imamatthaṃ dasseti <bold>‘‘sammodituṃ yuttabhāvato’’</bold>ti iminā. Evaṃ ācariyehi vuttaṃ. Sammodituṃ arahatīti sammodanikaṃ, tadeva <bold>sammodaniyaṃ</bold> yathāvuttanayenāti imamatthampi dassetīti daṭṭhabbaṃ. <bold>‘‘Sāretu’’</bold>nti etassa <bold>‘‘nirantaraṃ pavattetu’’</bold>nti atthavacanaṃ. <bold>Saritabbabhāvato</bold>ti anussaritabbabhāvato. ‘‘Sāretuṃ arahatī’’ti atthe yathāpadaṃ dīghena ‘‘sāraṇīya’’nti vuttaṃ. ‘‘Saritabba’’nti atthe pana ‘‘saraṇīya’’nti vattabbe dīghaṃ katvā <bold>‘‘sāraṇīya’’</bold>nti vuttanti veditabbaṃ. Evaṃ saddato atthaṃ dassetvā idāni atthamattato dassetuṃ <bold>‘‘suyyamānasukhato’’</bold>tiādi vuttaṃ. Tattha <bold>suyyamānasukhato</bold>ti āpāthamadhurattamāha, <bold>anussariyamānasukhato</bold>ti vimaddaramaṇīyattaṃ. <bold>Byañjanaparisuddhatāyā</bold>ti sabhāvaniruttibhāvena tassā kathāya <pageBreak edition="V" number="2.0214" /> vacanacāturiyaṃ, <bold>atthaparisuddhatāyā</bold>ti atthassa nirupakkilesattaṃ. <bold>Anekehi pariyāyehī</bold>ti anekehi kāraṇehi.</paragraph>
    <paragraph line="157"><bold>Apasādessāmī</bold>ti maṅkuṃ karissāmi. Ubhosu khandhesu sāṭakaṃ āsajjetvā kaṇṭhe olambanaṃ sandhāya <bold>‘‘kaṇṭhe olambitvā’’</bold>ti vuttaṃ. <bold>Dussakaṇṇaṃ gahetvā</bold>ti nivatthasāṭakassa koṭiṃ ekena hatthena gahetvā. Caṅkamitumāruhanaṃ sandhāya <bold>‘‘caṅkamaṃ abhiruhitvā’’</bold>ti āha. <bold>Dhātusamatā</bold>ti rasādidhātūnaṃ samāvatthatā, arogatāti attho. <bold>Pāsādikattha</bold>nti pasādajananatthaṃ ‘‘gatagataṭṭhāne’’ti iminā sambandho. <bold>‘‘Pāsādikattā’’</bold>tipi pāṭho, tassattho – aṅgapaccaṅgānaṃ pasādāvahattāti, ‘‘uppannabahumānā’’ti iminā sambandho. <bold>Uppaṇḍanakatha</bold>nti avahasitabbatāyuttakathaṃ. <bold>‘‘Anācārabhāvasāraṇīya’’</bold>nti tassa visesanaṃ, anācārabhāvena sāraṇīyaṃ ‘‘anācāro vatāya’’nti saritabbakanti attho.</paragraph>
    <paragraph line="158" number="262"> Kātuṃ dukkaramasakkuṇeyyaṃ kiccamayaṃ ārabhīti dassetuṃ <bold>‘‘bhavaggaṃ gahetukāmo viyā’’</bold>tiādi vuttaṃ. Asakkuṇeyyañhetaṃ sadevakenapi lokena, yadidaṃ bhagavato apasādanaṃ. Tenāha <bold>‘‘aṭṭhāne vāyamatī’’</bold>ti. <bold>Handa tena saddhiṃ mantemī</bold>ti evaṃ aṭṭhāne vāyamantopi ayaṃ bālo ‘‘mayi kiñci akathente mayā saddhiṃ uttari kathetumpi <pageBreak edition="M" number="2.0249" /> na visahatī’’ti mānameva paggaṇhissati, kathente pana kathāpasaṅgenassa jātigotte vibhāvite mānaniggaho bhavissati, ‘‘handa tena saddhiṃ mantemī’’ti bhagavā ambaṭṭhaṃ māṇavaṃ etadavocāti attho. Ācārasamācārasikkhāpanena <bold>ācariyā,</bold> tesaṃ pana ācariyānaṃ pakaṭṭhā ācariyāti <bold>pācariyā</bold> yathā ‘‘papitāmaho’’ti imamatthaṃ dassetuṃ <bold>‘‘ācariyehi ca tesaṃ ācariyehi cā’’</bold>ti vuttaṃ.</paragraph>
    <subhead line="159">Paṭhamaibbhavādavaṇṇanā</subhead>
    <paragraph line="160" number="263"> Kiñcāpi ‘‘sayāno vā’’tiādivacanaṃ na vattabbaṃ, mānavasena pana yugaggāhaṃ karonto vadatīti dassento <bold>‘‘kāmaṃ tīsū’’</bold>tiādimāha. Tattha <bold>tīsu iriyāpathesū</bold>ti ṭhānagamananisajjāsu. Tesveva hi ācariyena saddhiṃ sallapitumarahati, na tu sayane garukaraṇīyānaṃ sayānānampi sammukhā garukārehi sayanassa akattabbabhāvato. <bold>Kathāsallāpa</bold>nti kathāvasena yugaggāhakaraṇatthaṃ sallapanaṃ. Sayānena hi ācariyena saddhiṃ sayānassa kathā nāma ācāro na hoti, tathāpetaṃ itarehi sadisaṃ katvā kathanaṃ idha kathāsallāpo.</paragraph>
    <paragraph line="161">Yaṃ <pageBreak edition="V" number="2.0215" /> panetaṃ ‘‘sayāno vā hi bho gotama brāhmaṇo sayānena brāhmaṇena saddhiṃ sallapitumarahatī’’ti vuttassa sallāpassa anācārabhāvavibhāvanaṃ satthārā ambaṭṭhena saddhiṃ kathentena kataṃ, taṃ pāḷivasena saṅgītimanāruḷhampi agarahitāya ācariyaparamparāya yāvajjatanā samābhatanti ‘‘ye ca kho te bho gotamā’’tiādikāya uparipāḷiyā sambandhabhāvena dassento <bold>‘‘tato kirā’’</bold>tiādimāha. <bold>Gorūpa</bold>nti go nūna rūpakavasena vuttattā, rūpasaddassa ca tabbhāvavuttito. Yadi ahīḷento bhaveyya, ‘‘muṇḍā samaṇā’’ti vadeyya, hīḷento pana garahatthena ka-saddena padaṃ vaḍḍhetvā ‘‘muṇḍakā samaṇakā’’ti vadatīti dassetuṃ <bold>‘‘muṇḍe muṇḍā’’</bold>tiādi vuttaṃ. <bold>Ibbhāti gahapatikā</bold>ti atthamattavacanaṃ, saddato pana ibhassa payogo <bold>ibho</bold> uttarapadalopena, taṃ ibhaṃ arahantīti <bold>ibbhā</bold> dvittaṃ katvā. Kiṃ vuttaṃ hoti – yathā sobhanaṃ gamanato ibhasaṅkhāto hatthivāhanabhūto parassa vasena pavattati, na attano, evametepi brāhmaṇānaṃ sussūsakā suddā parassa vasena <pageBreak edition="M" number="2.0250" /> pavattanti, na attano, tasmā ibhasadisapayogatāya <bold>ibbhā</bold>ti. Te pana kuṭumbikatāya gharavāsino gharasāmikā hontīti atthamattaṃ dasseti <bold>‘‘gahapatikā’’</bold>ti iminā.</paragraph>
    <paragraph line="162"><bold>Kaṇhā</bold>ti kaṇhajātikā. Dvijā eva hi suddhajātikā, na itareti tassādhippāyo. Tenāha <bold>‘‘kāḷakā’’</bold>ti. Pitāmahabhāvena ñātibandhavattā <bold>bandhu.</bold> Tenāha <bold>‘‘pitāmahoti voharantī’’</bold>ti. <bold>Apaccā</bold>ti puttā. <bold>Mukhato nikkhantā</bold>ti brāhmaṇānaṃ pubbapurisā brahmuno mukhato nikkhantā, ayaṃ tesaṃ paṭhamuppattīti adhippāyo. Sesapadesupi eseva nayo. Ayaṃ panettha viseso – ‘‘ibbhā kaṇhā’’ti vatvā ‘‘bandhupādāpaccā’’ti vadanto kulavasena samaṇā vessakulapariyāpannā, paṭhamuppattivasena pana brahmuno piṭṭhipādato nikkhantā, na pakativessā viya nābhitoti dassetīti, idaṃ panassa ‘‘mukhato nikkhantā’’tiādivacanatopi ativiya asamavekkhitapubbavacanaṃ catuvaṇṇapariyāpannasseva samaṇabhāvasambhavato. <bold>Aniyametvā</bold>ti avisesetvā, anuddesikabhāvenāti attho.</paragraph>
    <paragraph line="163"><bold>Mānameva nissāya kathesī</bold>ti mānamevāpassayaṃ katvā attānaṃ ukkaṃsento, pare ca vambhento ‘‘muṇḍakā samaṇakā’’tiādivacanaṃ kathesi. <bold>Jānāpessāmī</bold>ti attano gottapamāṇaṃ yāthāvato vibhāvanena viññāpessāmi. <bold>Attho</bold>ti hitaṃ, icchitavatthu vā, taṃ pana kattabbakiccamevāti vuttaṃ <bold>‘‘āgantvā kattabbakiccasaṅkhāto attho’’</bold>ti, so <bold>etassa atthīti atthikaṃ</bold> yathā ‘‘daṇḍiko’’ti. Dutiyassapi puggalavācakassa tadassatthipaccayassa vijjamānattā paṭhamena <pageBreak edition="V" number="2.0216" /> tadārammaṇikacittameva viññāyatīti āha <bold>‘‘tassa māṇavassa citta’’</bold>nti. <bold>Atthikamassa atthīti atthikavā</bold> yathā ‘‘guṇavā’’ti.</paragraph>
    <paragraph line="164">‘‘Yāyeva kho panatthāyā’’ti liṅgavipallāsavasena vuttanti dasseti <bold>‘‘yeneva kho panatthenā’’</bold>ti iminā. Tenevāha <bold>‘‘tameva atthanti idaṃ purisaliṅgavaseneva vutta’’</bold>nti. Tattha hi sābhāvikaliṅgatādassanena idha asābhāvikaliṅgatāsiddhīti. Ayaṃ panettha <bold>aṭṭhakathā</bold>to aparo nayo – <bold>yāya atthāyā</bold>ti pulliṅgavaseneva tadatthe sampadānavacanaṃ, yassa kattabbakiccasaṅkhātassa atthassa atthāyāti atthoti. <bold>Assā</bold>ti ambaṭṭhassa <pageBreak edition="M" number="2.0251" /> dassetvāti sambandho. <bold>Aññesaṃ santikaṃ āgatāna</bold>nti garuṭṭhāniyānaṃ santikamupagatānaṃ sādhurūpānaṃ. <bold>Vatta</bold>nti tesaṃ samāciṇṇaṃ. Pakaraṇatoyeva ‘‘ācariyakule’’ti attho viññāyati, ‘‘avusitavā’’ti ca asikkhitabhāvoyeva vohāravasena vutto yathā taṃ cīvaradānaṃ ticīvarena acchādesīti. Tenāha <bold>‘‘ācariyakule avusitavā asikkhito’’</bold>ti. Asikkhitattā eva <bold>appassuto,</bold> ‘‘vusitamānī’’ti ca padāpekkhāya apariyositavacanattā samānoti pāṭhasesoti dasseti <bold>‘‘appassutova samāno’’</bold>ti iminā. Bāhusaccañhi nāma yāvadeva upasamatthaṃ icchitabbaṃ, tadabhāvato panāyaṃ ambaṭṭho avusitavā asikkhito appassutoti viññāyatīti evampi atthāpattito kāraṇaṃ vibhāvento āha <bold>‘‘kimaññatra avusitattā’’</bold>ti. Imampi sambandhaṃ dīpeti <bold>‘‘etassa hī’’</bold>tiādinā. Yathārutato pana pharusavacanasamudācārena anupasamakāraṇadassanametaṃ. Tatrāyaṃ yojanā – ‘‘kimaññatra avusitattā’’ti idaṃ kāraṇaṃ etassa ambaṭṭhassa pharusavacanasamudācāre kāraṇanti. <bold>‘‘Pharusavacanasamudācārenā’’</bold>tipi pāṭho, tathā samudācāravasena vuttaṃ kāraṇanti attho. Evampi yojenti – avusitattā avusitabhāvaṃ aññatra ṭhapetvā etassa evaṃ pharusavacanasamudācāre kāraṇaṃ kimaññaṃ atthīti. Purimayojanāvettha yuttatarā yathāpāṭhaṃ yojetabbato. ‘‘Aññatrā’’ti nipātayogato <bold>avusitattā</bold>ti upayogatthe nissakkavacanaṃ. Tadeva kāraṇaṃ samattheti <bold>‘‘ācariyakule’’</bold>tiādinā.</paragraph>
    <paragraph line="165" number="264"> Kodhasaṅkhātassa parassa vasānugatacittatāya <bold>asakamano. Mānanimmadanattha</bold>nti mānassa nimmadanatthaṃ abhimaddanatthaṃ, amadanatthaṃ vā, mānamadavirahatthanti attho. <bold>Dosaṃ uggiletvā</bold>ti sinehapānena kilinnaṃ vātapittasemhadosaṃ ubbamanaṃ katvā. <bold>Gottena gotta</bold>nti ambaṭṭheneva bhagavatā puṭṭhena vuttena sāvajjena purātanagottena adhunā anavajjasaññitaṃ gottaṃ. <bold>Kulāpadesena kulāpadesa</bold>nti etthāpi eseva nayo. <bold>Uṭṭhāpetvā</bold>ti sāvajjato uṭṭhahanaṃ katvā, uddharitvāti vuttaṃ hoti. Gottañcettha ādipurisavasena, kulāpadeso pana tadanvaye uppannābhiññātapurisavasena <pageBreak edition="V" number="2.0217" /> gahetabbo yathā ‘‘ādicco māghavo’’ti. Sākiyānañhi <bold>ādiccagottaṃ</bold> aditiyā nāma devadhītāya puttabhūtaṃ ādipurisaṃ <pageBreak edition="M" number="2.0252" /> pati hoti, taṃ ‘‘gotamagotta’’ntipi vadanti. Yathāha <bold>pabbajjāsutte</bold> –</paragraph>
    <gatha1 line="166">‘‘Ādiccā nāma gottena, sākiyā nāma jātiyā;</gatha1>
    <gathalast line="167">Tamhā kulā pabbajitomhi, na kāme abhipatthaya’’nti. (su. ni. 425);</gathalast>
    <paragraph line="168"><bold>Māghavakulaṃ</bold> pana tadanvaye abhiññātaṃ macalagāmikapurisaṃ pati hotīti. Gottamūlassa gārayhatāya amānavatthubhāvapavedanato <bold>‘‘mānaddhajaṃ mūle chetvā nipātessāmī’’</bold>ti vuttaṃ. <bold>Ghaṭṭento</bold>ti jātigottavasena omasanto. <bold>Hīḷento</bold>ti hīḷanaṃ garahaṃ karonto. ‘‘Caṇḍā bho gotama sakyajātī’’tiādinā sākiyesu caṇḍabhāvādidosaṃ pāpitesu samaṇopi gotamo <bold>pāpito bhavissatī</bold>ti adhippāyo.</paragraph>
    <paragraph line="169">Yasmiṃ mānussayakodhussayā aññamaññūpatthaddhā, so ‘‘caṇḍo’’ti vuccatīti dasseti <bold>‘‘mānanissitakodhayuttā’’</bold>ti iminā, pakatūpanissayārammaṇavasena cettha nissitabhāvo, na sahajātādivasena. <bold>Kharā</bold>ti cittena, vācāya ca kakkhaḷā. <bold>Lahukā</bold>ti taruṇā avuddhakammā. Tenāha <bold>‘‘appakenevā’’</bold>tiādi. <bold>Alābukaṭāha</bold>nti lābuphalassa abhejjakapālaṃ. Aṭṭhakathāmuttakanayaṃ dassetuṃ <bold>‘‘bhassā</bold>ti sāhasikāti keci vadanti, sārambhakāti apare’’ti (dī. ni. ṭī. 1.264) ācariyena vuttaṃ. <bold>Samānā</bold>ti hontā bhavamānāti asasaddavasenatthoti āha <bold>‘‘santāti purimapadasseva vevacana’’</bold>nti. <bold>Na sakkarontī</bold>ti sakkāraṃ na karontīti atthameva viññāpeti <bold>‘‘na brāhmaṇāna’’</bold>ntiādinā. <bold>Apacitikamma</bold>nti paṇipātakammaṃ. ‘‘Yadime sakyā’’ti pacchimavākye ya-saddassa kiriyāparāmasanassa aniyamassa ‘‘tayidaṃ bho gotamā’’ti purimavākye ta-saddena niyamanaṃ veditabbanti āha <bold>‘‘yaṃ ime sakyā’’</bold>tiādi. <bold>Nānuloma</bold>nti attano jātiyā na anucchavikaṃ.</paragraph>
    <subhead line="170">Dutiyaibbhavādavaṇṇanā</subhead>
    <paragraph line="171" number="265"> Sandhāgārapadanibbacanaṃ heṭṭhā vuttameva. Tadā abhisittasakyarājūnampi bahutaṃ sandhāyāha <bold>‘‘abhisittasakyarājāno’’</bold>ti. Kāmañhi sakyarājakule yo sabbesaṃ vuddhataro, samattho ca, so eva abhisekaṃ labhati <pageBreak edition="M" number="2.0253" />. Ekacco pana abhisitto samāno ‘‘idaṃ rajjaṃ nāma bahukiccaṃ <pageBreak edition="V" number="2.0218" /> bahubyāpāra’’nti tato nibbijja rajjaṃ vayasā anantarassa niyyāteti, kadāci sopi aññassāti evaṃ paramparāniyyātanavasena tadā bahū abhisittapubbā sakyarājāno hontīti idaṃ ācariyassābhimataṃ (dī. ni. ṭī. 1.265). Apica yathārahaṃ ṭhānantaresu abhisittasakyarājūnampi bahutaṃ sandhāya evamāhātipi yujjati. Te hi ‘‘rājāno’’ti vuccanti. Yathāha –</paragraph>
    <indent line="172">‘‘Rājāno nāma pathabyārājā, padesarājā, maṇḍalikā, antarabhogikā, akkhadassā, mahāmattā, ye vā pana chejjabhejjaṃ karontā anusāsanti, ete rājāno nāmā’’ti (pārā. 92).</indent>
    <paragraph line="173">Saṃhārimehi vāḷarūpehi kato <bold>pallaṅko,</bold> bhaddapīṭhaṃ <bold>vettāsanaṃ.</bold> Mihitamattaṃ <bold>hasitamattaṃ. Anuhasantī</bold>ti mamuddesikaṃ mahāhasitaṃ karonti, idañhi <bold>‘‘anujagghantā’’</bold>ti etassa saṃvaṇṇanāpadaṃ. <bold>Jaggha</bold>saddo ca mahāhasane pavattati ‘‘na ujjagghikāya antaraghare gamissāmī’’tiādīsu (pāci. 586) viya.</paragraph>
    <paragraph line="174">Kaṇhāyanato paṭṭhāya paramparāgataṃ kulavaṃsaṃ anussavavasena jānanti. Kulābhimānino hi yebhuyyena paresaṃ uccāvacaṃ kulaṃ tathā tathā udāharanti, attano ca kulavaṃsaṃ jānanti, evaṃ ambaṭṭhopi, tathā hesa parato bhagavatā pucchito vajirapāṇi bhayena attano kulavaṃsaṃ yāthāvato kathesīti. <bold>Olambetvā</bold>ti hatthisoṇḍasaṇṭhānādinā sāṭakaṃ avalambetvā. <bold>Tato</bold>ti tathājānanato, gamanato ca. <bold>Mamaññeva maññe</bold>ti mamameva anujagghantā maññe.</paragraph>
    <subhead line="175">Tatiyaibbhavādavaṇṇanā</subhead>
    <paragraph line="176" number="266"><bold>Khettaleḍḍūna</bold>nti khette kasanavasena uṭṭhāpitamattikākhaṇḍānaṃ. Leḍḍukānamantare nivāsitattā ‘‘leḍḍukikā’’ icceva (dī. ni. ṭī. 1.266) saññātā <bold>khuddakasakuṇikā. Majjhimapaṇṇāsake leḍḍukikopamasuttavaṇṇanāyaṃ</bold> ‘‘cātakasakuṇikā’’ti (ma. ni. aṭṭha. 3.150) vuttā, nighaṇṭusatthesu pana taṃ ‘‘lāpasakuṇikā’’ti vadanti. <bold>Kodhavasena laggitu</bold>nti upanayhituṃ, āghātaṃ bandhitunti attho.</paragraph>
    <paragraph line="177">‘‘Amhe <pageBreak edition="M" number="2.0254" /> haṃsakoñcamorasame karotī’’ti vadanto heṭṭhā gahitaṃ ‘‘na taṃ koci haṃso vā koñco <pageBreak edition="V" number="2.0219" /> vā moro vā āgantvā kiṃ tvaṃ lapasīti nisedhetī’’ti idampi vacanaṃ saṅgītimanāruḷhaṃ tadā bhagavatā vuttamevāti dasseti. Tadā vadantoyeva hi evaṃ karotīti vattumarahati. ‘‘Evaṃ nu te’’tiādivacanaṃ, ‘‘avusitavāyevā’’tiādivacanañca mānavasena samaṇena gotamena vuttanti ambaṭṭho maññatīti adhippāyenāha <bold>‘‘nimmāno dāni jātoti maññamāno’’</bold>ti.</paragraph>
    <subhead line="178">Dāsiputtavādavaṇṇanā</subhead>
    <paragraph line="179" number="267"><bold>Nimmādetī</bold>ti a-kārassa ā-kāraṃ katvā niddeso ummāde madasaddena nipphannattāti dasseti <bold>‘‘nimmadetī’’</bold>ti iminā. <bold>Nimmāne</bold>ti vigatamāne. Yadi panāhaṃ gottaṃ puccheyyaṃ sādhu vatāti attho. Pākaṭaṃ kātukamyatāya <bold>tikkhattuṃ mahāsaddena avoca. Kasmā avocā</bold>ti pana asuddhabhāvaṃ jānantassāpi tathāvacane kāraṇapucchā. Gottabhūtaṃ nāmameva adhippetaṃ, na visuṃ gottanti āha <bold>‘‘mātāpettikanti mātāpitūnaṃ santaka’’</bold>nti. Gottañhi pitito laddhabbaṃ pettikameva, na mātāpettikaṃ. Na hi brāhmaṇānaṃ sagottāya eva āvāhavivāho icchito, gottanāmaṃ pana jātisiddhaṃ, na kittimaṃ, na guṇanāmaṃ vā, jāti ca ubhayasambandhinīti mātāpettikameva, na pettikamattaṃ. <bold>Nāmagotta</bold>nti gottabhūtaṃ nāmaṃ, na kittimaṃ, na guṇanāmaṃ vā visesanaparanipātavasena vuttattā yathā ‘‘agyāhito’’ti. Nāmañca tadeva paveṇīvasena pavattattā gottañcāti hi <bold>nāmagottaṃ.</bold> Tattha yā ‘‘kaṇhāyano’’ti nāmapaṇṇatti niruḷhā, taṃ sandhāyāha <bold>‘‘paṇṇattivasena nāma’’</bold>nti. Taṃ panetaṃ nāmaṃ kaṇhaisito paṭṭhāya tasmiṃ kulaparamparāvasena āgataṃ, na etasmiṃyeva niruḷhanti vuttaṃ <bold>‘‘paveṇīvasena gotta’’</bold>nti. Gottapadassa vacanattho heṭṭhā vuttoyeva.</paragraph>
    <paragraph line="180">‘‘Anussarato’’ti ettha na kevalaṃ anussaraṇamattaṃ adhippetaṃ, atha kho kulasuddhivīmaṃsanavasenevāti āha <bold>‘‘kulakoṭiṃ sodhentassā’’</bold>ti, kulaggaṃ visodhentassāti attho. ‘‘Ayyaputtā’’ti ettha ayyasaddo ayyiraketi vuttaṃ <bold>‘‘sāmino puttā’’</bold>ti. Catūsu dāsīsu <pageBreak edition="M" number="2.0255" /> disā okkākarañño antojātadāsī. Tenāha <bold>‘‘gharadāsiyā putto’’</bold>ti. Ettha ca yasmā ambaṭṭho jātiṃ nissāya mānathaddho, na ca tassa yāthāvato jātiyā avibhāvitāya mānaniggaho karīyati, akate ca mānaniggahe mānavasena ratanattayaṃ aparajjhissati, kate pana mānaniggahe aparabhāge ratanattaye pasīdissati, na cedisī vācā pharusavācā nāma hoti cittassa saṇhabhāvato. Majjhimapaṇṇāsake abhayasuttañca (ma. ni. 2.83) ettha nidassanaṃ <pageBreak edition="V" number="2.0220" />. Keci ca janā kakkhaḷāya vācāya vuttā agginā viya lohādayo mudubhāvaṃ gacchanti, tasmā bhagavā ambaṭṭhaṃ nibbisevanaṃ kattukāmo ‘‘ayyaputtā sakyā bhavanti, dāsiputto tvamasi sakyāna’’nti avoca.</paragraph>
    <paragraph line="181">‘‘Idhekacco pāpabhikkhu tathāgatappaveditaṃ dhammavinayaṃ pariyāpuṇitvā attano dahatī’’tiādīsu (pārā. 195) viya dahasaddo dhāraṇattho, dhāraṇañcettha pubbapurisavasena saññāpananti āha <bold>‘‘okkāko no pubbapuriso’’</bold>tiādi. Dahasaddañhi bhasmīkaraṇe, dhāraṇe ca icchanti saddavidū. <bold>Pabhā niccharatī</bold>ti pabhassaraṃ hutvā nikkhamati tathārūpena puññakammena dantānaṃ pabhassarabhāvato.</paragraph>
    <paragraph line="182"><bold>Te</bold>ti jeṭṭhakumāre. <bold>Paṭhamakappikāna</bold>nti paṭhamakappassa ādikāle nibbattānaṃ. Kirasaddena cettha anussavatthena, yo vuccamānāya rājaparamparāya kesañci matibhedo, taṃ ulliṅgeti. Anussavavacaneneva hi ananussuto uttaravihāravāsiādīnaṃ matibhedo nirākarīyatīti. <bold>Mahāsammatassā</bold>ti aggaññasutte vakkhamānanayena ‘‘ayaṃ no rājā’’ti mahājanena sammannitvā ṭhapitattā ‘‘mahāsammato’’ti evaṃ sammatassa. Yaṃ sandhāya vadanti –</paragraph>
    <gatha1 line="183">‘‘Ādiccakulasambhūto, suvisuddhaguṇākaro;</gatha1>
    <gathalast line="184">Mahānubhāvo rājāsi, mahāsammatanāmako.</gathalast>
    <gatha1 line="185">Yo cakkhubhūto lokassa, guṇaraṃsisamujjalo;</gatha1>
    <gathalast line="186">Tamonudo virocittha, dutiyo viya bhāṇumā.</gathalast>
    <gatha1 line="187">Ṭhapitā <pageBreak edition="M" number="2.0256" /> yena mariyādā, loke lokahitesinā;</gatha1>
    <gathalast line="188">Vavatthitā sakkuṇanti, na vilaṅghayitu janā.</gathalast>
    <gatha1 line="189">Yasassinaṃ tejassinaṃ, lokasīmānurakkhakaṃ;</gatha1>
    <gathalast line="190">Ādibhūtaṃ mahāvīraṃ, kathayanti ‘manū’ti ya’’nti. (dī. ni. ṭī. 1.267);</gathalast>
    <unindented line="191">Tassa ca puttapaputtaparamparaṃ sandhāya evaṃ vadanti –</unindented>
    <gatha1 line="192">‘‘Tassa <pageBreak edition="V" number="2.0221" /> putto mahātejo, rojo nāma mahīpati;</gatha1>
    <gathalast line="193">Tassa putto vararojo, pavaro rājamaṇḍale.</gathalast>
    <gatha1 line="194">Tassāsi kalyāṇaguṇo, kalyāṇo nāma atrajo;</gatha1>
    <gathalast line="195">Rājā tassāsi tanayo, varakalyāṇanāmako.</gathalast>
    <gatha1 line="196">Tassa putto mahāvīro, mandhātā kāmabhoginaṃ;</gatha1>
    <gathalast line="197">Aggabhūto mahindena, aḍḍharajjena pūjito.</gathalast>
    <gatha1 line="198">Tassa sūnu mahātejo, varamandhātunāmako;</gatha1>
    <gathalast line="199">‘Uposatho’ti nāmena, tassa putto mahāyaso.</gathalast>
    <gatha1 line="200">Varo nāma mahātejo, tassa putto mahāvaro;</gatha1>
    <gathalast line="201">Tassāsi upavaroti, putto rājā mahābalo.</gathalast>
    <gatha1 line="202">Tassa putto maghadevo, devatulyo mahīpati;</gatha1>
    <gathalast line="203">Caturāsīti sahassāni, tassa puttaparamparā.</gathalast>
    <gatha1 line="204">Tesaṃ pacchimako rājā, ‘okkāko’iti vissuto;</gatha1>
    <gathalast line="205">Mahāyaso mahātejo, akhuddo rājamaṇḍale’’ti. (dī. ni. ṭī. 1.267);</gathalast>
    <unindented line="206">Idaṃ aṭṭhakathānuparodhavacanaṃ. Yaṃ pana <bold>dīpavaṃse</bold> vuttaṃ –</unindented>
    <gatha1 line="207">‘‘Paṭhamābhisitto rājā, bhūmipālo jutindharo;</gatha1>
    <gathalast line="208">Mahāsammato nāmena, rajjaṃ kāresi khattiyo.</gathalast>
    <gatha1 line="209">Tassa putto rojo nāma, vararojo ca khattiyo;</gatha1>
    <gathalast line="210">Kalyāṇo varakalyāṇo, uposatho mahissaro.</gathalast>
    <gatha1 line="211">Mandhātā <pageBreak edition="M" number="2.0257" /> sattamo tesaṃ, catudīpamhi issaro;</gatha1>
    <gathalast line="212">Varo <pageBreak edition="V" number="2.0222" /> upavaro rājā, cetiyo ca mahissaro’’tiādi.</gathalast>
    <unindented line="213">Yañca <bold>mahāvaṃsādīsu</bold> vuttaṃ –</unindented>
    <gatha1 line="214">‘‘Mahāsammatarājassa, vaṃsajo hi mahāmuni;</gatha1>
    <gathalast line="215">Kappādismiṃ rājāsi, mahāsammatanāmako.</gathalast>
    <gatha1 line="216">Rojo ca vararojo ca, tathā kalyāṇakā duve;</gatha1>
    <gathalast line="217">Uposatho ca mandhātā, varako pavarā duve’’tiādi.</gathalast>
    <paragraph line="218">Sabbametaṃ yebhuyyato aṭṭhakathāvirodhavacanaṃ. Aṭṭhakathāyañhi mandhāturājā chaṭṭho vutto, maghadevarājā ekādasamo, tassa ca puttaparamparāya caturāsītisahassarājūnaṃ pacchimako okkākarājā, tesu pana mandhāturājā sattamo vutto, maghadevarājā anekesaṃ rājasahassānaṃ pacchimako, tassa ca puttaparamparāya anekarājasahassānaṃ pacchimako okkākarājāti evamādinā anekadhā virodhavacanaṃ aṭṭhakathāyaṃ nirākaroti. Nanu avocumha ‘‘kirasaddena cettha anussavatthena, yo vuccamānāya rājaparamparāya kesañci matibhedo, taṃ ulliṅgetī’’ti. <bold>Tesaṃ pacchato</bold>ti maghadevaparamparābhūtānaṃ kaḷārajanakapariyosānānaṃ caturāsītikhattiyasahassānaṃ aparabhāgeti yathānussutaṃ ācariyena vuttaṃ. <bold>Dīpavaṃsādīsu</bold> pana ‘‘kaḷārajanakarañño puttaparamparāya anekakhattiyasahassānaṃ pacchimako rājā sujāto nāma, tassa putto okkāko rājā’’ti vuttaṃ. Maghadevaparamparāya anekasahassarājūnaṃ aparabhāge paṭhamo okkāko nāma rājā ahosi, tassa paramparābhūtānaṃ pana anekasahassarājūnaṃ aparabhāge dutiyo okkāko nāma rājā ahosi, tassapi paramparāya anekasahassarājūnaṃ aparabhāge tatiyo okkāko nāma rājā ahosi. Taṃ sandhāyāha <bold>‘‘tayo okkākavaṃsā ahesu’’</bold>ntiādi.</paragraph>
    <paragraph line="219">Jātiyā pañcamadivase nāmakammādimaṅgalaṃ lokāciṇṇanti vuttaṃ <bold>‘‘pañcamadivase alaṅkaritvā’’</bold>ti. <bold>Sahasā varaṃ adāsi</bold>nti puttadassanena balavasomanassappatto <pageBreak edition="M" number="2.0258" /> turitaṃ avīmaṃsitvā tuṭṭhidāyavasena varaṃ adāsiṃ ‘‘yaṃ icchasi, taṃ gaṇhāhī’’ti. <bold>Sā</bold>ti jantukumāramātā. <bold>Rajjaṃ pariṇāmetuṃ icchatī</bold>ti mama varadānaṃ antaraṃ katvā imaṃ rajjaṃ pariṇāmetuṃ icchati.</paragraph>
    <paragraph line="220"><bold>Rajjaṃ</bold><pageBreak edition="V" number="2.0223" /><bold>kāressantī</bold>ti rājabhāvaṃ mahājanena mahājanaṃ vā kārāpessanti. <bold>Nappasaheyyā</bold>ti nivāsatthāya pariyatto na bhaveyya.</paragraph>
    <paragraph line="221">Kaḷāravaṇṇatāya <bold>kapilabrāhmaṇo</bold> nāma ahosi. <bold>Nikkhammā</bold>ti gharāvāsato kāmehi ca nikkhamitvā. <bold>Sāko</bold> nāma sabbasāramayo rukkhaviseso, yena pāsādādi karīyate, taṃsamudāyabhūte vanasaṇḍeti attho. Bhūmiyā pavattaṃ <bold>bhummaṃ,</bold> taṃ guṇadosaṃ jāleti joteti, taṃ vā jalati jotati pākaṭaṃ bhavati etāyāti <bold>bhummajālā. Heṭṭhā cā</bold>ti ettha <bold>ca</bold>-saddena ‘‘asītihatthe’’ti idamanukaḍḍhati. <bold>Etasmiṃ padese</bold>ti sākavanasaṇḍamāha. Khandhapantivasena <bold>dakkhiṇāvaṭṭā.</bold> Sākhāpantivasena <bold>pācīnābhimukhā. Tehī</bold>ti migasūkarehi, maṇḍūkamūsikehi ca. <bold>Te</bold>ti sīhabyagghādayo sappabiḷārā ca.</paragraph>
    <paragraph line="222"><bold>Etthā</bold>ti evaṃ māpiyamāne nagare. Tumhākaṃ purisesu pariyāpannaṃ ekekampi purisaṃ paccatthikabhūtaṃ aññaṃ purisasatampi purisasahassampi abhibhavituṃ na sakkhissatīti yojanā. <bold>Cakkavattibalenā</bold>ti cakkavattibalabhāvena. <bold>Atiseyyo</bold>ti ativiya uttamo bhaveyya. Kapilassa isino vasanaṭṭhānattā <bold>kapilavatthu.</bold></paragraph>
    <paragraph line="223">Nesaṃ santike bhaveyyāti sambandho. <bold>Asadisasaṃyoge</bold>ti jātiyā asadisānaṃ gharāvāsapayoge hetubhūte. <bold>Avasesāhi</bold> attano attano kaṇiṭṭhāhi.</paragraph>
    <paragraph line="224"><bold>Vaḍḍhamānāna</bold>nti anādare sāmivacanaṃ, anantarāyikāya puttadhītuvaḍḍhanāya vaḍḍhamānesu eva udapādīti attho. Lohitakatāya <bold>koviḷārapupphasadisāni.</bold> Kuṭṭharogo nāma sāsamasūrīrogā viya yebhuyyena saṅkamanasabhāvoti vuttaṃ <bold>‘‘ayaṃ rogo saṅkamatī’’</bold>ti. <bold>Upari</bold> padarena <bold>paṭicchādetvā paṃsuṃ</bold> rāsikaraṇena <bold>datvā. Nāṭakitthiyo</bold><pageBreak edition="M" number="2.0259" /> nāma naccantiyo. Rājabhariyāyo <bold>orodhā</bold> nāma. <bold>Tassā</bold>ti susirassa. <bold>Migasakuṇādīna</bold>nti ettha <bold>ādi</bold>saddena vanacarakapetādike saṅgaṇhāti.</paragraph>
    <paragraph line="225">Tasmiṃ rāmaraññe nisinneti sambandho. <bold>Padare</bold>ti dāruphalake. Khattiyamāyārocanena <bold>attano khattiyabhāvaṃ jānāpetvā. </bold></paragraph>
    <paragraph line="226"><bold>Mātika</bold>nti mātito āgataṃ. <bold>Pābhata</bold>nti mūlabhaṇḍaṃ, paṇṇākāro vā. <bold>Rañño</bold>ti rāmarājassa jeṭṭhaputtabhūtassa bārāṇasirañño. <bold>Tatthā</bold>ti bārāṇasiyaṃ. <bold>Idhevā</bold>ti himavantapasseyeva. <bold>Nagara</bold>nti rājadhānībhūtaṃ mahānagaraṃ. <bold>Kolarukkho</bold><pageBreak edition="V" number="2.0224" /> nāma kuṭṭhabhesajjupago eko rukkhaviseso. <bold>Byagghapathe</bold>ti byagghamagge.</paragraph>
    <paragraph line="227"><bold>Mātulā</bold>ti mātu bhātaro. <bold>Kesaggahaṇa</bold>nti kesaveṇibandhanaṃ. <bold>Dussaggahaṇa</bold>nti vatthassa nivasanākāro. <bold>Nhānatittha</bold>nti yathāvuttāya pokkharaṇiyā udakanhānatitthaṃ. Idānipi tesaṃ jātisambhedābhāvaṃ dassento <bold>‘‘evaṃ tesa’’</bold>ntiādimāha. <bold>Āvāho</bold> dārikāharaṇaṃ. <bold>Vivāho</bold> dārikādānaṃ. <bold>Tatthā</bold>ti tesu sakyakoliyesu. Dhātusaddānamanekatthattā samusaddo nivāsatthoti vuttaṃ <bold>‘‘vasantī’’</bold>ti. <bold>Agge</bold>ti upayogatthe bhummavacanaṃ, ādyatthe ca aggasaddo, kiriyāvisesoti ca dasseti <bold>‘‘taṃ agga’’</bold>ntiādinā. Yadettha bhagavatā vuttaṃ ‘‘atha kho ambaṭṭha rājā okkāko udānaṃ udānesi ‘sakyā vata bho kumārā, paramasakyā vata bho kumārā’ti, tadagge kho pana ambaṭṭha sakyā paññāyantī’’ti, tadetaṃ saddato, atthato ca sābhāvikanibbacananidassanaṃ ‘‘sakāhi bhaginīhipi saddhiṃ saṃvāsavasena jātisambhedamakatvā kulavaṃsaṃ anurakkhituṃ sakkuṇanti samatthentīti <bold>sakyā’’</bold>ti teyeva saddaracanāvisesena <bold>sākiyā.</bold> Yaṃ panetaṃ sakkatanighaṇṭusatthesu vuttaṃ –</paragraph>
    <gatha1 line="228">‘‘Sākarukkhapaṭicchannaṃ, vāsaṃ yasmā purākaṃsu;</gatha1>
    <gathalast line="229">Tasmā diṭṭhā vaṃsajāte, bhuvi ‘sakyā’ti vissutā’’ti.</gathalast>
    <paragraph line="230">Tadetaṃ saddamattaṃ pati asābhāvikanibbacananidassanaṃ ‘‘kapilamunino vasanaṭṭhāne sākavane vasantīti <bold>sakyā,</bold><bold>sākiyā’’</bold>ti ca.</paragraph>
    <paragraph line="231">Kāḷavaṇṇatāya <pageBreak edition="M" number="2.0260" /><bold>kaṇho</bold> nāmāti vuttaṃ <bold>‘‘kāḷavaṇṇa’’</bold>ntiādi. Hanuyaṃ jātā <bold>massū,</bold> uttaroṭṭhassa ubhosu passesu dāṭhākārena jātā <bold>dāṭhikā.</bold> Idañca atthamattena vuttaṃ, taddhitavasena pana yathā etarahi yakkhe ‘‘pisāco’’ti samaññā, evaṃ tadā ‘‘kaṇho’’ti, tasmā jātamatteyeva sabyāharaṇena pisācasadisatāya <bold>kaṇho</bold>ti. Tathāhi vuttaṃ ‘‘yathā kho pana ambaṭṭha etarahi manussā pisāce disvā ‘pisācā’ti sañjānanti, evameva kho ambaṭṭha tena kho pana samayena manussā pisāce ‘kaṇhā’ti sañjānantī’’tiādi. Tattha <bold>pisāco jāto</bold>ti idāni pākaṭanāmena suviññāpanatthaṃ purimapadasseva vevacanaṃ vuttaṃ. ‘‘Na sakabaḷena mukhena byāharissāmī’’tiādīsu (pāci. 619) viya upasaggavasena saddakaraṇattho harasaddo, puna dutiyopasaggena yutto uccāsaddakaraṇe vattatīti vuttaṃ <bold>‘‘uccāsaddamakāsī’’</bold>ti.</paragraph>
    <paragraph line="232" number="268"> Attano <pageBreak edition="V" number="2.0225" /><bold>upārambhamocanatthāyā</bold>ti ācariyena, ambaṭṭhena ca attano attano upari pāpetabbopavādassa apanayanatthaṃ. ‘‘Attano’’ti hetaṃ vicchālopavacanaṃ. <bold>Paribhindissatī</bold>ti anatthakāmatāpavedanena paribhedaṃ karissati, pesuññaṃ upasaṃharissatīti vuttaṃ hoti. Atthaviññāpane sādhanatāya vācā eva karaṇaṃ <bold>vākkaraṇaṃ</bold> niruttinayena, taṃ kalyāṇamassāti <bold>kalyāṇavākkaraṇo. Asmiṃ vacane</bold>ti ettha tasaddena kāmaṃ ‘‘cattārome bho gotama vaṇṇā’’tiādinā (dī. ni. 1.266) ambaṭṭhena heṭṭhā vutto jātivādo parāmasitabbo hoti, tathāpesa jātivādo vede vuttavidhināyeva tena paṭimantetabbo, tasmā paṭimantanahetubhāvena pasiddhaṃ vedattayavacanameva parāmasitabbanti dassetuṃ vuttaṃ <bold>‘‘attanā uggahite vedattayavacane’’</bold>ti. Idāni ‘‘porāṇaṃ kho pana te ambaṭṭha mātāpettika’’ntiādinā bhagavatā vuttavacanassapi parāmasanaṃ dassento <bold>‘‘etasmiṃ vā dāsiputtavacane’’</bold>ti āha. Apica <bold>paṭimantetu</bold>nti ettha paṭimantanā nāma pañhāvissajjanā, uttarikathanā vā, tasmā atthadvayānurūpaṃ tabbisayassa ta-saddena parāmasanaṃ dassetīti daṭṭhabbaṃ.</paragraph>
    <paragraph line="233" number="269"><bold>Tāvā</bold>ti mantanāya paṭhamameva, akatāya eva mantanāyāti vuttaṃ hoti. <bold>Dujjānā</bold>ti dubbiññeyyā, paṭhamameva sīsamukkhipituṃ asamatthanato <pageBreak edition="M" number="2.0261" />, jātiyā ca dubbiññeyyattā, aṭṭassa ca dukkaraṇato ambaṭṭho sayameva mocetūti adhippāyo. Attanāva sakyesu ibbhavādanipātanena attano upari pāpuṇanaṃ sandhāya <bold>‘‘attanā baddhaṃ puṭaka’’</bold>nti vuttaṃ, attanāva baddhaṃ puṭoḷinti attho.</paragraph>
    <paragraph line="234" number="270"><bold>Dhammo</bold> nāma kāraṇaṃ ‘‘dhammapaṭisambhidā’’tiādīsu (vibha. 718 ādayo) viya, dhammena saha vattatīti sahadhammo, so eva <bold>sahadhammiko</bold>ti āha <bold>‘‘sahetuko’’</bold>tiādi, pariyāyavacanametaṃ. Janako vā <bold>hetu,</bold> upatthambhako <bold>kāraṇaṃ. Aññena</bold> aṭṭhānagatena <bold>aññaṃ</bold> aṭṭhānagataṃ <bold>vacanaṃ.</bold> Tenāha <bold>‘‘yo hī’’</bold>tiādi.</paragraph>
    <paragraph line="235"><bold>Tato</bold>ti dvikkhattuṃ codanāto paraṃ, tatiyacodanāya anāgatāya eva pakkamissāmīti vuttaṃ hoti.</paragraph>
    <paragraph line="236" number="271"> Pūjitabbato sakko devarājā <bold>yakkho</bold> nāma. Yo aggissa pakativaṇṇo, tena samannāgatanti vuttaṃ <bold>‘‘ādittanti aggivaṇṇa’’</bold>nti. <bold>Kandalo</bold> nāma pupphūpagarukkhaviseso, yassa setaṃ <pageBreak edition="V" number="2.0226" /> pupphaṃ pupphati, makuḷampissa setavaṇṇaṃ dāṭhākāraṃ hoti. <bold>Virūparūpa</bold>nti viparītarūpasaṇṭhānaṃ.</paragraph>
    <paragraph line="237">Aṭṭhamasattāhe ajapālanigrodhamūle nisinnassa sabbabuddhassa āciṇṇasamāciṇṇaṃ appossukkataṃ sandhāya <bold>‘‘ahañcevā’’</bold>tiādi vuttaṃ. <bold>Avattamāne</bold>ti appaṭipajjamāne, ananuvattamāne vā. <bold>Tasmā</bold>ti tadā tathāpaṭiññātattā. <bold>Tāsetvā pañhaṃ vissajjāpessāmīti āgato</bold> yathā taṃ mūlapaṇṇāsake āgatassa saccakaparibbājakassa samāgame (ma. ni. 1.357).</paragraph>
    <paragraph line="238">‘‘Bhagavā ceva passati ambaṭṭho cā’’ti ettha itaresamadassane duvidhampi kāraṇaṃ dassento <bold>‘‘yadi hī’’</bold>tiādimāha. <bold>Hi</bold>-saddo kāraṇatthe nipāto. Yasmā agaru, yasmā ca vadeyyuṃ, tasmāti sambandho. Aññesampi sādhāraṇato <bold>agaru</bold> abhāriyaṃ. <bold>Āvāhetvā</bold>ti mantabalena avhānaṃ katvā. <bold>Tassā</bold>ti ambaṭṭhassa. <bold>Antokucchi</bold> antaantaguṇādiko. <bold>Vādasaṅghaṭṭe</bold>ti vācāsaṅghaṭṭane. <bold>Maññamāno</bold>ti maññanato. Sambandhadassanañhetaṃ.</paragraph>
    <paragraph line="239" number="272"><bold>Tāṇaṃ gavesamāno</bold>ti ‘‘ayameva samaṇo gotamo ito bhayato mama tāyako’’ti bhagavantaṃyeva ‘‘tāṇa’’nti pariyesanto <pageBreak edition="M" number="2.0262" />, upagacchantoti vuttaṃ hoti. Sesapadadvayepi eseva nayo. <bold>Tāyatī</bold>ti yathūpaṭṭhitabhayato pāleti. Tenāha <bold>‘‘rakkhatī’’</bold>ti, kattusādhanametaṃ. <bold>Nilīyatī</bold>ti yathūpaṭṭhiteneva bhayena upadduto nilīno hoti, adhikaraṇasādhanametaṃ. <bold>Sara</bold>saddo hiṃsane, tañca viddhaṃsanameva adhippetanti vuttaṃ <bold>‘‘bhayaṃ hiṃsati viddhaṃsetī’’</bold>ti, kattusādhanametaṃ.</paragraph>
    <subhead line="240">Ambaṭṭhavaṃsakathāvaṇṇanā</subhead>
    <paragraph line="241" number="274"><bold>Gaṅgāya dakkhiṇato</bold>ti gaṅgāya nāma nadiyā dakkhiṇadisābhāge. <bold>Brāhmaṇatāpasā</bold>ti brahmakulino tāpasā. Saraṃ vā sattiādayo vā parassa upari khipitukāmassa mantānubhāvena hatthaṃ na parivattati, hatthe pana aparivattante kuto āvudhaṃ parivattissatīti tathā aparivattanaṃ sandhāya <bold>‘‘āvudhaṃ na parivattatī’’</bold>ti vuttaṃ. <bold>Bhadraṃ bho</bold>ti sampaṭicchanaṃ, sādhūti attho. Dhanunā khittasarena agamanīyaṃ sasambhārakathānayena <bold>‘‘dhanu agamanīya’’</bold>nti vuttaṃ yathā ‘‘dhanunā vijjhati, cakkhunā passatī’’ti. <bold>Ambaṭṭhaṃ nāma vijja</bold>nti sattānaṃ sarīre abbhaṅgaṃ ṭhapetīti <bold>ambaṭṭhā</bold> niruttinayena, evaṃladdhanāmaṃ mantavijjanti attho. Yato ambaṭṭhā vijjā etasmiṃ atthīti katvā <pageBreak edition="V" number="2.0227" /> kaṇho isi <bold>‘‘ambaṭṭho’’</bold>ti paññāyittha, tabbaṃsajātatāya panāyaṃ māṇavo <bold>‘‘ambaṭṭho’’</bold>ti voharīyati. So kira ‘‘kathaṃ nāmāhaṃ disāya dāsiyā kucchimhi nibbatto’’ti taṃ hīnaṃ jātiṃ jigucchanto ‘‘handāhaṃ yathā tathā imaṃ jātiṃ sodhessāmī’’ti niggato. Tena vuttaṃ <bold>‘‘idāni me manorathaṃ pūressāmī’’</bold>ti. Ayañhissa manoratho – vijjābalena rājānaṃ tāsetvā tassa dhītaraṃ laddhakālato paṭṭhāya myāyaṃ dāsajāti sodhitā bhavissatīti.</paragraph>
    <paragraph line="242"><bold>Seṭṭhamante</bold>ti seṭṭhabhūte vedamante. <bold>Ko nu</bold> kiṃ kāraṇā <bold>dāsiputto</bold> samāno maddarūpiṃ dhītaraṃ yācatīti attho. Khurati chindati, khuraṃ vā pāti pivatīti <bold>khurappo,</bold> khuramassa agge appīyati ṭhapīyatīti vā <bold>khurappo,</bold> saro. <bold>Mantānubhāvena</bold> rañño bāhukkhambhamattaṃ jātaṃ, tena pana bāhukkhambhena ‘‘ko jānāti, kiṃ bhavissatī’’ti rājā bhīto ussaṅkī utrasto ahosi. Tathā ca vuttaṃ <bold>‘‘bhayena vedhamāno aṭṭhāsī’’</bold>ti.</paragraph>
    <paragraph line="243"><bold>Sarabhaṅgajātake</bold><pageBreak edition="M" number="2.0263" /> (jā. 2.17.52) āgatānaṃ daṇḍakīrājādīnaṃ pacchā okkākarājā ahosi, tesaṃ pavatti ca sabbattha cirakālaṃ pākaṭāti āha <bold>‘‘daṇḍakīrañño’’</bold>tiādi. Aparaddhassa daṇḍakīrañño, aparaddho nāḷikero, ajjuno cāti sambandho. Satipi vālukādivasse āvudhavasseneva vināsoti vuttaṃ <bold>‘‘āvudhavuṭṭhiyā’’</bold>ti. ‘‘Ayampi īdiso mahānubhāvo’’ti maññamānā evaṃ <bold>cintayantā bhayena avocu</bold>nti daṭṭhabbaṃ.</paragraph>
    <paragraph line="244"><bold>Undriyissatī</bold>ti bhindiyissati. Kammarūpañhetaṃ ‘‘pathavī’’ti kammakattuvasena vuttattā yathā ‘‘kusulo bhijjatī’’ti. Tenāha <bold>‘‘bhijjissatī’’</bold>ti. <bold>Thusamuṭṭhī</bold>ti palāsamuṭṭhi, bhusamuṭṭhi vā. Kasmāti āha <bold>‘‘sarasanthambhanamatte’’</bold>tiādi.</paragraph>
    <paragraph line="245">Bhītatasitā bhayavasena chambhitasarīrā uddhaggalomā honti haṭṭhalomā, abhītatasitā pana bhayupaddavābhāvato acchambhitasarīrā patitalomā honti ahaṭṭhalomā, khemena sotthinā tiṭṭhanti, tāya pana patitalomatāya tassa sotthibhāvo pākaṭo hotīti phalena kāraṇaṃ vibhāvetuṃ pāḷiyaṃ ‘‘pallomo’ti vuttanti dasseti <bold>‘‘pannalomo’’</bold>tiādinā. Niruttinayena padasiddhi yathā taṃ <bold>bhayabheravasutte</bold> ‘‘bhiyyo pallomamāpādiṃ araññe vihārāyā’’ti (ma. ni. 1.36 ādayo). <bold>Ida</bold>nti osānavacanaṃ. ‘‘Sace me rājā taṃ dārikaṃ dasseti, kumāro sotthi pallomo bhavissatī’’ti paṭiññākaraṇaṃ pakaraṇatoyeva pākaṭaṃ. <bold>Tenā</bold>ti kaṇhena. <bold>Mante</bold>ti bāhukkhambhakamantassa paṭippassambhakavijjāsaṅkhāte mante. Evarūpānañhi bhayupaddavakarānaṃ mantānaṃ ekaṃseneva <pageBreak edition="V" number="2.0228" /> paṭippassambhakamantāhonti yathā taṃ kusumārakavijjādīnaṃ. <bold>Parivattite</bold>ti pajappite. Attano dhītuyā apavādamocanatthaṃ taṃ adāsaṃ bhujissaṃ karoti. Tassā anurūpe issariye ṭhapanatthaṃ <bold>uḷāre ca naṃ ṭhāne ṭhapesi. Ekena pakkhenā</bold>ti mātupakkhena. Karuṇāyanto <bold>samassāsanatthaṃ āha,</bold> na pana uccākulīnabhāvadassanatthaṃ. Tenāha <bold>‘‘atha kho bhagavā’’</bold>tiādi.</paragraph>
    <subhead line="246">Khattiyaseṭṭhabhāvavaṇṇanā</subhead>
    <paragraph line="247" number="275"><bold>Brāhmaṇesū</bold>ti vohāramattaṃ, brāhmaṇānaṃ samīpe brāhmaṇehi laddhabbāni āsanādīni labhethāti vuttaṃ hoti. Tena vuttaṃ <bold>‘‘brāhmaṇānaṃ</bold><pageBreak edition="M" number="2.0264" /><bold>antare’’</bold>ti. Kevalaṃ vedasatthānurūpaṃ paralokagate saddhāya eva kātabbaṃ, na tadaññaṃ kiñci abhipatthentenāti <bold>saddha</bold>nti nibbacanaṃ dassetuṃ <bold>‘‘matake uddissa katabhatte’’</bold>ti vuttaṃ. <bold>Maṅgalādibhatte</bold>ti ettha <bold>ādi</bold>saddena ussavadevatārādhanādibhatte saṅgaṇhāti. <bold>Yaññabhatte</bold>ti pāpasaññamādivasena katabhatte. ‘‘Pāpasaññamādibhatto bhavissatī’’tiādinā hi aggihomo idha yaññaṃ. <bold>Pāhunakāna</bold>nti atithīnaṃ. Anāgantukānampi pāheṇakabhattaṃ ‘‘pāhuna’’ntveva vuccatīti āha <bold>‘‘paṇṇākārabhatte vā’’</bold>ti. <bold>Āvaṭaṃ</bold> nivāraṇaṃ. <bold>Anāvaṭaṃ</bold> anivāraṇaṃ. <bold>Khattiyabhāvaṃ appatto</bold> ubhatosujātābhāvato. Tenāha <bold>‘‘aparisuddho’’</bold>ti.</paragraph>
    <paragraph line="248" number="276"><bold>Itthiyā vā itthiṃ karitvā</bold>ti ettha karaṇaṃ nāma kiriyāsāmaññavisayaṃ karabhūdhātūnaṃ atthavasena sabbadhātvantogadhattāti āha <bold>‘‘pariyesitvā’’</bold>ti. Khattiyakumārassa bhariyābhūtaṃ brāhmaṇakaññaṃ itthiṃ pariyesitvā gahetvā brāhmaṇānaṃ itthiyā vā khattiyāva seṭṭhā, ‘‘hīnā brāhmaṇā’’ti pāḷimudāharitvā yojetabbaṃ. <bold>‘‘Purisena vā purisaṃ karitvā</bold>ti etthāpi eseva nayo’’ti (dī. ni. ṭī. 1.276) ācariyena vuttaṃ. Tatthāpi hi khattiyakaññāya patibhūtaṃ brāhmaṇakumāraṃ purisaṃ pariyesitvā gahetvā brāhmaṇānaṃ purisena vā khattiyāva seṭṭhā, hīnā brāhmaṇāti yojanā. <bold>Kismiñcideva pakaraṇe</bold>ti <bold>ettha pakaraṇaṃ</bold> nāma kāraṇaṃ ‘‘etasmiṃ nidāne etasmiṃ pakaraṇe’’tiādīsu (pāci. 42, 90) viya, tasmā rāgādivasena pakkhalite ṭhāne hetubhūteti attho, taṃ pana atthato aparādhova, so ca akattabbakaraṇanti āha <bold>‘‘kismiñcideva dose’’</bold>tiādi. Bhassasaddo bhasmapariyāyo. Bhasīyati niratthakabhāvena khipīyatīti hi <bold>bhassaṃ,</bold> chārikā. ‘‘Vadhitvā’’ti etassa atthavacanaṃ <bold>‘‘okiritvā’’</bold>ti.</paragraph>
    <paragraph line="249" number="277"> Kammakilesehi janetabbo, tehi vā jāyatīti janito, sveva <bold>janeto,</bold> manussova <pageBreak edition="V" number="2.0229" />. Tathā hi vuttaṃ ‘‘ye gottapaṭisārino’’ti. Tadetaṃ pajāvacanaṃ viya jātisaddavasena bahumhi ekavacananti āha <bold>‘‘pajāyāti attho’’</bold>ti. Etasmiṃ janetipi yujjati. <bold>Paṭisarantī</bold>ti gottaṃ paṭicca ‘‘ahaṃ gotamo, ahaṃ kassapo’’tiādinā saraṇaṃ karonti vicinanti.</paragraph>
    <centered line="250">Paṭhamabhāṇavāravaṇṇanā niṭṭhitā.</centered>
    <subhead line="251">Vijjācaraṇakathāvaṇṇanā</subhead>
    <paragraph line="252" number="278"> Imasmiṃ <pageBreak edition="M" number="2.0265" /> pana siloke āhariyamāne brahmagarukā saddheyyataṃ āpajjissanti, ambaṭṭho ca ‘‘vijjācaraṇasampanno’’ti padaṃ sutvā vijjācaraṇaṃ pucchissati, evamayaṃ vijjācaraṇaparidīpanī desanā mahājanassa sātthikā bhavissatīti passitvā lokanātho imaṃ silokaṃ sanaṅkumārabhāsitaṃ āharīti imamatthampi vibhāvento <bold>‘‘imāya pana gāthāyā’’</bold>tiādimāha. Itarathā hi bhagavāpi asabbaññū parāvassayo bhaveyya, na ca yujjati bhagavato parāvassayatā sammāsambuddhabhāvato. Tenāha ‘‘ahampi hi, ambaṭṭha, evaṃ vadāmī’’tiādi. <bold>Brāhmaṇasamaye siddha</bold>nti brāhmaṇaladdhiyā pākaṭaṃ. Vakkhamānanayena <bold>jātivādādipaṭisaṃyuttaṃ.</bold><bold>‘‘Saṃsanditvā</bold>ti ghaṭetvā, aviruddhaṃ katvāti attho’’ti (dī. ni. ṭī. 1.277) ācariyenavuttaṃ. Idāni pana potthakesu ‘‘paṭikkhipitvā’’ti pāṭho dissati, so ayuttova. Kasmāti ce? Na hi pāḷiyaṃ brāhmaṇasamayasiddhaṃ vijjācaraṇaṃ paṭikkhipati, tadeva ambaṭṭhena cintitaṃ vijjācaraṇaṃ ghaṭetvā aviruddhaṃ katvā anuttaraṃ vijjācaraṇaṃ desetīti.</paragraph>
    <paragraph line="253"><bold>Vādo</bold>ti laddhi, vacībhedo vā. Tenāha <bold>‘‘brāhmaṇa…pe…ādivacana’’</bold>nti. Laddhipi hi vattabbattā vacanameva. <bold>Ida</bold>nti ajjhenajjhāpanayajanayājanādikammaṃ, na vessassa, na khattiyassa, na tadaññesanti atthaṃ <bold>ādi</bold>saddena saṅgaṇhāti. <bold>Sabbatthā</bold>ti gottavādamānavādesu. Tatthāpi hi <bold>gottavādo</bold>ti gottaṃ ārabbha vādo, kassapassevidaṃ vaṭṭati, na kosiyassātiādivacananti attho. <bold>Mānavādo</bold>ti mānaṃ ārabbha attukkaṃsanaparavambhanavasena vādo, brāhmaṇassevidaṃ vaṭṭati, na suddassātiādivacananti attho. <bold>Jātivāde vinibaddhā</bold>ti jātisannissitavāde paṭibaddhā. <bold>Sabbatthā</bold>ti <pageBreak edition="V" number="2.0230" /> gottavādavinibaddhādīsu. <bold>Gottavādavinibaddhā</bold>ti hi gottavāde vinibaddhā. <bold>Mānavādavinibaddhā</bold>ti mānavāde vinibaddhā, ye hi brāhmaṇasseva ajjhenajjhāpanayajanayājanādayoti evaṃ attukkaṃsanaparavambhanavasena pavattā, te mānavādavinibaddhā ca honti. <bold>Āvāhavivāhavinibaddhā</bold>ti āvāhavivāhesu vinibaddhā. Ye hi vinibaddhattayavasena ‘‘arahasi vā maṃ tvaṃ, na vā maṃ tvaṃ arahasī’’ti evaṃ pavattanakā, te āvāhavivāhavinibaddhā ca hontīti imamatthasesaṃ sandhāya <bold>‘‘esa nayo’’</bold>ti <pageBreak edition="M" number="2.0266" /> vuttaṃ. Āvāhavivāhavinibaddhabhāvavibhāvanatthañhi ‘‘arahasi vā maṃ tvaṃ, na vā maṃ tvaṃ arahasī’’ti pāḷiyaṃ vuttaṃ, tadetaṃ jātivādādīhi tīhi padehi yojetabbaṃ. Āvuttiādinayena hi jātivādādayo dvikkhattumatthadīpakā. Tathā hi ācariyena vuttaṃ ‘‘ye pana āvāhavivāhavinibaddhā, te eva sambandhattayavasena ‘arahasi vā maṃ tvaṃ, na vā maṃ tvaṃ arahasī’ti evaṃ pavattanakā’’ti (dī. ni. ṭī. 1.278).</paragraph>
    <paragraph line="254">Nanu pubbe vijjācaraṇaṃ puṭṭhaṃ, kasmā taṃ puna pucchatīti codanaṃ sodhento <bold>‘‘tato ambaṭṭho’’</bold>tiādimāha. Tattha <bold>yatthā</bold>ti yassaṃ vijjācaraṇasampattiyaṃ. Brāhmaṇasamayasiddhaṃ sandhāya vuttaṃ. <bold>Laggissāmā</bold>ti olaggā antogadhā bhavissāma. <bold>Tato</bold>ti tāya vijjācaraṇasampadāya. <bold>Avakkhipī</bold>ti avacāsi. Paramatthato avijjācaraṇāniyeva ‘‘vijjācaraṇānī’’ti gahetvā ṭhito hi paramatthato vijjācaraṇesu vibhajiyamānesu so tato dūrato apanīto nāma hoti. <bold>Yatthā</bold>ti yassaṃ pana vijjācaraṇasampattiyaṃ. Anuttaravijjācaraṇaṃ sandhāya vuttaṃ. Jānanakiriyāyoge kammampi yujjanakiriyāyoge kattāyeva upapanno. Padhānakiriyāpekkhā hi kārakāti vuttaṃ <bold>‘‘ayaṃ no vijjācaraṇasampadā ñātuṃ vaṭṭatī’’</bold>ti. Evamīdisesu. <bold>Samudāgamato</bold>ti ādisamuṭṭhānato.</paragraph>
    <paragraph line="255" number="279"> Kāmaṃ caraṇapariyāpannattā caraṇavasena niyyātetuṃ vaṭṭati, ambaṭṭhassa pana asamapathagamanaṃ nivārento sīlavaseneva niyyātetīti imamatthaṃ vibhāvetuṃ <bold>‘‘caraṇapariyāpannampī’’</bold>ti vuttaṃ. Brahmajāle (dī. ni. 1.7, 11, 21) vuttanayena khuddakādibhedaṃ <bold>tividhaṃ sīlaṃ. Sīlavasenevā</bold>ti sīlapariyāyavaseneva. <bold>Kiñci kiñci sīla</bold>nti brāhmaṇānaṃ jātisiddhaṃ ahiṃsanādiyamaniyamalakkhaṇaṃ appamattakaṃ sīlaṃ. <bold>Tasmā</bold>ti tathā vijjamānattā, attani vijjamānaṃ sīlamattampi nissāya laggeyyāti adhippāyo. <bold>‘‘Tattha tattheva laggeyyā</bold>ti tasmiṃ tasmiṃyeva brāhmaṇasamayasiddhe sīlamatte ‘caraṇa’nti laggeyyā’’ti (dī. ni. ṭī. 1.279) ācariyena vuttaṃ, tadetaṃ aṭṭhakathāyameva sākāravacanassa vuttattā vicāretabbaṃ, adhippāyamattadassanaṃ vā etaṃ. Ayaṃ panettha <pageBreak edition="V" number="2.0231" /> attho – <bold>tattha tattheva laggeyyā</bold>ti tasmiṃ tasmiṃyeva attani vijjamānasīlamattapaṭisaṃyuttaṭṭhāne ‘‘mayampi caraṇasampannā’’ti laggeyya, tasmā sīlavaseneva niyyātetīti sambandho. Tathāpasaṅgābhāvato pana upari caraṇavaseneva niyyātetīti <pageBreak edition="M" number="2.0267" /> dassento <bold>‘‘yaṃ panā’’</bold>tiādimāha. Rūpāvacaracatutthajjhānaniddeseneva arūpāvacarajjhānānampi niddiṭṭhabhāvāpattito <bold>‘‘aṭṭhapi samāpattiyo ‘caraṇa’nti niyyātitā’’</bold>ti vuttaṃ. Tānipi hi aṅgasamatāya catutthajjhānānevāti. <bold>Niyyātitā</bold>ti ca asesato nīharitvā gahitā, nidassitāti attho. <bold>Vipassanāñāṇato panā</bold>ti ‘‘so evaṃ samāhite citte parisuddhe pariyodāte anaṅgaṇe vigatūpakkilese mudubhūte kammanīye ṭhite āneñjappatte ñāṇadassanāya cittaṃ abhinīharati abhininnāmetī’’tiādinā nayena vipassanāñāṇato paṭṭhāya.</paragraph>
    <subhead line="256">Catuapāyamukhakathāvaṇṇanā</subhead>
    <paragraph line="257" number="280"><bold>Asampāpuṇanto</bold>ti ārabhitvāpi sampajjitumasakkonto. <bold>Avisahamāno</bold>ti ārabhitumeva asakkonto. <bold>‘‘Khārī’’</bold>ti tāpasaparikkhārassetaṃ adhivacanaṃ, so ca anekabhedoti vibhajitvā dassetuṃ <bold>‘‘araṇī’’</bold>tiādi vuttaṃ. Tattha <bold>araṇī</bold>ti heṭṭhimuparimavasena aggidhamanakaṃ araṇīdvayaṃ. <bold>Kamaṇḍalū</bold>ti kuṇḍikā. <bold>Sujā</bold>ti homadabbi. Sujāsaddo hi homakammani habyannādīnamuddharaṇatthaṃ katadabbiyaṃ vattati yathā taṃ kūṭadantasutte ‘‘paṭhamo vā dutiyo vā sujaṃ paggaṇhantāna’’nti (dī. ni. 1.341). Tathā hi imasmiṃyeva ṭhāne ācariyena vuttaṃ ‘‘sujāti dabbī’’ti (dī. ni. ṭī. 1.280). Habyannādīnaṃ sukhaggahaṇatthaṃ jāyatīti hi <bold>sujā.</bold> Keci pana imamatthamavicāretvā tunnatthameva gahetvā ‘‘sūcī’’ti paṭhanti, tadayuttameva ācariyena tathā avaṇṇitattā. Camati adatīti <bold>camaro,</bold> migaviseso, tassa vālena katā <bold>bījanī cāmarā. Ādi</bold>saddena tidaṇḍatighaṭikādīni saṅgaṇhāti. Kucchitena vaṅkākārena jāyatīti <bold>kājo</bold> yathā ‘‘kālavaṇa’’nti; kacati bhāraṃ bandhati etthāti vā <bold>kāco.</bold> Duvidhampi hi padamicchanti saddavidū. <bold>Khāribharita</bold>nti khārīhi paripuṇṇaṃ. Ekena vi-kārena padaṃ vaḍḍhetvā ‘‘khārivividha’’nti paṭhantānaṃ vāde samuccayasamāsena atthaṃ dassento <bold>‘‘ye panā’’</bold>tiādimāha.</paragraph>
    <paragraph line="258">Nanu upasampannassa bhikkhuno sāsanikopi yo koci anupasampanno atthato paricārakova hoti api khīṇāsavasāmaṇero, kimaṅgaṃ pana bāhirakapabbajiteti anuyogaṃ pati tattha visesaṃ dassetuṃ <bold>‘‘kāmañcā’’</bold>tiādi vuttaṃ. <bold>Vuttanayenā</bold>ti ‘‘kappiya…pe… vattakaraṇavasenā’’ti <pageBreak edition="M" number="2.0268" /><pageBreak edition="V" number="2.0232" /> evaṃ vuttanayena. Anekasatasahassasaṃvaravinayasamādānavasena upasampannabhāvassa visiṭṭhabhāvato khīṇāsavasāmaṇeropi puthujjanabhikkhuno paricārakoti vutto.</paragraph>
    <gatha1 line="259">‘‘Navakoṭisahassāni, asītisatakoṭiyo;</gatha1>
    <gathalast line="260">Paññāsasatasahassāni, chattiṃsa ca punāpare;</gathalast>
    <gatha1 line="261">Ete saṃvaravinayā, sambuddhena pakāsitā;</gatha1>
    <gathalast line="262">Peyyālamukhena niddiṭṭhā, sikkhā vinayasaṃvare’’ti. (visuddhi. 1.20; apa. aṭṭha. 2.55; paṭi. ma. aṭṭha. 1.2.37);</gathalast>
    <paragraph line="263">Evaṃ vuttappabhedānaṃ anekasatasahassānaṃ saṃvaravinayānaṃ samādāya sikkhanena uparibhūtā aggabhūtā sampadāti hi <bold>upasampadā,</bold> tāya cesa upasampadāya puthujjanabhikkhu upasampannoti.</paragraph>
    <paragraph line="264"><bold>Ayaṃ panā</bold>ti yathāvuttalakkhaṇo tāpaso. Tāpasā hi kammavādikiriyavādino, na sāsanassa paṭāṇībhūtā, yato nesaṃ pabbajitumāgatānaṃ vināva titthiyaparivāsena khandhake pabbajjā anuññātā. Tapo etesamatthīti <bold>tāpasā</bold> ta-kārassa dīghaṃ katvā. ‘‘Lomasā’’tiādīsu viya hi sa-paccayamicchanti saddavidū. Idaṃ vuttaṃ hoti – kāmaṃ khīṇāsavopi sāmaṇero puthujjanassa bhikkhuno atthato paricārakova hoti, so pana vattakaraṇamatteneva paricārako, na lāmakabhāvena. Tāpaso tu guṇavasena ceva veyyāvaccakaraṇavasena ca lāmakabhāveneva paricārako, na vattakaraṇamattena, evamimesaṃ nānākaraṇaṃ sandhāya tāpasasseva paricārakatā vuttāti.</paragraph>
    <paragraph line="265"><bold>‘‘Kasmā’’</bold>tiādinā codako kāraṇaṃ codeti. <bold>‘‘Yasmā’’</bold>tiādinā ācariyo kāraṇaṃ dassetvā pariharati. Evaṃ saṅkhepato pariharitamatthaṃ vivarituṃ <bold>‘‘imasmiñhī’’</bold>tiādi vuttaṃ. <bold>Asakkonta</bold>nti asamatthanena vippaṭipajjantaṃ alajjiṃ. <bold>Khuradhārūpama</bold>nti khuradhārānaṃ matthakeneva akkamitvā gamanūpamaṃ. <bold>Bahujanasammatā</bold>ti mahājanena seṭṭhasammatā. <bold>Aññe</bold>ti apare bhikkhū. <bold>Idhā</bold>ti tāpasapabbajjāya. Chandena saha carantīti <bold>sachandacārino,</bold> yathākāmaṃ paṭipannakāti vuttaṃ hoti. <bold>Anusikkhanto</bold>ti diṭṭhānugatiyā sikkhanto. <bold>Tāpasāva bahukā honti,</bold> na bhikkhū.</paragraph>
    <paragraph line="266">Kudālapiṭakānaṃ <pageBreak edition="M" number="2.0269" /> nibbacanaṃ heṭṭhā vuttameva. <bold>Bahujanakuhāpanattha</bold>nti bahuno janassa vimhāpanatthaṃ <pageBreak edition="V" number="2.0233" />. <bold>Aggisāla</bold>nti aggihuttasālaṃ. <bold>Nānādārūhī</bold>ti palāsarukkhadaṇḍādīhi nānāvidhasamidhādārūhi. <bold>Homakaraṇavasenā</bold>ti yaññakaraṇavasena.</paragraph>
    <paragraph line="267">Udakavasenettha <bold>pānāgāraṃ.</bold> Tenāha <bold>‘‘pānīyaṃ upaṭṭhapetvā’’</bold>tiādi. Yaṃ bhattapuṭaṃ vā yāni taṇḍulādīni vāti sambandho. <bold>Ambilayāgu</bold> nāma takkādiambilasaṃyuttā yāgu. Taṇhādīhi āmasitabbato cīvarādi <bold>āmisaṃ</bold> nāma. <bold>Vaḍḍhiyā</bold>ti diguṇatiguṇādivaḍḍhiyā. <bold>Kuṭumbaṃ saṇṭhapetī</bold>ti dhanaṃ patiṭṭhāpeti. Yathāvuttamatthaṃ pāḷiyaṃ nidassanamattena vuttanti āha <bold>‘‘idaṃ panassa paṭipattimukha’’</bold>nti, idaṃ pana pāḷivacanaṃ assa catutthassa puggalassa kohaññapaṭipattiyā mukhamattanti attho. Kasmāti ce? So hi nānāvidhena kohaññena lokaṃ vimhāpayanto tattha acchati. Tenāha <bold>‘‘iminā hī’’</bold>tiādi. <bold>Eva</bold>nti ‘‘tattha pānīyaṃ upaṭṭhapetvā’’tiādinā vuttanayena.</paragraph>
    <paragraph line="268">‘‘Sabbāpi tāpasapabbajjā niddiṭṭhā’’ti dhammādhiṭṭhānanayena dassitameva puggalādhiṭṭhānanayena vivarituṃ <bold>‘‘aṭṭhavidhā hī’’</bold>tiādi vuttaṃ. Khalādīsu manussānaṃ santike upatiṭṭhitvā vīhimuggamāsatilādīni bhikkhācariyaniyāmena saṅkaḍḍhitvā uñchanaṃ <bold>uñchā,</bold> sā eva cariyā vutti etesanti <bold>uñchācariyā.</bold> Aggipakkikāya bhattabhikkhāya jīvantīti <bold>aggipakkikā,</bold> na aggipakkikā <bold>anaggipakkikā,</bold> taṇḍulabhikkhāya eva jīvikāti vuttaṃ hoti. Uñchācariyā hi khalādīni gantvā upatiṭṭhitvā manussehi diyyamānaṃ khalaggaṃ nāma dhaññaṃ paṭiggaṇhanti, anaggipakkikā pana tādisamapaṭiggaṇhitvā taṇḍulameva paṭiggaṇhantīti ayametesaṃ viseso. Na sayaṃ pacantīti <bold>asāmapākā,</bold> pakkabhikkhāya eva jīvikā. Ayo viya kaṭṭhino muṭṭhippamāṇo pāsāṇo <bold>ayamuṭṭhi</bold> nāma, tena vattantīti <bold>ayamuṭṭhikā.</bold> Dantena uppāṭitaṃ vakkalaṃ rukkhattaco <bold>dantavakkalaṃ,</bold> tena vattantīti <bold>dantavakkalikā.</bold> Pavattaṃ rukkhādito pātāpitaṃ phalaṃ bhuñjanti sīlenāti <bold>pavattaphalabhojino.</bold> Paṇḍupalāsasaddassa ekasesanayena dvidhā attho, jiṇṇatāya paṇḍubhūtaṃ palāsañceva jiṇṇapakkabhāvena taṃsadisaṃ pupphaphalādi <pageBreak edition="M" number="2.0270" /> cāti. Tena vakkhati ‘‘sayaṃ patitāneva pupphaphalapaṇḍupalāsādīni khādantā yāpentī’’ti, (dī. ni. aṭṭha. 1.280) tena vattantīti <bold>paṇḍupalāsikā,</bold> sayaṃpatitapaṇṇapupphaphalabhojino. Idāni te aṭṭhavidhepi sarūpato dassetuṃ <bold>‘‘tatthā’’</bold>tiādi vuttaṃ. <bold>Keṇiyajaṭilavatthu</bold> khandhakavaṇṇanāya (mahāva. aṭṭha. 300) gahetabbaṃ.</paragraph>
    <paragraph line="269"><bold>Saṅkaḍḍhitvā</bold>ti bhikkhācariyāvasena ekajjhaṃ katvā.</paragraph>
    <paragraph line="270"><bold>Taṇḍulabhikkha</bold>nti <pageBreak edition="V" number="2.0234" /> taṇḍulameva bhikkhaṃ. Bhikkhitabbā yācitabbā, bhikkhūnaṃ ayanti vā <bold>bhikkhā</bold>ti hi bhikkhāsaddo taṇḍulādīsupi niruḷho. Tena vuttaṃ <bold>‘‘pacitvā paribhuñjantī’’</bold>ti.</paragraph>
    <paragraph line="271"><bold>Bhikkhāpariyeṭṭhi nāma dukkhā</bold>ti paresaṃ gehato gehaṃ gantvā bhikkhāya pariyesanā nāma dīnavuttibhāvena dukkhā.</paragraph>
    <paragraph line="272">Ye pana ‘‘pāsāṇassa pariggaho nāma dukkho pabbajitassā’’ti danteheva uppāṭetvā khādanti, te <bold>dantavakkalikā nāmā</bold>ti ayaṃ aṭṭhakathāmuttakanayo.</paragraph>
    <paragraph line="273">Paṇḍupalāsasaddo pupphaphalavisayopi sadisatākappanenāti dasseti <bold>‘‘pupphaphalapaṇḍupalāsādīnī’’</bold>ti iminā.</paragraph>
    <paragraph line="274"><bold>Te</bold>ti paṇḍupalāsikā. Nidassanamattametaṃ aññesampi tathā bhedasambhavato. <bold>Pāpuṇanaṭṭhāne</bold>ti gahetuṃ sampāpuṇanaṭṭhāne. <bold>Ekarukkhato</bold>ti paṭhamaṃ upagatarukkhato.</paragraph>
    <paragraph line="275">Kathamettāvatā sabbāpi tāpasapabbajjā niddiṭṭhāti codanā na tāva visodhitāti āha <bold>‘‘imā panā’’</bold>tiādi. <bold>Catūhiyevā</bold>ti ‘‘khārividhamādāyā’’tiādinā vuttāhi pavattaphalabhojanikā, kandamūlaphalabhojanikā, agyāgārikā, āgārikā ceti catūhi eva tāpasapabbajjāhi. <bold>Agāraṃ bhajantī</bold>ti agāraṃ nivāsabhāvena upagacchanti. Iminā hi ‘‘catudvāraṃ agāraṃ karitvā acchatī’’tiādinā idha vuttāya catutthāya tāpasapabbajjāya tesamavarodhataṃ dasseti. Evamitaresupi paṭilomato yojanā veditabbā. Aggiparicaraṇavasena <bold>agyāgāraṃ bhajanti</bold><pageBreak edition="M" number="2.0271" />. Evaṃ pana tesamavarodhataṃ vadanto tadanurūpaṃ imesampi paccekaṃ duvidhataṃ dassetīti daṭṭhabbaṃ.</paragraph>
    <paragraph line="276" number="281"> Ācariyena pokkharasātinā saha pavattatīti <bold>sācariyako,</bold> tassa. <bold>Apāyamukhampī</bold>ti vināsakāraṇampi. Pageva vijjācaraṇasampadāya sandissaneti pi-saddo garahāyaṃ. Tena vuttaṃ <bold>‘‘api nu tvaṃ imāya anuttarāya vijjācaraṇasampadāya sandissasi sācariyako’’</bold>tiādi. Tatrāyamaṭṭhakathāmuttakanayo – ‘‘no hidaṃ bho gotamā’’ti sandissanaṃ paṭikkhipitvā asandissanākārameva vibhāvetuṃ <bold>‘‘ko cāha’’</bold>ntiādi vuttaṃ. Sācariyako ahaṃ ko ca kīdiso hutvā anuttarāya vijjācaraṇasampadāya sandissāmi, anuttarā vijjācaraṇasampadā <pageBreak edition="V" number="2.0235" /> kā ca kīdisā hutvā sācariyake mayi sandissati, ārakā ahaṃ…pe… sācariyakoti saha pāṭhasesena yojanā.</paragraph>
    <paragraph line="277" number="282"> Apāye vināsanupāye niyutto <bold>āpāyiko. </bold> Tabbhāvaṃ na paripūreti paripūretuṃ na sakkotīti <bold>aparipūramāno,</bold> tabbhāvena aparipuṇṇoti attho. Attanā āpāyikena hontenāpi tabbhāvaṃ aparipūramānena pokkharasātinā esā vācā bhāsitāti atthato sambandhattā katvatthe cetaṃ paccattavacananti āha <bold>‘‘āpāyikenāpi aparipūramānenā’’</bold>ti. Apica attanā aparipūramānena āpāyikenāpi sayaṃ aparipūramānāpāyikena hutvāpi pokkharasātinā esā vācā bhāsitāti atthayuttito itthambhūtalakkhaṇe cetaṃ paccattavacanantipi evaṃ vuttaṃ. Añño hi saddakkamo, añño atthakkamoti. Keci pana ‘‘karaṇatthameva dassetuṃ evaṃ vutta’’nti vadanti, tadayuttameva padadvayassa kattupadena samānatthattā, samānatthānañca padānaṃ aññamaññaṃ karaṇabhāvānupapattito, alamatipapañcena.</paragraph>
    <subhead line="278">Pubbakaisibhāvānuyogavaṇṇanā</subhead>
    <paragraph line="279" number="283"> Dīyateti datti, sā eva <bold>dattika</bold>nti āha <bold>‘‘dinnaka’’</bold>nti. Adātukāmampi dātukāmaṃ katvā sammukhā paramāvaṭṭeti sammūḷhaṃ karoti etāyāti <bold>sammukhāvaṭṭanī.</bold> Tenāha <bold>‘‘na demīti vattuṃ na sakkotī’’</bold>ti. Puna <bold>tassā</bold>ti brāhmaṇassa. Kāraṇānurūpaṃ rājūnaṃ puṇṇapattanti āha <bold>‘‘kasmā me</bold><pageBreak edition="M" number="2.0272" /><bold>dinno’’</bold>ti. <bold>Saṅkhapalitakuṭṭha</bold>nti dhotasaṅkhamiva setakuṭṭhaṃ. Setapokkhararajatato guṇasamānakāyattā evamāha. <bold>Anugacchatī</bold>ti paramanubandhati.</paragraph>
    <paragraph line="280">Yadi duvidhenapi kāraṇena rājā brāhmaṇassa sammukhābhāvaṃ na deti, atha kasmā tadupasaṅkamanaṃ na paṭikkhittanti āha <bold>‘‘yasmā panā’’</bold>tiādi. <bold>‘‘Khettavijjāyā</bold>ti nītisatthe’’ti (dī. ni. ṭī. 1.283) ācariyena vuttaṃ. Heṭṭhāpi <bold>brahmajālavaṇṇanāyaṃ</bold> evaṃ vuttaṃ ‘‘khettavijjāti abbheyyamāsurakkharājasatthādinītisattha’’nti. (Dī. ni. aṭṭha. 1.21) <bold>dussa</bold>mettha tirokaraṇiyaṃ. Tenāha <bold>‘‘sāṇipākārassa anto ṭhatvā’’</bold>ti. Antasaddena pana tabbhāvena pade vaḍḍhiyamāne <bold>dussantaṃ</bold> yathā ‘‘vananto’’ti. <bold>‘‘Payāta</bold>nti saddhaṃ, sassatikaṃ vā. Tenāha abhiharitvā dinna’’nti ācariyena vuttaṃ, tasmā matakabhattasaṅkhepena vā niccabhattasaṅkhepena vā abhiharitvā dinnaṃ bhikkhanti attho veditabbo. <bold>‘‘Ayaṃ panā’’</bold>tiādi atthāpattivacanaṃ. <bold>Niṭṭha</bold>nti nicchayaṃ. Kasmā pana bhagavā brāhmaṇassa evarūpaṃ amanāpaṃ mammavacanaṃ avocāti codanaṃ <pageBreak edition="V" number="2.0236" /> kāraṇaṃ dassetvā sodhetuṃ <bold>‘‘idaṃ panā’’</bold>tiādi vuttaṃ. Rahassampi paṭicchannampi mammavacanaṃ pakāsesīti sambandho.</paragraph>
    <paragraph line="281" number="284"> Rājāsanaṃ nāma hatthikkhandhapadesaṃ sandhāya <bold>‘‘hatthigīvāya vā nisinno’’</bold>ti pāḷiyaṃ vuttaṃ. <bold>Rathūpatthare</bold>ti rathassa upari attharitapadese. Tenāha <bold>‘‘rathamhī’’</bold>tiādi. <bold>Uggatuggatehī</bold>ti uggatānamatisayena uggatehi. Na hi vicchāsamāso lokikehi abhimatoti. Rañño apaccaṃ <bold>rājañño,</bold> bahukattaṃ pati, ekasesanayena vā <bold>‘‘rājaññehī’’</bold>ti vuttaṃ. <bold>Pākaṭamantana</bold>nti pakāsabhūtaṃ mantanaṃ. Tadevidhādhippetaṃ, na rahassamantanaṃ suddādīhipi suyyamānassa icchitattā. Tena vuttaṃ <bold>‘‘atha āgaccheyya suddo vā suddadāso vā’’</bold>tiādi. <bold>Tādisehiyevā</bold>ti rañño ākārasadiseheva. Tassatthassa sādhanasamatthaṃ vacanaṃ raññā bhaṇitaṃ yathā, tathā sopi tassatthassa sādhanasamatthameva bhaṇitaṃ vacanaṃ apinu bhaṇatīti yojetabbaṃ.</paragraph>
    <paragraph line="282" number="285"><bold>‘‘Pavattāro’’</bold>ti etassa pāvacanabhāvena vattāroti saddato attho. Yasmā pana te tathābhūtā mantānaṃ pavattakā nāma, tasmā <pageBreak edition="M" number="2.0273" /> adhippāyato atthaṃ dassetuṃ <bold>‘‘pavattayitāro’’</bold>ti vuttaṃ. Vadasaddena, hi tupaccayena ca ‘‘vattāro’’ti padasiddhi, tathā vatusaddena ‘‘pavattayitāro’’ti. Idaṃ ācariyassa (dī. ni. ṭī. 1.285) ca ācariyasāriputtattherassa ca mataṃ. Vatusaddeneva ‘‘pavattāro’’ti padasiddhiṃ dassetītipi keci vadanti. Padadvayassa tulyādhikaraṇattā <bold>‘‘mantamevā’’</bold>ti vuttaṃ. ‘‘Sudde bahi katvā raho bhāsitabbaṭṭhena mantā eva taṃ taṃ atthapaṭipattihetutāya pada’’nti hi tulyādhikaraṇaṃ hoti, anupanītāsādhāraṇatāya rahassabhāvena vattabbāya mantanakiriyāya padamadhigamupāyantipi <bold>mantapada</bold>nti aṭṭhakathāmuttako nayo. <bold>Gīta</bold>nti gāyanavasena sajjhāyitaṃ, gāyanampidha udattānudattādisarasampādanavaseneva adhippetanti vuttaṃ <bold>‘‘sarasampattivasenā’’</bold>ti. Pāvacanabhāvena <bold>aññesaṃ vuttaṃ.</bold> Tamaññesaṃ vādāpanavasena <bold>vācitaṃ.</bold> Saṅgahetvā uparūpari saññūḷhāvasena <bold>samupabyūḷhaṃ.</bold> Iruvedayajuvedasāmavedādivasena, tatthāpi paccekaṃ mantabrahmādivasena, ajjhāyānuvākādivasena ca <bold>rāsikataṃ.</bold> Yathāvuttanayeneva <bold>piṇḍaṃ katvā ṭhapitaṃ. Aññesaṃ vācitaṃ anuvācentī</bold>ti aññesaṃ kammabhūtānaṃ tehi vācāpitaṃ mantapadaṃ etarahi brāhmaṇā aññesaṃ anuvācāpenti.</paragraph>
    <paragraph line="283"><bold>Tesa</bold>nti mantakattūnaṃ. Dibbacakkhuparibhaṇḍaṃ yathākammūpagañāṇaṃ, paccakkhato dassanaṭṭhena dibbacakkhusadisañca pubbenivāsānussatiñāṇaṃ sandhāya <bold>‘‘dibbena cakkhunā’’</bold>ti vuttaṃ. Ato dibbacakkhuparibhaṇḍena <pageBreak edition="V" number="2.0237" /> yathākammūpagañāṇena sattānaṃ kammassakatādīni ceva dibbacakkhusadisena pubbenivāsānussatiñāṇena atītakappe brāhmaṇānaṃ mantajjhenavidhiñca oloketvāti attho gahetabbo. Rūpameva hi paccuppannaṃ dibbacakkhussa ārammaṇanti tamidha aṭṭhānagataṃ hoti. <bold>Pāvacanena saha saṃsanditvā</bold>ti yaṃ kassapasammāsambuddhena vuttaṃ vaṭṭasannissitaṃ vacanaṃ, tena saha saṃsanditvā aviruddhaṃ katvā. Na hi tesaṃ vivaṭṭasannissito attho paccakkhato hoti. <bold>Ganthiṃsū</bold>ti pajjagajjabandhavasena sakkatabhāsāya bandhiṃsu. <bold>Aparā pare</bold>ti aṭṭhakādīhi aparā aññepi pare pacchimā okkākarājakālādīsu uppannā. <bold>Pāṇātipātādīni pakkhipitvā</bold>ti aṭṭhakādīhi ganthitamantapadesveva pāṇātipātādikilesasannissitapadānaṃ tattha tattha pakkhipanaṃ katvā. <bold>Viruddhe akaṃsū</bold>ti suttanipāte <bold>brāhmaṇadhammikasuttādīsu</bold> (su. ni. brāhmaṇadhammikasutta) āgatanayena saṃkilesikatthadīpanato <pageBreak edition="M" number="2.0274" /> paccanīkabhūte akaṃsu. <bold>Isī</bold>ti nidassanamattaṃ. ‘‘Isi vā isitthāya paṭipanno vā’’ti hi vattabbaṃ. Kasmā panettha paṭiññāgahaṇavasena desanāsotapatitaṃ na karotīti āha <bold>‘‘idha bhagavā’’</bold>tiādi. <bold>Idhā</bold>ti ‘‘tyāhaṃ mante adhīyāmi, ‘sācariyako’ti tvaṃ maññasī’’ti vuttaṭṭhāne. <bold>Paṭiññaṃ aggahetvā</bold>ti yathā heṭṭhā paṭiññā gahitā, tathā ‘‘taṃ kiṃ maññasi ambaṭṭha, tāvatā tvaṃ bhavissasi isi vā isitthāya vā paṭipanno sācariyakoti, no hidaṃ bho gotamā’’ti evaṃ idha paṭiññaṃ aggahetvā.</paragraph>
    <paragraph line="284" number="286"><bold>Nirāmagandhā</bold>ti kilesāsucivasena vissagandharahitā. <bold>Anitthigandhā</bold>ti itthīnaṃ gandhamattassapi avisahanena itthigandharahitā. <bold>Rajojalladharā</bold>ti pakatirajasedādijalladharā. <bold>Pākārapurisaguttī</bold>ti pākārāvaraṇaṃ, purisāvaraṇañca. Ettha pana <bold>‘‘nirāmagandhā’’</bold>ti etena tesaṃ dasannaṃ brāhmaṇānaṃ vikkhambhitakilesataṃ dasseti, <bold>‘‘anitthigandhā, brahmacārino’’</bold>ti ca etena ekavihāritaṃ, <bold>‘‘rajojalladharā’’</bold>ti etena maṇḍanavibhūsanābhāvaṃ, <bold>‘‘araññāyatane pabbatapādesu vasiṃsū’’</bold>ti etena manussūpacāraṃ pahāya vivittavāsaṃ, <bold>‘‘vanamūlaphalāhārā vasiṃsū’’</bold>ti etena sālimaṃsodanādipaṇītāhāra paṭikkhepaṃ, <bold>‘‘yadā’’</bold>tiādinā yānavāhanapaṭikkhepaṃ, <bold>‘‘sabbadisāsū’’</bold>tiādinā rakkhāvaraṇapaṭikkhepaṃ. Evañca dassento micchāpaṭipadāpakkhikaṃ sācariyakassa ambaṭṭhassa vuttiṃ upādāya sammāpaṭipadāpakkhikāpi tesaṃ brāhmaṇānaṃ vutti ariyavinaye sammāpaṭipattiṃ upādāya micchāpaṭipadāyeva. Kathañhi nāma te bhavissati sallekhapaṭipattiyuttatāti. ‘‘Evaṃ su te’’tiādinā bhagavā ambaṭṭhaṃ santajjento niggaṇhātītipi vibhāveti. Idañhi vakkhamānāya pāḷiyā piṇḍatthadassananti.</paragraph>
    <paragraph line="285">Dussapaṭṭikā <bold>dussapaṭṭaṃ.</bold> Dussakalāpo <bold>dussaveṇī. Veṭhakehī</bold>ti veṭhakapaṭṭakehi, dussehi saṃveṭhetvā <pageBreak edition="V" number="2.0238" /> katanamitaphāsukāhīti vuttaṃ hoti. <bold>Kappetu</bold>nti kattarikāya chindituṃ. <bold>Kappitavālehī</bold>ti etthāpi eseva nayo. ‘‘Na bhikkhave massu kappāpetabba’’ntiādīsu (cūḷava. 275) viya hi <bold>kapu</bold>saddo chedane vattati. <bold>Yuttaṭṭhānesūti</bold> gīvāsīsavāladhīsu. <bold>Vālā</bold>ti tesu ṭhānesu jāyamānā lomā. Sahacaraṇavasena, ṭhānīnāmena vā <bold>‘‘kuttavālā’’</bold>ti <pageBreak edition="M" number="2.0275" /> vuttā. Keci pana ‘‘vāḷayuttattā’’ti pāṭhaṃ kappetvā vāḷarūpayuttattāti atthaṃ vadanti, pāḷiyānapekkhanameva tesaṃ doso. ‘‘Kuttavālehi vaḷavārathehī’’ti pāḷiyaṃ vuttaṃ. <bold>Samantānagara</bold>nti nagarassa samantato. <bold>Pākārassa adhobhāge katasudhākammaṃ</bold> ṭhānaṃ nagarassa samīpe kattabbato, upakārakaraṇato ca <bold>‘‘upakārikā’’ti vuccati.</bold> Nagarassa upakārikā etāsanti <bold>nagarūpakārikāyo,</bold> rājadhānīapekkhāya itthiliṅganiddeso. Tenāha <bold>‘‘idha panā’’</bold>tiādi. <bold>Matī</bold>ti vicikicchāvasena anekaṃsikajānanā. Upari desanāya avaḍḍhakāraṇaṃ dassento <bold>‘‘idaṃ bhagavā’’</bold>tiādimāha. Pāḷiyaṃ <bold>so maṃ pañhenā</bold>ti so jano maṃ pucchāvasena sodheyya. <bold>Ahaṃ veyyākaraṇena sodhessāmī</bold>ti ahampimaṃ vissajjanāvasena sodhessāmīti yathārahamadhikāravasena attho veditabbo.</paragraph>
    <subhead line="286">Dvelakkhaṇadassanavaṇṇanā</subhead>
    <paragraph line="287" number="287"><bold>‘‘Nisinnāna’’</bold>ntiādi anādare sāmivacanaṃ, visesanaṃ vā. Saṅkucite iriyāpathe anavasesato lakkhaṇānaṃ dubbibhāvanato <bold>‘‘na sakkotī’’</bold>ti vuttaṃ, tathā suvibhāvanato pana <bold>‘‘sakkotī’’</bold>ti. Pariyesanasukhatthameva tadāciṇṇatā daṭṭhabbā. <bold>Tenā</bold>ti duvidhenapi kāraṇena.</paragraph>
    <paragraph line="288"><bold>Gavesī</bold>ti ñāṇena pariyesanamakāsi. <bold>Gaṇayanto</bold>ti ñāṇeneva saṅkalayanto. <bold>Samānayī</bold>ti sammā ānayi samāhari. <bold>‘‘Kaṅkhatī’’</bold>ti padassa ākaṅkhatīti atthoti āha <bold>‘‘aho vatā’’</bold>tiādi. Anupasaggampi hi padaṃ katthaci saupasaggamiva atthavisesavācakaṃ yathā ‘‘gotrabhū’’ti. <bold>Tato tato</bold> sarīrappadesato. <bold>Kicchatī</bold>ti kilamati. Tenāha <bold>‘‘na sakkoti daṭṭhu’’</bold>nti. <bold>Tāyā</bold>ti ‘‘vicinanto kicchatī’’ti vuttāya <bold>vicikicchāya. Tato</bold>ti sanniṭṭhānaṃ agamanato. Evaṃ ‘‘kaṅkhatī’’ti padassa āsisanatthataṃ dassetvā idāni saṃsayatthataṃ dassento <bold>‘‘kaṅkhāya vā’’</bold>tiādimāha. Tattha <bold>kaṅkhāyā</bold>ti ‘‘kaṅkhatī’’ti padena vuttāya kaṅkhāya. Asatvapadhānañhi ākhyātikaṃ. Esa nayo sesesupi. Avatthāpabhedagatā vimati eva <bold>‘‘tīhi dhammehī’’</bold>ti vuttā, tippakārehi saṃsayadhammehīti attho. <bold>Kālusiyabhāvo</bold>ti appasannatāya hetubhūto āvilabhāvo.</paragraph>
    <paragraph line="289"><bold>Vatthikosenā</bold>ti <pageBreak edition="M" number="2.0276" /><pageBreak edition="V" number="2.0239" /> nābhiyā adhobhāgasaṅkhāte vatthimhi jātena liṅgapasibbakena. ‘‘Aṇḍakoso’’tiādīsu (ma. ni. 1.152, 189; 2.27; a. ni. 7.71; pārā. 11) viya hi kosasaddo pariveṭhakapasibbake vattati. Vatthena guhitabbattā <bold>vatthaguyhaṃ.</bold> Yasmā bhagavato kosohitaṃ vatthaguyhaṃ sabbabuddhāveṇikaṃ aññehi asādhāraṇaṃ suvisuddhakañcanamaṇḍalasannibhaṃ, attano saṇṭhānasannivesasundaratāya ājāneyyagandhahatthino varaṅgaparamacārubhāvaṃ, vikasamānatapaniyāravindasamujjalakesarāvattavilāsaṃ, sañjhāpabhānurañjitajalavanantarābhilakkhitasampuṇṇacandamaṇḍalasobhañca attano siriyā abhibhuyya virājati, yaṃ bāhirabbhantaramalehi anupakkiliṭṭhatāya, cirakālaparicitabrahmacariyādhikāratāya, saṇṭhitasaṇṭhānasampattiyā ca kopīnampi samānaṃ akopīnameva jātaṃ. Tena vuttaṃ <bold>‘‘bhagavato hī’’</bold>tiādi. <bold>Varavāraṇassevā</bold>ti varagandhahatthino iva. <bold>Pahūtabhāva</bold>nti puthulabhāvaṃ. Ettheva hi tassa saṃsayo. Tanumudusukumārādīsu panassa guṇesu vicāraṇā eva nāhosi.</paragraph>
    <paragraph line="290" number="288"> ‘‘Tathārūpa’’nti idaṃ samāsapadanti āha <bold>‘‘taṃrūpa’’</bold>nti. <bold>Etthā</bold>ti yathā ambaṭṭho kosohitaṃ vatthaguyhamaddassa, tathā iddhābhisaṅkhāramabhisaṅkharaṇe. Iminā hi ‘‘tathārūpaṃ iddhābhisaṅkhāraṃ abhisaṅkharī’’tiādipāḷiparāmasanaṃ, ato cettha saha iddhābhisaṅkhāranayena vatthaguyhadassanakāraṇaṃ milindapañhāpāṭhena (mi. pa. 3.3) vibhāvitaṃ hoti. Keci pana ‘‘vatthaguyhadassane’’ti parāmasanti, tadayuttameva. Na hi taṃ pāḷiyaṃ, aṭṭhakathāyañca atthi, yaṃ evaṃ parāmasitabbaṃ siyā, iddhābhisaṅkhāranayo ca avibhāvito hoti. <bold>Kimettha aññena vattabbaṃ</bold> catupaṭisambhidāpattena chaḷabhiññena vādīvarena bhadantanāgasenattherena vuttanayeneva sampaṭicchitabbattā. Hirī karīyate etthāti <bold>hirikaraṇaṃ,</bold> tadeva okāso tathā, hiriyitabbaṭṭhānaṃ. <bold>Uttarassā</bold>ti suttanipāte āgatassa uttaramāṇavassa (ma. ni. 2.384). Sabbesampi cetesaṃ vatthu suttanipātato gahetabbaṃ.</paragraph>
    <paragraph line="291"><bold>Chāya</bold>nti paṭibimbaṃ. Kathaṃ dassesi, kīdisaṃ vāti āha <bold>‘‘iddhiyā’’</bold>tiādi. <bold>Chāyārūpakamatta</bold>nti bhagavato paṭibimbarūpakameva, na pakativatthaguyhaṃ, tañca buddhasantānato vinimuttattā rūpakamattaṃ bhagavatā sadisavaṇṇasaṇṭhānāvayavaṃ iddhimayaṃ bimbakameva hoti, evañca katvā appakatthena ka-kārena visesitavacanaṃ upapannaṃ hoti. Chāyārūpakamattaṃ iddhiyā abhisaṅkharitvā dassesīti sambandho. ‘‘Taṃ pana dassento bhagavā yathā attano buddharūpaṃ na <pageBreak edition="M" number="2.0277" /> dissati, tathā katvā dassetī’’ti (dī. ni. ṭī. 1.288) ācariyā vadanti. Tadetaṃ bhadantanāgasenattherena vuttena iddhābhisaṅkhatachāyārūpakamattadassanavacanena saṃsandati ceva sameti ca yathā <pageBreak edition="V" number="2.0240" /> taṃ ‘‘khīrena khīraṃ, gaṅgodakena yamunodaka’’nti daṭṭhabbaṃ. Tathāvacaneneva hi sesabuddharūpassa taṅkhaṇe adassitabhāvo atthato āpanno hoti. Nivāsananivatthatādivacanena panettha buddhasantānato vinimuttassapi chāyārūpakassa nivāsanādiabahigatabhāvo dassito, na ca codetabbaṃ ‘‘kathaṃ nivāsanādiantaragataṃ chāyārūpakaṃ bhagavā dasseti, kathañca ambaṭṭho passatī’’ti. Acinteyyo hi iddhivisayoti. <bold>Chāyaṃ diṭṭhe</bold>ti chāyāya diṭṭhāya. <bold>Eta</bold>nti chāyārūpakaṃ. Bujjhanake sati jīvitanimittampi <bold>hadayamaṃsaṃ dasseyyā</bold>ti adhippāyo. <bold>Ninnetvā</bold>ti nīharitvā. Ayameva vā pāṭho. <bold>Kallosī</bold>ti vissajjane tvaṃ kusalo cheko asi, yathāvutto vā vissajjanāmaggo upapanno yutto asīti attho. ‘‘Kusalo’’ti keci paṭhanti, ayuttametaṃ. Milindapañhe hi sabbattha vissajjanāvasāne ‘‘kallo’’ icceva diṭṭhoti.</paragraph>
    <paragraph line="292"><bold>Ninnāmetvā</bold>ti mukhato nīharaṇavasena kaṇṇasotādiabhimukhaṃ paṇāmetvā, adhippāyameva dassetuṃ <bold>‘‘nīharitvā’’</bold>ti vuttaṃ. <bold>Kathinasūciṃ viyā</bold>ti ghanasukhumabhāvāpādanena kakkhaḷasūcimiva katvā. <bold>Tathākaraṇenā</bold>ti kathinasūciṃ viya karaṇena. <bold>Etthā</bold>ti pahūtajivhāya. <bold>Mudubhāvo, dīghabhāvo, tanubhāvo</bold> ca dassito amuduno ghanasukhumabhāvāpādanatthamasakkuṇeyyattāti ācariyena (dī. ni. ṭī. 1.288) vuttaṃ. Tatrāyamadhippāyo – yasmā mudumeva ghanasukhumabhāvāpādanatthaṃ sakkoti, tasmā tathākaraṇena mudubhāvo dassito aggi viya dhūmena. Yasmā ca muduyeva ghanasukhumabhāvāpajjanena dīghagāmi, tasmā kaṇṇasotānumasanena dīghabhāvo dassito. Yasmā pana mudu eva ghanasukhumabhāvāpajjanena tanu hoti, tasmā nāsikāsotānumasanena tanubhāvo dassitoti. Aputhulassa tathāpaṭicchādanatthamasakkuṇeyyattā <bold>nalāṭacchādanena puthulabhāvo</bold> dassito.</paragraph>
    <paragraph line="293" number="289"> Patthento hutvā udikkhantoti yojetabbaṃ.</paragraph>
    <paragraph line="294" number="290"> Mūlavacanaṃ <pageBreak edition="M" number="2.0278" /><bold>kathā.</bold> Paṭivacanaṃ <bold>sallāpo. </bold></paragraph>
    <paragraph line="295" number="291"> ‘‘Uddhumātaka’’ntiādīsu (saṃ. ni. 5.242; visuddhi. 1.102) viya ka-saddo jigucchanatthoti vuttaṃ <bold>‘‘tameva jigucchanto’’</bold>ti. <bold>Tamevā</bold>ti paṇḍitabhāvameva, ambaṭṭhamevātipi attho. Ambaṭṭhañhi sandhāya evamāha. Tathā hi pāḷiyaṃ vuttaṃ ‘‘evaṃ…pe… ambaṭṭhaṃ māṇavaṃ etadavocā’’ti. Kāmañca ambaṭṭhaṃ sandhāya evaṃ vuttaṃ, nāmagottavasena pana aniyamaṃ katvā garahanto puthuvacanena vadatīti veditabbaṃ. ‘‘Yadeva kho tva’’nti etassa aniyamavacanassa ‘‘evarūpenā’’ti idaṃ niyamavacananti dasseti <bold>‘‘yādiso’’</bold>tiādinā. Bhāvenabhāvalakkhaṇe <pageBreak edition="V" number="2.0241" /> bhummavacanatthe karaṇavacananti vuttaṃ <bold>‘‘edise atthacarake’’</bold>ti. <bold>Na aññatrā</bold>ti na aññattha sugatiyaṃ. Ettha pana ‘‘atthacarakenā’’ti iminā byatirekamukhena anatthacarakataṃyeva vibhāvetīti daṭṭhabbaṃ. ‘‘Upaneyya upaneyyā’’ti idaṃ tvādyantaṃ vicchāvacananti āha <bold>‘‘brāhmaṇo kho panā’’</bold>tiādi. <bold>Evaṃ upanetvā upanetvā</bold>ti taṃ taṃ dosaṃ upanīya upanīya. Tenāha <bold>‘‘suṭṭhu dāsādibhāvaṃ āropetvā’’</bold>ti. <bold>Pātesī</bold>ti pavaṭṭanavasena pātesi. Yañca agamāsi, tampi assa tathāgamanasaṅkhātaṃ ṭhānaṃ acchinditvāti yojanā.</paragraph>
    <subhead line="296">Pokkharasātibuddhūpasaṅkamanavaṇṇanā</subhead>
    <paragraph line="297" number="292-3-6"> Kittako pana soti vuttaṃ <bold>‘‘sammodanīyakathāyapi kālo natthī’’</bold>ti. <bold>Āgamā nū</bold>ti āgato nu. <bold>Kho</bold>ti nipātamattaṃ. <bold>Idhā</bold>ti ettha, tumhākaṃ santikanti attho. <bold>Adhivāsetū</bold>ti sādiyatu, taṃ pana sādiyanaṃ idha manasāva sampaṭiggaho, na kāyavācāhīti āha <bold>‘‘sampaṭicchatū’’</bold>ti. Ajja pavattamānaṃ <bold>ajjatanaṃ,</bold> puññaṃ, pītipāmojjañca, imamatthaṃ dassetuṃ <bold>‘‘yaṃ me’’</bold>tiādi vuttaṃ. <bold>Kāra</bold>nti upakāraṃ, sakkāraṃ vā. <bold>Acopetvā</bold>ti acāletvā.</paragraph>
    <paragraph line="298" number="297"><bold>‘‘Sahatthā’’</bold>ti idaṃ karaṇatthe nissakkavacanaṃ. Tenāha <bold>‘‘sahatthenā’’</bold>ti. <bold>Suhita</bold>nti dhātaṃ, jighacchādukkhābhāvena vā sukhitaṃ. <bold>Yāvadattha</bold>nti yāva attho, tāva bhojanena tadā kataṃ. Paṭikkhepapavāraṇāvettha adhippetā, na nimantanapavāraṇāti āha <bold>‘‘ala’’</bold>ntiādi. <bold>‘‘Hatthasaññāyā’’</bold>ti nidassanamattaṃ aññattha mukhavikārena, vacībhedena ca paṭikkhepassa vuttattā <pageBreak edition="M" number="2.0279" />, ekakkhaṇepi ca tathāpaṭikkhepassa labbhanato. Onītā pattato pāṇi etassāti <bold>onītapattapāṇī</bold>ti bhinnādhikaraṇavisayo tipado bāhiratthasamāso. Muddhajaṇa-kārena, pana saññogata-kārena ca <bold>oṇitta</bold>saddo vinābhūteti dasseti <bold>‘‘oṇittapattapāṇintipi pāṭho’’</bold>tiādinā. Sucikaraṇatthe vā <bold>oṇitta</bold>saddo. Oṇittaṃ āmisāpanayanena sucikataṃ pattaṃ pāṇi ca assāti hi <bold>oṇittapattapāṇi.</bold> Tenāha <bold>‘‘hatthe ca pattañca dhovitvā’’</bold>ti. ‘‘Oṇittaṃ nānābhūtaṃ vinābhūtaṃ, āmisāpanayanena vā sucikataṃ pattaṃ pāṇito assāti oṇittapattapāṇī’’ti (sārattha. ṭī. 1.23) <bold>sāratthadīpaniyaṃ</bold> vuttaṃ. Tattha pacchimavacanaṃ ‘‘hatthe ca pattañca dhovitvā’’ti iminā asaṃsandanato vicāretabbaṃ. <bold>Evaṃbhūta</bold>nti ‘‘bhuttāviṃ onītapattapāṇi’’nti vuttappakārena bhūtaṃ.</paragraph>
    <paragraph line="299" number="298"><bold>Anupubbiṃ katha</bold>nti anupubbaṃ kathetabbaṃ kathaṃ. Tenāha <bold>‘‘anupaṭipāṭikatha’’</bold>nti. Kā <pageBreak edition="V" number="2.0242" /> pana sāti āha <bold>‘‘dānānantaraṃ sīla’’</bold>ntiādi, tenāyamattho bodhito hoti – dānakathā tāva pacurajanesupi pavattiyā sabbasādhāraṇattā, sukarattā, sīle patiṭṭhānassa upāyabhāvato ca ādito kathetabbā. Pariccāgasīlo hi puggalo pariggahavatthūsu vinissaṭabhāvato sukheneva sīlāni samādiyati, tattha ca suppatiṭṭhito hoti, sīlena dāyakapaṭiggāhakasuddhito parānuggahaṃ vatvā parapīḷānivattivacanato, kiriyadhammaṃ vatvā akiriyadhammavacanato, bhogasampattihetuṃ vatvā bhavasampattihetuvacanato ca <bold>dānakathānantaraṃ sīlakathā</bold> kathetabbā. Tañce dānasīlaṃ vaṭṭanissitaṃ, ayaṃ bhavasampatti tassa phalanti dassanatthaṃ <bold>sīlakathānantaraṃ saggakathā.</bold> Tāya hi evaṃ dassitaṃ hoti ‘‘imehi dānasīlamayehi, paṇītapaṇītatarādibhedabhinnehi ca puññakiriyavatthūhi etā cātumahārājikādīsu paṇītapaṇītatarādibhedabhinnā aparimeyyā dibbasampattiyo laddhabbā’’ti. Svāyaṃ saggo rāgādīhi upakkiliṭṭho, sabbathā pana tehi anupakkiliṭṭho ariyamaggoti dassanatthaṃ <bold>saggakathānantaraṃ maggakathā. </bold> Maggañca kathentena tadadhigamupāyadassanatthaṃ kāmānaṃ ādīnavo, okāro, saṃkileso, nekkhamme ānisaṃso ca kathetabbo. Saggapariyāpannāpi hi sabbe kāmā nāma bahvādīnavā aniccā addhuvā vipariṇāmadhammā, pageva itareti <pageBreak edition="M" number="2.0280" /><bold>ādīnavo,</bold> sabbepi kāmā hīnā gammā pothujjanikā anariyā anatthasaṃhitāti lāmakabhāvo <bold>okāro,</bold> sabbepi bhavā kilesānaṃ vatthubhūtāti <bold>saṃkileso,</bold> sabbasaṃkilesavippayuttaṃ nibbānanti <bold>nekkhamme ānisaṃso</bold> ca kathetabboti. Ayampi attho bodhitoti veditabbo. <bold>Maggo</bold>ti hi ettha <bold>iti</bold>-saddena ādyatthena kāmādīnavādīnampi saṅgahoti ayamatthavaṇṇanā katā. Tenāha ‘‘seyyathidaṃ – dānakathaṃ sīlakathaṃ saggakathaṃ kāmānaṃ ādīnavaṃ okāraṃ saṃkilesaṃ nekkhamme ānisaṃsaṃ pakāsetī’’ti. Vitthāro <bold>sāratthadīpaniyaṃ</bold> (sārattha. ṭī. 3.26) gahetabbo.</paragraph>
    <paragraph line="300">Kasi-saddo ñāṇena gahaṇeti āha <bold>‘‘gahitā’’</bold>tiādi. Sāmaṃsaddena nivattetabbamatthaṃ dasseti <bold>‘‘asādhāraṇā aññesa’’</bold>nti iminā, lokuttaradhammādhigame parūpadesavigatattā, ekeneva loke paṭhamaṃ anuttarāya sammāsambodhiyā abhisambuddhattā ca aññesamasādhāraṇāti vuttaṃ hoti. <bold>Dhammacakkhunti ettha sotāpattimaggova adhippeto, na brahmāyusutte</bold> (ma. ni. 2.383 ādayo) viya heṭṭhimā tayo maggā, na ca <bold>cūḷarāhulovādasutte</bold> (ma. ni. 3.416) viya āsavakkhayo. ‘‘Tassa uppattiākāradassanattha’’nti kasmā vuttaṃ, nanu maggañāṇaṃ asaṅkhatadhammārammaṇameva, na saṅkhatadhammārammaṇanti codanaṃ sodhento <bold>‘‘tañhī’’</bold>tiādimāha. <bold>Kiccavasenā</bold>ti asammohapaṭivedhakiccavasena.</paragraph>
    <subhead line="301">Pokkharasātiupāsakattapaṭivedanākathāvaṇṇanā</subhead>
    <paragraph line="302" number="299"> Pāḷiyaṃ <pageBreak edition="V" number="2.0243" /><bold>‘‘diṭṭhadhammo’’</bold>tiādīsu dassanaṃ nāma ñāṇato aññampi cakkhādidassanaṃ atthīti tannivattanatthaṃ <bold>‘‘pattadhammo’’</bold>ti vuttaṃ. Patti ca ñāṇapattito aññāpi kāyagamanādipatti vijjatīti tato visesadassanatthaṃ <bold>‘‘viditadhammo’’</bold>ti vuttaṃ. Sā panesā viditadhammatā ekadesatopi hotīti nippadesato viditadhammataṃ dassetuṃ <bold>‘‘pariyogāḷhadhammo’’</bold>ti vuttaṃ, tenassa saccābhisambodhameva dīpeti. Maggañāṇañhi ekābhisamayavasena pariññādicatukiccaṃ sādhentaṃ nippadesena catusaccadhammaṃ samantato ogāḷhaṃ nāma hoti. Tenāha <bold>‘‘diṭṭho ariyasaccadhammo etenāti diṭṭhadhammo’’</bold>ti. ‘‘Kathaṃ pana ekameva ñāṇaṃ ekasmiṃ khaṇe cattāri kiccāni sādhentaṃ pavattati. Na hi tādisaṃ loke diṭṭhaṃ, na āgamo vā tādiso atthī’’ti <pageBreak edition="M" number="2.0281" /> na vattabbaṃ. Yathā hi padīpo ekasmiṃyeva khaṇe vaṭṭiṃ dahati, snehaṃ pariyādiyati, andhakāraṃ vidhamati, ālokañcāpi dasseti, evametaṃ ñāṇanti daṭṭhabbaṃ. ‘‘Maggasamaṅgissa ñāṇaṃ dukkhepetaṃ ñāṇaṃ, dukkhasamudayepetaṃ ñāṇaṃ, dukkhanirodhepetaṃ ñāṇaṃ, dukkhanirodhagāminiyā paṭipadāyapetaṃ ñāṇa’’nti (vibha. 794) suttapadampettha udāharitabbanti.</paragraph>
    <paragraph line="303"><bold>Tiṇṇā vicikicchā</bold>ti sappaṭibhayakantārasadisā soḷasavatthukā, aṭṭhavatthukā ca vicikicchā <bold>anena</bold> vitiṇṇā. <bold>Vigatā kathaṃkathā</bold>ti pavattiādīsu ‘‘evaṃ nu kho, na nu kho’’ti evaṃ pavattikā kathaṃkathā <bold>assa</bold> vigatā samucchinnā. <bold>Visāradabhāvaṃ patto</bold>ti sārajjakarānaṃ pāpadhammānaṃ pahīnattā, tappaṭipakkhesu ca sīlādiguṇesu suppatiṭṭhitattā visāradabhāvaṃ veyyattiyaṃ patto adhigato. Sāyaṃ vesārajjappatti suppatiṭṭhitatā katthāti codanāya ‘‘satthusāsane’’ti vuttanti dassento <bold>‘‘kattha? Satthusāsane’’</bold>ti āha. Attanāva paccakkhato diṭṭhattā, adhigatattā ca na assa paccayo paccetabbo paro atthīti attho. Tatthādhippāyamāha <bold>‘‘na parassā’’</bold>tiādinā. <bold>Na vattatī</bold>ti na pavattati, na paṭipajjati vā, na paraṃ pacceti pattiyāyatīti <bold>aparappaccayo</bold>tipi yujjati. Yaṃ panettha vattabbampi avuttaṃ, tadetaṃ pubbe vuttattā, parato vuccamānattā ca avuttanti veditabbaṃ.</paragraph>
    <paragraph line="304">Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya ajjavamaddavasoraccasaddhāsatidhitibuddhikhantivīriyādidhammasamaṅginā sāṭṭhakathe piṭakattaye asaṅgāsaṃhīravisāradañāṇacārinā anekappabhedasakasamayasamayantaragahanajjhogāhinā <pageBreak edition="V" number="2.0244" /> mahāgaṇinā mahāveyyākaraṇena ñāṇābhivaṃsadhammasenāpatināmattherena mahādhammarājādhirājagarunā katāya sādhuvilāsiniyā nāma līnatthapakāsaniyā ambaṭṭhasuttavaṇṇanāya līnatthapakāsanā.</paragraph>
    <centered line="305">Ambaṭṭhasuttavaṇṇanā niṭṭhitā.</centered>
  </content>
</document>