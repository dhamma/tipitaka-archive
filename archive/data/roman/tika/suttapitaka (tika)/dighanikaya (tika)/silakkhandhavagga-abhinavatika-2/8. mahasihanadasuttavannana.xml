<?xml version="1.0"?>
<document>
<metadata>
<normativeSource>http://tipitaka.org/romn/cscd/s0105t.nrf6.xml</normativeSource>
<archivePath>roman/tika/suttapitaka (tika)/dighanikaya (tika)/silakkhandhavagga-abhinavatika-2/8. mahasihanadasuttavannana.xml</archivePath>
<titlePath>8. Mahāsīhanādasuttavaṇṇanā - Sīlakkhandhavagga-abhinavaṭīkā-2 - Dīghanikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">8. Mahāsīhanādasuttavaṇṇanā</chapter>
<subhead line="2">Acelakassapavatthuvaṇṇanā</subhead>
<paragraph line="3" number="381"> Evaṃ <pageBreak edition="M" number="2.0346" /><pageBreak edition="V" number="2.0304" /> jāliyasuttaṃ saṃvaṇṇetvā idāni mahāsīhanādasuttaṃ saṃvaṇṇento yathānupubbaṃ saṃvaṇṇanokāsassa pattabhāvaṃ vibhāvetuṃ, jāliyasuttassānantaraṃ saṅgītassa suttassa mahāsīhanādasuttabhāvaṃ vā pakāsetuṃ <bold>‘‘evaṃ me sutaṃ…pe… uruññāyaṃ viharatīti mahāsīhanādasutta’’</bold>nti āha. <bold>Etadeva nāma</bold>nti yasmiṃ raṭṭhe taṃ nagaraṃ, tassa raṭṭhassapi yasmiṃ nagare bhagavā vihāsi, tassa nagarassapi ‘‘uruññā’’tveva nāmaṃ, tasmā <bold>uruññāya</bold>nti uruññānāmajanapade uruññānāmanagareti āvuttiādinayena attho veditabbo. Iminā imamatthaṃ dasseti – na sabbattha niyatapulliṅgaputhuvacanāva janapadavācī saddā, katthaci aniyatapulliṅgaputhuvacanāpi yathā ‘‘āḷaviyaṃ viharatī’’ti (pāci. 84, 89) keci janapadamevatthaṃ vadanti, taṃ apanetuṃ <bold>‘‘bhagavā hī’’</bold>tiādi vuttaṃ. <bold>Ramaṇīyo</bold>ti manoharabhūmibhāgatāya, chāyūdakasampattiyā, janavivittatāya ca manoramo. Migānaṃ abhayaṃ deti etthāti <bold>migadāyo.</bold> Tenāha <bold>‘‘so’’</bold>tiādi. <bold>Celaṃ</bold> vatthaṃ, taṃ natthi assāti <bold>acelo</bold>ti vuttaṃ <bold>‘‘naggaparibbājako’’</bold>ti. <bold>Nāma</bold>nti gottanāmaṃ. Tapanaṃ santapanaṃ kāyassa khedanaṃ <bold>tapo,</bold> so etassa atthīti <bold>tapassī.</bold> Yasmā tathābhūto tapaṃ nissito, tapo ca taṃ nissito hoti, tasmā <bold>‘‘tapanissitaka’’</bold>nti āha. <bold>Muttācārādī</bold>ti ettha <bold>ādi</bold>saddena parato <bold>pāḷiya</bold> (dī. ni. 1.397) māgatā hatthāpalekhanādayo saṅgahitā. Lūkhaṃ pharusaṃ sādhusammatācāravirahato apasādanīyaṃ ājīvati vattatīti <bold>lūkhājīvī</bold>ti aṭṭhakathāmuttakanayo. <bold>Uppaṇḍetī</bold>ti uhasanavasena paribhāsati. <bold>Upavadatī</bold>ti avaññāpubbakaṃ apavadati. Tena vuttaṃ <bold>‘‘hīḷeti vambhetī’’</bold>ti. ‘‘Hetumhi ñāṇaṃ dhammapaṭisambhidā’’tiādīsu viya <bold>dhamma</bold>saddo hetupariyāyoti āha <bold>‘‘kāraṇassa anukāraṇa’’</bold>nti. Tathāvuttasaddatthoyevettha kāraṇasaddassa hetubhāvato. Atthavasā payutto hi saddapayogo. Soyeva ca saddattho parehi vuccamāno anukāraṇaṃ tadanurūpaṃ tassadisaṃ vā <pageBreak edition="V" number="2.0305" /> tato pacchā vā vuttakāraṇabhāvato. <bold>Parehī</bold>ti yesaṃ tumhehi idaṃ vuttaṃ, tehi parehi. <bold>Vuttakāraṇenā</bold>ti yathā <pageBreak edition="M" number="2.0347" /> tehi vuttaṃ, tathā ce tumhehi na vuttaṃ, evaṃ sati tehi vuttakāraṇena sakāraṇo hutvā tumhākaṃ vādo vā tato paraṃ tassa anuvādo vā koci appamattakopi viññūhi garahitabbaṃ kāraṇaṃ ṭhānaṃ nāgaccheyya, kimevaṃ nāgacchatīti yojanā. <bold>‘‘Idaṃ vuttaṃ hotī’’</bold>tiādinā tadevatthaṃ saṅkhepato dasseti.</paragraph>
<paragraph line="4" number="382"> Idāni yaṃ vibhajjavādaṃ sandhāya bhagavatā ‘‘na mete vuttavādino’’ti saṅkhepena vatvā taṃ vibhajitvā dassetuṃ ‘‘idhāhaṃ kassapā’’tiādi vuttaṃ, taṃ vibhāgena dassento <bold>‘‘idhekacco’’</bold>tiādimāha. Bhagavā hi niratthakaṃ anupasamasaṃvattanikaṃ kāyakilamathaṃ ‘‘attakilamathānuyogo dukkho anariyo anatthasaṃhito’’tiādinā (saṃ. ni. 5.1081; mahāva. 13). Garahati, sātthakaṃ pana upasamasaṃvattanikaṃ kāyakilamathaṃ ‘‘āraññiko hoti, paṃsukūliko hotī’’tiādinā (a. ni. 5.181, 182; pari. 325) vaṇṇeti. <bold>Appapuññatāyā</bold>ti apuññatāya. Appasaddo cettha ‘‘dvattichadanassa pariyāyaṃ appaharite ṭhitena adhiṭṭhātabba’’ntiādīsu (pāci. 135) viya abhāvattho. Micchādiṭṭhibhāvato kammaphalaṃ paṭikkhipantena ‘‘natthi dinna’’ntiādinā (dī. ni. 1.171; ma. ni. 1.445; 2.94, 225; 3.91, 116, 136; saṃ. ni. 3.210; a. ni. 3.118; 10.176; dha. sa. 1221; vibha. 907) micchādiṭṭhiṃ purakkhatvā jīvitavuttihetu tathā tathā duccaritapūraṇaṃ sandhāya <bold>‘‘tīṇi duccaritāni pūretvā’’</bold>ti vuttaṃ.</paragraph>
<paragraph line="5"><bold>Bhiyyosomattāyā</bold>ti mattato atirekaṃ. <bold>‘‘Bhiyyoso’’</bold>ti hi idaṃ bhiyyosaddena samānatthaṃ nepātikaṃ. <bold>Anesanavasenā</bold>ti kohaññe ṭhatvā asantaguṇasambhāvanicchāya yathā tathā tapaṃ katvā anesitabbamesanāvasena micchājīvenāti attho. Yathāvuttanayena jīvitavuttihetu <bold>tīṇi duccaritāni pūretvā.</bold><bold>Ime dve</bold>ti ‘‘appapuñño, puññavā’’ti ca vutte duccaritakārino dve puggale.</paragraph>
<paragraph line="6">Dutiyanaye <bold>ime dve</bold>ti ‘‘appapuñño, puññavā’’ti ca vutte sucaritakārino dve puggale.</paragraph>
<paragraph line="7">Paṭhamadutiyanayesu vuttanayeneva tatiyacatutthanayesupi yathākkamaṃ attho veditabbo. Paṭhamatatiyanayesu cettha ahetukaakiriyavādino. Dutiyacatutthanayesu pana kammakiriyavādinoti daṭṭhabbaṃ. <bold>Appadukkhavihārī</bold>ti <pageBreak edition="M" number="2.0348" /> appakaṃ dukkhena vihārī. <bold>Bāhirakācārayutto</bold>ti sāsanācārato bāhirakena <pageBreak edition="V" number="2.0306" /> titthiyācārena yutto. <bold>Attānaṃ sukhetvā</bold>ti adhammikena anesanāya laddhapaccayanimittena sukhena attānaṃ sukhetvā sukhaṃ katvā, <bold>‘‘sukhe ṭhapetvā’’</bold>ti adhunā pāṭho.</paragraph>
<paragraph line="8"><bold>‘‘Na dāni mayā sadiso atthī’’</bold>tiādinā taṇhāmānadiṭṭhisaṅkhātānaṃ tissannaṃ maññanānaṃ vasena duccaritapūraṇamāha. Lābhasakkāraṃ vā uppādento tīṇi duccaritāni puretvāti sambandho. <bold>Micchādiṭṭhivasenā</bold>ti ‘‘natthi kāmesu doso’’ti evaṃ pavattamicchādiṭṭhivasena. <bold>Paribbājikāyā</bold>ti bāhirapabbajjamupagatāya tāpasadārikāya, channaparibbājikāya ca. ‘‘Aparo’’ti etthāpi hi ‘‘tāpaso vā channaparibbājako vā’’ti adhikāro. <bold>Daharāyā</bold>ti taruṇāya. <bold>Mudukāyā</bold>ti sukhumālāya. <bold>Lomasāyā</bold>ti tanutambalomatāya appalomavatiyā. Lomaṃ etissā atthīti <bold>lomasā.</bold> Liṅgattayepi hi sa-paccayena padasiddhimicchanti saddavidū. <bold>Kāmesū</bold>ti vatthukāmesu. <bold>Pātabbata</bold>nti paribhuñjitabbaṃ. Paribhogattho hettha <bold>pā</bold>-saddo, tabbasaddo ca bhāvasādhano. Tā-saddo pana sakatthe yathā ‘‘devatā’’ti, <bold>pātabbata</bold>nti vā paribhuñjanakataṃ, kattusādhano cettha tabbasaddo yathā uparipaṇṇāsake <bold>pañcattayasutte</bold> ‘‘ye hi keci bhikkhave samaṇā vā brāhmaṇā vā diṭṭhasutamutaviññātabbasaṅkhāramattena etassa āyatanassa upasampadaṃ paññapentī’’ti (ma. ni. 3.24) tathā hi <bold>tadaṭṭhakathāyaṃ</bold> vuttaṃ ‘‘vijānātīti <bold>viññātabbaṃ,</bold> diṭṭhasutamutaviññātamattena pañcadvārikasaññāpavattimattenāti ayañhi ettha attho’’ti, (ma. ni. aṭṭha. 3.24) <bold>taṭṭīkāya</bold>ñca ‘‘yathā niyyantīti niyyānikāti bahulaṃ vacanato kattusādhano niyyānikasaddo, evaṃ idha viññātabbasaddoti āha ‘vijānātīti viññātabba’nti,’’ tā-saddo pana bhāve. Assādiyamānapakkhe ṭhito kilesakāmopi vatthukāmapariyāpannoyeva, tasmā tesu yathāruci paribhuñjantoti attho.</paragraph>
<paragraph line="9"><bold>Ida</bold>nti nayacatukkavasena vuttaṃ atthappabhedavibhajanaṃ. <bold>‘‘Titthiyavasena āgataṃ</bold> aṭṭhakathāyaṃ tathā vibhattattā’’ti (dī. ni. ṭī. 1.382) ācariyena vuttaṃ, tathāyeva pana pāḷiyampi vibhattanti veditabbaṃ. <bold>Sāsanepī</bold>ti imasmiṃ sāsanepi.</paragraph>
<paragraph line="10">Kathaṃ <pageBreak edition="M" number="2.0349" /> labbhatīti āha <bold>‘‘ekacco hī’’</bold>tiādi. Yasmā na labhati, tasmā anesanaṃ katvātiādinā yojetabbaṃ. <bold>Arahattaṃ vā</bold> attani asantaṃ ‘‘atthi me’’ti yathārutaṃ <bold>paṭijānitvā.</bold> Sāmantajappanapaccayapaṭisevanairiyāpathasannissitasaṅkhātāni <bold>tīṇi vā kuhanavatthūni paṭisevitvā.</bold></paragraph>
<paragraph line="11"><bold>Tādisovā</bold>ti <pageBreak edition="V" number="2.0307" /> dhutaṅga (visuddhi. 1.22; theragā. aṭṭha. 2.844 ādayo) samādānavasena lūkhājīvī eva. <bold>Anesanavasenā</bold>ti nidassanamattaṃ. ‘‘Arahattapaṭijānanenā’’tiādipi hi vattabbaṃ.</paragraph>
<paragraph line="12"><bold>Dullabhasukho bhavissāmi</bold> duggatīsu upapattiyāti adhippāyo. <bold>Asakkonto</bold>ti ettha antasaddo bhāvalakkhaṇe, asakkuṇamāne satīti attho.</paragraph>
<paragraph line="13" number="383"><bold>Asukaṭṭhānato</bold>ti asukabhavato. <bold>Āgatā</bold>ti upapattivasena idhāgatā. <bold>Idāni gantabbaṭṭhānañcā</bold>ti upapattivaseneva āyatiṃ gamitabbabhavañca. <bold>Tato</bold>ti atītabhavato. <bold>Puna upapatti</bold>nti āyatiṃ anantarabhave puna upapattiṃ, tato anantarabhavepi puna upapattinti punappunaṃ nibbattiṃ. <bold>Kena kāraṇena garahissāmī</bold>ti ettha yathābhūtamajānanto icchādosavasena yaṃ kiñci garaheyya, na tathā cāhaṃ, ahaṃ pana yathābhūtaṃ jānanto sabbampetaṃ kena kāraṇena garahissāmi, sabbassapetassa tapassa garahāya kāraṇaṃ natthīti imamadhippāyaṃ dassento <bold>‘‘garahitabbamevā’’</bold>tiādimāha. <bold>Bhaṇḍika</bold>nti puṭabhaṇḍikaṃ. Upamāpakkhe parisuddhatāya dhotaṃ, tathā adhotañca, upameyyapakkhe pana pasaṃsitabbaguṇatāya dhotaṃ parisuddhaṃ, tathā adhotañcāti attho. <bold>Tamattha</bold>nti garahitabbassa ceva garahaṇaṃ, pasaṃsitabbassa ca pasaṃsanaṃ.</paragraph>
<paragraph line="14" number="384"> Diṭṭhadhammikassa, samparāyikassa ca atthassa sādhanavasena pavattiyā garukattā <bold>na koci na sādhūti vadati</bold>. <bold>Pañcavidhaṃ vera</bold>nti pāṇātipātādipañcavidhaveraṃ. Tañhi pañcavidhassa sīlassa paṭipakkhabhāvato, sattānaṃ verahetutāya ca <bold>‘‘vera’’</bold>nti vuccati, tato eva ca taṃ <bold>na koci ‘‘sādhū’’ti vadati</bold> tathā diṭṭhadhammikādiatthānamasādhanato, sattānaṃ sādhubhāvassa dūsanato ca. <bold>Na nirundhitabba</bold>nti rūpaggahaṇe na nivāretabbaṃ. Dassanīyadassanattho hi cakkhupaṭilābhoti tesamadhippāyo. Ayameva nayo <pageBreak edition="M" number="2.0350" /> sotādīsupi. Yadaggena tesaṃ pañcadvāre asaṃvaro sādhu, tadaggena tattha saṃvaro na sādhūti adhippāyo hotīti āha <bold>‘‘puna…pe… asaṃvara’’</bold>nti.</paragraph>
<paragraph line="15">Ayamettha aṭṭhakathāto aparo nayo – <bold>yaṃ te ekaccaṃ vadanti ‘‘sādhū’’ti</bold> te ‘‘eke samaṇabrāhmaṇā’’ti vuttā titthiyā yaṃ attakilamathānuyogādiṃ ‘‘sādhū’’ti vadanti, taṃ mayaṃ na ‘‘sādhū’’ti vadāma. <bold>Yaṃ te…pe… ‘‘na sādhū’’ti</bold> yaṃ pana te anavajjapaccayaparibhogaṃ, sunivatthasupārutādisammāpaṭipattiñca ‘‘na sādhū’’ti vadanti, taṃ mayaṃ ‘‘sādhū’’ti vadāmāti.</paragraph>
<paragraph line="16">Iti <pageBreak edition="V" number="2.0308" /> yaṃ paravādamūlakaṃ catukkaṃ dassitaṃ, tadeva puna sakavādamūlakaṃ catukkaṃ katvā dassitanti viññāpetuṃ <bold>‘‘eva’’</bold>ntiādi vuttaṃ. Yañhi kiñci kenaci samānaṃ, tenapi taṃ samānameva. Yañca kiñci kenaci asamānaṃ, tenapi taṃ asamānamevāti āha <bold>‘‘samānāsamānata’’</bold>nti. Ettha ca <bold>samānata</bold>nti samānatāmattaṃ. Anavasesato hi pahātabbadhammānaṃ pahānaṃ, upasampādetabbadhammānaṃ upasampādanañca sakavādeva dissati, na paravāde. Tena vuttaṃ ‘‘tyāhaṃ upasaṅkamitvā evaṃ vadāmī’’tiādi. Sakavādaparavādānurūpaṃ vuttanayena <bold>pañcasīlādivaseneva attho veditabbo.</bold></paragraph>
<subhead line="17">Samanuyuñjāpanakathāvaṇṇanā</subhead>
<paragraph line="18" number="385"><bold>Anta</bold>miti āṇattiyaṃ pañcamīattanopadaṃ. <bold>Laddhiṃ pucchanto</bold>ti ‘‘kiṃ samaṇo gotamo saṃkilesadhamme anavasesaṃ pahāya vattati, udāhu pare gaṇācariyā, ettha tāva attano laddhiṃ vadehī’’ti evaṃ paṭiññātaṃ siddhantaṃ pucchanto. <bold>Kāraṇaṃ pucchanto</bold>ti ‘‘samaṇova gotamo saṃkilesadhamme anavasesaṃ pahāya vattatī’’ti vutte ‘‘kāraṇenapi etamatthaṃ gāhayā’’ti evaṃ hetuṃ pucchanto. <bold>Ubhayaṃ pucchanto</bold>ti ‘‘idaṃ nāmettha kāraṇa’’nti kāraṇaṃ vatvā paṭiññāte atthe sādhiyamāne anvayato, byatirekato ca kāraṇaṃ samatthetuṃ sadisāsadisappabhedaṃ upamodāharaṇadvayaṃ pucchanto. Apica hetupamodāharaṇavasena tilakkhaṇasampattiyā yathāpaṭiññāte atthe sādhite sammadeva anu pacchā bhāsanto nigamentopi <bold>samanubhāsati nāmā</bold>ti veditabbaṃ. <bold>‘‘Upasaṃharitvā’’</bold>ti pāṭhaseso. <bold>‘‘Kiṃ te’’</bold>tiādi upasaṃharaṇākāradassanaṃ <pageBreak edition="M" number="2.0351" />. <bold>Dutiyapadepī</bold>ti ‘‘saṅghena vā saṅgha’’nti padepi. Vacanasesaṃ, upasaṃharaṇākārañca sandhāya <bold>‘‘eseva nayo’’</bold>ti vuttaṃ.</paragraph>
<paragraph line="19"><bold>Tamattha</bold>nti taṃ pahātabbadhammānaṃ anavasesaṃ pahāya vattanasaṅkhātaṃ, samādātabbadhammānaṃ anavasesaṃ samādāya vattanasaṅkhātañca atthaṃ. <bold>Yojetvā</bold>ti akusalādipadehi yojetvā. Akosallasambhūtādiatthena <bold>akusalā ceva</bold> tatoyeva <bold>akusalāti ca saṅkhātā,</bold><bold>saṅkhāta</bold>saddo cettha ñātattho, koṭṭhāsattho ca yujjatīti āha <bold>‘‘ñātā, koṭṭhāsaṃ vā katvā ṭhapitā’’</bold>ti, purimena cettha padena ekantākusale vadati, pacchimena taṃ sahagate, tappaṭipakkhiye ca. Evañhi koṭṭhāsakaraṇena ṭhapanaṃ upapannaṃ hoti. Akusalapakkhikabhāvena hi vavatthāpanaṃ koṭṭhāsakaraṇaṃ. <bold>Avajja</bold>saddo dosattho gārayhapariyāyattā, a-saddassa ca tabbhāvavuttitoti āha <bold>‘‘sadosā’’</bold>ti. <bold>Ariyā</bold><pageBreak edition="V" number="2.0309" /> nāma niddosā. Ime pana akusalā kathañcipi niddosā na hontīti <bold>niddosaṭṭhena ariyā bhavituṃ nālaṃ asamatthā.</bold></paragraph>
<paragraph line="20" number="386-392"><bold>‘‘Ya’’</bold>nti etaṃ kāraṇe paccattavacananti dasseti <bold>‘‘yenā’’</bold>ti iminā. <bold>Yaṃ vā panā</bold>ti asambhāvanāvacanametaṃ, yaṃ vā pana kiñcīti attho. <bold>Pahāya vattantī</bold>ti ca atthavasā puthuvacanavipariṇāmoti vuttaṃ <bold>‘‘yaṃ vā taṃ vā appamattakaṃ pahāya vattantī’’</bold>ti. <bold>Gaṇācariyā</bold> cettha pūraṇamakkhaliādayo. Satthupabhavattā saṅghassa saṅghasampattiyāpi satthusampatti vibhāvīyatīti āha <bold>‘‘saṅgha…pe… siddhito’’</bold>ti, sā pana pasaṃsā pasādahetukāti pasādamukhena taṃ dassetuṃ <bold>‘‘pasīdamānāpī’’</bold>tiādi vuttaṃ. Tattha sampiṇḍanatthena <bold>pi</bold>-saddena appasīdamānāpi evameva na pasīdantīti sampiṇḍeti. Yathā hi anvayato satthusampattiyā sāvakesu, sāvakasampattiyā ca satthari pasādo samuccīyati, evaṃ byatirekato satthuvipattiyā sāvakesu, sāvakavipattiyā ca satthariappasādoti daṭṭhabbaṃ. <bold>‘‘Tathā hī’’</bold>tiādi tabbivaraṇaṃ. <bold>Sarīrasampatti</bold>nti rūpasampattiṃ, rūpakāyapāripūrinti attho. Rūpappamāṇe satte sandhāya idaṃ vuttaṃ, <bold>‘‘dhammadesanaṃ vā sutvā’’</bold>ti idantu ghosappamāṇe, dhammappamāṇe ca, <bold>‘‘bhikkhūnaṃ panācāragocara’’</bold>ntiādiṃ pana dhammappamāṇe, lūkhappamāṇe ca. Ācāragocarādīhi dhammo, sammāpaṭipattiyā lūkho ca hoti <pageBreak edition="M" number="2.0352" />. Tasmā ‘‘bhavanti vattāro’’ti paṭhamapade rūpappamāṇā, ghosappamāṇā, dhammappamāṇā ca, dutiyapade dhammappamāṇāva yojetabbā. <bold>Kīvarūpo</bold>ti kittakajātiko. Yā saṅghassa pasaṃsāti ānetvā sambandho, ayameva vā pāṭho.</paragraph>
<paragraph line="21">Tattha yā buddhānaṃ, buddhasāvakānameva ca pāsaṃsatā, aññesañca tadabhāvo jotito, taṃ viratippahānasaṃvaruddesavasena nīharitvā dassento <bold>‘‘ayamadhippāyo’’</bold>tiādimāha. Tattha setughātaviratiyā ariyamaggasampayuttattā <bold>‘‘sabbena sabbaṃ natthī’’</bold>ti vuttaṃ. Aṭṭhasamāpattivasena vikkhambhanappahānamattaṃ, vipassanāmattavasena tadaṅgappahānamattanti yathālābhaṃ yojetabbaṃ. <bold>Vipassanāmattavasenā</bold>ti ca ‘‘anicca’’nti vā ‘‘dukkha’’nti vā vividhaṃ dassanamattavasena, na pana nāmarūpavavatthānapaccayapariggaṇhanapubbakaṃ lakkhaṇattayaṃ āropetvā saṅkhārānaṃ sammasanavasena. Nāmarūpaparicchedo, hi anattānupassanā ca bāhirakānaṃ natthi. <bold>Itarāni</bold> samucchedapaṭippassaddhinissaraṇappahānāni <bold>tīṇi sabbena sabbaṃ natthi</bold> maggaphalanibbānattā. Lokiyapañcasīlato añño sabbopi <bold>sīlasaṃvaro,</bold> ‘‘khamo hoti sītassa uṇhassā’’tiādinā (ma. ni. 1.24; 3.159; a. ni. 4.114) vutto suparisuddho <bold>khantisaṃvaro,</bold> ‘‘paññāyete pidhiyyare’’tiādinā (su. ni. 1041; cūḷani. 60) vutto kilesānaṃ samucchedako <pageBreak edition="V" number="2.0310" /> maggañāṇasaṅkhāto <bold>ñāṇasaṃvaro,</bold> manacchaṭṭhānaṃ indriyānaṃ pidahanavasena pavatto suparisuddho <bold>indriyasaṃvaro,</bold> ‘‘anuppannānaṃ pāpakānaṃ akusalānaṃ dhammānaṃ anuppādāyā’’tiādinā (dī. ni. 2.403; ma. ni. 1.135; saṃ. ni. 5.8; vibha. 205) vutto sammappadhānasaṅkhāto <bold>vīriyasaṃvaro</bold>ti imaṃ saṃvarapañcakaṃ sandhāya <bold>‘‘sesaṃ sabbena sabbaṃ natthī’’</bold>ti vuttaṃ.</paragraph>
<paragraph line="22"><bold>‘‘Pañca kho panime pātimokkhuddesā’’</bold>tiādinā yathāvuttasīlasseva puna gahaṇaṃ sāsane sīlassa bahubhāvaṃ dassetvā tadekadese eva paresaṃ avaṭṭhānadassanatthaṃ. <bold>‘‘Uposathuddesā’’</bold>ti adhunā pāṭho. <bold>Paññāyatī</bold>ti patiṭṭhitabhāvena pākaṭo hoti, tasmā mayā hi…pe… natthīti yojetabbaṃ. <bold>Sīhanāda</bold>nti seṭṭhanādaṃ, abhītanādaṃ kenaci appaṭivattiyavādaṃ. Yaṃ pana vadanti –</paragraph>
<gatha1 line="23">‘‘Uttarasmiṃ <pageBreak edition="M" number="2.0353" /> pade byaggha-puṅgavosabhakuñjara;</gatha1>
<gathalast line="24">Sīhasaddūlanāgādyā, pume seṭṭhatthagocarā’’ti.</gathalast>
<paragraph line="25">Taṃ yebhuyyavasenāti daṭṭhabbaṃ.</paragraph>
<subhead line="26">Ariyaaṭṭhaṅgikamaggavaṇṇanā</subhead>
<paragraph line="27" number="393"> ‘‘Ayaṃ pana yathāvutto mama vādo aviparītova, tassevaṃ aviparītabhāvo imaṃ maggaṃ paṭipajjitvā aparappaccayato jānitabbo’’ti evaṃ <bold>aviparītabhāvāvabodhanatthaṃ.</bold> Pāḷiyaṃ <bold>‘‘atthi kassapā’’</bold>tiādīsu ayaṃ yojanā – yaṃ maggaṃ paṭipanno sāmaṃyeva attapaccakkhato evaṃ ñassati dakkhati ‘‘samaṇo gotamo vadanto yuttapattakāle tathabhāvato bhūtaṃ, ekaṃsena hitāvahabhāvato atthaṃ, dhammato anapetattā dhammaṃ, vinayayogato, paresañca vinayanato vinayaṃ vadatī’’ti, so mayā sayaṃ abhiññā sacchikatvā pavedito sakalavaṭṭadukkhanissaraṇabhūto atthi kassapa maggo, tassa ca adhigamūpāyabhūtā pubbabhāgapaṭipadāti, tena ‘‘samaṇo gotamo ime dhamme anavasesaṃ pahāya vattatī’’tiādi nayappavatto vādo kenaci asampakampito yathābhūta sīhanādoti dasseti. <bold>Dakkhatī</bold>ti cettha ssati-saddena padasiddhi ‘‘yatra hi nāma sāvako evarūpaṃ ñassati vā dakkhati vā sakkhiṃ karissatī’’tiādīsu viya.</paragraph>
<paragraph line="28">‘‘Evametaṃ yathābhūtaṃ sammappaññāya passatī’’tiādi suttapadesu (a. ni. 3.134) viya <pageBreak edition="V" number="2.0311" /> ca <bold>maggañca paṭipadañca ekato katvā dassento. ‘‘Ayamevā’’</bold>ti sāvadhāraṇavacanaṃ maggassa puthubhāvapaṭikkhepatthaṃ, sabbaariyasādhāraṇabhāvadassanatthaṃ, sāsane pākaṭabhāvadassanatthañca. Tenāha ‘‘ekāyano ayaṃ bhikkhave maggo sattānaṃ visuddhiyā’’ti (dī. ni. 2.373; ma. ni. 1.106; saṃ. ni. 5.367, 384).</paragraph>
<paragraph line="29">‘‘Eseva maggo natthañño, dassanassa visuddhiyā’’ti, (dha. pa. 274) –</paragraph>
<gatha1 line="30">‘‘Ekāyanaṃ <pageBreak edition="M" number="2.0354" /> jātikhayantadassī,</gatha1>
<gatha2 line="31">Maggaṃ pajānāti hitānukampī;</gatha2>
<gatha3 line="32">Etena maggena atariṃ su pubbe,</gatha3>
<gathalast line="33">Tarissanti ye ca taranti ogha’’nti. (saṃ. ni. 5.384, 409; cūḷani. 107, 211; netti. 170) ca –</gathalast>
<unindented line="34">Sabbesu ceva suttapadesesu, abhidhammapadesesu (vibha. 355) ca ekovāyaṃ maggo pākaṭoti.</unindented>
<subhead line="35">Tapopakkamakathāvaṇṇanā</subhead>
<paragraph line="36" number="394"> Tapoyeva upakkamitabbato, ārabhitabbato <bold>tapopakkamā</bold>ti āha <bold>‘‘tapārambhā’’</bold>ti, ārambhanañcettha tapakaraṇamevāti dasseti <bold>‘‘tapokammānī’’</bold>ti iminā. <bold>Samaṇakammasaṅkhātā</bold>ti samaṇehi kattabbakammasaññitā. <bold>Brāhmaṇakammasaṅkhātā</bold>ti etthāpi eseva nayo. <bold>Niccolo</bold>ti nissaṭṭhacolo sabbena sabbaṃ paṭikkhittacolo. Celaṃ, coloti ca pariyāyavacanaṃ. Koci chinnabhinnapaṭapilotikadharopi dasantayuttassa vatthassa abhāvato ‘‘niccolo’’ti vattabbataṃ labheyyāti taṃ nivattetuṃ <bold>‘‘naggo’’</bold>ti vuttaṃ, naggiyavatasamādānena sabbathā naggoti attho. Lokiyakulaputtācāravirahitatāva vissaṭṭhācāratāti dasseti <bold>‘‘uccārakammādīsū’’</bold>tiādinā. Kathaṃ virahitoti āha <bold>‘‘ṭhitakovā’’</bold>tiādi, idañca nidassanamattaṃ vamitvā mukhavikkhālanādiācārassapi tena vissaṭṭhattā. <bold>Apalikhatī</bold>ti udakena adhovanato apalihati. So kira daṇḍakaṃ ‘‘satto’’ti paññapeti, tasmā taṃ paṭipadaṃ pūrento evaṃ karotīti vuttaṃ <bold>‘‘uccāraṃ vā’’</bold>tiādi. Tattha <bold>apalikhatī</bold>ti apakasati.</paragraph>
<paragraph line="37">‘‘Ehi bhadanto’’ti vutte upagamanasaṅkhāto vidhi <bold>ehibhaddanto,</bold> taṃ caratīti <bold>ehibhaddantiko</bold><pageBreak edition="V" number="2.0312" />, ruḷhisaddena cettha taddhitasiddhi yathā ‘‘ehipassiko’’ti, (ma. ni. 1.74) tappaṭikkhepena <bold>naehibhaddantiko,</bold> tadevatthaṃ dasseti <bold>‘‘bhikkhāgahaṇattha’’</bold>ntiādinā. <bold>Na etī</bold>ti na āgacchati. Evaṃ <bold>natiṭṭhabhaddantiko</bold>ti etthāpi. Samaṇena nāma sayaṃvacanakareneva bhavitabbaṃ, na paravacanakarenāti adhippāyena <bold>tadubhayampi…pe… na karoti. Puretara</bold>nti taṃ ṭhānaṃ attanā upagamanato paṭhamataraṃ, taṃ kira so ‘‘bhikkhunā nāma yādicchakī <pageBreak edition="M" number="2.0355" /> eva bhikkhā gahetabbā’’ti adhippāyena na gaṇhāti. <bold>Uddissakataṃ</bold> pana ‘‘mama nimittabhāvena bahū khuddakā pāṇā saṅghāṭamāpāditā’’ti adhippāyena nādhivāseti. <bold>Nimantanampi</bold> ‘‘evaṃ tesaṃ vacanaṃ kataṃ bhavissatī’’ti adhippāyena na sādiyati. <bold>Kumbhī</bold>ti pakkabhikkhāpakkhittakumbho. <bold>Ukkhalī</bold>ti bhikkhāpacanakumbho. <bold>Pacchī</bold>ti bhikkhāpakkhittapiṭakaṃ. <bold>Tatopī</bold>ti kumbhīkaḷopitopi. <bold>Kumbhī</bold>ādīsupi so sattasaññīti āha <bold>‘‘kumbhīkaḷopiyo’’</bold>tiādi. <bold>‘‘Ayaṃ ma’’</bold>ntiādīsupi eseva nayo. <bold>Antara</bold>nti ubhinnamantarāḷaṃ.</paragraph>
<paragraph line="38"><bold>Kabaḷantarāyo</bold>ti ālopassa antarāyo. Etthāpi so sattasaññī. <bold>Purisantaragatāyā</bold>ti purisasamīpagatāya. <bold>Ratiantarāyo</bold>ti kāmaratiyā antarāyo. Gāmasabhāgādivasena saṅgamma kittenti etissāti <bold>saṃkitti.</bold> Tathā saṃhaṭataṇḍulādisañcayo tena katabhattamidhādhippetanti vuttaṃ <bold>‘‘saṃkittetvā katabhattesū’’</bold>ti. Majjhimanikāye <bold>mahāsīhanādasuttantaṭīkāyaṃ</bold> pana ācariyeneva evaṃ vuttaṃ ‘‘saṃkittayanti etāyāti <bold>saṃkitti,</bold> gāmavāsīhi samudāyavasena kiriyamānakiriyā, ettha pana bhattasaṃkitti adhippetāti āha ‘saṃkittetvā katabhattesū’ti’’. Idaṃ pana tassa ukkaṭṭhapaṭipadāti dasseti <bold>‘‘ukkaṭṭho’’</bold>tiādinā. Yathā cettha, evaṃ ‘‘naehibhaddantiko’’tiādīsupi ukkaṭṭhapaṭipadādassanaṃ veditabbaṃ. <bold>Sā</bold>saddo sunakhapariyāyo. <bold>Tassā</bold>ti sunakhassa. <bold>Tatthā</bold>ti tasmiṃ ṭhāne. <bold>Samūhasamūhacārinī</bold>ti saṅghasaṅghacārinī. <bold>Manussā</bold>ti veyyāvaccakaramanussā.</paragraph>
<paragraph line="39"><bold>Sovīraka</bold>nti kañjikaṃ. ‘‘Loṇasovīraka’’nti keci, tadayuttameva, ‘‘sabbasassasambhārehi kata’’nti vuttattā. Loṇasovīrakañhi sabbamacchamaṃsapupphaphalādisambhārakataṃ. <bold>Surāpānamevā</bold>ti majjalakkhaṇappattāya surāya pānameva. Merayampettha saṅgahitaṃ lakkhaṇahārena, ekasesanayena vā. <bold>Sabbesupī</bold>ti sāvajjānavajjesupi kañjikasurādīsu. Ekāgārameva bhikkhācariyāya upagacchatīti <bold>ekāgāriko. Nivattatī</bold>ti paccāgacchati, sati bhikkhālābhe taduttari na gacchatīti vuttaṃ hoti. Ekālopeneva vattatīti <bold>ekālopiko.</bold> Dīyati etāyāti <bold>datti,</bold> dvattiālopamattaggāhi khuddakaṃ bhikkhādānabhājanaṃ. Tenāha <bold>‘‘khuddakapātī’’</bold>ti. <bold>Aggabhikkha</bold>nti anāmaṭṭhabhikkhaṃ <pageBreak edition="V" number="2.0313" />, samābhisaṅkhatatāya vā uttamabhikkhaṃ. Abhuñjanavasena eko <pageBreak edition="M" number="2.0356" /> ho etassāti <bold>ekāhiko,</bold> āhāro, taṃ āhāraṃ āhāretīti attho. So pana atthato ekadivasalaṅghakoti vuttaṃ <bold>‘‘ekadivasantarika’’</bold>nti. Esa nayo <bold>‘‘dvāhika’’</bold>ntiādīsupi. Apica ekāhaṃ abhuñjitvā ekāhaṃ bhuñjanaṃ, ekāhavāro vā <bold>ekāhikaṃ.</bold> Dvīhaṃ abhuñjitvā dvīhaṃ bhuñjanaṃ, dvīhavāro vā <bold>dvāhikaṃ.</bold> Sesadvayepi ayaṃ nayo. Ukkaṭṭho hi pariyāyabhattabhojaniko dvīhaṃ abhuñjitvā ekāhameva bhuñjati. Evaṃ sesadvayepi. <bold>Majjhimāgamaṭīkāyaṃ</bold> pana ‘‘ekāhaṃ antarabhūtaṃ etassa atthīti ekāhikaṃ. Sesapadesupi esa nayo’’ti vuttaṃ. ‘‘Therā bhikkhū bhikkhuniyo ovadanti pariyāyenā’’tiādīsu viya vārattho <bold>pariyāya</bold> saddo. <bold>Ekāhavārenā</bold>ti ekāhikavārena. ‘‘Ekāhika’’ntiādinā vuttavidhimeva paṭipāṭiyā pavattabhāvena dassetuṃ pāḷiyaṃ ‘‘iti evarūpa’’ntiādi vuttanti daṭṭhabbaṃ.</paragraph>
<paragraph line="40" number="395"><bold>Sāmāko</bold> nāma godhumo. <bold>Sayaṃjātā vīhijātī</bold>ti aropimavīhijāti. Yadeva ‘‘vīhī’’ti vadanti. <bold>Likhitvā</bold>ti kasitvā. <bold>Silesopī</bold>ti kaṇikārādirukkhaniyyāsopi. <bold>Kuṇḍaka</bold>nti tanutaraṃ taṇḍulasakalaṃ, taṇḍulakhaṇḍakanti attho. Odanena kataṃ kañjiyaṃ <bold>odanakañjiyaṃ.</bold> ‘‘Vāsitakena piññākena nahāyeyyā’’tiādīsu (pāci. 1203) viya <bold>piññāka</bold> saddo tilapiṭṭhapariyāyo. Yathāha ‘‘piññākaṃ nāma tilapiṭṭhaṃ vuccatī’’ti. ‘‘Taruṇakadalikkhandhameva piññāka’’nti keci, na gahetabbametaṃ katthacipi tathā avacanato.</paragraph>
<paragraph line="41" number="396"> Saṇehi saṇavākehi nibbattitāni <bold>sāṇāni,</bold> aññehi missakāni sāṇāni eva <bold>masāṇāni</bold> niruttinayena, na chacīvarapariyāpannāni bhaṅgāni. Keci pana ‘‘masāṇāni nāma coḷavisesānīti parikappetvā massakacoḷānī’’ti paṭhanti, tadayuttameva porāṇehi tathā avuttattā. <bold>Erakatiṇādīnī</bold>ti ettha <bold>ādi</bold>saddena akkamakacikadalivākādīnaṃ saṅgaho, erakādīhi katāni hi chavāni lāmakāni dussānīti vattabbataṃ labhanti. <bold>Chava</bold>saddo hettha hīnavācako, purimavikappe pana matasarīravācako. <bold>Chaḍḍitanantakānī</bold>ti chaḍḍitapilotikāni. Ajinassedanti <bold>ajinaṃ,</bold> pakatiajinamigacammaṃ, tadeva majjhe phālitakañce, ajinassa khipaṃ phālitamupaḍḍhanti <bold>ajinakkhipaṃ</bold><pageBreak edition="M" number="2.0357" />. ‘‘Sakhurakantipi vadantī’’ti (ma. ni. aṭṭha. 1.155) <bold>papañcasūdaniyaṃ</bold> vuttaṃ, dvinnaṃ tiṇṇaṃ vā samuditañce, ajinakkhipanti tesamadhippāyo. <bold>Vinayasaṃvaṇṇanāsu</bold> pana ‘‘ajinameva abhedato <bold>ajinakkhipa’’</bold>nti vuttaṃ. <bold>Kanditvā</bold>ti ujjavujjavena kanditvā. <bold>‘‘Ganthetvā’’</bold>tipi pāṭho, vaṭṭetvā bandhitvāti attho. Evañhi phalakacīre <pageBreak edition="V" number="2.0314" /> nidassanaṃ upapannaṃ hoti. <bold>Yaṃ sandhāya vutta</bold>nti ajitavādassa paṭikiṭṭhatarabhāve upamādassanatthaṃ yadeva kesakambalaṃ sandhāya <bold>aṅguttarāgame</bold> (a. ni. 3.138) vuttaṃ.</paragraph>
<paragraph line="42"><bold>Tantāvutānī</bold>ti tantaṃ pasāretvā vītāni. <bold>Paṭikiṭṭho</bold>ti hīno. Kasmāti vuttaṃ <bold>‘‘kesakambalo’’</bold>tiādi. Pāḷiyaṃ <bold>ubbhaṭṭhako’’</bold>ti etassa ‘‘uddhaṃ ṭhitako’’ti attho <bold>majjhimāgamaṭṭhakathāyaṃ mahāsīhanādasuttavaṇṇanāyaṃ</bold> (ma. ni. aṭṭha. 1.215) vutto. <bold>Ubbha</bold>saddo hi upariatthe nepātiko yathā ‘‘ubbhajāṇumaṇḍala’’nti. Anekaparimāṇā, hi nipātā, anekatthā ca.</paragraph>
<paragraph line="43">Micchāvāyāmavaseneva ukkuṭikavatānuyogoti āha <bold>‘‘ukkuṭikavīriyaṃ anuyutto’’</bold>ti. Na kevalaṃ nisinnoyeva ukkuṭiko, atha kho <bold>gacchantopi…pe… gacchati. Ayakaṇṭake</bold>ti ayomayakaṇṭake. <bold>Pakatikaṇṭake</bold>ti salākakaṇṭake. Uccabhūmiyaṃ <bold>thaṇḍila</bold>saddoti vuttaṃ <bold>‘‘ucce bhūmiṭṭhāne’’</bold>ti. Ayaṃ aṭṭhakathāto aparo nayo – <bold>thaṇḍila</bold>nti samāpakatibhūmi vuccati ‘‘patthaṇḍile pāturahosī’’tiādīsu viya. Amarakosepi hi <bold>nighaṇṭusatthe</bold> vuttaṃ ‘‘vedī parikkhatā bhūmi, same thaṇḍilaṃ cāture’’ti (sattarasamavagge 18 gāthāyaṃ) tasmā thaṇḍile anantarahitāya pakatibhūmiyaṃ seyyampi kappetīti attho. Yaṃ sandhāya tattheva <bold>nighaṇṭusatthe</bold> vuttaṃ ‘‘yo thaṇḍile vata vasā, sete thaṇḍilasāyi so’’ti (sattarasamavagge 44 gāthāyaṃ) rajo eva jallaṃ malīnaṃ <bold>rajojallaṃ.</bold> Tena vuttaṃ <bold>‘‘sarīra’’</bold>ntiādi. <bold>Laddhaṃ āsana</bold>nti nisīdituṃ yathāladdhamāsanaṃ. <bold>Akopetvā</bold>ti aññattha anupagantvā. Tathā cāha <bold>‘‘tattheva nisīdanasīlo’’</bold>ti. Evaṃ nisīdanto hi taṃ akopento nāma hoti. Catūsu mahāvikaṭesu gūthamevidhādhippetanti vuttaṃ <bold>‘‘gūthaṃ vuccatī’’</bold>ti. Tañhi āsayavasena virūpaṃ kaṭattā <bold>‘‘vikaṭa’’</bold>nti vuccati. <bold>Sāyaṃ tatiya</bold>nti sāyanhasamayasaṅkhātaṃ tatiyasamayaṃ. <bold>Assā</bold>ti udakorohanānuyogassa. Pātopadamiva sāyaṃpadaṃ nepātikaṃ <pageBreak edition="M" number="2.0358" />. Anusāralopena pana <bold>‘‘sāyatatiyaka’’</bold>ntipi pāṭho dissati.</paragraph>
<paragraph line="44">Ettha ca ‘‘acelako hotī’’tiādīni yāva ‘‘thusodakaṃ pivatī’’ti etāni vatapadāni ekavārāni, ‘‘ekāgāriko vā hotī’’tiādīni pana nānāvārāni, nānākālikāni vā. Tathā ‘‘sākabhakkho vā hotī’’tiādīni, ‘‘sāṇānipi dhāreti, masāṇānipi dhāretī’’tiādīni ca. Tathā hettha vā-saddaggahaṇaṃ, pi-saddaggahaṇañca kataṃ. Pi-saddopi idha vikappattho eva daṭṭhabbo. Purimesu pana vatapadesu tadubhayampi na kataṃ, evañca katvā ‘‘acelako hotī’’ti vatvā ‘‘sāṇānipi dhāretī’’tiādivacanassa, ‘‘rajojalladharopi hotī’’ti <pageBreak edition="V" number="2.0315" /> vatvā ‘‘udakorohanānuyogamanuyutto viharatī’’ti vacanassa ca avirodho siddho hoti. Atha vā kimettha avirodhacintāya. Ummattakapacchisadiso hi titthiyavādo. Apica ‘‘acelako hotī’’ti ārabhitvā tappasaṅgena sabbampi aññamaññavirodhameva attakilamathānuyogaṃ dassentena tena acelakassapena ‘‘sāṇānipi dhāretī’’tiādi vuttanti daṭṭhabbaṃ.</paragraph>
<subhead line="45">Tapopakkamaniratthakatāvaṇṇanā</subhead>
<paragraph line="46" number="397"><bold>Sīlasampadādīhī</bold>ti sīlasampadā, samādhisampadā, paññāsampadāti imāhi lokuttarāhi sampadāhi. <bold>Vinā</bold>ti virahitattā, vinā vā tāhi na kadācipi sāmaññaṃ vā brahmaññaṃ vā sambhavati, tasmā tesaṃ tapopakkamānaṃ niratthakataṃ dassentoti sapāṭhasesayojanā. <bold>Dosaveravirahita</bold>nti dosasaṅkhātaverato virahitaṃ. Idañhi dosassa mettāya ujupaṭipakkhato vuttaṃ. Yaṃ pana ācariyena vuttaṃ ‘‘dosaggahaṇena vā sabbepi jhānapaṭipakkhā saṃkilesadhammā gahitā. Veraggahaṇena paccatthikabhūtā sattā. Yadaggena hi dosarahitaṃ, tadaggena verarahita’’nti (dī. ni. ṭī. 1.397), tadetaṃ pāḷiyaṃ verasaddasseva vijjamānattā, aṭṭhakathāyañca tadatthameva dassetuṃ dosasaddassa vuttattā vicāretabbaṃ.</paragraph>
<paragraph line="47" number="398"><bold>Ettakamatta</bold>nti naggacariyādimattaṃ. Pākaṭabhāvena kāyati atthaṃ gametīti <bold>pakati,</bold> lokasiddhavādo. Tenāha <bold>‘‘pakatikathā esā’’</bold>ti. ‘‘Mattā sukhapariccāgā’’tiādīsu (dha. pa. 290) viya mattāsaddo appattaṃ antonītaṃ katvā <pageBreak edition="M" number="2.0359" /> pamāṇavācakoti āha <bold>‘‘iminā’’</bold>tiādi. Tena pana pamāṇena pahātabbo eva paṭipattikkamo pakaraṇappatto. Iminā ‘‘tapopakkamenā’’ti saddantarena vā adhigatoti dasseti <bold>‘‘paṭipattikkamenā’’</bold>ti iminā. <bold>Tato</bold>ti tasmā sāmaññabrahmaññassa appamattakeneva paṭipattikkamena sudukkarabhāvato. Imaṃ hetusambandhaṃ sandhāya <bold>‘‘padasambandhena saddhi’’</bold>nti vuttaṃ. <bold>Sabbatthā</bold>ti sabbavāresu.</paragraph>
<paragraph line="48" number="399"><bold>Aññathā</bold>ti yadi acelakabhāvādinā sāmaññaṃ vā brahmaññaṃ vā abhavissa, evaṃ sati suvijānova samaṇo, suvijāno brāhmaṇo. Yasmā pana tumhe ito aññathāva sāmaññaṃ, aññathā brahmaññaṃ vadatha, tasmā dujjānova samaṇo dujjāno brāhmaṇoti attho. Tenāha <bold>‘‘idaṃ sandhāyāhā’’</bold>ti. <bold>Taṃ pakativādaṃ paṭikkhipitvā</bold>ti yaṃ pubbe pākatikaṃ sāmaññaṃ, brahmaññañca hadaye ṭhapetvā tena acelakassapena ‘‘dukkaraṃ sudukkara’’nti vuttaṃ, bhagavatā ca tameva <pageBreak edition="V" number="2.0316" /> sandhāya ‘‘pakati kho esā’’tiādi bhāsitaṃ, tameva idha pākatikasāmaññabrahmaññavisayaṃ kathaṃ paṭisaṃharitvā. <bold>Sabhāvatova</bold> paramatthato eva samaṇassa, brāhmaṇassa ca <bold>dujjānabhāvaṃ āvikaronto punapi ‘‘pakati kho’’tiādimāha. Tatrāpī</bold>ti samaṇabrāhmaṇavādepi. <bold>Padasambandha</bold>nti hetupadena saddhiṃ pubbāparavākyasambandhaṃ.</paragraph>
<subhead line="49">Sīlasamādhipaññāsampadāvaṇṇanā</subhead>
<paragraph line="50" number="400-1"><bold>Paṇḍito</bold>ti hetusampattisiddhena paṇḍiccena samannāgato. <bold>Kathaṃ uggahesī</bold>ti paripakkañāṇattā ghaṭe padīpena viya abbhantare samujjalantena paññāveyyattiyena tattha tattha bhagavatā desitamatthaṃ pariggaṇhanto taṃ desanaṃ upadhāresi. Yasmā uggahesi, tasmā…pe… viditvāti sambandho. <bold>Tassa cā</bold>ti yo acelako hoti, yāva udakorohanānuyogamanuyutto viharati, tassa ca. Tassa ceti vā padacchedo, abhāvitā asacchikatā hoti ceti yojanā. <bold>Tā sampattiyo pucchāmi,</bold> yāhi samaṇo ca brāhmaṇo ca hotīti adhippāyo. <bold>Sīlasampadādivijānanattha</bold>nti sīlasampadādivijānanahetu. ‘‘Kasmā pucchatī’’ti hi vuttaṃ. <bold>Atha</bold>-saddo cettha kāraṇe. Evamīdisesu. <bold>Sīlasampadāyā</bold>ti ettha <bold>iti</bold>saddo ādiattho, upalakkhaṇaniddeso <pageBreak edition="M" number="2.0360" /> vāyaṃ, tena ‘‘cittasampadāya, paññāsampadāyā’’ti padadvayaṃ saṅgaṇhāti. Tenāha ‘‘sīlacittapaññāsampadāhi aññā’’ti. Imehi ca asekkhasīlādikkhandhattayaṃ saṅgahitanti vuttaṃ <bold>‘‘arahattaphalamevā’’</bold>ti. Tattha kāraṇaṃ dasseti <bold>‘‘arahattaphalapariyosāna’’</bold>ntiādinā. Idañhi kākolokanamiva ubhayāpekkhavacanaṃ.</paragraph>
<subhead line="51">Sīhanādakathāvaṇṇanā</subhead>
<paragraph line="52" number="402"><bold>Anuttara</bold>nti anaññasādhāraṇatāya, anaññasādhāraṇatthavisayatāya ca anuttaraṃ. <bold>Mahāsīhanāda</bold>nti mahantaṃ buddhasīhanādaṃ. Ativiya accantavisuddhatāya <bold>paramavisuddhaṃ. ‘‘Parama</bold>nti ukkaṭṭhaṃ. Tenāha ‘uttama’nti’’ ācariyena vuttaṃ, ukkaṭṭhapariyāyo ca <bold>parama</bold>saddo atthīti tassādhippāyo. <bold>Sīlamevā</bold>ti lokiyasīlamattattā sīlasāmaññameva. Yathā anaññasādhāraṇaṃ bhagavato lokuttarasīlaṃ savāsanapaṭipakkhadhammaviddhaṃsanato, evaṃ lokiyasīlampi anaññasādhāraṇameva tadanucchavikabhāvena pavattattā. Evañhi ‘‘nāhaṃ tatthā’’ti pāḷivacanaṃ upapannaṃ hoti. ‘‘Yāvatā kassapa ariyaṃ paramaṃ sīla’’nti idaṃ ‘‘sīlassa vaṇṇaṃ bhāsantī’’ti ettha ākāradassanaṃ. ‘‘Yadidaṃ adhisīla’’nti idaṃ pana ‘‘tatthā’’ti padadvaye aniyamavacanaṃ <pageBreak edition="V" number="2.0317" />. <bold>‘‘Yadidaṃ adhisīla’’</bold>nti ca lokiyalokuttaravasena duvidhampi buddhasīlaṃ ekajjhaṃ katvā vuttaṃ, tasmā ta-saddenapi ubhayasseva parāmasananti dassetuṃ <bold>‘‘tattha sīlepi paramasīlepī’’</bold>tiādimāha. <bold>Samasama</bold>nti samena visesanabhūtena sīlena samanti atthaṃ viññāpetuṃ <bold>‘‘mama sīlasamena sīlena mayā sama’’</bold>nti vuttaṃ. <bold>Tasmiṃ sīle</bold>ti duvidhepi sīle. <bold>Iti ima</bold>nti evaṃ imaṃ sīlavisayaṃ. <bold>Paṭhama</bold>nti uppattikkamato paṭhamaṃ pavattattā paṭhamabhūtaṃ.</paragraph>
<paragraph line="53"><bold>Tapatī</bold>ti kilese santappati, vidhamatīti attho. <bold>‘‘Tadevā’’</bold>ti iminā tulyādhikaraṇasamāsamāha. <bold>Jigucchatī</bold>ti hīḷeti lāmakato ṭhapeti. Ārakā kilesehīti katvā <bold>niddosattā ariyā. Ārambhavatthuvasenā</bold>ti aṭṭhārambhavatthuvasena. <bold>Vipassanāvīriyasaṅkhātā</bold>ti vipassanāsampayuttavīriyasaṅkhātā. Lokiyamattattā <bold>tapojigucchāva.</bold> Maggaphalasampayuttā vīriyasaṅkhātā tapojigucchāti adhikāravasena sambandho. Sabbukkaṭṭhabhāvato <pageBreak edition="M" number="2.0361" /><bold>paramā nāma.</bold> Yathā yuvino bhāvo yobbanaṃ, evaṃ jigucchino bhāvo <bold>jegucchaṃ. Yadidaṃ adhijeguccha</bold>nti sīle viya lokiyalokuttaravasena duvidhampi buddhajegucchaṃ. <bold>Tatthā</bold>ti jegucchepi adhijegucchepi. <bold>Kammassakatāpaññā</bold>ti ‘‘atthi dinnaṃ, atthi yiṭṭha’’ntiādi (ma. ni. 1.441; vibha. 793) nayappavattaṃ ñāṇaṃ. Yathāha <bold>vibhaṅge</bold> –</paragraph>
<indent line="54">‘‘Tattha kataraṃ kammassakatāñāṇaṃ, atthi dinnaṃ, atthi yiṭṭhaṃ, atthi hutaṃ, atthi sukaṭadukkaṭānaṃ kammānaṃ phalaṃ vipāko…pe… ṭhapetvā saccānulomikaṃ ñāṇaṃ sabbāpi sāsavā kusalā paññā kammassakatāñāṇa’’nti (vibha. 793).</indent>
<paragraph line="55">Sabbampi hi akusalaṃ attano vā hotu, parassa vā, na sakaṃ nāma. Kasmā? Atthabhañjanato, anatthajananato ca. Tathā sabbampi kusalaṃ sakaṃ nāma. Kasmā? Anatthabhañjanato, atthajananato ca. Evaṃ kammassakabhāve pavattā paññā kammassakatāpaññā nāma. <bold>Vipassanāpaññā</bold>ti maggasaccassa, paramatthasaccassa ca anulomanato saccānulomikasaññitā vipassanāpaññā, lokiyamattato paññāva. Itthiliṅgassa napuṃsakaliṅgavipariyāyo idha <bold>liṅgavipallāso. Yāyaṃ adhipaññā</bold>ti sīle viya lokiyalokuttaravasena duvidhāpi buddhapaññā. <bold>Tatthā</bold>ti paññāyapi adhipaññāyapi. Yathārahaṃ parittamahaggatabhāvato <bold>vimutti</bold>yeva <bold>nāma.</bold> Maggaphalavasena kilesānaṃ samucchindanapaṭippassambhanāni <bold>samucchedapaṭippassaddhivimuttiyo.</bold> Atha vā sammāvācādiviratīnaṃ adhisīlaggahaṇena, sammāvāyāmassa adhijegucchaggahaṇena, sammādiṭṭhiyā adhipaññāggahaṇena gahitattā aggahitaggahaṇena <pageBreak edition="V" number="2.0318" /> sammāsaṅkappasatisamādhayo maggaphalapariyāpannā <bold>samucchedapaṭippassaddhivimuttiyo</bold> daṭṭhabbā. <bold>Nissaraṇavimutti</bold> pana nibbānameva. <bold>Yā ayaṃ adhivimuttī</bold>ti sīle vuttanayena duvidhāpi adhivimutti. <bold>Tatthā</bold>ti vimuttiyāpi adhivimuttiyāpi.</paragraph>
<paragraph line="56" number="403"> Yaṃ kiñci janavivittaṭṭhānaṃ <bold>suññāgāra</bold>midhādhippetaṃ. Tattha nadantena vinā añño jano natthīti dassetuṃ <bold>‘‘ekakovā’’</bold>tiādi vuttaṃ. <bold>Aṭṭhasu parisāsū</bold>ti khattiyaparisā, brāhmaṇagahapatisamaṇacātumahārājikatāvatiṃsamārabrahmaparisāti imāsu aṭṭhasu parisāsu.</paragraph>
<paragraph line="57">Tadatthaṃ <pageBreak edition="M" number="2.0362" /><bold>majjhimāgamavare mahāsīhanādasuttapadena</bold> (ma. ni. 1.150) sādhento <bold>‘‘cattārimānī’’</bold>tiādimāha. Tattha <bold>vesārajjānī</bold>ti visāradabhāvā, ñāṇappahānaantarāyikaniyyānikadhammadesanānimittaṃ kutocipi asantassanabhāvā nibbhayabhāvāti attho. ‘‘Vesārajja’’nti hi catūsu ṭhānesu sārajjābhāvaṃ paccavekkhantassa uppannasomanassamayañāṇassetaṃ nāmaṃ. Aññehi pana asādhāraṇataṃ dassetuṃ <bold>‘‘tathāgatassa tathāgatavesārajjānī’’</bold>ti vuttaṃ. ‘‘Yathā vā pubbabuddhānaṃ vesārajjāni puññussayasampattiyā āgatāni, tathā āgatavesārajjānī’’ti vā dutiyassa tathāgatasaddassa tulyādhikaraṇattā evaṃ vuttaṃ. Ayaṃ aṭṭhakathānayo. Neruttikā pana vadanti ‘‘samāse siddhe sāmaññattā, saññāsaddattā ca tathā vutta’’nti. <bold>Āsabhaṃ ṭhāna</bold>nti seṭṭhaṭṭhānaṃ uttamaṭṭhānaṃ. Sabbaññutaṃ paṭijānanavasena abhimukhaṃ gacchanti, aṭṭhaparisaṃ upasaṅkamantīti vā <bold>āsabhā,</bold> buddhā, tesaṃ ṭhānantipi attho.</paragraph>
<paragraph line="58">Apica tayo puṅgavā – gavasatajeṭṭhako <bold>usabho,</bold> gavasahassajeṭṭhako <bold>vasabho.</bold> Vajasatajeṭṭhako vā <bold>usabho,</bold> vajasahassajeṭṭhako <bold>vasabho.</bold> Ekagāmakhette vā jeṭṭho <bold>usabho,</bold> dvīsu gāmakhettesu jeṭṭho <bold>vasabho,</bold> sabbagavaseṭṭho sabbattha jeṭṭho sabbaparissayasaho seto pāsādiko mahābhāravaho asanisatasaddehipi akampanīyo <bold>nisabho</bold>ti. Nisabhova idha ‘‘usabho’’ti adhippeto. Idampi hi tassa pariyāyavacanaṃ. Usabhassa idanti <bold>āsabhaṃ,</bold> idaṃ pana āsabhaṃ viyāti <bold>āsabhaṃ.</bold> Yatheva hi nisabhasaṅkhāto usabho usabhabalena samannāgato catūhi pādehi pathaviṃ uppīḷetvā acalaṭṭhānena tiṭṭhati, evaṃ tathāgatopi dasatathāgatabalena samannāgato catūhi vesārajjapādehi aṭṭhaparisāpathaviṃ uppīḷetvā sadevake loke kenaci paccatthikena paccāmittena akampiyo acalaṭṭhānena tiṭṭhati. Evaṃ tiṭṭhamānova taṃ āsabhaṃ ṭhānaṃ paṭivijānāti upagacchati na paccakkhāti attani āropeti. Tena vuttaṃ ‘‘āsabhaṃ ṭhānaṃ paṭijānātī’’ti.</paragraph>
<paragraph line="59"><bold>Sīhanādaṃ</bold><pageBreak edition="V" number="2.0319" /><bold>nadatī</bold>ti ‘‘seṭṭhanādaṃ abhītanādaṃ nadatī’’ti vuttovāyamattho. Atha vā sīhanādasadisaṃ nādaṃ nadati. Ayamattho khandhavaggasaṃyutte āgatena <bold>sīhanādasuttena</bold> (saṃ. ni. 3.78) dīpetabbo. Yathā vā sīho migarājā parissayānaṃ <pageBreak edition="M" number="2.0363" /> sahanato, goṇamahiṃ samattavāraṇādīnaṃ hananato ca ‘‘sīho’’ti vuccati, evaṃ tathāgato munirājā lokadhammānaṃ sahanato, parappavādānaṃ hananato ca ‘‘sīho’’ti vuccati. Evaṃ vuttassa sīhassa nādaṃ nadati. Tattha yathā migasīho sīhabalena samannāgato sabbattha visārado vigatalomahaṃso sīhanādaṃ nadati, evaṃ tathāgatasīho dasatathāgatabalena samannāgato aṭṭhasu parisāsu visārado vigatalomahaṃso ‘‘iti rūpa’’ntiādinā (saṃ. ni. 3.78; a. ni. 8.2) nayena nānāvidhadesanāvilāsasampannaṃ sīhanādaṃ nadati. Tena vuttaṃ ‘‘parisāsu sīhanādaṃ nadatī’’ti.</paragraph>
<paragraph line="60"><bold>Pañhaṃ abhisaṅkharitvā</bold>ti ñātumicchitaṃ atthaṃ attano ñāṇabalānurūpaṃ abhisaṅkharitvā. <bold>Taṅkhaṇaññevā</bold>ti pucchitakkhaṇeyeva ṭhānuppattikapaṭibhānena <bold>vissajjeti.</bold> Ajjhāsayānurūpaṃ, atthadhammānurūpañca vissajjanato <bold>cittaṃ paritosetiyeva. Assā</bold>ti samaṇassa gotamassa. <bold>Sotabbaṃ maññantī</bold>ti aṭṭhakkhaṇavajjitena navamena khaṇena labbhamānattā ‘‘yaṃ no satthā sāsati, taṃ mayaṃ sossāmā’’ti ādarabhāvajātā <bold>mahanteneva ussāhena</bold> sotabbaṃ sampaṭicchitabbaṃ maññati. <bold>Kallacittā muducittā</bold>ti pasādābhivuddhiyā vigatupakkilesatāya kallacittā muducittā honti. <bold>Muddhappasannā</bold>ti tucchappasannā niratthakappasannā. <bold>Pasannākāro</bold> nāma pasannehi kātabbasakkāro, so duvidho dhammāmisapūjāvasena, tattha āmisapūjaṃ dassento <bold>‘‘paṇītānī’’</bold>tiādimāha. Dhammapūjā pana pāḷiyameva ‘‘tathattāya paṭipajjantī’’ti iminā dassitā. <bold>Tathābhāvāyā</bold>ti yathābhāvāya yassa vaṭṭadukkhanissaraṇassa atthāya dhammo desito, tathābhāvāya. Tadevatthaṃ dassetuṃ <bold>‘‘dhammānudhammapaṭipattipūraṇatthāyā’’</bold>ti vuttaṃ. Dhammānudhammapaṭipatti hi vaṭṭadukkhanissaraṇapariyosānā, sā ca dhammānudhammapaṭipatti yāya anupubbiyā paṭipajjitabbā, paṭipajjantānañca sati ajjhattikaṅgasamavāye ekaṃsikā tassā pāripūrīti taṃ anupubbiṃ dassento <bold>‘‘keci saraṇesū’’</bold>tiādimāha. Yathā pūrentā pūretuṃ sakkoti nāma, tathā pūraṇaṃ dassetuṃ <bold>‘‘sabbākārena pana pūrentī’’</bold>ti vuttaṃ.</paragraph>
<paragraph line="61"><bold>Imasmiṃ panokāse</bold>ti ‘‘paṭipannā ca ārādhentī’’ti sīhanādakiccapāripūriṭṭhapane pāḷipadese. <bold>Samodhānetabbā</bold>ti saṅkalayitabbā. <bold>Ekaccaṃ…pe… passāmīti bhagavato eko sīhanādo</bold> asādhāraṇo aññehi <pageBreak edition="M" number="2.0364" /> appaṭivattiyo seṭṭhanādo abhītanādoti katvā. Esa nayo sesesupi. Aparaṃ tapassinti adhikāro. <bold>Purimānaṃ dasanna</bold>nti ‘‘ekaccaṃ tapassiṃ niraye nibbattaṃ passāmī’’ti <pageBreak edition="V" number="2.0320" /> vuttasīhanādato paṭṭhāya yāva ‘‘vimuttiyā mayhaṃ sadiso natthī’’ti vuttasīhanādā purimakānaṃ dasannaṃ sīhanādānaṃ, niddhāraṇe cetaṃ sāmivacanaṃ. Tenāha <bold>‘‘ekekassā’’</bold>ti. <bold>‘‘Parisāsu ca nadatī’’ti ādayo</bold> ‘‘paṭipannā ca maṃ ārādhentī’’ti pariyosānā <bold>dasa dasa</bold> sīhanādā <bold>parivārā</bold>. ‘‘Ekaccaṃ tapassiṃ niraye nibbattaṃ passāmī’’ti hi sīhanādaṃ nadanto bhagavā parisāsu nadati visārado hutvā nadati, tattha ca pañhaṃ pucchanti, pañhaṃ vissajjeti, vissajjanena parassa cittaṃ ārādheti, sutvā sotabbaṃ maññanti, sutvā ca bhagavato pasīdanti, pasannā ca pasannākāraṃ karonti, yaṃ paṭipattiṃ deseti, tathattāya paṭipajjanti, paṭipannā ca maṃ ārādhentīti evaṃ parivāretvā atthayojanā sambhavati. Ayameva nayo sesesupi navasu.</paragraph>
<paragraph line="62"><bold>‘‘Eva’’</bold>ntiādinā yathāvuttānaṃ sīhanādānaṃ saṅkalayitvā dassanaṃ. <bold>Te dasā</bold>ti ‘‘parisāsu ca nadatī’’ti ādayo dasa sīhanādā. <bold>Purimānaṃ dasanna</bold>nti yathāvuttānaṃ mūlabhūtānaṃ purimakānaṃ dasasīhanādānaṃ. <bold>Parivāravasenā</bold>ti mūliṃ katvā paccekaṃ parivāravasena yojiyamānā <bold>sataṃ</bold> sīhanādā. <bold>Purimā ca dasā</bold>ti mūlamūliyo katvā parivāravasena ayojiyamānā purimakā ca dasāti evaṃ <bold>dasādhikaṃ sīhanādasataṃ hoti. Aññasmiṃ pana sutte</bold>ti <bold>majjhimāgama</bold>cūḷasīhanādasuttādimhi (ma. ni. 1.193) <bold>tenā</bold>ti saṅkhyāmahattena. Mahāsīhanādattā <bold>idaṃ suttaṃ ‘‘mahāsīhanāda’’nti vuccati,</bold> na pana <bold>majjhimanikāye</bold> mahāsīhanādasuttamiva cūḷasīhanādasuttamupādāyāti adhippāyo.</paragraph>
<subhead line="63">Titthiyaparivāsakathāvaṇṇanā</subhead>
<paragraph line="64" number="404"><bold>Paṭisedhetvā</bold>ti tathā bhāvābhāvadassanena paṭikkhipitvā. Yaṃ bhagavā pāthikavagge <bold>udumbarikasutte</bold> (dī. ni. 3.57) ‘‘idha nigrodha tapassī’’tiādinā upakkilesavibhāgaṃ, pārisuddhivibhāgañca dassento saparisassa nigrodhaparibbājakassa purato sīhanādaṃ nadati, taṃ dassetuṃ <bold>‘‘idānī’’</bold>tiādi vuttaṃ. <bold>Naditapubba</bold>nti udumbarikasutte āgatanayena pubbe nigrodhaparibbājakassa naditaṃ <pageBreak edition="M" number="2.0365" />. <bold>Tapabrahmacārī</bold>ti uttamatapacārī, tapena vā vīriyena brahmacārī. <bold>Ida</bold>nti ‘‘rājagahe…pe… pañhaṃ apucchī’’ti pāḷiyaṃ āgatavacanaṃ. Ācariyena (dī. ni. ṭī. 1.403) pana yathāvuttaṃ aṭṭhakathāvacanameva paccāmaṭṭhaṃ. Ettha ca kāmaṃ yadā nigrodho pañhamapucchi, bhagavā cassa vissajjesi, na tadā bhagavā gijjhakūṭe pabbate viharati, rājagahasamīpeyeva udumbarikāya deviyā uyyāne viharati tattheva tathā pucchitattā, vissajjitattā <pageBreak edition="V" number="2.0321" /> ca, tathāpi gijjhakūṭe pabbate bhagavato vihāro na tāva vicchinno, tasmā pāḷiyaṃ ‘‘tatra ma’’ntiādivacanaṃ, aṭṭhakathāyañca ‘‘tatra rājagahe gijjhakūṭe pabbate viharantaṃ ma’’ntiādivacanaṃ vuttanti imamatthampi <bold>‘‘yaṃ taṃ bhagavā’’</bold>tiādinā viññāpetīti daṭṭhabbaṃ. ‘‘Gijjhakūṭe pabbate’’ti idaṃ tattha katavihāraṃ sandhāya vuttanti dasseti <bold>‘‘gijjhakūṭe mahāvihāre’’</bold>ti iminā. <bold>Udumbarikāyā</bold>ti tannāmikāya. <bold>Uyyāne</bold>ti tattha kataparibbājakārāmaṃ sandhāya vadati. <bold>Nigrodho</bold> nāma channaparibbājako. <bold>Sandhāno</bold> nāma pañcaupāsakasataparivāro anāgāmiupāsako. <bold>Kathāsallāpa</bold>nti ‘‘yagghe gahapati jāneyyāsi, kena samaṇo gotamo saddhiṃ sallapatī’’tiādinā (dī. ni. 3.53) sallāpakathaṃ. <bold>Para</bold>nti atisayatthe nipāto. <bold>Viyā</bold>ti padapūraṇamatte yathā taṃ ‘‘ativiyā’’ti. <bold>Andhabāla</bold>nti paññācakkhunā andhaṃ bālajanaṃ. <bold>Yoge</bold>ti naye, dukkhanissaraṇūpāyeti attho.</paragraph>
<paragraph line="65" number="405"><bold>Anenā</bold>ti bhagavatā. <bold>Khandhake</bold>ti <bold>mahāvagge</bold> pabbajjakhandhake (mahāva. 96) yaṃ parivāsaṃ parivasatīti yojanā. ‘‘Pubbe aññatitthiyo bhūtoti <bold>aññatitthiyapubbo’’</bold>ti (sārattha. ṭī. 76) <bold>ācariyasāriputtattherena</bold> vuttaṃ. Paṭhamaṃ pabbajjaṃ gahetvāva parivasatīti āha <bold>‘‘sāmaṇerabhūmiyaṃ ṭhito’’</bold>ti. <bold>Ta</bold>nti dvīhi ākārehi vuttaṃ parivāsaṃ. <bold>Pabbajja</bold>nti ‘‘ākaṅkhati pabbajjaṃ, ākaṅkhati upasampada’’nti ettha vuttaṃ pabbajjaggahaṇaṃ. ‘‘Uttaridirattatirattaṃ sahaseyyaṃ kappeyyā’’ti (pāci. 51) ettha dirattaggahaṇaṃ viya <bold>vacanasiliṭṭhatāvaseneva vuttaṃ.</bold> Yasmā pana sāmaṇerabhūmiyaṃ ṭhiteneva parivasitabbaṃ, na gihibhūtena, tasmā <bold>aparivasitvāyeva pabbajjaṃ labhati. Na gāmappavesanādīnī</bold>ti ettha <bold>ādi</bold>saddena navesiyāvidhavāthullakumārikapaṇḍakabhikkhunigocaratā, sabrahmacārīnaṃ kiṃ karaṇīyesu dakkhānalasāditā, uddesaparipucchādīsu tibbacchandatā, yassa titthāyatanato <pageBreak edition="M" number="2.0366" /> idhāgato, tassa avaṇṇabhaṇane attamanatā, buddhādīnaṃ avaṇṇabhaṇane anattamanatā, yassa titthāyatanato idhāgato, tassa vaṇṇabhaṇane anattamanatā, buddhādīnaṃ vaṇṇabhaṇane attamanatāti imesaṃ sattavattānaṃ saṅgaho veditabbo. <bold>Pūrentena parivasitabba</bold>nti yadā parivasati, tadā pūramānena parivasitabbaṃ. <bold>Aṭṭhavattapūraṇenā</bold>ti yathāvuttānaṃ aṭṭhannaṃ vattānaṃ pūraṇena. <bold>Etthā</bold>ti parivāse, upasampadāya vā. <bold>Ghaṃsitvā koṭṭetvā</bold>ti ajjhāsayavīmaṃsanavasena suvaṇṇaṃ viya ghaṃsitvā koṭṭetvā. <bold>Pabbajjāyā</bold>ti nidassanamattaṃ. Upasampadāpi hi tena saṅgayhati.</paragraph>
<paragraph line="66"><bold>‘‘Gaṇamajjhe nisīditvā</bold>ti upasampadākammassa gaṇappahonakānaṃ bhikkhūnaṃ majjhe saṅghatthero viya tassa anuggahatthaṃ nisīditvā’’ti (dī. ni. ṭī. 1.405) ācariyena vuttaṃ, idāni <pageBreak edition="V" number="2.0322" /> pana bahūsupi potthakesu <bold>‘‘taṃ nisīdāpetvā’’</bold>ti kāritavasena pāṭho dissati. Aciramupasampannassa assāti <bold>acirūpasampanno,</bold> atthamattaṃ pana dassetuṃ <bold>‘‘upasampanno hutvā naciramevā’’</bold>ti āha. Kāyacittavivekāva idhādhippetā upadhivivekatthaṃ paṭipajjanādhikārattāti vuttaṃ <bold>‘‘kāyena ceva cittena cā’’</bold>ti. <bold>Vūpakaṭṭho</bold>ti vivitto. Tādisassa sīlavisodhane appamādo avuttasiddhoti kammaṭṭhāne appamādameva dasseti. <bold>Pesitacitto</bold>ti nibbānaṃ pati pesitacitto, tanninno tappoṇo tappabbhāroti vuttaṃ hoti, evaṃbhūto ca tathā anapekkhatāya vissajjitakāyo nāmāti adhippāyamāvikātuṃ <bold>‘‘vissaṭṭhaattabhāvo’’</bold>ti vuttaṃ. <bold>Attā</bold>ti cettha cittaṃ vuccati rūpakāyassa avisayattā. <bold>Yassā</bold>ti arahattaphalassa. Jātikulaputtāpi ācārasampannā eva arahattādhigamāya pabbajjāpekkhā hontīti tepi jātikulaputte teheva ācārakulaputtehi ekasaṅgahe karonto <bold>‘‘ācārakulaputtā’’</bold>ti āha. Iminā hi ācārasampannā jātikulaputtāpi saṅgahitā honti. Ācārasampannānamevādhippetabhāvo ca ‘‘sammadevā’’ti saddantarena viññāyati. ‘‘Otiṇṇomhi jātiyā’’tiādinā nayena hi saṃvegapubbikaṃ yathānusiṭṭhaṃ pabbajjaṃ sandhāya ‘‘sammadevā’’ti vuttaṃ. Tenāha <bold>‘‘hetunāva kāraṇenevā’’</bold>ti. Tattha <bold>hetunā</bold>ti nayena upāyena. <bold>Kāraṇenevā</bold>ti tabbivaraṇavacanaṃ <pageBreak edition="M" number="2.0367" />. <bold>Ta</bold>nti arahattaphalaṃ. Tadeva hi ‘‘anuttaraṃ brahmacariyapariyosāna’’nti vattumarahati aññesaṃ tathā abhāvato. ‘‘Yaṃtaṃsaddā niccasambandhā’’ti saddanayenapi tadatthaṃ dasseti <bold>‘‘tassa hī’’</bold>tiādinā. ‘‘Yassatthāya…pe… pabbajjantī’’ti pubbe vuttassa <bold>tassa</bold> arahattaphalassa <bold>atthāya kulaputtā pabbajanti,</bold> tasmā arahattaphalamidhādhippetanti viññāyatīti adhippāyo. Natthi paro jano tathā sacchikaraṇe paccayo yassāti <bold>aparappaccayo,</bold> taṃ. Upa-saddo viya <bold>saṃ</bold>-saddopi dhātusaddānuvattakoti vuttaṃ <bold>‘‘pāpuṇitvā’’</bold>ti, patvā adhigantvāti attho. <bold>Upa</bold>-saddo vā dhātusaddānuvattako, <bold>saṃ</bold>-saddo pana dhātuvisesakoti āha <bold>‘‘sampādetvā’’</bold>ti, asekkhā sīlasamādhipaññāyo nipphādetvā, paripūretvāvāti attho.</paragraph>
<paragraph line="67"><bold>Niṭṭhāpetu</bold>nti nigamanavasena pariyosāpetuṃ. ‘‘Brahmacariyapariyosānaṃ…pe… vihāsī’’ti iminā eva hi arahattanikūṭena desanā pariyosāpitā, taṃ pana nigametuṃ <bold>‘‘aññataro…pe… ahosī’’</bold>ti dhammasaṅgāhakehi <bold>vuttaṃ.</bold> Ekatova idha <bold>aññataro,</bold> na pana nāmagottādīhi apākaṭato. <bold>Arahantāna</bold>nti ubbāhane cetaṃ sāmivacanaṃ. Tathā ubbāhitattā ca tesamabbhantaroti attho āpannoti adhippāyaṃ dassento <bold>‘‘bhagavato’’</bold>tiādimāha. Keci pana evaṃ vadanti – <bold>arahantāna</bold>nti cetaṃ sambandheyeva sāmivacanaṃ, ato cettha saha pāṭhasesena adhippāyamatthaṃ <pageBreak edition="V" number="2.0323" /> dassetuṃ <bold>‘‘bhagavato’’</bold>tiādi vuttanti. Yaṃ panettha atthato na vibhattaṃ, taṃ suviññeyyameva.</paragraph>
<paragraph line="68">Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya sādhuvilāsiniyā nāma līnatthappakāsaniyā mahāsīhanādasuttavaṇṇanāya līnatthapakāsanā.</paragraph>
<centered line="69">Mahāsīhanādasuttavaṇṇanā niṭṭhitā.</centered>
</body>
</document>