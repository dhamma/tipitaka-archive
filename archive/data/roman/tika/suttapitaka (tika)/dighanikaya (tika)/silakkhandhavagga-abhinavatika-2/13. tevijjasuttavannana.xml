<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0105t.nrf11.xml</normativeSource>
    <archivePath>roman/tika/suttapitaka (tika)/dighanikaya (tika)/silakkhandhavagga-abhinavatika-2/13. tevijjasuttavannana.xml</archivePath>
    <baseFileName>13. tevijjasuttavannana</baseFileName>
    <titlePath>13. Tevijjasuttavaṇṇanā - Sīlakkhandhavagga-abhinavaṭīkā-2 - Dīghanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">13. Tevijjasuttavaṇṇanā</chapter>
    <paragraph line="2" number="518"> Evaṃ <pageBreak edition="M" number="2.0425" /><pageBreak edition="V" number="2.0374" /> lohiccasuttaṃ saṃvaṇṇetvā idāni tevijjasuttaṃ saṃvaṇṇento yathānupubbaṃ saṃvaṇṇanokāsassa pattabhāvaṃ vibhāvetuṃ, lohiccasuttassānantaraṃ saṅgītassa suttassa tevijjasuttabhāvaṃ vā pakāsetuṃ <bold>‘‘evaṃ me sutaṃ…pe… kosalesūti tevijjasutta’’</bold>nti āha. <bold>Nāma</bold>nti nāmamattaṃ. Disāvācīsaddato payujjamāno <bold>ena</bold>saddo aduratthe icchito, tappayogena ca pañcamiyatthe sāmivacanaṃ, tasmā ‘‘uttarenā’’ti padena adūratthajotanaṃ, pañcamiyatthe ca sāmivacanaṃ dassetuṃ <bold>‘‘manasākaṭato avidūre uttarapasse’’</bold>ti vuttaṃ. ‘‘Disāvācīsaddato pañcamīvacanassa adūratthajotanato adūratthaṃ dassetuṃ enasaddena evaṃ vutta’’nti keci, sattamiyatthe cetaṃ tatiyāvacanaṃ ‘‘pubbena gāmaṃ ramaṇīya’’ntiādīsu viya. ‘‘Akkharacintakā pana ena-saddayoge avadhivācini pade upayogavacanaṃ icchanti, attho pana sāmivaseneva icchito, tasmā idha sāmivacanavaseneva vutta’’nti (dī. ni. ṭī. 1.518) ayaṃ ācariyamati. <bold>Taruṇaambarukkhasaṇḍe</bold>ti taruṇambarukkhasamūhe. Rukkhasamudāyassa hi vanasamaññā.</paragraph>
    <paragraph line="3" number="519"><bold>Kulacārittādisampattiyā</bold>ti ettha <bold>ādi</bold>saddena mantajjhenābhirūpatādisampattiṃ saṅgaṇhāti. <bold>Tattha tatthā</bold>ti tasmiṃ tasmiṃ dese, kule vā. Te nivāsaṭṭhānena visesento <bold>‘‘tatthā’’</bold>tiādimāha. <bold>Mantasajjhāyakaraṇattha</bold>nti āthabbaṇamantānaṃ sajjhāyakaraṇatthaṃ. Tena vuttaṃ ‘‘aññesaṃ bahūnaṃ pavesanaṃ nivāretvā’’ti. <bold>Nadītīre</bold>ti aciravatiyā nadiyā tīre.</paragraph>
    <subhead line="4">Maggāmaggakathāvaṇṇanā</subhead>
    <paragraph line="5" number="520"><bold>Jaṅghacāra</bold>nti caṅkamena, ito cito ca vicaraṇaṃ. So hi jaṅghāsu kilamathavinodanatthaṃ caraṇato ‘‘jaṅghavihāro, jaṅghacāro’’ti ca vutto. Tenāha pāḷiyaṃ ‘‘anucaṅkamantānaṃ anuvicarantāna’’nti. Cuṇṇamattikādi <bold>nhānīyasambhāro. Tena vutta</bold>nti ubhosupi <pageBreak edition="V" number="2.0375" /> anucaṅkamanānuvicaraṇānaṃ labbhanato evaṃ vuttaṃ. Maggo cettha brahmalokagamanūpāyapaṭipadābhūto ujumaggo. Icchitaṭṭhānaṃ ujukaṃ maggati upagacchati etenāti <pageBreak edition="M" number="2.0426" /> hi <bold>maggo,</bold> tadañño <bold>amaggo, a</bold>-saddo vā vuddhiattho daṭṭhabbo. Tathā hi <bold>‘‘katamaṃ nu kho’’</bold>tiādinā maggameva dasseti. <bold>Paṭipada</bold>nti brahmalokagāmimaggassa pubbabhāgapaṭipadaṃ.</paragraph>
    <paragraph line="6"><bold>Añjasāyanoti ujumaggassa vevacanaṃ</bold> pariyāyadvayassa atirekatthadīpanato yathā ‘‘padaṭṭhāna’’nti. Dutiyavikappe añjasasaddo ujukapariyāyo. Niyyātīti niyyāniyo, so eva <bold>niyyāniko</bold>ti dasseti <bold>‘‘niyyāyanto’’</bold>ti iminā. <bold>Niyyāniko niyyātī</bold>ti ca ekantaniyyānaṃ vuttaṃ, <bold>gacchanto</bold> hutvā <bold>gacchatīti attho.</bold> Kasmā maggo ‘‘niyyātī’’ti vutto, nanvesa gamane abyāpāroti? Saccaṃ. Yasmā panassa niyyātu-puggalavasena niyyānabhāvo labbhati, tasmā niyyāyantapuggalassa yoniso paṭipajjanavasena <bold>niyyāyanto</bold> maggo <bold>‘‘niyyātī’’</bold>ti vutto. <bold>Karotī</bold>ti attano santāne uppādeti. Tathā uppādentoyeva hi taṃ paṭipajjati nāma. Saha byeti vattatīti <bold>sahabyo,</bold> sahavattanako, tassa bhāvo <bold>sahabyatā</bold>ti vuttaṃ <bold>‘‘sahabhāvāyā’’</bold>ti. <bold>Sahabhāvo</bold>ti ca salokatā, samīpatā vā veditabbā. Tathā cāha <bold>‘‘ekaṭṭhāne pātubhāvāyā’’</bold>ti. <bold>Sakamevā</bold>ti attano ācariyena pokkharasātinā kathitameva. <bold>Thometvā</bold>ti ‘‘ayameva ujumaggo ayamañjasāyano’’tiādinā pasaṃsitvā. Tathā <bold>paggaṇhitvā.</bold> Bhāradvājopi sakameva attano ācariyena tārukkhena kathitameva ācariyavādaṃ thometvā paggaṇhitvā vicaratīti yojanā. <bold>Tena vutta</bold>nti yathā tathā vā abhiniviṭṭhabhāvena pāḷiyaṃ vuttaṃ.</paragraph>
    <paragraph line="7" number="521-522"><bold>Aniyyānikāvā</bold>ti appāṭihārikāva, aññamaññassa vāde dosaṃ dassetvā aviparītatthadassanatthaṃ uttararahitā evāti attho. <bold>Tula</bold>nti mānapatthatulaṃ. Aññamaññavādassa āditova viruddhaggahaṇaṃ <bold>viggaho,</bold> sveva vivadanavasena aparāparaṃ uppanno <bold>vivādo</bold>ti āha <bold>‘‘pubbuppattiko’’</bold>tiādi. <bold>Duvidhopi eso</bold>ti viggaho, vivādoti dvidhā vuttopi eso virodho. <bold>Nānāācariyānaṃ vādato</bold>ti nānārucikānaṃ ācariyānaṃ vādabhāvato. <bold>Nānāvādo</bold> nānāvidho vādoti katvā, adhunā pana ‘‘nānāācariyānaṃ vādo nānāvādo’’ti pāṭho.</paragraph>
    <paragraph line="8" number="523"><bold>Ekassāpī</bold>ti <pageBreak edition="M" number="2.0427" /> tumhesu dvīsu ekassāpi. <bold>Ekasmi</bold>nti sakavādaparavādesu ekasmimpi. <bold>Saṃsayo natthī</bold>ti ‘‘maggo nu kho, na maggo’’ti vicikicchā natthi, añjasānañjasābhāve pana saṃsayo. Tena vuttaṃ ‘‘esa kirā’’tiādi <bold>evaṃ satī</bold>ti yadi sabbattha <pageBreak edition="V" number="2.0376" /> maggasaññino, evaṃ sati <bold>‘‘kismiṃ vo viggaho’’</bold>ti bhagavā <bold>pucchati.</bold> Itisaddena cettha ādyatthena vivādo, nānāvādo ca saṅgahito.</paragraph>
    <paragraph line="9" number="524"> ‘‘Icchitaṭṭhānaṃ ujukaṃ maggati upagacchati etenāti maggo, ujumaggo. Tadañño amaggo, a-saddo vā vuddhiattho daṭṭhabbo’’ti heṭṭhā vuttovāyamattho. <bold>Anujumagge</bold>ti etthāpi a-saddo vuddhiattho ca yujjati. <bold>Tameva vatthu</bold>nti sabbesampi brāhmaṇānaṃ maggassa maggabhāvasaṅkhātaṃ, sakamaggassa ujumaggabhāvasaṅkhātañca vatthuṃ. <bold>Sabbe te</bold>ti sabbe te nānāācariyehi vuttamaggā, ye pāḷiyaṃ ‘‘addhariyā brāhmaṇā’’tiādinā vuttā. Ayamettha pāḷiattho – <bold>addharo</bold> nāma yaññaviseso, tadupayogibhāvato <bold>addhariyāni</bold> vuccanti yajūni, tāni sajjhāyantīti <bold>addhariyā,</bold> yajuvedino. Tittirinā nāma isinā katā mantāti <bold>tittirā,</bold> te sajjhāyantīti <bold>tittiriyā,</bold> yajuvedino eva. Yajuvedasākhā hesā, yadidaṃ tittiranti. <bold>Chando</bold> vuccati visesato sāmavedo, taṃ sarena kāyantīti <bold>chandokā,</bold> sāmavedino. <bold>‘‘Chandogā’’</bold>tipi tatiyakkharena paṭhanti, so evattho. Bahavo iriyo thomanā etthāti <bold>bavhāri,</bold> iruvedo, taṃ adhīyantīti <bold>bavhārijjhā.</bold></paragraph>
    <paragraph line="10"><bold>Bahūnī</bold>ti etthāyaṃ upamāsaṃsandanā – yathā te nānāmaggā ekaṃsato tassa gāmassa vā nigamassa vā pavesāya honti, evaṃ brāhmaṇehi paññāpiyamānāpi nānāmaggā ekaṃsato brahmalokūpagamanāya brahmunā sahabyatāya hontīti.</paragraph>
    <paragraph line="11" number="525"><bold>Paṭijānitvā pacchā niggayhamānā avajānantī</bold>ti pubbe niddosataṃ sallakkhamānā paṭijānitvā pacchā sadosabhāvena niggayhamānā ‘‘netaṃ mama vacana’’nti avajānanti, na paṭijānantīti attho.</paragraph>
    <paragraph line="12" number="527-529"><bold>Te</bold><pageBreak edition="M" number="2.0428" /><bold>tevijjā</bold>ti tevijjakā te brāhmaṇā. Evasaddena ñāpito attho idha natthīti va-kāro gahito, so ca anatthakovāti dasseti <bold>‘‘āgamasandhimatta’’</bold>nti iminā, vaṇṇāgamena padantarasandhimattaṃ katanti attho. <bold>Andhapaveṇī</bold>ti andhapanti. <bold>‘‘Paṇṇāsasaṭṭhi andhā’’</bold>ti idaṃ tassā andhapaveṇiyā mahato gacchagumbassa anuparigamanayogyatādassanaṃ. Evañhi te ‘‘suciraṃ velaṃ mayaṃ maggaṃ gacchāmā’’ti saññino honti. Andhānaṃ paramparasaṃsattavacanena yaṭṭhigāhakavirahatā dassitāti vuttaṃ <bold>‘‘yaṭṭhigāhakenā’’</bold>tiādi. Tadudāharaṇaṃ dassentena <bold>‘‘eko kirā’’</bold>tiādi āraddhaṃ. <bold>Anuparigantvā</bold>ti kañci kālaṃ anukkamena samantato <pageBreak edition="V" number="2.0377" /> gantvā. <bold>Kaccha</bold>nti kacchabandhadussakaṇṇaṃ. ‘‘Kacchaṃ bandhantī’’tiādīsu (cūḷava. aṭṭha. 280; vi. saṅga. aṭṭha. 34.42) viya hi kacchasaddo nibbasanavisesapariyāyo. Apica <bold>kaccha</bold>nti upakacchakaṭṭhānaṃ. ‘‘Sambādho nāma ubho upakacchakā muttakaraṇa’’ntiādīsu (pāci. 800) viya hi kāyekadesavācako kacchasaddo. <bold>Cakkhumā</bold>ti yaṭṭhigāhakaṃ vadati. <bold>‘‘Purimo’’</bold>tiādi yathāvuttakkamena veditabbo. <bold>Nāmakaññevā</bold>ti atthābhāvato nāmamattameva, taṃ pana bhāsitaṃ tehi sārasaññitampi nāmamattatāya asārabhāvato nihīnamevāti atthamattaṃ dasseti <bold>‘‘lāmakaṃyevā’’</bold>ti iminā.</paragraph>
    <paragraph line="13" number="530"><bold>Yo</bold>ti brahmaloko. <bold>Yato</bold>ti bhummatthe nissakkavacanaṃ. Sāmaññajotanāya visese avatiṭṭhanato visesaparāmasanaṃ dassetuṃ <bold>‘‘yasmiṃ kāle’’</bold>ti vuttaṃ. <bold>‘‘Uggamanakāle’’</bold>tiādinā pakaraṇādhigatamāha. <bold>Āyācantī</bold>ti uggamanaṃ patthenti. Kasmā? Lokassa bahukārabhāvato. Tathā thomanādīsu. <bold>Sommo</bold>ti sītalo. Ayaṃ kira brāhmaṇānaṃ laddhi ‘‘pubbebrāhmaṇānamāyācanāya candimasūriyā’gantvā loke obhāsaṃ karontī’’ti.</paragraph>
    <paragraph line="14" number="532"><bold>Idha pana kiṃ vattabba</bold>nti imasmiṃ pana appaccakkhabhūtassa brahmuno sahabyatāya maggadesane tevijjānaṃ brāhmaṇānaṃ kiṃ vattabbaṃ atthi, ye paccakkhabhūtānampi candimasūriyānaṃ sahabyatāya maggaṃ desetuṃ na sakkontīti adhippāyo. <bold>‘‘Yatthā’’</bold>ti iminā ‘‘idhā’’ti vuttamevatthaṃ paccāmasati.</paragraph>
    <subhead line="15">Aciravatīnadīupamākathāvaṇṇanā</subhead>
    <paragraph line="16" number="542"><bold>Samabharitā</bold>ti <pageBreak edition="M" number="2.0429" /> sampuṇṇā. Tato eva <bold>kākapeyyā. Pārā</bold>ti pārimatīra, ālapanametanti dassetuṃ <bold>‘‘ambho’’</bold>ti vuttaṃ. <bold>Apāra</bold>nti orimatīraṃ. <bold>Ehī</bold>ti āgacchāhi. <bold>Vatā</bold>ti ekaṃsena. Atha gamissasi, evaṃ sati ehīti yojanā. <bold>‘‘Atthime’’</bold>tiādi avhānakāraṇaṃ.</paragraph>
    <paragraph line="17" number="544"><bold>Pañcasīla…pe… veditabbā</bold> yamaniyamādibrāhmaṇadhammānaṃ tadantogadhabhāvato. <bold>Tabbiparītā</bold>ti pañcasīlādiviparītā pañcaverādayo. <bold>Inda</bold>nti indanāmakaṃ devaputtaṃ, sakkaṃ vā. <bold>‘‘Aciravatiyā tīre nisinno’’</bold>ti iminā yassā tīre nisinno, tadeva upamaṃ katvā āharati dhammarājā <pageBreak edition="V" number="2.0378" /> dhammadhātuyā suppaṭividdhattāti dasseti. ‘‘Punapī’’ti vatvā <bold>‘‘aparampī’’</bold>ti vacanaṃ itarāyapi nadīupamāya saṅgaṇhanatthaṃ.</paragraph>
    <paragraph line="18" number="546"><bold>Kāmayitabbaṭṭhenā</bold>ti kāmanīyabhāvena. <bold>Bandhanaṭṭhenā</bold>ti kāmayitabbato sattānaṃ cittassa ābandhanabhāvena. Kāmañcāyaṃ guṇasaddo atthantaresupi diṭṭhapayogo, tesaṃ panettha asambhavato pārisesañāyena bandhanaṭṭhoyeva yuttoti dassetuṃ ayamatthuddhāro āraddho. <bold>Ahatāna</bold>nti adhotānaṃ abhinavānaṃ. <bold>Etthā</bold>ti khandhakapāḷipade <bold>paṭalaṭṭho</bold>ti paṭalasaddassa, paṭalasaṅkhāto vā attho. <bold>Guṇaṭṭho</bold>ti guṇasaddassa attho nāma. Esa nayo sesesupi. <bold>Accentī</bold>ti atikkamma pavattanti. <bold>Etthā</bold>ti somanassajātakapāḷipade. <bold>Dakkhiṇā</bold>ti tiracchānagate dānacetanā. <bold>Etthā</bold>ti dakkhiṇavibhaṅgasuttapade (ma. ni. 3.379) <bold>mālāguṇe</bold>ti mālādāme. <bold>Etthā</bold>ti <bold>satipaṭṭhāna</bold>- (dī. ni. 2.378; ma. ni. 1.109) <bold>dhammapadapāḷi</bold>padesu, (dha. pa. 53) nidassanamattañcetaṃ koṭṭhāsāpadhānasīlādisukkādisampadājiyāsupi pavattanato. Hoti cettha –</paragraph>
    <gatha1 line="19">‘‘Guṇo paṭalarāsānisaṃse koṭṭhāsabandhane;</gatha1>
    <gathalast line="20">Sīlasukkādyapadhāne, sampadāya jiyāya cā’’ti.</gathalast>
    <paragraph line="21"><bold>Esevā</bold>ti <pageBreak edition="M" number="2.0430" /> bandhanaṭṭho eva. Na hi rūpādīnaṃ kāmetabbabhāve vuccamāne paṭalaṭṭho yujjati tathā kāmetabbatāya anadhippetattā. Rāsaṭṭhādīsupi eseva nayo. Pārisesato pana bandhanaṭṭhova yujjati. Yadaggena hi nesaṃ kāmetabbatā, tadaggena bandhanabhāvoti.</paragraph>
    <paragraph line="22">Koṭṭhāsaṭṭhopi cettha yujjateva cakkhuviññeyyādikoṭṭhāsabhāvena nesaṃ kāmetabbato. Koṭṭhāse ca guṇasaddo dissati ‘‘diguṇaṃ vaḍḍhetabba’’ntiādīsu viya.</paragraph>
    <gatha1 line="23">‘‘Asaṅkhyeyyāni nāmāni, saguṇena mahesino;</gatha1>
    <gathalast line="24">Guṇena nāmamuddheyyaṃ, api nāmasahassato’’ti. (dha. sa. aṭṭha. 1313; udā. aṭṭha. 53; paṭi. ma. aṭṭha. 1.1.76) –</gathalast>
    <paragraph line="25">Ādīsu pana sampadāṭṭho guṇasaddo, sopi idha na yujjatīti anuddhaṭo.</paragraph>
    <paragraph line="26">Dassanameva idha vijānananti āha <bold>‘‘passitabbā’’</bold>ti. ‘‘Sotaviññāṇena sotabbā’’tiādiatthaṃ <pageBreak edition="V" number="2.0379" /><bold>‘‘etenupāyenā’’</bold>ti atidisati. Gavesitāpi <bold>‘‘iṭṭhā’’</bold>ti vuccanti, te idha nādhippetāti dassetuṃ <bold>‘‘pariyiṭṭhā vā hontu mā vā’’</bold>ti vuttaṃ. Icchitā eva hi idha <bold>iṭṭhā,</bold> tenāha <bold>‘‘iṭṭhārammaṇabhūtā’’</bold>ti, sukhārammaṇabhūtāti attho. <bold>Kāmanīyā</bold>ti kāmetabbā. Iṭṭhabhāvena manaṃ appayanti vaḍḍhentīti <bold>manāpā. Piyajātikā</bold>ti piyasabhāvā. <bold>Ārammaṇaṃ katvā</bold>ti attānamārammaṇaṃ katvā. Kammabhūte ārammaṇe sati rāgo uppajjatīti taṃ kāraṇabhāvena nidassento <bold>‘‘rāguppattikāraṇabhūtā’’</bold>ti āha.</paragraph>
    <paragraph line="27"><bold>Gedhenā</bold>ti lobhena. Abhibhūtā hutvā pañca kāmaguṇe paribhuñjantīti yojanā. <bold>Mucchākāra</bold>nti mohanākāraṃ. <bold>Adhiosannā</bold>ti adhigayha ajjhosāya avasannā. Tena vuttaṃ <bold>‘‘ogāḷhā’’</bold>ti. <bold>Sāna</bold>nti avasānaṃ. <bold>Pariniṭṭhānappattā</bold>ti gilitvā pariniṭṭhāpanavasena pariniṭṭhānaṃ uyyātā. <bold>Ādīnava</bold>nti kāmaparibhoge sampati, āyatiñca dosaṃ <bold>apassantā.</bold> Ghāsacchādanādisambhoganimittasaṃkilesato nissaranti apagacchanti etenāti <bold>nissaraṇaṃ,</bold> yoniso paccavekkhitvā tesaṃ paribhogapaññā. Tadabhāvato <bold>anissaraṇapaññā</bold>ti atthaṃ dassento <bold>‘‘idametthā’’</bold>tiādimāha. <bold>Paccavekkhaṇaparibhogavirahitā</bold>ti yathāvuttapaccavekkhaṇañāṇena paribhogato virahitā.</paragraph>
    <paragraph line="28" number="548-9"><bold>Āvarantī</bold>ti <pageBreak edition="M" number="2.0431" /> kusaladhammuppattiṃ ādito vārenti. <bold>Nivārentī</bold>ti niravasesato vārayanti. <bold>Onandhantī</bold>ti ogāhantā viya chādenti. <bold>Pariyonandhantī</bold>ti sabbaso chādenti. <bold>Āvaraṇādīnaṃ vasenā</bold>ti yathāvuttānaṃ āvaraṇādiatthānaṃ vasena. Te hi āsevanabalavatāya purimapurimehi pacchimapacchimā daḷhataratamādibhāvappattā.</paragraph>
    <subhead line="29">Saṃsandanakathāvaṇṇanā</subhead>
    <paragraph line="30" number="550"> Itthipariggahe sati purisassa pañcakāmaguṇapariggaho paripuṇṇo eva hotīti vuttaṃ <bold>‘‘itthipariggahena sapariggaho’’</bold>ti. <bold>‘‘Itthipariggahena apariggaho’’</bold>ti ca idaṃ tevijjabrāhmaṇesu dissamānapariggahānaṃ duṭṭhullatamapariggahābhāvadassanaṃ. Evaṃ bhūtānaṃ tevijjānaṃ brāhmaṇānaṃ kā brahmunā saṃsandanā, brahmā pana sabbena sabbaṃ apariggahoti. <bold>Veracittena avero,</bold> kuto etassa verapayogoti adhippāyo. <bold>Cittagelaññasaṅkhātenā</bold>ti cittuppādagelaññasaññitena, iminā tassa rūpakāyagelaññabhāvo vutto hoti. <bold>Byāpajjhenā</bold>ti dukkhena. <bold>Uddhaccakukkuccādīhī</bold>ti ettha <bold>ādi</bold>saddena tadekaṭṭhā saṃkilesadhammā saṅgayhanti. Atoyevettha <bold>‘‘uddhaccakukkuccābhāvato’’</bold>ti <pageBreak edition="V" number="2.0380" /> tadubhayābhāvamattahetuvacanaṃ samatthitaṃ hoti. Appaṭipattihetubhūtāya vicikicchāya sati na kadāci cittaṃ purisassa vase vattati, pahīnāya pana tāya siyā cittassa purisavase vattananti āha <bold>‘‘vicikicchāyā’’</bold>tiādi. <bold>Cittagatikā</bold>ti cittavasikā. Tena vuttaṃ <bold>‘‘cittassa vase vattantī’’</bold>ti. <bold>Na tādiso</bold>ti brāhmaṇā viya na cittavasiko hoti, atha kho vasībhūtajhānābhiññatāya cittaṃ attano vase vattetīti <bold>vasavattī.</bold></paragraph>
    <paragraph line="31" number="552"><bold>Brahmalokamagge</bold>ti brahmalokagāmimagge paṭipajjitabbe, paññāpetabbe vā, taṃ paññapentāti adhippāyo. <bold>Upagantvā</bold>ti micchāpaṭipattiyā upasaṅkamitvā, paṭijānitvā vā. <bold>Samatalanti saññāyā</bold>ti matthake ekaṅgulaṃ vā upaḍḍhaṅgulaṃ vā sukkhatāya samatalanti saññāya. <bold>Paṅkaṃ otiṇṇā viyā</bold>ti anekaporisaṃ mahāpaṅkaṃ otiṇṇā viya. <bold>Anuppavisantī</bold>ti apāyamaggaṃ brahmalokamaggasaññāya ogāhanti. Tato eva <bold>saṃsīditvā visādaṃ pāpuṇanti. Eva</bold>nti ‘‘samatala’’ntiādinā vuttanayena. <bold>Saṃsīditvā</bold>ti nimujjitvā <pageBreak edition="M" number="2.0432" />. <bold>Marīcikāyā</bold>ti migataṇhikāya kattubhūtāya. <bold>Vañcetvā</bold>ti nadīsadisaṃ pakāsanena vañcetvā. <bold>Vāyamānā</bold>ti vāyamamānā, ayameva vā pāṭho. <bold>Sukkhataraṇaṃ maññe tarantī</bold>ti sukkhanadītaraṇaṃ taranti maññe. Abhinnepi bhedavacanametaṃ. <bold>Tasmā</bold>ti yasmā tevijjā amaggameva ‘‘maggo’’ti upagantvā saṃsīdanti, tasmā. <bold>Yathā te</bold>ti te ‘‘samatala’’nti saññāya paṅkaṃ otiṇṇā sattā <bold>hatthapādādīnaṃ saṃbhañjanaṃ paribhañjanaṃ</bold> pāpuṇanti yathā. <bold>Idheva cā</bold>ti imasmiñca attabhāve. <bold>Sukhaṃ vā sātaṃ vā na labhantī</bold>ti jhānasukhaṃ vā vipassanāsātaṃ vā na labhanti, kuto maggasukhaṃ vā nibbānasātaṃ vāti adhippāyo. <bold>Maggadīpaka</bold>nti ‘‘maggadīpaka’’ micceva tehi abhimataṃ. <bold>Tevijjaka</bold>nti tevijjatthañāpakaṃ. <bold>Pāvacana</bold>nti pakaṭṭhavacanasammataṃ pāṭhaṃ. <bold>Tevijjānaṃ brāhmaṇāna</bold>nti sambandhe sāmivacanaṃ. <bold>Iriṇa</bold>nti araññāniyā idaṃ adhivacananti āha <bold>‘‘agāmakaṃ mahārañña’’</bold>nti. <bold>Anupabhogarukkhehī</bold>ti migaruruādīnampi anupabhogārahehi kiṃ pakkādivisarukkhehi. <bold>Yatthā</bold>ti yasmiṃ vane. <bold>Parivattitumpi na sakkā honti</bold> mahākaṇṭakagacchagahanatāya. Ñātīnaṃ byasanaṃ vināso <bold>ñātibyasanaṃ. </bold> Evaṃ <bold>bhogasīlabyasanesu</bold>pi. Rogo eva byasati vibādhatīti <bold>rogabyasanaṃ.</bold> Evaṃ <bold>diṭṭhibyasane</bold>pi.</paragraph>
    <paragraph line="32" number="554"> Nanu jātasaddeneva ayamattho siddhoti codanamapaneti <bold>‘‘yo hī’’</bold>tiādinā. Jāto hutvā saṃvaḍḍhito <bold>jātasaṃvaḍḍho</bold>ti ācariyena (dī. ni. ṭī. 1.554) vuttaṃ, jāto ca so saṃvaḍḍho cāti <bold>jātasaṃvaḍḍho</bold>ti pana yujjati visesanaparanipātattā. <bold>Na sabbaso paccakkhā honti</bold> paricayābhāvato. <bold>Ciranikkhanto</bold>ti nikkhanto hutvā cirakālo. Ciraṃ nikkhantassa assāti <pageBreak edition="V" number="2.0381" /> hi <bold>ciranikkhanto.</bold> ‘‘Jātasaṃvaḍḍho’’ti padadvayena atthassa paripuṇṇābhāvato ‘‘tamena’’nti kammapadaṃ <bold>‘‘tāvadeva avasaṭa’’</bold>nti puna visesetīti vuttaṃ hoti. <bold>Dandhāyitatta</bold>nti vissajjane mandattaṃ saṇikavutti, taṃ pana saṃsayavasena cirāyanaṃ nāma hotīti āha <bold>‘‘kaṅkhāvasena cirāyitatta’’</bold>nti. <bold>Vitthāyitatta</bold>nti sārajjitattaṃ. Aṭṭhakathāyaṃ pana vitthāyitattaṃ nāma thambhitattanti adhippāyena <bold>‘‘thaddhabhāvaggahaṇa’’</bold>nti vuttaṃ. <bold>Appaṭihatabhāvaṃ dasseti</bold> tasseva anāvaraṇañāṇabhāvato. Nanvetampi antarāyapaṭihataṃ siyāti āsaṅkaṃ pariharati <bold>‘‘tassa hī’’</bold>tiādinā. <bold>Mārāvaṭṭanādivasenā</bold>ti ettha cakkhumohamucchākālādi saṅgayhati. <bold>Na sakkā</bold><pageBreak edition="M" number="2.0433" /><bold>tassa kenaci antarāyo kātuṃ</bold> catūsu anantarāyikadhammesu pariyāpannabhāvato.</paragraph>
    <paragraph line="33" number="555"> Uiccupasaggayoge lumpasaddo, lupisaddo vā uddharaṇattho hotīti vuttaṃ <bold>‘‘uddharatū’’</bold>ti. Upasaggavisesena hi dhātusaddā atthavisesavuttino honti yathā ‘‘ādāna’’nti. Pajāsaddo pakaraṇādhigatattā dārakavisayoti āha <bold>‘‘brāhmaṇadāraka’’</bold>nti.</paragraph>
    <subhead line="34">Brahmalokamaggadesanāvaṇṇanā</subhead>
    <paragraph line="35" number="556-7"><bold>‘‘Apubba</bold>nti iminā saṃvaṇṇetabbatākāraṇaṃ dīpeti. Yassa atisayena balaṃ atthi, so <bold>balavā</bold>ti vuttaṃ <bold>‘‘balasampanno’’</bold>ti. Saṅkhaṃ dhametīti <bold>saṅkhadhamako,</bold> saṅkhaṃ dhamayitvā tato saddapavattako. ‘‘Balavā’’tiādivisesanaṃ kimatthiyanti āha <bold>‘‘dubbalo hī’’</bold>tiādi. Balavato pana saṅkhasaddoti sambandho. <bold>Appanāva vaṭṭati</bold> paṭipakkhato sammadeva cetaso vimuttibhāvato, tasmā evaṃ vuttanti adhippāyo.</paragraph>
    <paragraph line="36"><bold>Pamāṇakataṃ kammaṃ nāma kāmāvacaraṃ vuccati</bold> pamāṇakarānaṃ saṃkilesadhammānaṃ avikkhambhanato. Tathā hi taṃ brahmavihārapubbabhāgabhūtaṃ pamāṇaṃ atikkamitvā odissakānodissakadisāpharaṇavasena vaḍḍhetuṃ na sakkā. Vuttavipariyāyato pana <bold>rūpārūpāvacaraṃ appamāṇakataṃ kammaṃ nāma. </bold> Tenāha <bold>‘‘tañhī’’</bold>tiādi. Tattha arūpāvacare odissakānodissakavasena pharaṇaṃ na labbhati, tathā disāpharaṇañca. Keci pana ‘‘taṃ āgamanavasena labbhatī’’ti vadanti, tadayuttaṃ. Na hi brahmavihāranissando āruppaṃ, atha kho kasiṇanissando, tasmā yaṃ subhāvitaṃ vasībhāvaṃ pāpitaṃ āruppaṃ, taṃ <bold>appamāṇakata</bold>nti daṭṭhabbaṃ. ‘‘Yaṃ vā sātisayaṃ brahmavihārabhāvanāya abhisaṅkhatena santānena nibbattitaṃ, yañca brahmavihārasamāpattito <pageBreak edition="V" number="2.0382" /> vuṭṭhāya samāpannaṃ arūpāvacarajjhānaṃ, taṃ iminā pariyāyena pharaṇapamāṇavasena <bold>appamāṇakata’’</bold>nti apare. Vīmaṃsitvā gahetabbaṃ.</paragraph>
    <paragraph line="37"><bold>Rūpāvacarārūpāvacarakamme</bold>ti rūpāvacarakamme ca arūpāvacarakamme ca sati. <bold>Na ohīyati na tiṭṭhatī</bold>ti katūpacitampi kāmāvacarakammaṃ yathādhigate mahaggatajjhāne aparihīne taṃ abhibhavitvā paṭibāhitvā sayaṃ ohīyakaṃ hutvā <pageBreak edition="M" number="2.0434" /> paṭisandhiṃ dātuṃ samatthabhāve na tiṭṭhati. ‘‘Na avasissatī’’ti etassa hi atthavacanaṃ ‘‘na ohīyatī’’ti, tadetaṃ ‘‘na avatiṭṭhatī’’ti etassa visesavacanaṃ, pariyāyavacanaṃ vā. Tenāha <bold>‘‘kiṃ vuttaṃ hotī’’</bold>tiādi. <bold>Laggitu</bold>nti āvarituṃ nisedhetuṃ. <bold>Ṭhātu</bold>nti paṭibalaṃ hutvā patiṭṭhātuṃ. <bold>Pharitvā</bold>ti paṭipharitvā. <bold>Pariyādiyitvā</bold>ti tassa sāmatthiyaṃ khepetvā. <bold>Okāsaṃ gahetvā</bold>ti vipākadānokāsaṃ gahetvā, iminā ‘‘laggituṃ vā ṭhātuṃ vā’’ti vacanameva vitthāretīti daṭṭhabbaṃ. <bold>‘‘Atha kho’’</bold>tiādi atthāpattidassanaṃ. Kammassa pariyādiyanaṃ nāma tassa vipākuppādanaṃ nisedhetvā attano vipākuppādanamevāti āha <bold>‘‘tassā’’</bold>tiādi. <bold>Tassā</bold>ti kāmāvacarakammassa <bold>vipākaṃ paṭibāhitvā. Sayamevā</bold>ti rūpārūpāvacarakammameva. <bold>Brahmasahabyataṃ upaneti</bold> asati tādisānaṃ cetopaṇidhiviseseti adhippāyo. Tissabrahmādīnaṃ viya hi mahāpuññānaṃ cetopaṇidhivisesena mahaggatakammaṃ parittakammassa vipākaṃ na paṭibāhatīti daṭṭhabbaṃ.</paragraph>
    <paragraph line="38">Atha mahaggatassa garukakammassa vipākaṃ paṭibāhitvā parittaṃ lahukakammaṃ kathamattano vipākassa okāsaṃ karotīti? Tīsupi kira <bold>vinayagaṇṭhipadesu</bold> evaṃ vuttaṃ ‘‘nikantibaleneva jhānaṃ parihāyati, tato parihīnajhānattā parittakammaṃ laddhokāsa’’nti. Keci pana vadanti ‘‘anīvaraṇāvatthāya nikantiyā jhānassa parihāni vīmaṃsitvā gahetabbā’’ti. Idamettha yuttatarakāraṇaṃ – asatipi mahaggatakammuno vipākapaṭibāhanasamatthe parittakamme ‘‘ijjhati bhikkhave sīlavato cetopaṇidhi visuddhattā sīlassā’’ti (dī. ni. 1.504; saṃ. ni. 4.352; a. ni. 8.35) vacanato kāmabhave cetopaṇidhi mahaggatakammassa vipākaṃ paṭibāhitvā parittakammuno vipākokāsaṃ karotīti. <bold>Evaṃ mettādivihārī</bold>ti vuttanayena appanāpattānaṃ mettādīnaṃ brahmavihārānaṃ vasena vihārī.</paragraph>
    <paragraph line="39" number="559"> Paṭhamamupanidhāya dutiyaṃ, kimetaṃ, yamupanidhīyatīti vuttaṃ <bold>‘‘paṭhamamevā’’</bold>tiādi. <bold>Majjhimapaṇṇāsake</bold> saṅgītanti ajjhāharitvā sambandho. Punappunaṃ saraṇagamanaṃ daḷhataraṃ, mahapphalatarañca, tasmā dutiyampi saraṇagamanaṃ katanti veditabbaṃ. <bold>Katipāhaccayenā</bold>ti dvīhatīhaccayena <pageBreak edition="V" number="2.0383" />. <bold>Pabbajitvā</bold>ti <pageBreak edition="M" number="2.0435" /> sāmaṇerapabbajjaṃ gahetvā. <bold>Aggaññasutta</bold>mpi (dī. ni. 3.112) amuṃyeva vāseṭṭhamārabbha kathesi, nāññanti ñāpetuṃ <bold>‘‘aggaññasutte’’</bold>tiādi vuttaṃ. Tattha āgatanayena <bold>upasampadañceva arahattañca alatthuṃ</bold> paṭilabhiṃsūti attho. Yamettha atthato na vibhattaṃ, tadetaṃ suviññeyyameva.</paragraph>
    <paragraph line="40">Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya ajjavamaddavasoraccasaddhāsatidhitibuddhikhantivīriyādidhammasamaṅginā sāṭṭhakathe piṭakattaye asaṅgāsaṃhīravisāradañāṇacārinā anekappabhedasakasamayasamayantaragahanajjhogāhinā mahāgaṇinā mahāveyyākaraṇena ñāṇābhivaṃsadhammasenāpatināmatherena mahādhammarājādhirājagarunā katāya sādhuvilāsiniyā nāma līnatthapakāsaniyā tevijjasuttavaṇṇanāya līnatthapakāsanā.</paragraph>
    <centered line="41">Tevijjasuttasaṃvaṇṇanā niṭṭhitā.</centered>
    <paragraph line="42">Tatridaṃ sādhuvilāsiniyā sādhuvilāsinittasmiṃ hoti –</paragraph>
    <gatha1 line="43">Byañjanañceva attho ca, vinicchayo ca sabbathā;</gatha1>
    <gathalast line="44">Sādhakena vinā vutto, natthi cettha yato tato.</gathalast>
    <gatha1 line="45">Sampassataṃ sudhīmataṃ, sādhūnaṃ cittatosanaṃ;</gatha1>
    <gathalast line="46">Karoti vividhaṃ sāyaṃ, tena <bold>sādhuvilāsinī</bold>ti.</gathalast>
    <subhead line="47">Nigamanakathā</subhead>
    <unindented line="48">Ettāvatā <pageBreak edition="V" number="2.0384" /><pageBreak edition="M" number="2.0436" /> ca –</unindented>
    <gatha1 line="49">Saddhamme pāṭavatthāya, sāsanassa ca vuddhiyā;</gatha1>
    <gathalast line="50">Vaṇṇanā yā samāraddhā, sīlakkhandhakathāya sā.</gathalast>
    <gatha1 line="51"><bold>Sādhuvilāsinī</bold> nāma, sabbaso pariniṭṭhitā;</gatha1>
    <gathalast line="52">Paṇṇāsāya sādhikāya, bhāṇavārappamāṇato.</gathalast>
    <gatha1 line="53">Anekasetibhindo yo, anantabalavāhano;</gatha1>
    <gathalast line="54">Sirīpavarādināmo, rājā nānāraṭṭhissaro.</gathalast>
    <gatha1 line="55">Jambudīpatale ramme, marammavisaye akā;</gatha1>
    <gathalast line="56">Tambadīparaṭṭhe puraṃ, <bold>amarapura</bold>nāmakaṃ.</gathalast>
    <gatha1 line="57">Maṇḍalācalasāmantaṃ, erāvatīnadissitaṃ;</gatha1>
    <gathalast line="58">Nānājanānamāvāsaṃ, hemapāsādalaṅkataṃ.</gathalast>
    <gatha1 line="59">Tatrābhisekapatto so, rajjaṃ kāresi dhammato;</gatha1>
    <gathalast line="60">Rājāgāramahāthūpaṃ, akāsi sampasādanaṃ.</gathalast>
    <gatha1 line="61">Uddhammaṃ ubbinayañca, pahāya jinasāsanaṃ;</gatha1>
    <gathalast line="62">Visodhesi yathābhūtaṃ, satataṃ daḷhamānaso.</gathalast>
    <gatha1 line="63">Teneva kārite ramme, chāyūdakasamappite;</gatha1>
    <gathalast line="64">Dvipākāraparikkhitte, bhāvanābhiratārahe.</gathalast>
    <gatha1 line="65">Mahāmunisamaññā yā, sambuddhasammukhā katā;</gatha1>
    <gathalast line="66">Paṭimā taṃpāsādamhā, ujuāsannadakkhiṇe.</gathalast>
    <gatha1 line="67">Asokārāmaārāme <pageBreak edition="V" number="2.0385" />, pañcabhūmimahālaye;</gatha1>
    <gathalast line="68"><bold>Ratanabhūmikitti</bold> vhaye, dhammapāsādalaṅkate.</gathalast>
    <gatha1 line="69">Tathā dakkhiṇadeviyā, nagarasamīpe kate;</gatha1>
    <gathalast line="70">Pubbuttare <bold>jayabhūmi-kittā</bold>bhidhānakepi ca.</gathalast>
    <gatha1 line="71">Tathevuttaradeviyā <pageBreak edition="M" number="2.0437" />, nagarabbhantare kate;</gatha1>
    <gathalast line="72">Soṇṇaguhathūpantike, <bold>parimāṇaka</bold>nāmake.</gathalast>
    <gatha1 line="73">Tathā ca uparājena, kate nagarapacchime;</gatha1>
    <gathalast line="74">Mahāguhathūpantike, <bold>maṅgalāvāsanā</bold>make.</gathalast>
    <gatha1 line="75">Iti soṇṇavihāresu, vasaṃnekesu vārato;</gatha1>
    <gathalast line="76">Sakkato sabbarājūnaṃ, tikkhattuṃ laddhalañchano.</gathalast>
    <gatha1 line="77"><bold>Ñāṇābhivaṃsadhammasenāpatī</bold>ti suvikhyāto;</gatha1>
    <gathalast line="78">Dvevibhaṅgādidhāraṇā, upajjhācariyataṃ patto.</gathalast>
    <gatha1 line="79">Laṅkādīpāgatānampi, paradīpanivāsinaṃ;</gatha1>
    <gathalast line="80">Bhikkhūnaṃ vācako dhammaṃ, paṭipattiṃ niyojako.</gathalast>
    <gatha1 line="81">Yaṃ nissāya visodhesi, sāsanaṃ esa bhūpati;</gatha1>
    <gathalast line="82">Atthabyañjanasampannaṃ, so’kāsi vaṇṇanaṃ imaṃ.</gathalast>
    <gatha1 line="83">Sambuddhaparinibbānā, pañcatālīsake’ddhake;</gatha1>
    <gathalast line="84">Tisate dvisahasse ca, sampatte sā suniṭṭhitā.</gathalast>
    <gatha1 line="85"><bold>Peṭakālaṅkāra</bold>vhayaṃ, nettisaṃvaṇṇanaṃ subhaṃ;</gatha1>
    <gathalast line="86">Imañca saṅkharontena, yaṃ puññaṃ pasutaṃ mayā.</gathalast>
    <gatha1 line="87">Aññampi <pageBreak edition="V" number="2.0386" /> tena puññena, patvāna bodhimuttamaṃ;</gatha1>
    <gathalast line="88">Tārayitvā bahū satte, moceyyaṃ bhavabandhanā.</gathalast>
    <gatha1 line="89">Sadā rakkhantu rājāno, dhammeneva pajaṃ imaṃ;</gatha1>
    <gathalast line="90">Niratā puññakammesu, jotentu jinasāsanaṃ.</gathalast>
    <gatha1 line="91">Ime ca pāṇino sabbe, sabbadā nirupaddavā;</gatha1>
    <gathalast line="92">Niccaṃ kalyāṇasaṅkappā, pappontu amataṃ padanti.</gathalast>
    <centered line="93">Iti dīghanikāyaṭṭhakathāya sīlakkhandhavaggasaṃvaṇṇanāya</centered>
    <centered line="94">Sādhuvilāsinī nāma abhinavaṭīkā samattā.</centered>
    <centered line="95">Sīlakkhandhavaggaabhinavaṭīkā niṭṭhitā.</centered>
  </content>
</document>