<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0105t.nrf5.xml</normativeSource>
    <archivePath>roman/tika/suttapitaka (tika)/dighanikaya (tika)/silakkhandhavagga-abhinavatika-2/7. jaliyasuttavannana.xml</archivePath>
    <baseFileName>7. jaliyasuttavannana</baseFileName>
    <titlePath>7. Jāliyasuttavaṇṇanā - Sīlakkhandhavagga-abhinavaṭīkā-2 - Dīghanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">7. Jāliyasuttavaṇṇanā</chapter>
    <subhead line="2">Dvepabbajitavatthuvaṇṇanā</subhead>
    <paragraph line="3" number="378"> Evaṃ <pageBreak edition="V" number="2.0299" /><pageBreak edition="M" number="2.0341" /> mahālisuttaṃ saṃvaṇṇetvā idāni jāliyasuttaṃ saṃvaṇṇento yathānupubbaṃ saṃvaṇṇanokāsassa pattabhāvaṃ vibhāvetuṃ, mahālisuttassānantaraṃ saṅgītassa suttassa jāliyasuttabhāvaṃ vā pakāsetuṃ <bold>‘‘evaṃ me sutaṃ…pe… kosambiyanti jāliyasutta’’</bold>nti āha. <bold>‘‘Ghositenā’’</bold>tiādinā majjhelopasamāsaṃ dasseti, ghositassa ārāmotipi vattabbaṃ. Evampi hi ‘‘anāthapiṇḍikassa ārāme’’tiādīsu (pārā. 234) viya dāyakakittanaṃ hoti, evaṃ pana kittento āyasmā ānando aññepi tassa diṭṭhānugatiāpajjane niyojetīti aññattha vuttaṃ. Tattha koyaṃ ghositaseṭṭhi nāma, kathañcānena ārāmo kārito, kathaṃ pana tattha bhagavā vihāsīti pucchāya sabbaṃ taṃ vissajjanaṃ samudāgamato paṭṭhāya saṅkhepatova dassento <bold>‘‘pubbe kirā’’</bold>tiādimāha. <bold>Allakapparaṭṭha</bold>nti bahūsu potthakesu dissati, katthaci pana <bold>‘‘addilaraṭṭha’’</bold>nti ca <bold>‘‘damiḷaraṭṭha’’</bold>nti ca likhitaṃ. <bold>Tato</bold>ti allakapparaṭṭhato. <bold>‘‘Puttaṃ…pe… agamāsī’’</bold>ti idampi ‘‘tassetaṃ kamma’’nti ñāpetuṃ vuttaṃ. <bold>Tadā</bold>ti tesaṃ gāmaṃ paviṭṭhadivase. <bold>Balavapāyāsa</bold>nti garutaraṃ bahupāyāsaṃ. <bold>Jīrāpetu</bold>nti samavepākiniyā gahaṇiyā pakkāpetuṃ. <bold>Asannihite</bold>ti gehato bahi aññaṃ gate. <bold>Bhussatī</bold>ti nadati, ‘‘bhubhu’’iti sunakhasaddaṃ karotīti attho. Idampissa ekaṃ kammaṃ. Paccekabuddhe pana cīvarakammatthāya aññaṃ ṭhānaṃ gate sunakhassa hadayaṃ phālitaṃ. Tiracchānā nāmete ujujātikā honti akuṭilā, manussā pana aññaṃ hadayena cinteti, aññaṃ mukhena kathenti. Tenevāha ‘‘gahanañhetaṃ bhante yadidaṃ manussā, uttānakañhetaṃ bhante yadidaṃ pasavo’’ti (ma. ni. 2.3).</paragraph>
    <paragraph line="4">Iti so tāya paccekabuddhe sinehavasena ujudiṭṭhitāya akuṭilatāya kālaṅkatvā tāvatiṃsabhavane nibbatto. Taṃ sandhāyāha <bold>‘‘so…pe… nibbattī’’</bold>ti. Tassa pana kaṇṇamūle kathentassa <pageBreak edition="V" number="2.0300" /> saddo soḷasayojanaṭṭhānaṃ <pageBreak edition="M" number="2.0342" /> pharati, pakatikathāsaddo pana sakalaṃ dasayojanasahassaṃ devanagaraṃ, evaṃ saraghosasampattiyā <bold>‘‘ghosakadevaputto’’ tveva nāmaṃ ahosi.</bold> Ayamassa paccekabuddhe sinehena bhukkaraṇassa nissando. <bold>Cavitvā</bold>ti āhārakkhayena cavitvā. Devalokato hi devaputtā āyukkhayena, puññakkhayena, āhārakkhayena, kopenāti catūhi kāraṇehi cavanti. Imassa pana kāmaguṇe paribhuñjato muṭṭhassatissa āhārakkhayena cavanaṃ hoti. So kosambiyaṃ nagarasobhiniyā kucchismiṃ paṭisandhiṃ gaṇhi. Nagarasobhiniyo kira dhītaraṃ paṭijagganti, na puttaṃ. Dhītaro hi tāsaṃ paveṇiṃ ghaṭayanti, tasmā sāpi taṃ saṅkārakūṭe chaḍḍāpeti. Ayamassa pubbe puttachaḍḍanakammassa nissando. Pāpakammañhi nāmetaṃ ‘‘appaka’’nti nāvamaññitabbaṃ. Tameko manusso kākasunakhaparivāritaṃ disvā ‘‘putto me laddho’’ti gehaṃ nesi, tassa pana hatthato kosambakaseṭṭhi kahāpaṇasahassaṃ datvā aggahesi, tamatthaṃ sandhāya <bold>‘‘kosambiyaṃ ekassa kulassa ghare nibbattī’’</bold>tiādi vuttaṃ. Sattakkhattuṃ ghātāpanatthaṃ upakkamakaraṇampi puttachaḍḍanakammasseva nissando. <bold>Seṭṭhidhītāyā</bold>ti janapadaseṭṭhino dhītāya. <bold>Veyyattiyenā</bold>ti paññāveyyattiyena. Sā hi tassa pitarā pesitaṃ mārāpanapaṇṇaṃ phāletvā vivāhapaṇṇaṃ bandhitvā jīvitalābhaṃ karoti. Tāyeva sarasampattiyā <bold>ghositaseṭṭhi nāma jāto.</bold></paragraph>
    <paragraph line="5"><bold>Sarīrasantappanattha</bold>nti himavanteva mūlaphalāhāratāya kilantasarīrassa loṇambilasevanena pīnanatthaṃ. <bold>Tasitā</bold>ti pipāsitā. <bold>Kilantā</bold>ti parissantakāyā. <bold>Vaṭarukkha</bold>nti mahānigrodharukkhaṃ. Te kira taṃ patvā tassa mūle nisīdiṃsu. Atha jeṭṭhakatāpaso nigrodharukkhassa sobhāsampattiṃ passitvā ‘‘mahānubhāvo maññe ettha adhivutthā devatā. Sādhu vatāyaṃ devatā isigaṇassa pānīyādidānena addhānaparissamaṃ vinodeyyā’’ti cintesi. Devatāpi tathā cintitaṃ utvā isigaṇassa pānīyanhānakabhojanāni adāsi. Tenāha <bold>‘‘tatthā’’</bold>tiādi. Jeṭṭhakatāpasassa pana tathā cintanaṃ avisesato sabbattha āropetvā <bold>‘‘saṅgahaṃ paccāsisantā’’</bold>ti vuttaṃ. <bold>‘‘Hatthaṃ pasāretvā’’</bold>ti iminā hatthappasāraṇamattena tassā yathicchitanipphattiṃ dasseti. <bold>Devatā āhā</bold>ti sā attano puññassa parittakattā lajjāya kathetuṃ avisahantīpi punappunaṃ nippīḷiyamānā <pageBreak edition="M" number="2.0343" /> evamāha. <bold>So</bold>ti anāthapiṇḍiko gahapati. <bold>Bhatakāna</bold>nti bhatiyā veyyāvaccaṃ karontānaṃ dāsapesakammakarānaṃ. <bold>Pakatibhattavetanamevā</bold>ti pakatiyā dātabbabhattavetanameva. Tadā uposathikattā kammaṃ akarontānampi kammakaraṇadivase dātabbabhattavetanameva, na tato ūnanti attho. <bold>Dhammapadaṭṭhakathāyaṃ</bold> khuddakabhāṇakānaṃ matena ‘‘sāyamāsatthāya āgato’’ti (dha. pa. aṭṭha. 1.2.sāmāvatīvatthu) vuttaṃ, idha pana dīghabhāṇakānaṃ matena <bold>‘‘majjhanhike pātarāsatthāya āgato’’</bold>ti. <bold>Kañcī</bold>ti kañcipi bhatakaṃ, kiñcipi bhatakakammanti vā sambandho. Majjhanhikakālattā <pageBreak edition="V" number="2.0301" /><bold>‘‘upaḍḍhadivaso gato’’</bold>ti āha, tena upaḍḍhadivasameva samādinnattā ‘‘upaḍḍhūposatho’’ti taṃ voharantīti dasseti. <bold>Dhammapadaṭṭhakathāyaṃ</bold> (dha. pa. aṭṭha. 1.2 sāmāvatīvatthu) rattibhāgena upaḍḍhūposatho vutto, idha pana majjhanhikato paṭṭhāya divasabhāgeneva, tadavasesadivasarattibhāgena vā. Asamepi hi bhāge upaḍḍhasaddo pavattati. <bold>Tadahevā</bold>ti aruṇuggamanakālaṃ sandhāya vuttaṃ.</paragraph>
    <paragraph line="6">‘‘Ghosopi kho dullabho lokasmiṃ yadidaṃ buddho’’ti <bold>sañjātapītipāmojjo. Tadahevā</bold>ti kosambiṃ pattadivasato dutiyadivaseyeva. <bold>Turitātthā</bold>ti turitā attha, sīghayāyino bhavathāti attho. Ehibhikkhupabbajjaṃ sandhāya <bold>‘‘pabbajitvā’’</bold>ti vuttaṃ. <bold>Arahatta</bold>nti catupaṭisambhidāsamalaṅkataṃ arahantabhāvaṃ. <bold>Tepi seṭṭhino</bold> sotāpattiphale patiṭṭhāya aḍḍhamāsamattaṃ dānāni datvā <bold>paccāgamma tayo vihāre kāresuṃ.</bold> Bhagavā pana devasikaṃ ekekasmiṃ vihāre vasati. Yassa ca vihāre vuttho, tasseva ghare piṇḍāya carati, tadā pana ghositassa vihāre viharati. Tena vuttaṃ ‘‘kosambiyaṃ viharati ghositārāme’’ti.</paragraph>
    <paragraph line="7">Bāhirasamayamattena <bold>upajjhāyo,</bold> na sāsane viya upajjhāyalakkhaṇena. Upecca parassa vācāya ārambhanaṃ bādhanaṃ <bold>upārambho,</bold> dosadassanavasena ghaṭṭananti attho. Tenāha <bold>‘‘vādaṃ āropetukāmā hutvā’’</bold>ti. Vadanti nindāvasena kathenti etenāti hi <bold>vādo,</bold> doso, tamāropetukāmā upari patiṭṭhapetukāmā hutvāti attho. Kathamāropetukāmāti āha <bold>‘‘iti kirā’’</bold>tiādi. <bold>Taṃ jīvaṃ taṃ sarīra</bold>nti yaṃ vatthu jīvasaññitaṃ, tadeva sarīrasaññitaṃ. Idañhi ‘‘rūpaṃ attato samanupassatī’’ti <pageBreak edition="M" number="2.0344" /> vuttavādaṃ gahetvā vadanti. Rūpañca attānañca advayaṃ ekībhāvaṃ katvā samanupassanavasena, ‘‘satto’’ti vā bāhirakaparikappitaṃ attānaṃ sandhāya vadanti. Tathā hi vuttaṃ <bold>‘‘idheva satto bhijjatī’’</bold>ti. <bold>Assā</bold>ti samaṇassa gotamassa. <bold>Bhijjatī</bold>ti nirudayavināsavasena vinassati. <bold>Tena</bold> jīvitasarīrānaṃ anaññattānujānanato, sarīrassa ca bhedadassanato. Na hettha yathā diṭṭhabhedavatā sarīrato anaññattā adiṭṭhopi jīvassa bhedo vutto, evaṃ adiṭṭhabhedavatā jīvato anaññattā sarīrassāpi abhedoti sakkā vattuṃ tassa bhedassa paccakkhasiddhattā, bhūtupādāyarūpavinimuttassa ca sarīrassa abhāvatoti iminā adhippāyenāha <bold>‘‘ucchedavādo hotī’’</bold>ti.</paragraph>
    <paragraph line="8"><bold>Aññaṃ jīvaṃ aññaṃ sarīra</bold>nti aññadeva vatthu jīvasaññitaṃ, aññaṃ sarīrasaññitaṃ. Idañhi ‘‘rūpavantaṃ attānaṃ samanupassatī’’tiādinayappavattavādaṃ gahetvā vadanti. Rūpabhedasseva diṭṭhattā <pageBreak edition="V" number="2.0302" />, attani ca tadabhāvato ‘‘attā nicco’’ti ayamattho āpanno vāti iminā adhippāyenāha <bold>‘‘satto sassato āpajjatī’’</bold>ti.</paragraph>
    <paragraph line="9" number="379-380"> Tayidaṃ nesaṃ vañjhāputtassa dīgharassatādiparikappanasadisaṃ, tasmāyaṃ pañho ṭhapanīyo. Na hesa atthanissito, na dhammanissito, nādibrahmacariyako, na nibbidādiatthāya saṃvattati. <bold>Poṭṭhapādasutta</bold>ñcettha nidassanaṃ. Taṃ tattha rājanimīlanaṃ katvā ‘‘tena hāvusosuṇāthā’’tiādinā satthā nesaṃ upari dhammadesanamārabhīti āha <bold>‘‘atha bhagavā’’</bold>tiādi. Sassatucchedadiṭṭhiyo <bold>dve antā.</bold> Ariyamaggo <bold>majjhimā paṭipadā. Tassāyeva paṭipadāyā</bold>ti micchāpaṭipadāya eva.</paragraph>
    <paragraph line="10"><bold>Saddhāpabbajitassā</bold>ti saddhāya pabbajitassa ‘‘evamahaṃ ito vaṭṭadukkhato nissarissāmī’’ti pabbajjamupagatassa, tadanurūpañca sīlaṃ pūretvā paṭhamajjhānena samāhitacittassa. <bold>Eta</bold>nti kilesavaṭṭaparivuddhidīpanaṃ ‘‘taṃ jīvaṃ taṃ sarīra’’ntiādikaṃ diṭṭhisaṃkilesanissitavacanaṃ. <bold>Nibbicikiccho na hotī</bold>ti dhammesu tiṇṇavicikiccho na hoti, tattha tattha āsappanaparisappanavasena pavattatīti attho.</paragraph>
    <paragraph line="11"><bold>Etamevaṃ</bold><pageBreak edition="M" number="2.0345" /><bold>jānāmī</bold>ti yena so bhikkhu paṭhamaṃ jhānaṃ upasampajja viharati, etaṃ sasampayuttaṃ dhammaṃ ‘‘mahaggatacitta’’nti evaṃ jānāmi. Tathā hi vuttaṃ ‘‘mahaggatacittametanti saññaṃ ṭhapesi’’nti. <bold>No ca evaṃ vadāmī</bold>ti yathā diṭṭhigatikā taṃ dhammajātaṃ sanissayaṃ abhedato gaṇhantā ‘‘taṃ jīvaṃ taṃ sarīra’’nti, tadubhayaṃ vā bhedato gaṇhantā ‘‘aññaṃ jīvaṃ añña sarīra’’nti attano micchāgāhaṃ pavedenti, evamahaṃ na vadāmi tassa dhammassa supariññātattā. Tenāha <bold>‘‘atha kho’’</bold>tiādi. Bāhirakā yebhuyyena kasiṇajjhānāni eva nibbattentīti vuttaṃ <bold>‘‘kasiṇaparikammaṃ bhāventassā’’</bold>ti. Yasmā bhāvanānubhāvena jhānādhigamo, bhāvanā ca pathavīkasiṇādisañjānanamukhena hotīti katvā saññāsīsena niddisīyati, tasmā <bold>‘‘saññābalena uppanna’’</bold>nti āha. Tena vuttaṃ ‘‘pathavīkasiṇameko sañjānātī’’tiādi. Yasmā pana bhagavatā tattha tattha vāre ‘‘atha ca panāhaṃ na vadāmī’’ti vuttaṃ, tasmā bhagavato vacanamupadesaṃ katvā na vattabbaṃ kiretaṃ kevalinā uttamapurisenāti adhippāyena <bold>‘‘na kallaṃ tasseta’’</bold>nti āhaṃsu, na sayaṃ paṭibhānenāti dassetuṃ <bold>‘‘maññamānā vadantī’’</bold>ti vuttaṃ. Sesaṃ anantarasutte vuttanayattā, pākaṭattā ca suviññeyyameva.</paragraph>
    <paragraph line="12">Iti <pageBreak edition="V" number="2.0303" /> sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya sādhuvilāsiniyā nāma līnatthapakāsaniyā jāliyasuttavaṇṇanāya līnatthapakāsanā.</paragraph>
    <centered line="13">Jāliyasuttavaṇṇanā niṭṭhitā.</centered>
  </content>
</document>