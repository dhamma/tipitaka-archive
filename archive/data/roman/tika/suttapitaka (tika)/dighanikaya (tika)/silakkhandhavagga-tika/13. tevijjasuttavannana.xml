<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0101t.tik13.xml</normativeSource>
    <archivePath>roman/tika/suttapitaka (tika)/dighanikaya (tika)/silakkhandhavagga-tika/13. tevijjasuttavannana.xml</archivePath>
    <baseFileName>13. tevijjasuttavannana</baseFileName>
    <titlePath>13. Tevijjasuttavaṇṇanā - Sīlakkhandhavagga-ṭīkā - Dīghanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">13. Tevijjasuttavaṇṇanā</chapter>
    <paragraph line="2" number="518"><bold>Uttarenā</bold>ti <pageBreak edition="V" number="1.0354" /><pageBreak edition="M" number="1.0399" /><pageBreak edition="P" number="1.0518" /> ettha <bold>ena</bold>-saddo disāvācīsaddato pañcamīantato adūrattho icchito, tasmā uttarena-saddena adūratthajotanaṃ dassento <bold>‘‘adūre uttarapasse’’</bold>ti āha. Akkharacintakā pana ena-saddayoge avadhivācini pade upayogavacanaṃ icchanti. Attho pana sāmivaseneva icchitoti idha sāmivacanavaseneva vuttaṃ.</paragraph>
    <paragraph line="3" number="519"><bold>Kulacārittādī</bold>ti <bold>ādi</bold>-saddena mantajjhenābhirūpatādisampattiṃ saṅgaṇhāti. <bold>Mantasajjhāyakaraṇattha</bold>nti āthabbaṇamantānaṃ sajjhāyakaraṇatthaṃ, tenāha <bold>‘‘aññesaṃ bahūnaṃ pavesanaṃ nivāretvā’’</bold>ti.</paragraph>
    <subhead line="4">Maggāmaggakathāvaṇṇanā</subhead>
    <paragraph line="5" number="520"><bold>‘‘Jaṅghacāra’’</bold>nti caṅkamato ito cito ca caraṇamāha. So hi jaṅghāsu kilamathavinodanattho cāroti tathā vutto. Tenāha ‘‘anucaṅkamantānaṃ anuvicarantāna’’nti. <bold>Tenā</bold>ti ubhosupi anucaṅkamanānuvicāraṇānaṃ labbhanato. Sahāyā hi te aññamañña sabhāgavuttikā. ‘‘Maggo’’ti icchitaṭṭhānaṃ ujukaṃ maggati upagacchati etenāti maggo, ujumaggo. Tadañño amaggo, tasmiṃ <bold>magge ca amagge ca. Paṭipada</bold>nti brahmalokagāmimaggassa pubbabhāgapaṭipadaṃ.</paragraph>
    <paragraph line="6">Niyyātīti niyyānīyo, so eva <bold>‘‘niyyāniko’’</bold>ti vuttoti āha <bold>‘‘niyyāyanto’’</bold>ti. Yasmā niyyātapuggalavasenassa niyyānikabhāvo <pageBreak edition="P" number="1.0519" />, tasmā ‘‘niyyāyanto’’ti puggalassa yoniso paṭipajjanavasena niyyāyanto maggo <bold>‘‘niyyātī’’</bold>ti vutto. <bold>Karotī</bold>ti attano santāne uppādeti. Uppādentoyeva hi tattha <bold>paṭipajjati</bold> nāma. Saha byeti vattatīti sahabyo, sahavattanako <pageBreak edition="V" number="1.0355" />. Tassa bhāvo <bold>sahabyatā</bold>ti āha <bold>‘‘sahabhāvāyā’’</bold>tiādi. Sahabhāvoti ca salokatā, samīpatā vā veditabbā, tenāha <bold>‘‘ekaṭṭhāne pātubhāvāyā’’</bold>ti. <bold>Sakameva ācariyavāda</bold>nti attano ācariyena pokkharasātinā kathitameva ācariyavādaṃ. <bold>Thometvā paggaṇhitvā</bold> ‘‘ayameva ujumaggo ayamañjasāyano’’ti pasaṃsitvā ukkaṃsitvā. <bold>Bhāradvājopi</bold><pageBreak edition="M" number="1.0400" /><bold>sakamevā</bold>ti bhāradvājopi māṇavo attano ācariyena tārukkhena kathitameva ācariyavādaṃ thometvā paggaṇhitvā vicaratīti yojanā. <bold>Tena vutta</bold>nti tena yathā tathā vā abhiniviṭṭhabhāvena vuttaṃ pāḷiyaṃ.</paragraph>
    <paragraph line="7" number="521-2"><bold>Aniyyānikā vā</bold>ti appāṭihāriyāva aññamaññassa vāde dosaṃ dassetvā aviparītatthadassanatthaṃ uttararahitā eva. Aññamaññassa vādassa ādito viruddhaggahaṇaṃ <bold>viggaho,</bold> sveva vivadanavasena aparāparaṃ uppanno <bold>vivādo</bold>ti āha <bold>‘‘pubbuppattiko viggaho aparabhāge vivādo’’</bold>ti. <bold>Duvidhopi eso</bold> viggaho, vivādoti dvidhā vuttopi virodho. <bold>Nānāācariyānaṃ vādato</bold>ti nānārucikānaṃ ācariyānaṃ vādabhāvato. <bold>Nānāvādo</bold> nānāvidho vādoti katvā.</paragraph>
    <paragraph line="8" number="523"><bold>Ekassāpī</bold>ti tumhesu dvīsu ekassāpi. <bold>Ekasmi</bold>nti sakavādaparavādesu ekasmimpi. <bold>Saṃsayo natthī</bold>ti ‘‘maggo nu kho, na maggo nu kho’’ti saṃsayo vicikicchā natthi. Añjasāyanabhāve pana saṃsayo. Tenāha ‘‘esa <pageBreak edition="P" number="1.0520" /> kirā’’tiādi. Bhagavā pana yadi sabbattha maggasaññino, <bold>evaṃ sati ‘‘kismiṃ vo viggaho’’ti pucchati</bold>.</paragraph>
    <paragraph line="9" number="524"> ‘‘Icchitaṭṭhānaṃ ujukaṃ maggati upagacchati etenāti maggo, ujumaggo. Tadañño amaggo’’ti vutto vāyamattho. <bold>Sabbe te</bold>ti sabbepi te nānāācariyehi vuttamaggā.</paragraph>
    <paragraph line="10">Ye pāḷiyaṃ ‘‘addhariyā brāhmaṇā’’tiādinā vuttā. Addharo nāma yaññaviseso, tadupayogibhāvato ‘‘addhariyā’’ tveva vuccanti yajūni, tāni sajjhāyantīti <bold>addhariyā,</bold> yajubbedino. Ye ca tittiriisinā kate mante sajjhāyanti, te<bold> tittiriyā,</bold> yajubbedino eva. Yajubbedasākhā hesā, yadidaṃ tittiraṃ. Chando vuccati visesato sāmavedo, taṃ sarena kāyantīti <bold>chandokā,</bold> sāmavedino. <bold>‘‘Chandogā’’</bold>tipi paṭhanti, so evattho. Bahavo irayo etthāti bavhāri, irubbedo. Taṃ adhīyantīti <bold>bavhārijjhā.</bold></paragraph>
    <paragraph line="11">‘‘Bahūnī’’ti <pageBreak edition="M" number="1.0401" /><pageBreak edition="V" number="1.0356" /> etthāyaṃ upamāsaṃsandanā – yathā te nānāmaggā ekaṃsato tassa gāmassa vā nigamassa vā pavesāya honti, evaṃ brāhmaṇehi paññāpiyamānāpi nānāmaggā brahmalokūpagamanāya brahmunā sahabyatāya ekaṃseneva hontīti.</paragraph>
    <paragraph line="12" number="527-529"><bold>Va-kāro āgamasandhimatta</bold>nti anatthako va-kāro, tena vaṇṇāgamena padantarasandhimattaṃ katanti attho. <bold>Andhapaveṇī</bold>ti andhapanti. <bold>‘‘Paññāsasaṭṭhi andhā’’</bold>ti idaṃ tassā andhapaveṇiyā mahato gacchagumbassa anuparigamanayogyatādassanaṃ. Evañhi te ‘‘suciraṃ velaṃ maggaṃ gacchāmā’’ti evaṃ saññino honti. <bold>Nāmakaṃyevā</bold>ti <pageBreak edition="P" number="1.0521" /> atthābhāvato nāmamattaṃyeva, taṃ pana bhāsitaṃ tehi sārasaññitampi nāmamattatāya asārabhāvato nihīnamevāti āha <bold>‘‘lāmakaṃyevā’’</bold>ti.</paragraph>
    <paragraph line="13" number="530"><bold>Yato</bold>ti bhummatthe nissakkavacanaṃ, sāmaññajotanā ca visese avatiṭṭhatīti āha <bold>‘‘yasmiṃ kāle’’</bold>ti. <bold>Āyācantī</bold>ti patthenti. Uggamanaṃ lokassa bahukārabhāvato tathā thomanāti. Ayaṃ kira brāhmaṇānaṃ laddhi ‘‘brāhmaṇānaṃ āyācanāya candimasūriyā gantvā loke obhāsaṃ karontī’’ti.</paragraph>
    <paragraph line="14" number="532"><bold>Idha pana kiṃ vattabba</bold>nti imasmiṃ pana appaccakkhabhūtassa brahmuno sahabyatāya maggadesane tevijjānaṃ kiṃ vattabbaṃ atthi, ye paccakkhabhūtānampi candimasūriyānaṃ sahabyatāya maggaṃ desetuṃ na sakkontīti adhippāyo. <bold>‘‘Yatthā’’</bold>ti ‘‘idha panā’’ti vuttamevatthaṃ paccāmasati.</paragraph>
    <subhead line="15">Aciravatīnadīupamākathāvaṇṇanā</subhead>
    <paragraph line="16" number="542"><bold>Samabharitā</bold>ti sampuṇṇā. Tato eva <bold>kākapeyyā. Pārā</bold>ti paratīraṃ. <bold>Apāra</bold>nti orimatīraṃ. <bold>Ehī</bold>ti āgaccha.</paragraph>
    <paragraph line="17" number="544"><bold>Pañcasīla…pe… veditabbā</bold> yamaniyamādibrāhmaṇadhammānaṃ tadantogadhabhāvato. <bold>Tabbiparītā</bold>ti pañcasīlādiviparītā pañca verādayo. ‘‘Punapī’’ti vatvā <bold>‘‘aparampī’’</bold>ti vacanaṃ itarāyapi nadi upamāya saṅgaṇhanatthaṃ.</paragraph>
    <paragraph line="18" number="546"><bold>Kāmayitabbaṭṭhenā</bold>ti <pageBreak edition="V" number="1.0357" /> kāmanīyabhāvena. <bold>Bandhanaṭṭhenā</bold>ti teneva kāmetabbabhāvena sattānaṃ cittassa ābandhanabhāvena. Kāmañcāyaṃ <bold>guṇa</bold>-saddo <pageBreak edition="M" number="1.0402" /> atthantaresupi diṭṭhappayogo, tesaṃ panettha asambhavato pārisesañāyena bandhanaṭṭheyeva yuttoti dassetuṃ <bold>‘‘anujānāmī’’</bold>tiādinā atthuddhāro āraddho, <bold>esevā</bold>ti bandhanaṭṭho eva. Na hi rūpādīnaṃ kāmetabbabhāve vuccamāne paṭalaṭṭho yujjati tathā kāmetabbatāya anadhippetattā. Rāsaṭṭhaānisaṃsaṭṭhesupi eseva <pageBreak edition="P" number="1.0522" /> nayo tathāpi kāmetabbatāya anadhippetattā. Pārisesato pana bandhanaṭṭho gahito. Yadaggena hi nesaṃ kāmetabbatā, tadaggena bandhanabhāvo cāti.</paragraph>
    <paragraph line="19">Koṭṭhāsaṭṭhopi tesu yujjateva cakkhuviññeyyādikoṭṭhāsabhāvena nesaṃ kāmetabbato. Koṭṭhāse ca guṇa-saddo dissati ‘‘diguṇaṃ vaḍḍhetabba’’ntiādīsu, sampadāṭṭhopi –</paragraph>
    <gatha1 line="20">‘‘Asaṅkhyeyyāni nāmāni, saguṇena mahesino;</gatha1>
    <gathalast line="21">Guṇena nāmamuddheyyaṃ, api nāmasahassato’’ti. (dha. sa. aṭṭha. 1313; udā. aṭṭha. 53; paṭi. ma. aṭṭha. 76);</gathalast>
    <unindented line="22">Ādīsu sopi idha na yujjatīti anuddhaṭo.</unindented>
    <paragraph line="23"><bold>Cakkhuviññeyyā</bold>ti cakkhuviññāṇena vijānitabbā, tena pana vijānanaṃ dassanamevāti āha <bold>‘‘passitabbā’’</bold>ti. ‘‘Sotaviññāṇena sotabbā’’ti evamādi <bold>etenupāyenā</bold>ti atidisati. Gavesitampi ‘‘iṭṭha’’nti vuccati, taṃ idha nādhippetanti āha <bold>‘‘pariyiṭṭhā vā hontu mā vā’’</bold>ti. <bold>Iṭṭhārammaṇabhūtā</bold>ti sukhārammaṇabhūtā. <bold>Kāmanīyā</bold>ti kāmetabbā. Iṭṭhabhāvena manaṃ appāyantīti <bold>manāpā. Piyajātikā</bold>ti piyasabhāvā.</paragraph>
    <paragraph line="24"><bold>Gedhenā</bold>ti lobhena abhibhūtā hutvā pañcakāmaguṇe paribhuñjantīti yojanā. <bold>Mucchākāra</bold>nti mohanākāraṃ. <bold>Adhiosannā</bold>ti adhiggayha ajjhosāya avasannā, tenāha <bold>‘‘ogāḷhā’’</bold>ti. <bold>Pariniṭṭhānappattā</bold>ti gilitvā pariniṭṭhāpanavasena pariniṭṭhānaṃ upagatā. <bold>Ādīnava</bold>nti kāmaparibhoge sampati, āyatiñca dosaṃ <bold>apassantā.</bold> Ghāsacchādanādisambhoganimittasaṃkilesato nissaranti apagacchanti etenāti nissaraṇaṃ, yoniso paccavekkhitvā tesaṃ paribhogapaññā. Tadabhāvato <bold>anissaraṇapaññā</bold>ti imamatthaṃ dassento <bold>‘‘idametthā’’</bold>tiādimāha.</paragraph>
    <paragraph line="25" number="548-9"><bold>Āvarantī</bold>ti <pageBreak edition="M" number="1.0403" /><pageBreak edition="V" number="1.0358" /><pageBreak edition="P" number="1.0523" /> kusalappavattiṃ āditova nivārenti. <bold>Nivārentī</bold>ti niravasesato vārayanti. <bold>Onandhantī</bold>ti ogāhantā viya chādenti. <bold>Pariyonandhantī</bold>ti sabbaso chādenti. <bold>Āvaraṇādīnaṃ vasenā</bold>ti āvaraṇādiatthānaṃ vasena. Te hi āsevanabalavatāya purimapurimehi pacchimapacchimā daḷhataratamādibhāvappattā vuttā.</paragraph>
    <subhead line="26">Saṃsandanakathāvaṇṇanā</subhead>
    <paragraph line="27" number="550"> Itthipariggahe sati purisassa pañcakāmaguṇapariggaho paripuṇṇo eva hotīti vuttaṃ <bold>‘‘sapariggahoti itthipariggahena sapariggaho’’</bold>ti. <bold>‘‘Itthipariggahena apariggaho’’</bold>ti ca idaṃ tevijjabrāhmaṇesu dissamānapariggahānaṃ duṭṭhullatamapariggahābhāvadassanaṃ. Evaṃbhūtānaṃ tevijjānaṃ brāhmaṇānaṃ kā brahmunā saṃsandanā, brahmā pana sabbena sabbaṃ apariggahoti. <bold>Veracittena avero,</bold> kuto etassa verappayogoti adhippāyo. <bold>Cittagelaññasaṅkhātenā</bold>ti cittuppādagelaññasaññitena, tenassa sabbarūpakāyagelaññabhāvo vutto hoti. <bold>Byāpajjhenā</bold>ti dukkhena. <bold>Uddhaccakukkuccādīhī</bold>ti <bold>ādi</bold>-saddena tadekaṭṭhā saṃkilesadhammā saṅgayhanti. Appaṭipattihetubhūtāya vicikicchāya sati na kadāci cittaṃ purisassa vase vattati, pahīnāya pana siyā vasavattananti āha <bold>‘‘vicikicchāya abhāvato cittaṃ vase vattetī’’</bold>ti. <bold>Cittagatikā</bold>ti cittavasikā, tenāha <bold>cittassa vase vattantī’’</bold>ti. <bold>Na tādiso</bold>ti brāhmaṇā viya cittavasiko na hoti, atha kho vasībhūtajjhānābhiññatāya cittaṃ attano vase vattetīti <bold>vasavattī.</bold></paragraph>
    <paragraph line="28" number="552"><bold>Brahmalokamagge</bold>ti brahmalokagāmimagge paṭipajjitabbe, paññapetabbe vā, taṃ paññapentāti adhippāyo. <bold>Upagantvā</bold>ti amaggameva ‘‘maggo’’ti micchāpaṭipajjanena upagantvā, paṭijānitvā vā. <bold>Paṅkaṃ otiṇṇā viyā</bold>ti matthake ekaṅgulaṃ vā upaḍḍhaṅgulaṃ vā sukkhatāya ‘‘samatala’’nti saññāya anekaporisaṃ mahāpaṅkaṃ <pageBreak edition="P" number="1.0524" /> otiṇṇā viya. <bold>Anuppavisantī</bold>ti apāyamaggaṃ brahmalokamaggasaññāya ogāhayanti. Tato eva <bold>saṃsīditvā visādaṃ pāpuṇanti. Eva</bold>nti ‘‘samatala’’ntiādinā vuttanayena. <bold>Saṃsīditvā</bold>ti nimmujjitvā. <bold>Sukkhataraṇaṃ maññe tarantī</bold>ti sukkhanaditaraṇaṃ taranti maññe. <bold>Tasmā</bold>ti yasmā tevijjā amaggameva ‘‘maggo’’ti upagantvā saṃsīdanti, tasmā. <bold>Yathā</bold><pageBreak edition="M" number="1.0404" /><bold>te</bold>ti yathā te ‘‘samatala’’nti saññāya paṅkaṃ otiṇṇā. <bold>Idheva cā</bold>ti imasmiñca attabhāve. <bold>Sukhaṃ vā sātaṃ vā na labhantī</bold>ti jhānasukhaṃ vā vipassanāsātaṃ vā na labhanti, kuto maggasukhaṃ vā nibbānasātaṃ vāti adhippāyo. <bold>Maggadīpaka</bold>nti maggadīpakābhimataṃ. <bold>‘‘Iriṇa’’</bold>nti araññāniyā idaṃ adhivacananti āha <bold>‘‘agāmakaṃ mahārañña’’</bold>nti <pageBreak edition="V" number="1.0359" />. Migaruruādīnampi <bold>anupabhogarukkhehi. Parivattitumpi na sakkā honti</bold> mahākaṇṭakatāya. Ñātīnaṃ byasanaṃ vināso <bold>ñātibyasanaṃ. </bold> Evaṃ <bold>bhogasīlabyasanāni</bold> veditabbāni. Rogo eva byasati vibādhatīti <bold>rogabyasanaṃ.</bold> Evaṃ <bold>diṭṭhibyasana</bold>mpi daṭṭhabbaṃ.</paragraph>
    <paragraph line="29" number="554"><bold>Jātasaṃvaḍḍho</bold>ti jāto hutvā saṃvaḍḍhito. <bold>Na sabbaso paccakkhā honti</bold> paricayābhāvato. <bold>Ciranikkhanto</bold>ti nikkhanto hutvā cirakālo. <bold>Dandhāyitatta</bold>nti vissajjane mandattaṃ saṇikavutti, taṃ pana saṃsayavasena cirāyanaṃ nāma <pageBreak edition="P" number="1.0525" /> hotīti āha <bold>‘‘kaṅkhāvasena cirāyitatta’’</bold>nti. <bold>Vitthāyitatta</bold>nti sārajjitattaṃ. Aṭṭhakathāyaṃ pana vitthāyitattaṃ nāma chambhitattanti adhippāyena <bold>‘‘thaddhabhāvaggahaṇa’’</bold>nti vuttaṃ.</paragraph>
    <paragraph line="30" number="555"><bold>U</bold>-iti upasaggayoge <bold>lumpa</bold>-saddo uddharaṇattho hotīti <bold>‘‘ullumpatū’’</bold>ti padassa <bold>uddharatū</bold>ti atthamāha. Upasaggavasena hi dhātu-saddā atthavisesavuttino honti yathā ‘‘uddharatū’’ti.</paragraph>
    <subhead line="31">Brahmalokamaggadesanāvaṇṇanā</subhead>
    <paragraph line="32" number="556"> Yassa atisayena balaṃ atthi, so <bold>‘‘balavā’’</bold>ti vuttoti āha <bold>‘‘balasampanno’’</bold>ti. Saṅkhaṃ dhamayatīti <bold>saṅkhadhamako,</bold> taṃ dhamayitvā tato saddapavattako. <bold>Appanāva vaṭṭati</bold> paṭipakkhato sammadeva cetaso vimuttibhāvato.</paragraph>
    <paragraph line="33"><bold>Pamāṇakataṃ kammaṃ nāma kāmāvacaraṃ</bold> pamāṇakarānaṃ saṃkilesadhammānaṃ avikkhambhanato. Tathā hi taṃ brahmavihārapubbabhāgabhūtaṃ pamāṇaṃ atikkamitvā odissakaanodissakadisāpharaṇavasena vaḍḍhetuṃ na sakkā. Vuttavipariyāyato pana <bold>appamāṇakataṃ kammaṃ nāma rūpārūpāvacaraṃ,</bold> tenāha <bold>‘‘tañhī’’</bold>tiādi. Tattha arūpāvacare odissakānodissakavasena pharaṇaṃ na labbhati, tathā disāpharaṇaṃ.</paragraph>
    <paragraph line="34">Keci <pageBreak edition="M" number="1.0405" /> pana taṃ āgamanavasena labbhatīti vadanti, tadayuttaṃ. Na hi brahmavihāranissando āruppaṃ, atha kho kasiṇanissando, tasmā yaṃ suvibhāvitaṃ vasībhāvaṃ pāpitaṃ āruppaṃ, taṃ <bold>‘‘appamāṇakata’’</bold>nti vuttanti daṭṭhabbaṃ. Yaṃ vā sātisayaṃ brahmavihārabhāvanāya abhisaṅkhatena santānena nibbattitaṃ, yañca brahmavihārasamāpattito vuṭṭhāya samāpannaṃ arūpāvacarajjhānaṃ, taṃ iminā <pageBreak edition="V" number="1.0360" /> pariyāyena pharaṇappamāṇavasena <pageBreak edition="P" number="1.0526" /><bold>appamāṇakata</bold>nti vattuṃ vaṭṭatīti apare. Vīmaṃsitvā gahetabbaṃ.</paragraph>
    <paragraph line="35"><bold>Rūpāvacarārūpāvacarakamme</bold>ti rūpāvacarakamme, arūpāvacarakamme ca sati. <bold>Na ohīyati na tiṭṭhatī</bold>ti katūpacitampi kāmāvacarakammaṃ yathādhigate mahaggatajjhāne aparihīne taṃ abhibhavitvā paṭibāhitvā sayaṃ ohīyakaṃ hutvā paṭisandhiṃ dātuṃ samatthabhāve na tiṭṭhati. <bold>Laggitu</bold>nti āvarituṃ nisedhetuṃ. <bold>Ṭhātu</bold>nti paṭibalo hutvā ṭhātuṃ. <bold>Pharitvā</bold>ti paṭippharitvā. <bold>Pariyādiyitvā</bold>ti tassa sāmatthiyaṃ khepetvā. Kammassa pariyādiyanaṃ nāma tassa vipākuppādanaṃ nisedhetvā attano vipākuppādananti āha <bold>‘‘tassa vipākaṃ paṭibāhitvā’’</bold>tiādi. <bold>Evaṃ mettādivihārī</bold>ti evaṃ vuttānaṃ mettādīnaṃ brahmavihārānaṃ vasena mettādivihārī.</paragraph>
    <paragraph line="36" number="559"><bold>Aggaññasutte…pe… alatthu</bold>nti aggaññasutte āgatanayena upasampadañceva arahattañca alatthuṃ paṭilabhiṃsu. Sesaṃ suviññeyyameva.</paragraph>
    <centered line="37">Tevijjasuttavaṇṇanāya līnatthappakāsanā.</centered>
    <centered line="38">Niṭṭhitā ca terasasuttapaṭimaṇḍitassa sīlakkhandhavaggassa atthavaṇṇanāya</centered>
    <centered line="39">Līnatthappakāsanāti.</centered>
    <centered line="40">Sīlakkhandhavaggaṭīkā niṭṭhitā.</centered>
  </content>
</document>