<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0101t.tik10.xml</normativeSource>
    <archivePath>roman/tika/suttapitaka (tika)/dighanikaya (tika)/silakkhandhavagga-tika/10. subhasuttavannana.xml</archivePath>
    <baseFileName>10. subhasuttavannana</baseFileName>
    <titlePath>10. Subhasuttavaṇṇanā - Sīlakkhandhavagga-ṭīkā - Dīghanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">10. Subhasuttavaṇṇanā</chapter>
    <subhead line="2">Subhamāṇavakavatthuvaṇṇanā</subhead>
    <paragraph line="3" number="444"><bold>‘‘Aciraparinibbute’’</bold>ti <pageBreak edition="P" number="1.0501" /><pageBreak edition="V" number="1.0340" /><pageBreak edition="M" number="1.0384" /> satthu parinibbutabhāvassa cirakālatāpaṭikkhepena āsannatā dassitā, kālaparicchedo na dassitoti taṃ paricchedato dassetuṃ <bold>‘‘parinibbānato uddhaṃ māsamatte kāle’’</bold>ti vuttaṃ. Tattha <bold>matta</bold>-ggahaṇena kālassa asampuṇṇataṃ joteti. Tudisaññito gāmo nivāso etassāti <bold>todeyyo.</bold> Taṃ panesa yasmā soṇadaṇḍo viya campaṃ, kūṭadanto viya ca khāṇumataṃ ajjhāvasati, tasmā vuttaṃ <bold>‘‘tassa adhipatittā’’</bold>ti issarabhāvatoti attho. <bold>Samāhāra</bold>nti sannicayaṃ. <bold>Paṇḍito gharamāvase</bold>ti yasmā appatarappatarepi vayamāne bhogā khiyanti, appatarappatarepi sañciyamāne vaḍḍhanti, tasmā viññujātiko kiñci vayaṃ akatvā āyameva uppādento gharāvāsaṃ anutiṭṭheyyāti lobhādesitaṃ paṭipattiṃ upadisati.</paragraph>
    <paragraph line="4"><bold>Adānameva sikkhāpetvā</bold> lobhābhibhūtatāya <bold>tasmiṃyeva ghare sunakho hutvā</bold> nibbatti. Lobhavasikassa hi duggati pāṭikaṅkhā. <bold>Ativiya piyāyati</bold> pubbaparicayena. <bold>Piṇḍāya pāvisi</bold> subhaṃ māṇavaṃ anuggaṇhitukāmo. <bold>Niraye nibbattissasi</bold> katokāsassa kammassa paṭibāhituṃ asakkuṇeyyabhāvato.</paragraph>
    <paragraph line="5">Brāhmaṇacārittassa bhāvitataṃ sandhāya, tathā pitaraṃ ukkaṃsento ca <bold>‘‘brahmaloke nibbatto’’</bold>ti āha. <bold>Taṃ pavattiṃ pucchī</bold>ti sutametaṃ mayā ‘‘mayhaṃ pitā sunakho hutvā nibbatto’’ti tumhehi vuttaṃ, kimidaṃ saccanti pucchi. <bold>Tatheva</bold><pageBreak edition="P" number="1.0502" /><bold>vatvā</bold>ti yathā pubbe sunakhassa vuttaṃ, tatheva vatvā. <bold>Avisaṃvādanattha</bold>nti saccāpanatthaṃ ‘‘todeyyabrāhmaṇo sunakho hutvā nibbatto’’ti attano vacanassa avisaṃvādanatthaṃ avisaṃvādabhāvassa dassanatthanti attho. <bold>Sabbaṃ dassesī</bold>ti <pageBreak edition="V" number="1.0341" /> buddhānubhāvena so sunakho taṃ sabbaṃ netvā dassesi, na jātissaratāya. Bhagavantaṃ disvā bhukkaraṇaṃ pana purimajātisiddhavāsanāvasena. <bold>Cuddasa pañhe pucchitvā</bold>ti ‘‘dissanti hi bho <pageBreak edition="M" number="1.0385" /> gotama manussā appāyukā, dissanti dīghāyukā. Dissanti bavhābādhā, dissanti appābādhā. Dissanti dubbaṇṇā, dissanti vaṇṇavanto. Dissanti appesakkhā, dissanti mahesakkhā. Dissanti appabhogā, dissanti mahābhogā. Dissanti nīcakulīnā, dissanti uccākulīnā. Dissanti duppaññā, dissanti paññāvanto’’ti (ma. ni. 3.289). Ime cuddasa pañhe pucchitvā, aṅgasubhatāya kiresa <bold>‘‘subho’’</bold>ti nāmaṃ labhi.</paragraph>
    <paragraph line="6" number="445"><bold>‘‘Ekā ca me kaṅkhā atthī’’</bold>ti iminā upari pucchiyamānassa pañhassa pageva tena abhisaṅkhatabhāvaṃ dasseti. <bold>Visabhāgavedanā</bold>ti dukkhavedanā. Sā hi kusalakammanibbatte attabhāve uppajjanakasukhavedanāpaṭipakkhabhāvato ‘‘visabhāgavedanā’’ti. Kāyaṃ gāḷhā hutvā bādhati pīḷetīti ‘‘ābādho’’ti ca vuccati. <bold>Ekadese uppajjitvā</bold>ti sarīrassa ekadese uṭṭhitāpi <bold>ayapaṭṭena ābandhitvā viya gaṇhāti</bold> aparivattabhāvakaraṇato, etena balavarogo ābādho nāmāti dasseti. <bold>Kicchajīvitakaro</bold>ti asukhajīvitāvaho, etena dubbalo appamattako rogo ātaṅkoti dasseti. <bold>Uṭṭhāna</bold>nti sayananisajjādito uṭṭhahanaṃ, tena yathā tathā aparāparaṃ sarīrassa parivattanaṃ vadati. <bold>Garuka</bold>nti bhāriyaṃ kicchasiddhikaṃ <pageBreak edition="P" number="1.0503" />. <bold>Kāye balaṃ na hotī</bold>ti etthāpi ‘‘gilānassevā’’ti padaṃ ānetvā sambandhitabbaṃ. Heṭṭhā catūhi padehi aphāsuvihārābhāvaṃ pucchitvā idāni phāsuvihārasabbhāvaṃ pucchati, tena saviseso phāsuvihāro pucchitoti daṭṭhabbo, asatipi atisayatthajotane sadde atisayatthassa labbhanato yathā ‘‘abhirūpāya deyyaṃ dātabba’’nti.</paragraph>
    <paragraph line="7" number="447"><bold>Kālañca samayañca upādāyā</bold>ti. Ettha <bold>kālo</bold> nāma upasaṅkamanassa yuttapattakālo. <bold>Samayo</bold> nāma tasseva paccayasāmaggī, atthato tajjaṃ sarīrabalañceva tappaccayaparissayābhāvo ca. <bold>Upādānaṃ</bold> nāma ñāṇena tesaṃ gahaṇaṃ sallakkhaṇanti dassetuṃ <bold>‘‘kālañcā’’</bold>tiādi vuttaṃ. <bold>Pharissatī</bold>ti vaḍḍhissati.</paragraph>
    <paragraph line="8" number="448"><bold>Cetiyaraṭṭhe</bold>ti cetiraṭṭhe. Ya-kārena hi padaṃ vaḍḍhetvā vuttaṃ. Cetiraṭṭhato aññaṃ visuṃyevekaṃ raṭṭhanti ca vadanti. <bold>Maraṇapaṭisaṃyutta</bold>nti maraṇaṃ <pageBreak edition="M" number="1.0386" /> nāma tādisānaṃ roga vaseneva hotīti yena rogena taṃ jātaṃ, tassa sarūpapucchā, kāraṇapucchā, maraṇahetukacittasantāpapucchā, tassa ca santāpassa sabbalokasādhāraṇatā, tathā maraṇassa ca appatikāratāti evaṃ ādinā maraṇapaṭisaṃyuttaṃ <pageBreak edition="V" number="1.0342" /> sammodanīyaṃ kathaṃ kathesīti dassetuṃ <bold>‘‘bho ānandā’’</bold>tiādi vuttaṃ. <bold>Na randhagavesī</bold> māro viya, <bold>na vīmaṃsanādhippāyo</bold> uttaramāṇavo viyāti adhippāyo. <bold>Yesu dhammesū</bold>ti vimokkhupāyesu niyyānadhammesu. <bold>Dharantī</bold>ti tiṭṭhanti, pavattantīti attho.</paragraph>
    <paragraph line="9" number="449"> Atthappayuttatāya saddapayogassa saddappabandhalakkhaṇāni tīṇi piṭakāni tadatthabhūtehi sīlādīhi dhammakkhandhehi saṅgayhantīti vuttaṃ <bold>‘‘tīṇi piṭakāni tīhi khandhehi saṅgahetvā’’</bold>ti. <bold>Saṅkhittena kathita</bold>nti ‘‘tiṇṇaṃ khandhāna’’nti evaṃ gahaṇato sāmaññato cāti saṅkhepeneva kathitaṃ. <bold>‘‘Katamesaṃ tiṇṇa’’</bold>nti <pageBreak edition="P" number="1.0504" /> ayaṃ adiṭṭhajotanā pucchā, na kathetukamyatā pucchāti vuttaṃ <bold>‘‘vitthārato pucchissāmī ‘ti cintetvā ‘katamesaṃ tiṇṇa’nti āhā’’</bold>ti. Kathetukamyatābhāve panassa therassa vacanatā siyā.</paragraph>
    <subhead line="10">Sīlakkhandhavaṇṇanā</subhead>
    <paragraph line="11" number="450-453"><bold>Sīlakkhandhassā</bold>ti ettha <bold>iti</bold>-saddo ādiattho, pakārattho vā, tena ‘‘ariyassa samādhikkhandhassa…pe… patiṭṭhāpesī’’ti ayaṃ ettako pāṭho dassitoti daṭṭhabbaṃ tenāha <bold>‘‘tesu dassitesū’’</bold>ti, uddesavasenāti adhippāyo. <bold>Bhagavatā vuttanayenevā</bold>ti sāmaññaphaladesanādīsu bhagavatā desitanayeneva, tenassa suttassa satthubhāsitabhāvaṃ jinavacanabhāvaṃ dasseti. <bold>Sāsane na sīlameva sāro</bold>ti ariyamaggasāre bhagavato sāsane yathā dassitaṃ sīlaṃ sāro eva na hoti sāravato mahato rukkhassa papaṭikaṭṭhāniyattā. Yadi evaṃ kasmā idha gahitanti āha <bold>‘‘kevalañhetaṃ patiṭṭhāmattakamevā’’</bold>ti. Jhānādiuttarimanussadhamme adhigantukāmassa adhiṭṭhānamattaṃ tattha appatiṭṭhitassa tesaṃ asambhavato. Atha vā <bold>na sīlameva sāro</bold>ti kāmañcettha sāsane ‘‘maggasīlaṃ, phalasīla’’nti idaṃ lokuttarasīlampi sārameva, tathāpi na sīlakkhandho eva sāro atha kho samādhikkhandhopi paññākkhandhopi <pageBreak edition="M" number="1.0387" /> sāro evāti evamettha attho daṭṭhabbo. Purimo eva sāro, tenāha <bold>‘‘ito uttarī’’</bold>tiādi.</paragraph>
    <subhead line="12">Samādhikkhandhavaṇṇanā</subhead>
    <paragraph line="13" number="454"> Kasmā panettha thero samādhikkhandhaṃ puṭṭho indriyasaṃvarādike vissajjesi, nanu evaṃ sante aññaṃ puṭṭho aññaṃ byākaronto ambaṃ puṭṭho labujaṃ byākaronto viya hotīti īdisī codanā idha anokāsāti dassento <bold>‘‘kathañca māṇava bhikkhu…pe… samādhikkhandhaṃ dassetukāmo</bold><pageBreak edition="V" number="1.0343" /><bold>ārabhī’’</bold>ti āha, tenettha indriyasaṃvarādayopi samādhiupakārataṃ upādāya samādhikkhandhapakkhikāni uddiṭṭhānīti dasseti <bold>rūpajjhānāneva āgatāni, na arūpajjhānāni</bold> rūpāvacaracatutthajjhānadesanānantaraṃ abhiññādesanāya avasaroti katvā. Rūpāvacaracatutthajjhānapādikā hi saparibhaṇḍā chapi abhiññāyo. Lokiyā abhiññā <pageBreak edition="P" number="1.0505" /> pana sijjhamānā yasmā aṭṭhasu samāpattīsu cuddasavidhena cittaparidamanena vinā na ijjhanti, tasmā abhiññāsu desiyamānāsu arūpajjhānānipi desitāneva honti nānantariyabhāvato, tenāha <bold>‘‘ānetvā pana dīpetabbānī’’</bold>ti. Vuttanayena desitāneva katvā saṃvaṇṇakehi pakāsetabbānīti attho. Aṭṭhakathāyaṃ pana ‘‘catutthajjhānaṃ upasampajja viharatī’’ti imināva arūpajjhānampi saṅgahitanti dassetuṃ <bold>‘‘catutthajjhānena hī’’</bold>tiādi vuttaṃ. Catutthajjhānañhi rūpavirāgabhāvanāvasena pavattaṃ ‘‘arūpajjhāna’’nti vuccatīti.</paragraph>
    <paragraph line="14" number="471-480"><bold>Na cittekaggatāmattakenevā</bold>ti ettha heṭṭhā vuttanayānusārena attho veditabbo. Lokiyassa samādhikkhandhassa adhippetattā <bold>‘‘na citte…pe… atthī’’</bold>ti vuttaṃ. Ariya-saddo cettha suddhapariyāyo, na lokuttarapariyāyo. Tathā heṭṭhāpi lokiyābhiññāpaṭisambhidāhi vināva arahatte adhigate nattheva uttariṃkaraṇīyanti sakkā vattuṃ yadatthaṃ bhagavati brahmacariyaṃ vussati, tassa siddhattā. Idha pana lokiyābhiññāpi āgatā eva. Sesaṃ suviññeyyameva.</paragraph>
    <centered line="15">Subhasuttavaṇṇanāya līnatthappakāsanā.</centered>
  </content>
</document>