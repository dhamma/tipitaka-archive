<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0101t.tik6.xml</normativeSource>
    <archivePath>roman/tika/suttapitaka (tika)/dighanikaya (tika)/silakkhandhavagga-tika/6. mahalisuttavannana.xml</archivePath>
    <baseFileName>6. mahalisuttavannana</baseFileName>
    <titlePath>6. Mahālisuttavaṇṇanā - Sīlakkhandhavagga-ṭīkā - Dīghanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">6. Mahālisuttavaṇṇanā</chapter>
    <subhead line="2">Brāhmaṇadūtavatthuvaṇṇanā</subhead>
    <paragraph line="3" number="359"><bold>Punappunaṃ</bold><pageBreak edition="Vipassana Research Institut" number="1.0298" /><pageBreak edition="Myanmar" number="1.0337" /><pageBreak edition="Pali Text Society" number="1.0440" /><bold>visālībhāvūpagamanato</bold>ti pubbe kira puttadhītuvasena dve dve hutvā soḷasakkhattuṃ jātānaṃ licchavīrājakumārānaṃ saparivārānaṃ anukkameneva vaḍḍhantānaṃ nivāsanaṭṭhānārāmuyyānapokkharaṇīādīnaṃ patiṭṭhānassa appahonakatāya nagaraṃ tikkhattuṃ gāvutantarena gāvutantarena parikkhipiṃsu, tenassa punappunaṃ visālībhāvaṃ gatattā ‘‘vesālī’’ tveva nāmaṃ jātaṃ, tena vuttaṃ <bold>‘‘punappunaṃ visālībhāvūpagamanato vesālīti laddhanāmake nagare’’</bold>ti. <bold>Sayaṃjāta</bold>nti sayameva jātaṃ aropimaṃ. <bold>Mahantabhāvenevā</bold>ti rukkhagacchānaṃ, ṭhitokāsassa ca mahantabhāvena, tenāha <bold>‘‘himavantena saddhiṃ ekābaddhaṃ hutvā’’</bold>ti. <bold>Kūṭāgārasālāsaṅkhepenā</bold>ti haṃsavaṭṭakacchannena kūṭāgārasālāniyāmena. Kosalesu jātā, bhavā vā, taṃ vā raṭṭhaṃ nivāso etesanti <bold>kosalakā.</bold> Evaṃ <bold>māgadhakā</bold> veditabbā. Yassa akaraṇe puggalo mahājāniyo hoti, taṃ karaṇaṃ arahatīti karaṇīyaṃ tena <bold>karaṇīyena,</bold> tenāha <bold>‘‘avassaṃ kattabbakammenā’’</bold>ti. <bold>Taṃ kiccanti vuccati</bold> sati samavāye kātabbato.</paragraph>
    <paragraph line="4" number="360"> Yā buddhānaṃ uppajjanārahā nānattasaññā, tāsaṃ <pageBreak edition="Pali Text Society" number="1.0441" /> vasena <bold>nānārammaṇācārato.</bold> Sambhavantasseva paṭisedho. <bold>Paṭikkammā</bold>ti nivattitvā tathā cittaṃ anuppādetvā. <bold>Sallīno</bold>ti jhānasamāpattiyā ekattārammaṇaṃ allīno.</paragraph>
    <subhead line="5">Oṭṭhaddhalicchavīvatthuvaṇṇanā</subhead>
    <paragraph line="6" number="361"><bold>Addhoṭṭhatāyā</bold>ti tassa kira uttaroṭṭhaṃ appakatāya tiriyaṃ phāletvā apanītaddhaṃ viya khāyati cattāro dante, dve ca dāṭhā na chādeti, tena naṃ <bold>‘‘oṭṭhaddho’’</bold>ti voharanti. Ayaṃ <pageBreak edition="Vipassana Research Institut" number="1.0299" /> kira upāsako saddho pasanno dāyako dānapati buddhamāmako dhammamāmako saṅghamāmako, tenāha <bold>purebhatta</bold>ntiādi.</paragraph>
    <paragraph line="7" number="362"><bold>Sāsane</bold><pageBreak edition="Myanmar" number="1.0338" /><bold>yuttapayutto</bold>ti bhāvanaṃ anuyutto. Sabbattha sīhasamānavuttinopi bhagavato parisāya mahante sati tadajjhāsayānurūpaṃ pavattiyamānāya dhammadesanāya viseso hotīti āha <bold>‘‘mahantena ussāhena dhammaṃ desessatī’’</bold>ti.</paragraph>
    <paragraph line="8"><bold>‘‘Vissāsiko’’</bold>ti vatvā tamassa vissāsikabhāvaṃ vibhāvetuṃ <bold>‘‘ayañhī’’</bold>tiādi vuttaṃ. Therassa khīṇā savassasato ālasiyabhāvo ‘‘appahīno’’ti na vattabbo, vāsanālesaṃ pana upādāyāha <bold>‘‘īsakaṃ appahīno viya hotī’’</bold>ti. Na hi sāvakānaṃ savāsanā kilesā pahīyanti.</paragraph>
    <paragraph line="9" number="363"> Vineyyajanānurodhena buddhānaṃ pāṭihāriyavijambhanaṃ hotīti vuttaṃ <bold>‘‘atha kho bhagavā’’</bold>tiādi, tenevāha <bold>‘‘saṃsūcitanikkhamano’’</bold>ti. Gandhakuṭito nikkhamanavelāyañhi chabbaṇṇā buddharasmiyo āveḷāveḷāyamalāyamalā hutvā savisesā pabhassarā vinicchariṃsu.</paragraph>
    <paragraph line="10" number="364"><bold>Tato para</bold>nti ‘‘hiyyo’’ti vuttadivasato anantaraṃ paraṃ <bold>purimataraṃ</bold> atisayena purimattā. Iti imesu dvīsu vavatthito yathākkamaṃ purimapurimatarabhāvo. Evaṃ santepi yadettha ‘‘purimatara’’nti vuttaṃ, tato pabhuti yaṃ <pageBreak edition="Pali Text Society" number="1.0442" /> yaṃ oraṃ, taṃ taṃ purimaṃ, yaṃ yaṃ paraṃ, taṃ taṃ purimataraṃ, orapārabhāvassa viya purimapurimatarabhāvassa ca apekkhāsiddhito, tenāha <bold>‘‘tato paṭṭhāyā’’</bold>tiādi. <bold>Mūladivasato paṭṭhāyā</bold>tiādidivasato paṭṭhāya. <bold>Agga</bold>nti paṭhamaṃ. Taṃ panettha parā atītā koṭi hotīti āha <bold>‘‘parakoṭiṃ katvā’’</bold>ti. <bold>Yaṃ</bold>-saddayogena cāyaṃ ‘‘viharāmī’’ti vattamānappayogo, attho pana atītakālavaseneva veditabbo, tenāha <bold>‘‘vihāsinti vuttaṃ hotī’’</bold>ti. Paṭhamavikappe ‘‘viharāmī’’ti padassa ‘‘yadagge’’ti iminā ujukaṃ sambandho dassito, dutiyavikappe pana ‘‘tīṇi vassānī’’ti imināpi.</paragraph>
    <paragraph line="11"><bold>Piyajātikānī</bold>ti iṭṭhasabhāvāni. <bold>Sātajātikānī</bold>ti madhurasabhāvāni. Madhuraṃ viyāti hi ‘‘madhura’’nti vuccati manoramaṃ yaṃ kiñci. <bold>Kāmūpasañhitānī</bold>ti ārammaṇaṃ karontena kāmena upasaṃhitāni, kāmanīyānīti attho, tenāha <bold>‘‘kāmassādayuttānī’’</bold>ti, kāmassādassa yuttāni yogyānīti attho. <bold>Sarīrasaṇṭhāne</bold>ti sarīrabimbe, ādhāre cetaṃ bhummaṃ. Tasmā <bold>saddenā</bold>ti <pageBreak edition="Myanmar" number="1.0339" /> taṃ nissāya <pageBreak edition="Vipassana Research Institut" number="1.0300" /> tato uppannena saddenāti attho. <bold>Madhurenā</bold>ti iṭṭhena. <bold>Ettāvatā</bold>ti dibbasotañāṇassa parikammākathanamattena. ‘‘Attanā ñātampi na katheti, kimassa sāsane adhiṭṭhānenā’’ti kujjhanto <bold>āghātaṃ bandhitvā</bold> saha kujjhaneneva jhānābhiññāhi parihāyi. <bold>Cintesī</bold>ti ‘‘kasmā nu kho mayhaṃ taṃ parikammaṃ na kathesī’’ti parivitakkento ayoniso ummujjanavasena cintesi. <bold>Anukkamenā</bold>ti pāthikasutte āgatanayena <pageBreak edition="Pali Text Society" number="1.0443" /> taṃ taṃ ayuttameva cintento, bhāsanto, karonto ca anukkamena. Bhagavati baddhāghātatāya sāsane patiṭṭhaṃ alabhanto <bold>gihibhāvaṃ patvā.</bold></paragraph>
    <subhead line="12">Ekaṃsabhāvitasamādhivaṇṇanā</subhead>
    <paragraph line="13" number="366-371"><bold>Ekaṃsāyā</bold>ti tadattheyeva catutthī, tasmā ekaṃsatthanti attho. <bold>Aṃsa</bold>-saddo cettha koṭṭhāsapariyāyo, so ca adhikārato dibbarūpadassanadibbasaddassavanavasena veditabboti āha <bold>‘‘ekakoṭṭhāsāyā’’</bold>tiādi. <bold>Anudisāyā</bold>ti puratthimadakkhiṇādibhedāya catubbidhāya anudisāya. <bold>Ubhayakoṭṭhāsāyā</bold>ti dibbarūpadassanatthāya, dibbasaddassavanatthāya ca. <bold>Bhāvito</bold>ti yathā dibbacakkhuñāṇaṃ, dibbasotañāṇañca samadhigataṃ hoti, evaṃ bhāvito. Tayidaṃ visuṃ visuṃ parikammakaraṇena ijjhantīsu vattabbaṃ natthi, ekajjhaṃ ijjhantīsupi kameneva kiccasiddhi ekajjhaṃ kiccasiddhiyā asambhavato. Pāḷiyampi ekassa ubhayasamatthatāsandassanatthameva ‘‘dibbānañca rūpānaṃ dassanāya, dibbānañca saddānaṃ savanāyā’’ti vuttaṃ, na ekajjhaṃ kiccasiddhisambhavato. <bold>‘‘Ekaṃsabhāvito samādhihetū’’</bold>ti iminā sunakkhatto dibbacakkhuñāṇāya eva parikammassa katattā vijjamānampi dibbasaddaṃ nāssossīti dasseti. <bold>Apaṇṇaka</bold>nti avirajjhanakaṃ, anavajjanti vā attho.</paragraph>
    <paragraph line="14" number="372"> ‘‘Samādhi eva’’ bhāvetabbaṭṭhena <bold>samādhibhāvanā. </bold> ‘‘Dibbasotañāṇaṃ seṭṭha’’nti maññamānenāpi mahālinā dibbacakkhuñāṇampi tena saha gahetvā ‘‘etāsaṃ nūna bhante’’tiādinā pucchitanti <bold>‘‘ubhayaṃsabhāvitānaṃ samādhīnanti attho’’</bold>ti vuttaṃ. <bold>Bāhirā</bold><pageBreak edition="Pali Text Society" number="1.0444" /><bold>etā samādhibhāvanā</bold> aniyyānikattā. Tā hi ito bāhirakānampi ijjhanti. <bold>Na ajjhattikā</bold> bhagavato sāmukkaṃsikabhāvena <pageBreak edition="Myanmar" number="1.0340" /> appaveditattā. <bold>Yadattha</bold>nti yesaṃ atthāya. <bold>Te</bold>ti te ariyaphaladhamme. Te hi sacchikātabbāti.</paragraph>
    <subhead line="15">Catuariyaphalavaṇṇanā</subhead>
    <paragraph line="16" number="373"><bold>Tasmā</bold>ti <pageBreak edition="Vipassana Research Institut" number="1.0301" /> vaṭṭadukkhe saṃyojanato. <bold>‘‘Maggasotaṃ āpanno’’</bold>ti phalaṭṭhassa vasena vuttaṃ. Maggaṭṭho hi maggasotaṃ āpajjati. Tenevāha ‘‘sotāpanne’’ti, ‘‘sotāpattiphalasacchikiriyāya paṭipanne’’ti (ma. ni. 3.379) ca. <bold>Apatanadhammo</bold>ti anuppajjana- (ma. ni. 3.379) sabhāvo. <bold>Dhammaniyāmenā</bold>ti maggadhammaniyāmena. Heṭṭhimantato sattamabhavato upari anuppajjanadhammatāya vā niyato. <bold>Paraṃ ayanaṃ</bold> parāgati.</paragraph>
    <paragraph line="17">Tanuttaṃ nāma pavattiyā mandatā, viraḷatā cāti āha <bold>‘‘tanuttā’’</bold>tiādi. <bold>Heṭṭhābhāgiyāna</bold>nti heṭṭhābhāgassa kāmabhavassapaccayabhāvena hitānaṃ. <bold>Opapātiko</bold>ti upapātiko upapatane sādhukārīti katvā. Vimuccatīti vimutti, cittameva vimutti <bold>cetovimuttī</bold>ti āha <bold>‘‘sabbakilesa…pe… adhivacana’’</bold>nti. Cittasīsena cettha samādhi gahito ‘‘cittaṃ <pageBreak edition="Pali Text Society" number="1.0445" /> paññañca bhāvaya’’nti. Ādīsu (saṃ. ni. 1.23; peṭako. 22; mi. pa. 2.9) viya. <bold>Paññāvimuttī</bold>ti etthāpi eseva nayo, tenāha <bold>‘‘paññāva paññāvimuttī’’</bold>ti. <bold>Sāma</bold>nti attanāva, aparappaccayenāti attho. <bold>Abhiññā</bold>ti ya-kāralopena niddesoti āha <bold>‘‘abhijānitvā’’</bold>ti.</paragraph>
    <subhead line="18">Ariyaaṭṭhaṅgikamaggavaṇṇanā</subhead>
    <paragraph line="19" number="374-5"> Ariyasāvako nibbānaṃ, ariyaphalañca paṭipajjati etāyāti paṭipadā, sā ca tassa pubbabhāgo evāti idha <bold>‘‘pubbabhāgapaṭipadāyā’’</bold>ti ariyamaggamāha. ‘‘Aṭṭha aṅgāni assā’’ti aññapadatthasamāsaṃ akatvā aṭṭhaṅgāni assa santīti <bold>aṭṭhaṅgiko</bold>ti padasiddhi daṭṭhabbā.</paragraph>
    <paragraph line="20">Sammā aviparītaṃ yāthāvato catunnaṃ ariyasaccānaṃ paccakkhato dassanasabhāvā <bold>sammā dassanalakkhaṇā.</bold> Sammadeva nibbānārammaṇe cittassa abhiniropanasabhāvo <bold>sammā abhiniropanalakkhaṇo.</bold> Caturaṅgasamannāgatā vācā janaṃ saṅgaṇhātīti tabbipakkhaviratisabhāvā sammāvācā bhedakaramicchāvācāpahānena <pageBreak edition="Myanmar" number="1.0341" /> jane sampayutte ca pariggaṇhanakiccavatī hotīti <bold>sammā pariggahaṇalakkhaṇā.</bold> Yathā cīvarakammādiko kammanto ekaṃ kātabbaṃ samuṭṭhāpeti, taṃ taṃ kiriyānipphādako vā cetanāsaṅkhāto kammanto hatthapādacalanādikaṃ kiriyaṃ samuṭṭhāpeti, evaṃ sāvajjakattabbakiriyāsamuṭṭhāpakamicchākammantappahānena <pageBreak edition="Pali Text Society" number="1.0446" /> sammākammanto niravajjasamuṭṭhāpanakiccavā <pageBreak edition="Vipassana Research Institut" number="1.0302" /> hoti, sampayutte ca samuṭṭhāpento eva pavattatīti <bold>sammā samuṭṭhāpanalakkhaṇo sammākammanto.</bold> Kāyavācānaṃ, khandhasantānassa ca saṃkilesabhūtamicchājīvappahānena <bold>sammā vodāpanalakkhaṇo sammāājīvo.</bold> Kosajjapakkhato patituṃ adatvā sampayuttadhammānaṃ paggaṇhanasabhāvoti <bold>sammā paggāhalakkhaṇo sammāvāyāmo.</bold> Sammadeva upaṭṭhānasabhāvāti <bold>sammā upaṭṭhānalakkhaṇā sammāsati.</bold> Vikkhepaviddhaṃsanena sammadeva cittassa samādahanasabhāvoti <bold>sammā samādhānalakkhaṇo sammāsamādhi.</bold></paragraph>
    <paragraph line="21"><bold>Attano paccanīkakilesā</bold> diṭṭhekaṭṭhā avijjādayo. <bold>Passatī</bold>ti pakāseti kiccapaṭivedhena paṭivijjhati, tenāha <bold>‘‘tappaṭicchādaka…pe… asammohato’’</bold>ti. Teneva hi sammādiṭṭhisaṅkhātena aṅgena tattha paccavekkhaṇā pavattatīti <bold>tathevā</bold>ti attano paccanīkakilesehi saddhinti attho.</paragraph>
    <paragraph line="22"><bold>Kiccato</bold>ti pubbabhāgehi dukkhādiñāṇehi kātabbassa kiccassa idha sātisayaṃ nipphattito imasseva vā ñāṇassa dukkhādippakāsanakiccato. <bold>Cattāri nāmāni labhati</bold> catūsu saccesu kātabbakiccanipphattito. <bold>Tīṇi nāmāni labhati</bold> kāmasaṅkappādippahānakiccanipphattito. <bold>Sikkhāpadavibhaṅge</bold> (vibha. 703) ‘‘viraticetanā, sabbe sampayuttadhammā ca sikkhāpadānī’’ti vuccantīti tattha padhānānaṃ viraticetanānaṃ vasena <bold>‘‘viratiyopi</bold><pageBreak edition="Pali Text Society" number="1.0447" /><bold>honti cetanāyopī’’</bold>ti āha. Musāvādādīhi viramaṇakāle vā viratiyo, subhāsitādivācābhāsanādikāle ca cetanāyo yojetabbā. <bold>Maggakkhaṇe viratiyova</bold> cetanānaṃ amaggaṅgattā ekassa ñāṇassa dukkhādiñāṇatā viya, ekāya viratiyā musāvādādiviratibhāvo viya ca ekāya cetanāya sammāvācādikiccattayasādhanasabhāvābhāvā sammāvācādibhāvāsiddhito, taṃsiddhiyañca aṅgattayattāsiddhito ca. <bold>Sammappadhānasatipaṭṭhānavasenā</bold>ti <pageBreak edition="Myanmar" number="1.0342" /> catusammappadhānacatusatipaṭṭhānabhāvavasena.</paragraph>
    <paragraph line="23"><bold>Pubbabhāgepi maggakkhaṇepi sammāsamādhiyevā</bold>ti. Yadipi samādhiupakārakānaṃ abhiniropanānumajjanasampiyāyanabrūhanasantasukhānaṃ vitakkādīnaṃ vasena catūhi jhānehi sammāsamādhi vibhatto, tathāpi vāyāmo viya anuppannākusalānuppādanādicatuvāyāmakiccaṃ, sati viya ca asubhāsukhāniccānattesu kāyādīsu subhādisaññāpahānacatusatikiccaṃ eko samādhi catukkajjhānasamādhikiccaṃ na sādhetīti pubbabhāgepi paṭhamajjhānasamādhi paṭhamajjhānasamādhi eva maggakkhaṇepi, tathā pubbabhāgepi catutthajjhānasamādhi catutthajjhānasamādhi eva maggakkhaṇepīti attho.</paragraph>
    <paragraph line="24"><bold>Tasmā</bold>ti <pageBreak edition="Vipassana Research Institut" number="1.0303" /> paññāpajjotattā <bold>avijjandhakāraṃ vidhamitvā</bold> paññāsatthattā <bold>kilesacore ghātento. Bahukārattā</bold>ti yvāyaṃ anādimati saṃsāre iminā kadācipi asamugghāṭitapubbo kilesagaṇo tassa samugghāṭako ariyamaggo <pageBreak edition="Pali Text Society" number="1.0448" />. Tattha cāyaṃ sammādiṭṭhi pariññābhisamayādivasena pavattiyā pubbaṅgamā hotīti bahukārā, tasmā bahukārattā.</paragraph>
    <paragraph line="25"><bold>Tassā</bold>ti sammādiṭṭhiyā. ‘‘Bahukāro’’ti vatvā taṃ bahukārataṃ upamāya vibhāvetuṃ ‘‘yathā hī’’tiādi vuttaṃ. ‘‘Ayaṃ’’ tambakaṃsādimayattā <bold>kūṭo.</bold> Ayaṃ samasāratāya mahāsāratāya <bold>cheko. Eva</bold>nti yathā heraññikassa cakkhunā disvā kahāpaṇavibhāgajānane karaṇantaraṃ bahukāraṃ yadidaṃ hattho, evaṃ yogāvacarassa paññāya oloketvā dhammavibhāgajānane dhammantaraṃ bahukāraṃ yadidaṃ vitakko vitakketvā tadavabodhato, tasmā sammāsaṅkappo sammādiṭṭhiyā bahukāroti adhippāyo. Dutiyaupamāyaṃ <bold>eva</bold>nti yathā tacchako parena parivattetvā parivattetvā dinnaṃ dabbasambhāraṃ vāsiyā tacchetvā gehakaraṇakamme upaneti, evaṃ yogāvacaro vitakkena lakkhaṇādito vitakketvā dinnadhamme yāthāvato paricchinditvā pariññābhisamayādikamme upanetīti yojanā. Vacībhedassa upakārako vitakko sāvajjānavajjavacībhedanivattanapavattanakarāya sammāvācāyapi upakārako evāti <bold>‘‘svāya’’</bold>ntiādi vuttaṃ.</paragraph>
    <paragraph line="26">Vacībhedassa <pageBreak edition="Myanmar" number="1.0343" /> niyāmikā <bold>vācā</bold> kāyikakiriyāniyāmakassa <bold>kammantassa upakārikā. Tadubhayānantara</bold>nti duccaritadvayapahāyakassa sucaritadvayapāripūrihetubhūtassa sammāvācāsammākammantadvayassa anantaraṃ. <bold>Idaṃ vīriya</bold>nti catubbidhaṃ sammappadhānavīriyaṃ. Indriyasamatādayo samādhissa upakāradhammā. Tabbipariyāyato apakāradhammā <pageBreak edition="Pali Text Society" number="1.0449" /> veditabbā. <bold>Gatiyo</bold>ti nipphattiyo, kiccādisabhāve vā. <bold>Samannesitvā</bold>ti upadhāretvā.</paragraph>
    <subhead line="27">Dvepabbajitavatthuvaṇṇanā</subhead>
    <paragraph line="28" number="376-7"><bold>‘‘Kasmā āraddha’’</bold>nti anusandhikāraṇaṃ pucchitvā taṃ vibhāvetuṃ <bold>‘‘ayaṃ kirā’’</bold>tiādi vuttaṃ, tena ajjhāsayānusandhivasena upari desanā pavattāti dasseti. <bold>Tenā</bold>ti tathāladdhikattā. <bold>Assā</bold>ti licchavīrañño. <bold>Desanāyā</bold>ti saṇhasukhumāyaṃ suññatapaṭisaṃyuttāyaṃ yathādesitadesanāyaṃ. <bold>Nādhimuccatī</bold>ti na saddahati na pasīdati. <bold>Tantidhammaṃ nāma kathento</bold>ti yesaṃ atthāya dhammo kathīyati, tasmiṃ tesaṃ asatipi maggapaṭivedhe kevalaṃ sāsane tantidhammaṃ katvā kathento. <bold>Evarūpassā</bold>ti sammāsambuddhattā aviparītadhammadesanatāya evaṃpākaṭadhammakāyassa <bold>satthu. Yuttaṃ</bold><pageBreak edition="Vipassana Research Institut" number="1.0304" /><bold>nu kho etaṃ assā</bold>ti assa paṭhamajjhānādisamadhigamena samāhitacittassa kulaputtassa etaṃ ‘‘taṃ jīva’’ntiādinā ucchedādigāhagahaṇaṃ api nu yuttanti pucchati. Laddhiyā pana jhānādhigamamattena na tāva vivecitattā <bold>‘‘tehi yutta’’</bold>nti vuttaṃ <bold>taṃ vādaṃ paṭikkhipitvā</bold>ti jhānalābhinopi taṃ gahaṇaṃ ‘‘ayuttamevā’’ti taṃ ucchedavādaṃ sassatavādaṃ vā paṭikkhipitvā. <bold>Attamanā ahesu</bold>nti yasmā khīṇāsavo vigatasammoho tiṇṇavicikiccho, ‘‘tasmā tassa tathā vattuṃ na yutta’’nti uppannanicchayatāya taṃ <bold>mama vacanaṃ sutvā</bold> attamanā ahesunti attho. <bold>Sopi</bold> licchavī rājā te viya sañjātanicchayattā <bold>attamano ahosi.</bold> Yaṃ panettha atthato avibhattaṃ, taṃ suviññeyyameva.</paragraph>
    <centered line="29">Mahālisuttavaṇṇanāya līnatthappakāsanā.</centered>
  </content>
</document>