<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0101t.tik7.xml</normativeSource>
    <archivePath>roman/tika/suttapitaka (tika)/dighanikaya (tika)/silakkhandhavagga-tika/7. jaliyasuttavannana.xml</archivePath>
    <baseFileName>7. jaliyasuttavannana</baseFileName>
    <titlePath>7. Jāliyasuttavaṇṇanā - Sīlakkhandhavagga-ṭīkā - Dīghanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">7. Jāliyasuttavaṇṇanā</chapter>
    <subhead line="2">Dvepabbajitavatthuvaṇṇanā</subhead>
    <paragraph line="3" number="378"> ‘‘Ghositena <pageBreak edition="Vipassana Research Institut" number="1.0305" /><pageBreak edition="Myanmar" number="1.0344" /><pageBreak edition="Pali Text Society" number="1.0450" /> seṭṭhinā kate ārāme’’ti vatvā tattha koyaṃ ghositaseṭṭhi nāma, kathañcānena ārāmo kārito, kathaṃ vā tattha bhagavā vihāsīti taṃ sabbaṃ samudāgamato paṭṭhāya saṅkhepatova dassetuṃ <bold>‘‘pubbe kirā’’</bold>tiādi vuttaṃ. <bold>Tato</bold>ti allakapparaṭṭhato. <bold>Tadā</bold>ti tesaṃ taṃ gāmaṃ paviṭṭhadivase. <bold>Balavapāyāsa</bold>nti garutaraṃ bahupāyāsaṃ. <bold>Asannihite</bold>ti gehato bahi gate. <bold>Bhussatī</bold>ti ravati. <bold>Ghosakadevaputtotveva nāmaṃ ahosi</bold> saraghosasampattiyā. <bold>Veyyattiyenā</bold>ti paññāveyyattiyena. <bold>Ghositaseṭṭhi nāma jāto</bold> tāya eva cassa sarasampattiyā ghositanāmatā.</paragraph>
    <paragraph line="4"><bold>Sarīrasantappanattha</bold>nti himavante phalamūlāhāratāya kilantasarīrā loṇambilasevanena tassa santappanatthaṃ pīnanatthaṃ. <bold>Tasitā</bold>ti pipāsitā. <bold>Kilantā</bold>ti parissantakāyā. Te kira taṃ vaṭarukkhaṃ patvā tassa sobhāsampattiṃ disvā mahānubhāvā maññe ettha adhivatthā devatā, ‘‘sādhu vatāyaṃ devatā amhākaṃ addhānaparissamaṃ vinodeyyā’’ti cintesuṃ, tena vuttaṃ <bold>‘‘tattha adhivatthā…pe… nisīdiṃsū’’</bold>ti. <bold>So</bold>ti anāthapiṇḍiko gahapati. <bold>Bhatakāna</bold>nti bhatiyā veyyāvaccaṃ karontānaṃ dāsapesakammakarānaṃ. <bold>Pakatibhattavetana</bold>nti pakatiyā dātabbabhattavetanaṃ, tadā uposathikattā <pageBreak edition="Pali Text Society" number="1.0451" /> kammaṃ akarontānampi kammakaraṇadivasena dātabbabhattavetanamevāti attho. <bold>Kañcī</bold>ti kañcipi bhatakaṃ.</paragraph>
    <paragraph line="5">Upecca parassa vācāya ārambhanaṃ bādhanaṃ <bold>upārambho,</bold> dosadassanavasena ghaṭṭananti attho, tenāha <bold>‘‘upārambhādhippāyena vādaṃ āropetukāmā hutvā’’</bold>ti. Vadanti nindanavasena kathenti etenāti hi vādo, doso. Taṃ āropetukāmā, patiṭṭhāpetukāmā hutvāti attho. <bold>‘‘Taṃ jīvaṃ taṃ sarīra’’</bold>nti, idha yaṃ vatthuṃ jīvasaññitaṃ, tadeva sarīrasaññitanti ‘‘rūpaṃ attato samanupassatī’’ti <pageBreak edition="Vipassana Research Institut" number="1.0306" /> vādaṃ gahetvā vadanti. Rūpañca attānañca <pageBreak edition="Myanmar" number="1.0345" /> advayaṃ katvā samanupassanavasena ‘‘satto’’ti vā bāhirakaparikappitaṃ attānaṃ sandhāya vadanti. <bold>Bhijjatī</bold>ti nirudayavināsavasena vinassati. <bold>Tena</bold> jīvasarīrānaṃ anaññattānujānanato, sarīrassa ca bhedadassanato. Na hettha yathā bhedavatā sarīrato anaññattā adiṭṭhopi jīvassa bhedo vutto, evaṃ adiṭṭhabhedato anaññattā sarīrassāpi abhedoti sakkā viññātuṃ tassa bhedassa paccakkhasiddhattā, bhūtupādāyarūpavinimuttassa ca sarīrassa abhāvatoti āha <bold>‘‘ucchedavādo hotī’’</bold>ti.</paragraph>
    <paragraph line="6"><bold>‘‘Aññaṃ jīvaṃ aññaṃ sarīra’’</bold>nti aññadeva vatthuṃ jīvasaññitaṃ, aññaṃ vatthuṃ sarīrasaññitanti ‘‘rūpavantaṃ attānaṃ samanupassatī’’tiādinayappavattaṃ <pageBreak edition="Pali Text Society" number="1.0452" /> vādaṃ gahetvā vadanti. Rūpe bhedassa diṭṭhattā, attani ca tadabhāvato attā niccoti āpannamevāti āha <bold>‘‘tumhākaṃ…pe… āpajjatī’’</bold>ti.</paragraph>
    <paragraph line="7" number="379-380"> Tayidaṃ nesaṃ vañjhāsutassa dīgharassatāparikappanasadisanti katvā ṭhapanīyoyaṃ pañhoti tattha rājanimīlanaṃ katvā satthā upari nesaṃ ‘‘tena hāvuso suṇāthā’’tiādinā dhammadesanaṃ ārabhīti āha <bold>‘‘atha bhagavā’’</bold>tiādi. <bold>Tassā yevā</bold>ti majjhimāya paṭipadāya.</paragraph>
    <paragraph line="8"><bold>Saddhāpabbajitassā</bold>ti saddhāya pabbajitassa ‘‘evamahaṃ ito vaṭṭadukkhato nissarissāmī’’ti evaṃ pabbajjaṃ upagatassa tadanurūpañca sīlaṃ pūretvā paṭhamajjhānena samāhitacittassa. <bold>Etaṃ vattu</bold>nti etaṃ kilesavaṭṭaparibuddhidīpanaṃ ‘‘taṃ jīvaṃ taṃ sarīra’’ntiādikaṃ diṭṭhisaṃkilesanissitaṃ vacanaṃ vattunti attho. <bold>Nibbicikiccho na hotī</bold>ti dhammesu tiṇṇavicikiccho na hoti, tattha tattha āsappanaparisappanavasena pavattatīti attho.</paragraph>
    <paragraph line="9"><bold>Etamevaṃ jānāmī</bold>ti yena so bhikkhu paṭhamaṃ jhānaṃ upasampajja viharati, etaṃ sasampayuttadhammaṃ cittanti evaṃ jānāmi. <bold>No ca evaṃ vadāmī</bold>ti yathā diṭṭhigatikā taṃ dhammajātaṃ sanissayaṃ abhedato gaṇhantā ‘‘taṃ jīvaṃ taṃ sarīra’’nti vā tadubhayaṃ bhedato gaṇhantā ‘‘aññaṃ jīvaṃ aññaṃ sarīra’’nti vā attano micchāgāhaṃ pavedenti, ahaṃ pana na evaṃ vadāmi tassa dhammassa supariññātattā, tenāha <bold>‘‘atha kho’’</bold>tiādi <pageBreak edition="Pali Text Society" number="1.0453" />. Bāhirakā yebhuyyena kasiṇajjhānāni <pageBreak edition="Myanmar" number="1.0346" /> eva nibbattentīti āha <bold>‘‘kasiṇaparikammaṃ bhāvantessā’’</bold>ti. Yasmā bhāvanānubhāvena jhānādhigamo, bhāvanā ca pathavīkasiṇādisañjānanamukhena hotīti saññāsīsena <pageBreak edition="Vipassana Research Institut" number="1.0307" /> niddisīyati, tasmā āha <bold>‘‘saññābalena uppanna’’</bold>nti. Tenāha – ‘‘pathavīkasiṇameko sañjānātī’’tiādi. <bold>‘‘Na kallaṃ tasseta’’</bold>nti idaṃ yasmā bhagavatā tattha tattha ‘‘atha ca panāhaṃ na vadāmī’’ti vuttaṃ, tasmā na vattabbaṃ kiretaṃ kevalinā uttamapurisenāti adhippāyenāha, tena vuttaṃ <bold>‘‘maññamānā vadantī’’</bold>ti. Sesaṃ sabbattha suviññeyyameva.</paragraph>
    <centered line="10">Jāliyasuttavaṇṇanāya līnatthappakāsanā.</centered>
  </content>
</document>