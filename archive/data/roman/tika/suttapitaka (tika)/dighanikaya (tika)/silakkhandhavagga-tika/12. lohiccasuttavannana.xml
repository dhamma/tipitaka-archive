<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0101t.tik12.xml</normativeSource>
    <archivePath>roman/tika/suttapitaka (tika)/dighanikaya (tika)/silakkhandhavagga-tika/12. lohiccasuttavannana.xml</archivePath>
    <baseFileName>12. lohiccasuttavannana</baseFileName>
    <titlePath>12. Lohiccasuttavaṇṇanā - Sīlakkhandhavagga-ṭīkā - Dīghanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">12. Lohiccasuttavaṇṇanā</chapter>
    <subhead line="2">Lohiccabrāhmaṇavatthuvaṇṇanā</subhead>
    <paragraph line="3" number="501"><bold>Sālavatikāti</bold><pageBreak edition="Vipassana Research Institut" number="1.0350" /><pageBreak edition="Myanmar" number="1.0395" /><pageBreak edition="Pali Text Society" number="1.0514" /> itthiliṅgavasena <bold>tassa gāmassa nāmaṃ.</bold> Gāmaṇikābhāvenāti keci. Lohito nāma tassa kule pubbapuriso, tassa vasena <bold>lohiccoti tassa brāhmaṇassa</bold> gottato āgataṃ <bold>nāmaṃ.</bold></paragraph>
    <paragraph line="4" number="502"> ‘‘Diṭṭhigata’’nti laddhimattaṃ adhippetanti āha <bold>‘‘na pana ucchedasassatānaṃ aññatara’’</bold>nti. Na hi ucchedasassatagāhavinimutto koci diṭṭhigāho atthi. <bold>‘‘Bhāsati yevā’’</bold>ti tassā laddhiyā loke pākaṭabhāvaṃ dasseti. Attato añño paroti yathā anusāsakato anusāsitabbo paro, evaṃ anusāsitabbatopi anusāsako paroti vuttaṃ <bold>‘‘paro parassāti paro yo’’</bold>tiādi. <bold>Kiṃ</bold>-saddāpekkhāya cettha <bold>‘‘karissatī’’</bold>ti anāgatakālavacanaṃ, anāgatepi vā tena tassa kātabbaṃ natthīti dassanatthaṃ. <bold>Kusalaṃ dhamma</bold>nti anavajjadhammaṃ nikkilesadhammaṃ vimokkhadhammanti attho. ‘‘Paresaṃ dhammaṃ kathessāmī’’ti tehi attānaṃ parivārāpetvā vicaraṇaṃ kiṃ atthiyaṃ āsayabuddhassāpi anurodhena vinā taṃ na hotīti tasmā <bold>attanā paṭiladdhaṃ…pe… vihātabbanti vadati.</bold> Tenāha ‘‘evaṃ sampadamidaṃ pāpakaṃ lobhadhammaṃ vadāmī’’ti.</paragraph>
    <paragraph line="5" number="504"><bold>So</bold>ti lohicco brāhmaṇo.</paragraph>
    <paragraph line="6" number="508"><bold>Kathāphāsukattha</bold>nti kathāsukhatthaṃ, sukhena kathaṃ kathetuñceva sotuñcāti attho. <bold>Appeva nāma siyā</bold>ti ettha pītivasena āmeḍitaṃ daṭṭhabbaṃ. Tathā hi taṃ ‘‘buddhagajjita’’nti vuccati <pageBreak edition="Vipassana Research Institut" number="1.0351" />. Bhagavā hi <pageBreak edition="Pali Text Society" number="1.0515" /> īdisesu ṭhānesu visesato pītisomanassajāto hoti. Tenāha <bold>‘‘ayaṃ kirettha adhippāyo’’</bold>tiādi.</paragraph>
    <subhead line="7">Lohiccabrāhmaṇānuyogavaṇṇanā</subhead>
    <paragraph line="8" number="509"><bold>Samudayasañjātī</bold>ti āyuppādo. Anupubbo kampī-saddo ākaṅkhanattho hotīti <bold>‘‘icchatīti attho’’</bold>ti vuttaṃ. Sātisayena vā <pageBreak edition="Myanmar" number="1.0396" /> hitena anukampako anuggaṇhanako <bold>hitānukampī. Sampajjatī</bold>ti āsevanalābhena nippajjati balavatī hoti, avaggahāti attho, tenāha <bold>‘‘niyatā hotī’’</bold>ti. <bold>Niraye nibbattati</bold> micchādiṭṭhiko.</paragraph>
    <paragraph line="9" number="510-11"><bold>Dutiyaṃ upapatti</bold>nti ‘‘nanu rājā pasenadī kosalo’’tiādinā dutiyaṃ upapattiṃ sādhanayuttiṃ. Kāraṇañhi bhagavā upamāmukhena dasseti. <bold>Ye cime</bold>ti ye ca ime kulaputtā dibbā gabbhā paripācentīti yojanā. <bold>Asakkuṇantā</bold> upanissayasampattiyā, ñāṇaparipākassa vā abhāvena. Ye pana ‘‘paripaccantī’’ti paṭhanti, tesaṃ ‘‘dibbe gabbhe’’ti vacanavipallāsena payojanaṃ natthi. Attho ca dutiyavikappe vuttanayena veditabbo. Ahitānukampitā ca taṃsamaṅgisattavasena. Divi bhavāti <bold>dibbā. </bold> Gabbhenti paripaccanavasena santānaṃ pabandhentīti <bold>gabbhā. ‘‘Channaṃ devalokāna’’</bold>nti nidassanavacanametaṃ. Brahmalokassāpi hi dibbagabbhabhāvo labbhateva dibbavihārahetukattā. Evañca katvā ‘‘bhāvanaṃ bhāvayamānā’’ti idampi vacanaṃ samatthitaṃ hoti. Bhavanti ettha yathāruci sukhasamappitāti bhavā, vimānāni. Devabhāvāvahattā <bold>dibbā.</bold> Vuttanayeneva <bold>gabbhā. Dānādayo</bold> devalokasaṃvattaniya<bold>puññavisesā.</bold><bold>Dibbā bhavā</bold>ti devalokapariyāpannā upapattibhavā. Tadāvaho hi kammabhavo pubbe gahito.</paragraph>
    <subhead line="10">Tayocodanārahavaṇṇanā</subhead>
    <paragraph line="11" number="513"><bold>Aniyamitenevā</bold>ti aniyameneva ‘‘tvaṃ evaṃdiṭṭhiko evaṃ sattānaṃ anatthassa kārako’’ti evaṃ anuddesikeneva <pageBreak edition="Pali Text Society" number="1.0516" />. <bold>Māna</bold>nti ‘‘ahametaṃ jānāmi, ahametaṃ passāmī’’ti evaṃ paṇḍitamānaṃ. <bold>Bhinditvā</bold>ti vidhametvā, jahāpetvāti attho. <bold>Tayo satthāre</bold>ti asampāditaattahito anovādakarasāvako, asampāditaattahito ovādakarasāvako, sampāditaattahito anovādakarasāvakoti ime tayo satthāre. Catuttho pana sammāsambuddho na codanāraho hotīti ‘‘tena pucchite eva kathessāmī’’ti codanārahe tayo satthāre paṭhamaṃ dassesi <pageBreak edition="Vipassana Research Institut" number="1.0352" />, pacchā catutthaṃsatthāraṃ. Kāmañcettha catuttho satthā eko adutiyo anaññasādhāraṇo, tathāpi so yesaṃ uttarimanussadhammānaṃ <pageBreak edition="Myanmar" number="1.0397" /> vasena ‘‘dhammamayo kāyo’’ti vuccati, tesaṃ samudāyabhūtopi te guṇāvayave satthuṭṭhāniye katvā dassento bhagavā ‘‘ayampi kho, lohicca, satthā’’ti abhāsi.</paragraph>
    <paragraph line="12"><bold>Aññā</bold>ti ya-kāralopena niddeso ‘‘sayaṃ abhiññā’’ti ādīsu (dī. ni. 1.28, 37, 52; ma. ni. 1.284; 2.341; a. ni. 2.5; 10.11; mahāva. 11; dha. pa. 353; kathā. 405) viya. <bold>Aññāyā</bold>ti ca tadatthiye sampadānavacananti āha <bold>‘‘ājānanatthāyā’’</bold>ti. Sāvakattaṃ paṭijānitvā ṭhitattā ekadesenassa sāsanaṃ karontīti āha <bold>‘‘nirantaraṃ tassa sāsanaṃ akatvā’’</bold>ti. <bold>Ukkamitvā vattantī</bold>ti yathicchitaṃ karontīti attho. <bold>Paṭikkamantiyā</bold>ti anabhiratiyā agāravena apagacchantiyā, tenāha <bold>‘‘anicchantiyā’’</bold>tiādi. <bold>Ekāyā</bold>ti ekāya itthiyā. <bold>Eko iccheyyā</bold>ti eko puriso tāya anicchantiyā sampayogaṃ kāmeyya. Osakkanādimukhena <pageBreak edition="Pali Text Society" number="1.0517" /> itthipurisasambandhanidassanaṃ gehasitaapekkhāvasena tassa satthuno sāvakesu paṭipattīti dasseti. Ativiya virattabhāvato <bold>daṭṭhumpi anicchamānaṃ. Lobhenā</bold>ti parivāravasena uppajjanakalābhasakkāralobhena. <bold>Tattha sampādehī</bold>ti tasmiṃ paṭipattidhamme patiṭṭhitaṃ katvā sampādehi. <bold>Ujuṃ karohi</bold> kāyavaṅkādivigamena.</paragraph>
    <paragraph line="13" number="515"><bold>Evaṃ codanaṃ arahatī</bold>ti evaṃ vuttanayena sāvakesu appossukkabhāvāpādane niyojanavasena codanaṃ arahati, na paṭhamo viya ‘‘evarūpo tava lobhadhammo’’tiādinā, na ca dutiyo viya ‘‘attānameva tāva tattha sampādehī’’tiādinā. Kasmā? Sampāditaattahitatāya tatiyassa.</paragraph>
    <subhead line="14">Nacodanārahasatthuvaṇṇanā</subhead>
    <paragraph line="15" number="516"> ‘‘Na codanāraho’’ti ettha yasmā codanārahatā nāma satthuvippaṭipattiyā vā sāvakavippaṭipattiyā vā ubhayavippaṭipattiyā vā, tayidaṃ sabbampi imasmiṃ satthari natthi, tasmā na codanārahoti imamatthaṃ dassetuṃ <bold>‘‘ayañhī’’</bold>tiādi vuttaṃ.</paragraph>
    <paragraph line="16" number="517"><bold>Mayā</bold><pageBreak edition="Myanmar" number="1.0398" /><bold>gahitāya diṭṭhiyā</bold>ti sabbaso anavajje sammāpaṭipanne paresaṃ sammadeva sammāpaṭipattiṃ dessente satthari abhūtadosāropanavasena micchāgahitāya nirayagāminiyā pāpadiṭṭhiyā <pageBreak edition="Vipassana Research Institut" number="1.0353" />. <bold>Narakapapāta</bold>nti narakasaṅkhātaṃ mahāpapātaṃ. Papatanti tatthāti hi papāto. <bold>Saggamaggathale</bold>ti saggagāmimaggabhūte puññadhammathale. Sesaṃ suviññeyyameva.</paragraph>
    <centered line="17">Lohiccasuttavaṇṇanāya līnatthappakāsanā.</centered>
  </content>
</document>