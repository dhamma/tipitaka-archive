<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0101t.tik4.xml</normativeSource>
    <source>roman/tika/suttapitaka (tika)/dighanikaya (tika)/silakkhandhavagga-tika/4. sonadandasuttavannana.xml</source>
    <script>roman</script>
    <directory>/tika/suttapitaka (tika)/dighanikaya (tika)/silakkhandhavagga-tika</directory>
    <basename>4. sonadandasuttavannana</basename>
    <titlePath>4. Soṇadaṇḍasuttavaṇṇanā - Sīlakkhandhavagga-ṭīkā - Dīghanikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">4. Soṇadaṇḍasuttavaṇṇanā</chapter>
    <paragraph line="2" number="300"> Sundarabhāvena <pageBreak edition="Vipassana Research Institut" number="1.0277" /><pageBreak edition="Myanmar" number="1.0313" /><pageBreak edition="Pali Text Society" number="1.0408" /> sātisayāni aṅgāni etesaṃ atthīti aṅgā, rājakumārāti āha <bold>‘‘aṅgā nāma aṅgapāsādikatāyā’’</bold>tiādi. <bold>Idhāpi adhippetā,</bold> na ambaṭṭhasutte eva. <bold>Āgantuṃ na dassantī</bold>ti āgamane ādīnavaṃ dassetvā paṭikkhipanavasena āgantuṃ na dassanti, nānujānissantīti adhippāyo. Nīlāsokakaṇikārakoviḷārakundarājarukkhehi sammissatāya taṃ campakavanaṃ <bold>‘‘nīlādipañcavaṇṇakusumapaṭimaṇḍita’’</bold>nti daṭṭhabbaṃ. Na campakarukkhānaṃyeva nīlādipañcakusumatāyāti vadanti. <bold>‘‘Bhagavā kusumagandhasugandhe campakavane viharatī’’</bold>ti iminā na māpanakāle eva tasmiṃ nagare campakarukkhā ussannā, atha kho aparabhāge pīti dasseti. Māpanakāle hi campakānaṃ ussannatāya sā nagarī ‘‘campā’’ti nāmaṃ labhi. <bold>Issarattā</bold>ti adhipatibhāvato. Senā etassa atthīti seniko, seniko eva <bold>seniyo,</bold> atthitā cettha bahubhāvavisiṭṭhāti vuttaṃ <bold>‘‘mahatiyā senāya samannāgatattā’’</bold>ti.</paragraph>
    <paragraph line="3" number="301-2"><bold>Saṃhatā</bold>ti sannipatitā, ‘‘saṅghino’’ti vattabbe <bold>‘‘saṅghī’’</bold>ti puthutthe ekavacanaṃ brāhmaṇagahapatikānaṃ adhippetattā, tenāha <bold>‘‘etesa’’</bold>nti. Rājarājaññādīnaṃ bhaṇḍadharā purisā khatā, nesaṃ <pageBreak edition="Pali Text Society" number="1.0409" /> tāyanato <bold>khattā.</bold> So hi yehi yattha pesito, tattha tesaṃ dosaṃ pariharanto yuttapattavasena pucchitamatthaṃ katheti, tenāha <bold>‘‘pucchitapañhe byākaraṇasamattho’’</bold>ti. Kulāpadesādinā mahatī mattā etassāti <bold>mahāmatto.</bold></paragraph>
    <subhead line="4">Soṇadaṇḍaguṇakathāvaṇṇanā</subhead>
    <paragraph line="5" number="303"> Visiṭṭhaṃ rajjaṃ virajjaṃ, virajjameva verajjaṃ yathā ‘‘vekataṃ vesaya’’nti, nānāvidhaṃ verajjaṃ <bold>nānāverajjaṃ,</bold> tattha jātātiādinā sabbaṃ vuttanayeneva veditabbaṃ. <bold>Uttamabrāhmaṇo</bold>ti <pageBreak edition="Vipassana Research Institut" number="1.0278" /> abhijanasampattiyā vittasampattiyā vijjāsampattiyā uggatataro, uḷāro vā brāhmaṇo. <bold>Asannipāto</bold>ti lābhamaccharena nippīḷitatāya asannipāto viya bhavissati.</paragraph>
    <paragraph line="6">‘‘Aṅgeti <pageBreak edition="Myanmar" number="1.0314" /> gameti ñāpetīti <bold>aṅgaṃ,</bold> hetūti āha <bold>‘‘imināpi kāraṇenā’’</bold>ti. ‘‘Ubhato sujāto’’ti ettake vutte yehi kehici dvīhi bhāgehi sujātatā viññāyeyya. Sujāta-saddo ca ‘‘sujāto cārudassano’’tiādīsu (theragā. 818) ārohasampattipariyāyoti jātivaseneva sujātataṃ vibhāvetuṃ <bold>‘‘mātito ca pitito cā’’</bold>ti vuttaṃ. Anorasaputtavasenāpi loke mātupitusamaññā dissati, idha panassa orasaputtavaseneva icchitāti dassetuṃ <bold>‘‘saṃsuddhagahaṇiko’’</bold>ti vuttaṃ. Gabbhaṃ gaṇhāti dhāretīti <bold>gahaṇī,</bold> gabbhāsayasaññito mātukucchippadeso. Yathābhuttassa <pageBreak edition="Pali Text Society" number="1.0410" /> āhārassa vipācanavasena gaṇhanato achaḍḍanato <bold>gahaṇī,</bold> kammajatejodhātu.</paragraph>
    <paragraph line="7">Pitā ca mātā ca pitaro, pitūnaṃ pitaro pitāmahā, tesaṃ yugo dvando <bold>pitāmahayugo,</bold> tasmā, yāva sattamā pitāmahayugā pitāmahadvandāti evamettha attho daṭṭhabbo. Evañhi pitāmahaggahaṇeneva mātāmahopi gahitoti. So aṭṭhakathāyaṃ visuṃ na uddhaṭo. Yuga-saddo cettha ekasesanayena daṭṭhabbo ‘‘yugo ca yugo ca yugā’’ti. Evañhi tattha tattha dvandaṃ gahitameva hoti, tenāha <bold>‘‘tato uddhaṃ sabbepi pubbapurisā pitāmahaggahaṇeneva gahitā’’</bold>ti. Purisaggahaṇañcettha ukkaṭṭhaniddesavasena katanti daṭṭhabbaṃ. Evañhi ‘‘mātito’’ti pāḷivacanaṃ samatthitaṃ hoti. <bold>Akkhitto</bold>ti appattakhepo. <bold>Anavakkhitto</bold>ti saddhathālipākādīsu na avakkhitto na chaḍḍito. <bold>Jātivādenā</bold>ti hetumhi karaṇavacananti dassetuṃ <bold>‘‘kena kāraṇenā’’</bold>tiādi vuttaṃ. Ettha ca <bold>‘‘ubhato…pe… pitāmahayugā’’</bold>ti etena brāhmaṇassa yonidosābhāvo dassito saṃsuddhagahaṇikabhāvakittanato, <bold>‘‘akkhitto’’</bold>ti iminā kiriyāparādhābhāvo. Kiriyāparādhena hi sattā khepaṃ pāpuṇanti. <bold>‘‘Anupakkuṭṭho’’</bold>ti iminā ayuttasaṃsaggābhāvo. Ayuttasaṃsaggampi hi paṭicca sattā akkosaṃ labhanti.</paragraph>
    <paragraph line="8"><bold>Issaro</bold>ti ādhipateyyasaṃvattaniyakammabalena īsanasīlo, sā panassa issaratā vibhavasampattipaccayā pākaṭā jātāti aḍḍhatāpariyāyabhāveneva vadanto <bold>‘‘aḍḍhoti issaro’’</bold>ti āha. Mahantaṃ dhanaṃ assa bhūmigatañceva vehāsaṭṭhañcāti <bold>mahaddhano. Tassā</bold>ti tassa tassa <pageBreak edition="Myanmar" number="1.0315" /><pageBreak edition="Pali Text Society" number="1.0411" />. <bold>Vadanti</bold> ‘‘anvayato, byatirekato ca anupasaṅkamanakāraṇaṃ kittemā’’ti.</paragraph>
    <paragraph line="9"><bold>Adhikarūpo</bold>ti <pageBreak edition="Vipassana Research Institut" number="1.0279" /> visiṭṭharūpo uttamasarīro. Dassanaṃ arahatīti <bold>dassanīyo,</bold> tenāha <bold>‘‘dassanayoggo’’</bold>ti. Pasādaṃ āvahatīti <bold>pāsādiko,</bold> tenāha <bold>‘‘cittappasādajananato’’</bold>ti. <bold>Vaṇṇassā</bold>ti vaṇṇadhātuyā. <bold>Sarīra</bold>nti sannivesavisiṭṭhaṃ karacaraṇagīvāsīsādiavayavasamudāyaṃ, so ca saṇṭhānamukhena gayhatīti <bold>‘‘paramāya vaṇṇapokkharatāyāti…pe… sampattiyā cā’’</bold>ti vuttaṃ. Sabbavaṇṇesu suvaṇṇavaṇṇova uttamoti vuttaṃ <bold>‘‘seṭṭhena suvaṇṇavaṇṇena samannāgato’’</bold>ti. Tathā hi buddhā, cakkavattino ca suvaṇṇavaṇṇāva honti. <bold>Brahmavacchasī</bold>ti uttamasarīrābho, suvaṇṇābho icceva attho. Imameva hi atthaṃ sandhāya <bold>‘‘mahābrahmuno sarīrasadiseneva sarīrena samannāgato’’</bold>ti vuttaṃ, na brahmujugattataṃ. <bold>Akhuddāvakāso dassanāyā</bold>ti ārohapariṇāhasampattiyā, avayavapāripūriyā ca dassanāya okāso na khuddako, tenāha <bold>‘‘sabbānevā’’</bold>tiādi.</paragraph>
    <paragraph line="10">Yamaniyamalakkhaṇaṃ <bold>sīlamassa atthīti sīlavā.</bold> Taṃ panassa rattaññutāya <bold>vuddhaṃ vaḍḍhitaṃ atthīti vuddhasīlī.</bold> Tena ca sabbadā sammāyogato <bold>vuddhasīlena samannāgato. Sabbametaṃ pañcasīlamattameva sandhāya vadanti</bold> tato paraṃ sīlassa tattha abhāvato, tesañca ajānanato.</paragraph>
    <paragraph line="11">Ṭhānakaraṇasampattiyā, sikkhāsampattiyā ca katthacipi anūnatāya parimaṇḍalapadāni byañjanāni akkharāni etissāti <bold>parimaṇḍalapadabyañjanā.</bold> Atha vā pajjati attho <pageBreak edition="Pali Text Society" number="1.0412" /> etenāti padaṃ, nāmādi. Yathādhippetamatthaṃ byañjetīti byañjanaṃ, vākyaṃ. Tesaṃ paripuṇṇatāya <bold>parimaṇḍalapadabyañjanā.</bold> Atthañāpane sādhanatāya vācāva karaṇanti <bold>vākkaraṇaṃ,</bold> udāhāraghoso. <bold>Guṇaparipuṇṇabhāvena</bold> tassa brāhmaṇassa, tena vā bhāsitabbaatthassa. <bold>Pūre</bold> puṇṇabhāve. <bold>Pūre</bold>ti ca purimasmiṃ atthe ādhāre bhummaṃ, dutiyasmiṃ visaye. <bold>‘‘Sukhumālattanenā’’</bold>ti iminā tassā vācāya mudusaṇhabhāvamāha. <bold>Apalibuddhāya</bold> pittasemhādīhi. <bold>Sandiṭṭhaṃ</bold> sabbaṃ dassetvā viya ekadesaṃ kathanaṃ. <bold>Vilambitaṃ</bold> saṇikaṃ cirāyitvā kathanaṃ. ‘‘Sandiddhavilambitādī’’ti vā pāṭho. Tattha <bold>sandiddhaṃ</bold> sandehajanakaṃ. <bold>Ādi</bold>-saddena dukkhalitānukaḍḍhitādiṃ <pageBreak edition="Myanmar" number="1.0316" /> saṅgaṇhāti. <bold>‘‘Ādimajjhapariyosānaṃ pākaṭaṃ katvā’’</bold>ti iminā tassā vācāya atthapāripūriṃ vadanti.</paragraph>
    <paragraph line="12"><bold>‘‘Jiṇṇo’’</bold>tiādīni padāni suviññeyyāni, heṭṭhā vuttatthāni ca. Dutiyanaye pana <bold>jiṇṇo</bold>ti nāyaṃ jiṇṇatā vayomattena, atha kho kulaparivaṭṭena purāṇatāti āha <bold>‘‘jiṇṇoti porāṇo’’</bold>tiādi, tena tassa brāhmaṇassa kulavasena uditoditabhāvamāha. Jātivuddhiyā ‘‘vayoanuppatto’’ti vakkhamānattā, guṇavuddhiyā tato sātisayattā ca <bold>‘‘vuddhoti sīlācārādiguṇavuddhiyā yutto’’</bold>ti āha. Tathā jātimahallakatāya <pageBreak edition="Pali Text Society" number="1.0413" /> vakkhamānattā <bold>‘‘mahallako’’</bold>ti <pageBreak edition="Vipassana Research Institut" number="1.0280" /> padena vibhavamahattatā yojitā. <bold>Maggapaṭipanno</bold>ti brāhmaṇānaṃ paṭipattivīthiṃ upagato taṃ avokkamma caraṇato. <bold>Antimavaya</bold>nti pacchimavayaṃ.</paragraph>
    <subhead line="13">Buddhaguṇakathāvaṇṇanā</subhead>
    <paragraph line="14" number="304"> Tādisehi mahānubhāvehi saddhiṃ yugaggāhavasenapi dahanaṃ na mādisānaṃ anucchavikaṃ, kuto pana ukkaṃsananti idaṃ brāhmaṇassa na yuttarūpanti dassento āha <bold>‘‘na kho pana metaṃ yutta’’</bold>ntiādi. <bold>Sadisā</bold>ti ekadesena sadisā. Na hi buddhānaṃ guṇehi sabbathā sadisā kecipi guṇā aññesu labbhanti. <bold>Itare</bold>ti attano guṇehi asadisaguṇe. <bold>Ida</bold>nti idaṃ atthajātaṃ. <bold>Gopadaka</bold>nti gāviyā pade ṭhitaudakaṃ.</paragraph>
    <paragraph line="15"><bold>Saṭṭhikulasatasahassa</bold>nti saṭṭhisahassādhikaṃ kulasatasahassaṃ <bold>kulapariyāyenā</bold>ti suddhodanamahārājassa kulānukkamena <bold>āgataṃ. Tesupī</bold>ti tesupi catūsu nidhīsu. <bold>Gahitagahita</bold>nti gahitaṃ gahitaṃ ṭhānaṃ pūratiyeva dhanena paṭipākatikameva hoti. <bold>Aparimāṇoyevā</bold>ti ‘‘ettako eso’’ti kenaci paricchindituṃ asakkuṇeyyatāya aparicchinno eva.</paragraph>
    <paragraph line="16"><bold>Tatthā</bold>ti mañcake. <bold>Sīhaseyyaṃ kappesī</bold>ti yathā rāhu asurindo āyāmato, vitthārato ubbedhato ca bhagavato rūpakāyassa paricchedaṃ gahetuṃ na sakkoti, tathā rūpaṃ iddhābhisaṅkhāraṃ abhisaṅkharonto sīhaseyyaṃ kappesi.</paragraph>
    <paragraph line="17">Kilesehi <pageBreak edition="Myanmar" number="1.0317" /> ārakattā parisuddhaṭṭhena <bold>ariya</bold>nti āha <bold>‘‘ariyaṃ uttamaṃ parisuddha’’</bold>nti. <bold>Anavajjaṭṭhena kusalaṃ,</bold> na sukhavipākaṭṭhena. Katthaci <pageBreak edition="Pali Text Society" number="1.0414" /><bold>caturāsītipāṇasahassāni,</bold> katthaci <bold>aparimāṇāpi devamanussā</bold> yasmā catuvīsatiyā ṭhānesu asaṅkhyeyyā aparimeyyā devamanussā <bold>maggaphalāmataṃ</bold> piviṃsu, koṭisatasahassādiparimāṇenapi bahū eva, <bold>tasmā</bold> anuttarācārasikkhāpanavasena bhagavā <bold>bahūnaṃ ācariyo. Te</bold>ti kāmarāgato aññe bhagavato pahīnakilese. <bold>Keḷanā</bold>ti keḷāyanā dhanāyanā.</paragraph>
    <paragraph line="18"><bold>Apāpapurekkhāro</bold>ti apāpe pure karoti, na vā pāpaṃ purato karotītipi apāpapurekkhāroti imamatthaṃ dassetuṃ <bold>‘‘apāpe navalokuttaradhamme’’</bold>tiādi vuttaṃ. Tattha <bold>apāpe</bold>ti pāpapaṭipakkhe, pāparahite ca. Brahmani seṭṭhe buddhe bhagavati bhavā tassa dhammadesanāvasena ariyāya <pageBreak edition="Vipassana Research Institut" number="1.0281" /> jātiyā jātattā, brahmuno vā bhagavato hitā garukaraṇādinā, yathānusiṭṭhapaṭipattiyā ca, brahmaṃ vā seṭṭhaṃ ariyamaggaṃ jānātīti <bold>brahmaññā,</bold> ariyasāvakasaṅkhātā pajā, tenāha <bold>‘‘sāriputtā’’</bold>tiādi. Pakatibrāhmaṇajātivasenāpi ‘‘brahmaññāya pajāyā’’ti padassa attho veditabboti dassetuṃ <bold>‘‘apicā’’</bold>tiādi vuttaṃ.</paragraph>
    <paragraph line="19"><bold> Tiroraṭṭhā tirojanapadā</bold>ti ettha rajjaṃ <bold>raṭṭhaṃ,</bold> rājanti rājāno etenāti, tadekadesabhūtā padesā pana <bold>janapado,</bold>janā pajjanti ettha sukhajīvikaṃ pāpuṇantīti. Pucchāya vā dosaṃ sallakkhetvāti sambandho. <bold>Asamatthata</bold>nti attano asamatthataṃ. <bold>Bhagavā vissajjeti</bold> tesaṃ upanissayasampattiṃ, ñāṇaparipākaṃ, cittācārañca ñatvāti adhippāyo.</paragraph>
    <paragraph line="20"><bold>‘‘Ehi</bold><pageBreak edition="Pali Text Society" number="1.0415" /><bold>svāgatavādī’’</bold>ti iminā sukhasambhāsapubbakaṃ piyavāditaṃ dasseti, <bold>‘‘sakhilo’’</bold>ti iminā saṇhavācataṃ, <bold>‘‘sammodako’’</bold>ti iminā paṭisandhārakusalataṃ, <bold>‘‘abhākuṭiko’’</bold>ti iminā sabbattheva vippasannamukhataṃ, <bold>‘‘uttānamukho’’</bold>ti iminā sukhālāpataṃ, <bold>‘‘pubbabhāsī’’</bold>ti iminā dhammānuggahassa okāsakaraṇato hitajjhāsayataṃ bhagavato vibhāveti.</paragraph>
    <paragraph line="21"><bold>Yattha kirā</bold>ti <bold>kira</bold>-saddo arucisūcanattho, tena bhagavatā adhivutthapadese na devatānubhāvena manussānaṃ anupaddavatā, atha kho buddhānubhāvenāti dasseti. Tenāha ‘‘apicā’’tiādi.</paragraph>
    <paragraph line="22"><bold>Anusāsitabbo</bold>ti <pageBreak edition="Myanmar" number="1.0318" /> vineyyajanasamūho gayhatīti nibbattitaṃ ariyasaṅghameva dassetuṃ <bold>‘‘sayaṃ vā’’</bold>tiādi vuttaṃ, anantarassa vidhi paṭisedho vāti katvā. <bold>‘‘Tādisovā’’</bold>ti iminā ‘‘sayaṃ vā’’tiādinā vuttavikappo eva paccāmaṭṭhoti. ‘‘Purimapadasseva vā’’ti vikappantaraggahaṇaṃ. <bold>Bahūnaṃ titthakarāna</bold>nti pūraṇādīnaṃ anekesaṃ titthakarānaṃ, niddhāraṇe cetaṃ sāmivacanaṃ. <bold>Kāraṇenā</bold>ti appicchasantuṭṭhatādisamāropanalakkhaṇena kāraṇena. <bold>Āgantukā navakā</bold>ti abhinavā āgantukā abbhāgatā. <bold>Pariyāpuṇāmī</bold>ti paricchindituṃ jānāmi sakkomi, tenāha <bold>‘‘jānāmī’’</bold>ti. <bold>‘‘Kappampi ce aññamabhāsamāno’’</bold>ti abhūtaparikappanavacanametaṃ tathā bhāsamānassa abhāvato.</paragraph>
    <paragraph line="23" number="305"> Alaṃ-saddo <pageBreak edition="Pali Text Society" number="1.0416" /> arahattopi hoti ‘‘alameva nibbinditu’’ntiādīsu (saṃ. ni. 1.124) viyāti <pageBreak edition="Vipassana Research Institut" number="1.0282" /> āha <bold>‘‘alamevāti yuttamevā’’</bold>ti. Puṭena netvā asitabbato paribhuñjitabbato <bold>puṭosaṃ vuccati pātheyyaṃ. Puṭaṃsena</bold> purisena.</paragraph>
    <subhead line="24">Soṇadaṇḍaparivitakkavaṇṇanā</subhead>
    <paragraph line="25" number="307"><bold>Ubhatopakkhikā</bold>ti micchādiṭṭhisammādiṭṭhīnaṃ vasena ubhayapakkhikā. <bold>Kerāṭikā</bold>ti saṭhā.</paragraph>
    <subhead line="26">Brāhmaṇapaññattivaṇṇanā</subhead>
    <paragraph line="27" number="309"><bold>Vighāta</bold>nti cittadukkhaṃ.</paragraph>
    <paragraph line="28" number="311-3"><bold>Suja</bold>nti homadabbiṃ <bold>paggaṇhantesū</bold>ti juhanatthaṃ gaṇhanakesu, irubbijjesūti attho. <bold>Paṭhamo vā</bold>ti tattha sannipatitesu yajanakiriyāyaṃ sabbapadhāno vā. <bold>Dutiyo vā</bold>ti tadanantaro vā. <bold>‘‘Suja’’</bold>nti karaṇe etaṃ upayogavacananti āha <bold>‘‘sujāyā’’</bold>ti. Aggihuttapamukhatāya yaññassa yaññe diyyamānaṃ sujāmukhena dīyatīti āha <bold>‘‘sujāya diyyamāna’’</bold>nti. <bold>Porāṇā</bold>ti aṭṭhakathācariyā. <bold>Visesato</bold>ti vijjācaraṇavisesato, na brāhmaṇehi icchitavijjācaraṇamattato. <bold>Uttamabrāhmaṇassā</bold>ti anuttaradakkhiṇeyyatāya ukkaṭṭhabrāhmaṇassa. <bold>Brāhmaṇasamaya</bold>nti brāhmaṇasiddhantaṃ. <bold>Mā bhindi</bold> mā vināsesi.</paragraph>
    <paragraph line="29" number="316"><bold>Samasamo</bold>ti <pageBreak edition="Myanmar" number="1.0319" /> samoyeva hutvā samo. Hīnopamavasenapi samatā vuccatīti taṃ nivattento <bold>‘‘ṭhapetvā ekadesasamatta’’</bold>ntiādimāha. <bold>Kulakoṭiparidīpana</bold>nti kulaādiparidīpanaṃ <bold>athāpi</bold><pageBreak edition="Pali Text Society" number="1.0417" /><bold>siyā</bold>ti athāpi tumhākaṃ evaṃ parivitakko siyā. <bold>Brāhmaṇabhāvaṃ sādheti</bold> vaṇṇo. <bold>Mantajātīsu</bold>pi eseva nayo. <bold>Sīlameva sādhessati</bold> brāhmaṇabhāvaṃ. Kasmāti ce? Āha <bold>‘‘tasmiñhissā’’</bold>tiādi. <bold>Sammohamattaṃ vaṇṇādayo</bold>ti vaṇṇamantajātiyo hi brāhmaṇabhāvassa aṅganti sammohamattametaṃ asamavekkhitābhimānabhāvato.</paragraph>
    <subhead line="30">Sīlapaññākathāvaṇṇanā</subhead>
    <paragraph line="31" number="317"><bold>Kathito brāhmaṇena pañho</bold>ti ‘‘sīlavā ca hotī’’tiādinā dvinnameva aṅgānaṃ vasena <pageBreak edition="Vipassana Research Institut" number="1.0283" /> yathāpucchito pañho yāthāvato vissajjito <bold>etthā</bold>ti etasmiṃ yathāvissajjite atthe. <bold>Tassā</bold>ti soṇadaṇḍassa. <bold>Sīlaparisuddhā</bold>ti sīlasampattiyā sabbaso suddhā anupakkiliṭṭhā. <bold>Kuto dussīle paññā</bold> asamāhitattā tassa. <bold>Jaḷe eḷamūge kuto sīla</bold>nti jaḷe eḷamūge duppaññe kuto sīlaṃ sīlavibhāgassa, sīlaparisodhanūpāyassa ca ajānanato. Pakaṭṭhaṃ ukkaṭṭhaṃ ñāṇaṃ paññāṇanti, pākatikaṃ ñāṇaṃ nivattetuṃ ‘‘paññāṇa’’nti vuttanti tayidaṃ pakārehi jānanato <bold>paññāvā</bold>ti āha <bold>‘‘paññāṇanti paññā yevā’’</bold>ti.</paragraph>
    <paragraph line="32"><bold>Sīlenadhotā</bold>ti samādhipadaṭṭhānena sīlena sakalasaṃkilesamalavisuddhiyā dhotā visuddhā, tenāha <bold>‘‘kathaṃ panā’’</bold>tiādi. Tattha <bold>dhovatī</bold>ti sujjhati. <bold>Mahāsaṭṭhivassatthero viyā</bold>ti saṭṭhivassamahāthero viya. <bold>Vedanāpariggahamattampī</bold>ti ettha <bold>vedanāpariggaho</bold> nāma yathāuppannaṃ vedanaṃ sabhāvarasato upadhāretvā ‘‘ayaṃ vedanā phassaṃ paṭicca, so phasso anicco dukkho vipariṇāmadhammo’’ti lakkhaṇattayaṃ āropetvā pavattitavipassanā. Evaṃ vipassantena <pageBreak edition="Pali Text Society" number="1.0418" /> ‘‘sukhena sakkā sā vedanā adhivāsetuṃ ‘‘vedanā eva vediyatī’’ti. <bold>Vedanaṃ vikkhambhetvā</bold>ti yathāuppannaṃ dukkhaṃ vedanaṃ ananuvattitvā vipassanaṃ ārabhitvā vīthiṃ paṭipannāya vipassanāya taṃ vinodetvā. <bold>Saṃsumārapatitenā</bold>ti kumbhīlena viya bhūmiyaṃ <pageBreak edition="Myanmar" number="1.0320" /> urena nipajjanena. <bold>Paññāya sīlaṃ dhovitvā</bold>ti akhaṇḍādibhāvāpādanena sīlaṃ ādimajjhapariyosānesu paññāya suvisodhitaṃ katvā.</paragraph>
    <paragraph line="33" number="318"><bold>‘‘Kasmā āhā’’</bold>ti uparidesanāya kāraṇaṃ pucchati. <bold>Lajjā</bold> nāma ‘‘sīlassa jātiyā ca guṇadosapakāsanena samaṇena gotamena pucchitapañhaṃ vissajjesī’’ti parisāya paññātatā. <bold>Ettakaparamā</bold>ti ettakaukkaṃsakoṭikā pañca sīlāni, vedattayavibhāvanaṃ paññañca lakkhaṇādito niddhāretvā jānanaṃ natthi, kevalaṃ tattha vacīparamā mayanti dassetīti āha <bold>‘‘sīlapaññāṇanti vacanameva paramaṃ amhāka’’</bold>nti. <bold>‘‘Ayaṃ pana viseso’’</bold>ti idaṃ niyyātanāpekkhaṃ sīlaniddese, tenāha <bold>‘‘sīlamicceva niyyātita’’</bold>nti. Sāmaññaphale pana ‘‘sāmaññaphala’’ micceva niyyātitaṃ, paññāniddese pana jhānapaññaṃ adhiṭṭhānaṃ katvā vipassanāpaññāvaseneva paññāniyyātanaṃ kataṃ, tenāha <bold>‘‘paṭhamajjhānādīnī’’</bold>ti.</paragraph>
    <subhead line="34">Soṇadaṇḍaupāsakattapaṭivedanākathāvaṇṇanā</subhead>
    <paragraph line="35" number="321-2"><bold>Nattā</bold>ti puttaputto. Agāravaṃ nāma natthi, na cāyaṃ bhagavati agāravena ‘‘ahañceva <pageBreak edition="Vipassana Research Institut" number="1.0284" /> kho panā’’tiādimāha, atha kho attalābhaparihānibhayena. Ayañhi yathā tathā attano mahājanassa sambhāvanaṃ uppādetvā kohaññena <pageBreak edition="Pali Text Society" number="1.0419" /> pare vimhāpetvā lābhuppādaṃ nijigisanto vicarati, tasmā tathā avoca, tenāha <bold>‘‘iminā kirā’’</bold>tiādi.</paragraph>
    <paragraph line="36"><bold>Taṅkhaṇānurūpāyā</bold>ti yādisī tadā tassa ajjhāsayappavatti, tadanurūpāyāti attho. Tassa tadā tādisassa vivaṭṭasannissitassa ñāṇassa paripākassa abhāvato kevalaṃ abbhudayanissito eva attho dassitoti āha <bold>‘‘diṭṭhadhammikasamparāyikamatthaṃ sandassetvā’’</bold>ti, paccakkhato vibhāvetvāti attho. <bold>Kusale dhamme</bold>ti tebhūmake kusale dhamme, ‘‘catubhūmake’’tipi vattuṃ vaṭṭatiyeva, tenevāha ‘‘āyatiṃ nibbānatthāya vāsanābhāgiyā vā’’ti. <bold>Tatthā</bold>ti kusaladhamme yathā samādapite. <bold>Na</bold>nti brāhmaṇaṃ <bold>samuttejetvā</bold>ti sammadeva uparūpari nisānetvā puññakiriyāya tikkhavisadabhāvaṃ āpādetvā. Taṃ pana atthato tattha ussāhajananaṃ hotīti āha <bold>‘‘saussāhaṃ katvā’’</bold>ti <pageBreak edition="Myanmar" number="1.0321" />. Evaṃ puññakiriyāya saussāhatā, evarūpaṃ guṇasamaṅgitā ca niyamato diṭṭhadhammikā atthasampādanīti evaṃ <bold>saussāhatāya, aññehi ca</bold> tasmiṃ <bold>vijjamānaguṇehi sampahaṃsetvā</bold> sammadeva haṭṭhatuṭṭhabhāvaṃ āpādetvā.</paragraph>
    <paragraph line="37">Yadi bhagavā dhammaratanavassaṃ vassi, atha kasmā so visesaṃ nādhigacchatīti āha <bold>‘‘brāhmaṇo panā’’</bold>tiādi. Yadi evaṃ kasmā bhagavā tassa tathā dhammaratanavassaṃ vassīti āha <bold>‘‘kevalamassā’’</bold>tiādi. Na hi bhagavato niratthakā desanā hotīti.</paragraph>
    <centered line="38">Soṇadaṇḍasuttavaṇṇanāya līnatthappakāsanā.</centered>
  </content>
</document>