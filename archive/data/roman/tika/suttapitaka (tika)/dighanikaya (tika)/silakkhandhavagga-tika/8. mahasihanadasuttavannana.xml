<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0101t.tik8.xml</normativeSource>
    <source>roman/tika/suttapitaka (tika)/dighanikaya (tika)/silakkhandhavagga-tika/8. mahasihanadasuttavannana.xml</source>
    <script>roman</script>
    <directory>/tika/suttapitaka (tika)/dighanikaya (tika)/silakkhandhavagga-tika</directory>
    <basename>8. mahasihanadasuttavannana</basename>
    <titlePath>8. Mahāsīhanādasuttavaṇṇanā - Sīlakkhandhavagga-ṭīkā - Dīghanikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">8. Mahāsīhanādasuttavaṇṇanā</chapter>
    <subhead line="2">Acelakassapavatthuvaṇṇanā</subhead>
    <paragraph line="3" number="381"> Yasmiṃ <pageBreak edition="Vipassana Research Institut" number="1.0308" /><pageBreak edition="Myanmar" number="1.0347" /><pageBreak edition="Pali Text Society" number="1.0454" /> raṭṭhe taṃ nagaraṃ, tassa raṭṭhassapi yasmiṃ nagare tadā bhagavā vihāsi, tassa nagarassapi etadeva nāmaṃ, tasmā <bold>uruññāya</bold>nti uruññājanapade uruññāsaṅkhāte nagareti attho. <bold>Ramaṇīyo</bold>ti manoharabhūmibhāgatāya chāyūdakasampattiyā, janavivittatāya ca manoramo. <bold>Nāma</bold>nti gottanāmaṃ. Tapanaṃ santapanaṃ kāyassa khedanaṃ tapo, so etassa atthīti tapassī, taṃ <bold>tapassiṃ.</bold> Yasmā tathābhūto tapaṃ nissito, tapo vā taṃ nissito, tasmā āha <bold>‘‘tapanissitaka’’</bold>nti. Lūkhaṃ vā pharusaṃ sādhusammatācāravirahato napasādanīyaṃ ājīvati vattatīti lūkhājīvī, taṃ <bold>lūkhājīviṃ. Muttācārādī</bold>ti <bold>ādi</bold>-saddena parato pāḷiyaṃ (dī. ni. 1.397) āgatā hatthāpalekhanādayo saṅgahitā. <bold>Uppaṇḍetī</bold>ti uhasanavasena paribhāsati. <bold>Upavadatī</bold>ti avaññāpubbakaṃ apavadati, tenāha <bold>‘‘hīḷeti vambhetī’’</bold>ti. <bold>Dhammassa ca anudhammaṃ</bold>ti ettha <bold>dhammo</bold> nāma hetu ‘‘hetumhi ñāṇaṃ dhammapaṭisambhidā’’tiādīsu (vibha. 720) viyāti āha <bold>‘‘kāraṇassa anukāraṇa’’</bold>nti. <bold>Kāraṇa</bold>nti cettha tathāpavattassa saddassa attho adhippeto tassa pavattihetubhāvato. Atthappayutto hi saddappayogo. Anukāraṇanti ca so eva parehi tathā vuccamāno. <bold>Parehī</bold>ti <pageBreak edition="Pali Text Society" number="1.0455" /> ‘‘ye te’’ti vuttasattehi parehi. <bold>Vuttakāraṇenā</bold>ti yathā tehi vuttaṃ, tathā ce tumhehi na vuttaṃ, evaṃ sati tehi vuttakāraṇena sakāraṇo hutvā tumhākaṃ vādo vā tato paraṃ tassa anuvādo koci appamattakopi viññūhi garahitabbaṃ ṭhānaṃ kāraṇaṃ nāgaccheyya, kimevaṃ nāgacchatīti yojanā. <bold>‘‘Idaṃ vuttaṃ hotī’’</bold>tiādinā tamevatthaṃ saṅkhepato dasseti.</paragraph>
    <paragraph line="4" number="382"> Idāni yaṃ vibhajjavādaṃ sandhāya bhagavatā ‘‘na me te vuttavādino’’ti saṅkhepato vatvā taṃ vibhajitvā dassetuṃ ‘‘idhāhaṃ kassapā’’tiādi vuttaṃ, taṃ vibhāgena dassento <bold>‘‘idhekacco’’</bold>tiādimāha <pageBreak edition="Vipassana Research Institut" number="1.0309" />. Bhagavā <pageBreak edition="Myanmar" number="1.0348" /> hi niratthakaṃ anupasamasaṃvattanikaṃ kāyakilamathaṃ ‘‘attakilamathānuyogo dukkho anariyo anatthasaṃhito’’tiādinā (saṃ. ni. 3.1081; mahāva. 13; paṭi. ma. 2.30) garahati. Sātthakaṃ pana upasamasaṃvattanikaṃ ‘‘āraññiko hoti, paṃsukūliko hotī’’tiādinā vaṇṇeti. <bold>Appapuññatāyā</bold>ti apuññatāya. <bold>Tīṇi duccaritāni pūretvā</bold>ti micchādiṭṭhibhāvato kammaphalaṃ paṭikkhipanto ‘‘natthi dinna’’ntiādinā (dī. ni. 1.171; ma. ni. 1.445; 2.94, 95, 225; 3.91, 115; saṃ. ni. 3.210; dha. sa. 1221; vibha. 938) micchādiṭṭhiṃ purakkhatvā tathā tathā tīṇi duccaritāni pūretvā. <bold>Anesanavasenā</bold>ti kohaññe ṭhatvā asantaguṇasambhāvanicchāya micchājīvavasena. <bold>Ime dve</bold>ti ‘‘appapuñño puññavā’’ti ca vutte duccaritakārino dve puggale sandhāya.</paragraph>
    <paragraph line="5"><bold>‘‘Ime</bold><pageBreak edition="Pali Text Society" number="1.0456" /><bold>dve sandhāyā’’</bold>ti ettha pana dutiyanaye ‘‘appapuñño, puññavā’’ti ca vutte sucaritakārinoti ādinā yojetabbaṃ. Kammakiriyavādino hi ime dve puggalā. Iti paṭhamadutiyanayesu vuttanayeneva tatiyacatutthanayesu yojanā veditabbā.</paragraph>
    <paragraph line="6"><bold>Bāhirakācārayutto</bold> titthiyācārayutto, na vimuttācāro. <bold>Attānaṃ sukhetvā</bold>ti adhammikena sukhena attānaṃ sukhetvā, tenāha <bold>‘‘duccaritāni pūretvā’’</bold>ti. <bold>‘‘Na dāni mayā sadiso atthī’’</bold>tiādinā tissannaṃ maññanānaṃ vasena duccaritapūraṇamāha. <bold>Micchādiṭṭhivasenā</bold>ti ‘‘natthi kāmesu doso’’ti evaṃ pavattamicchādiṭṭhivasena. <bold>Paribbājikāyā</bold>ti pabbajjaṃ upagatāya tāpasadārikāya. <bold>Daharāyā</bold>ti taruṇāya. <bold>Mudukāyā</bold>ti sukhumālāya. <bold>Lomasāyā</bold>ti tanutambalomatāya appalomāya. <bold>Kāmesū</bold>ti vatthukāmesu. <bold>Pātabyata</bold>nti paribhuñjitabbaṃ, <bold>pātabyata</bold>nti vā paribhuñjanakataṃ. <bold>Āpajjanto</bold>ti upagacchanto. Paribhogattho hi ayaṃ <bold>pā</bold>-saddo, kattusādhano ca <bold>tabba</bold>-saddo, yathāruci paribhuñjantoti attho. Kilesakāmopi hi assādiyamāno vatthukāmantogadhoyeva.</paragraph>
    <paragraph line="7"><bold>Ida</bold>nti yathāvuttaṃ atthappabhedaṃ vibhajjanaṃ. <bold>Titthiyavasena āgataṃ</bold> aṭṭhakathāyaṃ tathā vibhattattā. <bold>Sāsanepī</bold>ti imasmiṃ sāsanepi.</paragraph>
    <paragraph line="8"><bold>Arahattaṃ</bold><pageBreak edition="Myanmar" number="1.0349" /><bold>vā</bold> attani asantaṃ ‘‘atthī’’ti vippaṭijānitvā. Sāmantajappanaṃ, paccayapaṭisevanaṃ, iriyāpathanissitanti imāni <bold>tīṇi vā kuhanavatthūni. Tādiso</bold><pageBreak edition="Pali Text Society" number="1.0457" /><bold>vā</bold>ti dhutaṅga- (mi. pa. 4.2; visuddhi. 1.22) <pageBreak edition="Vipassana Research Institut" number="1.0310" /> samādānavasena lūkhājīvī eva. <bold>Dullabhasukho bhavissāmi</bold> duggatīsu upapattiyāti adhippāyo.</paragraph>
    <paragraph line="9" number="383"><bold>Asukaṭṭhānato</bold>ti asukabhavato. <bold>Āgatā</bold>ti nibbattanavasena idhāgatā. <bold>Idāni gantabbaṭṭhāna</bold>nti āyatiṃ nibbattanaṭṭhānaṃ. <bold>Puna upapatti</bold>nti āyatiṃ anantarabhavato tatiyaṃ upapattiṃ, <bold>puna upapattī</bold>ti punappunaṃ nibbatti. <bold>Kena kāraṇenā</bold>ti yathābhūtaṃ ajānanto hi icchādosavasena yaṃ kiñci garaheyya, ahaṃ pana yathābhūtaṃ jānanto sabbaṃ taṃ kena kāraṇena garahissāmi, taṃ kāraṇaṃ natthīti adhippāyo, tenāha <bold>‘‘garahitabbamevā’’</bold>tiādi. <bold>Tamattha</bold>nti garahitabbasseva garahaṇaṃ, pasaṃsitabbassa ca pasaṃsanaṃ.</paragraph>
    <paragraph line="10"><bold>Na koci ‘‘na sādhū’’ti vadati</bold> diṭṭhadhammikassa, samparāyikassa ca atthassa sādhanavaseneva pavattiyā bhaddakattā. <bold>Pañcavidhaṃ vera</bold>nti pāṇātipātādipañcavidhaṃ veraṃ. Tañhi pañcavidhassa sīlassa paṭisattubhāvato, sattānaṃ verahetutāya ca ‘‘vera’’nti vuccati. Tato eva <bold>taṃ na koci ‘‘sādhū’’ti vadati,</bold> tathā diṭṭhadhammikādiatthānaṃ asādhanato, sattānaṃ sādhubhāvassa ca dūsanato. <bold>Na nirundhitabba</bold>nti rūpaggahaṇe na nivāretabbaṃ. Dassanīyadassanattho hi cakkhupaṭilābhoti tesaṃ adhippāyo. Yadaggena tesaṃ pañcadvāre asaṃvaro sādhu <pageBreak edition="Pali Text Society" number="1.0458" />, tadaggena tattha saṃvaro na sādhūti āha <bold>‘‘puna yaṃ te ekaccanti pañcadvāre saṃvara’’</bold>nti.</paragraph>
    <paragraph line="11">Atha vā <bold>yaṃ te ekaccaṃ vadanti ‘‘sādhū’’ti</bold> te ‘‘eke samaṇabrāhmaṇā’’ti vuttā titthiyā yaṃ attakilamathānuyogādiṃ ‘‘sādhū’’ti vadanti, mayaṃ taṃ na ‘‘sādhū’’ti vadāma. <bold>Yaṃ te ekaccaṃ vadanti ‘‘na sādhū’’ti</bold> yaṃ pana te anavajjapaccayaparibhogaṃ, sunivatthasupārupanādisammāpaṭipattiñca ‘‘na sādhū’’ti vadanti, taṃ mayaṃ ‘‘sādhū’’ti vadāmāti evaṃ pettha attho veditabbo.</paragraph>
    <paragraph line="12">Evaṃ <pageBreak edition="Myanmar" number="1.0350" /> yaṃ paravādamūlakaṃ catukkaṃ dassitaṃ, tadeva puna sakavādamūlakaṃ katvā dassitanti pakāsento <bold>‘‘eva’’</bold>ntiādimāha. Yañhi kiñci kenaci samānaṃ, tenapi taṃ samānameva, tathā asamānaṃ pīti. <bold>Samānāsamānata</bold>nti samānāsamānatāmattaṃ. Anavasesato hi pahātabbānaṃ dhammānaṃ pahānaṃ sakavāde dissati, na paravāde. Tathā paripuṇṇameva ca upasampādetabbadhammānaṃ upasampādanaṃ sakavāde, na paravāde. Tena vuttaṃ ‘‘tyāha’’ntiādi.</paragraph>
    <subhead line="13">Samanuyuñjāpanakathāvaṇṇanā</subhead>
    <paragraph line="14" number="385"><bold>Laddhiṃ</bold><pageBreak edition="Vipassana Research Institut" number="1.0311" /><bold>pucchanto</bold>ti ‘‘kiṃ samaṇo gotamo saṃkilesadhamme anavasesaṃ pahāya vattati, udāhu pare gaṇācariyā. Ettha tāva attano laddhiṃ vadā’’ti laddhiṃ pucchanto. <bold>Kāraṇaṃ pucchanto</bold>ti ‘‘samaṇo gotamo saṃkilesadhamme anavasesaṃ pahāya vattatī’’ti vutte ‘‘kena kāraṇena evamatthaṃ gāhayā’’ti kāraṇaṃ pucchanto. <bold>Ubhayaṃ pucchanto</bold>ti ‘‘idaṃ nāmettha kāraṇa’’nti kāraṇaṃ vatvā paṭiññāte atthe sādhiyamāne anvayato, byatirekato ca kāraṇaṃ samatthetuṃ sadisāsadisabhedaṃ upamodāharaṇadvayaṃ pucchanto, <bold>ubhayaṃ pucchanto</bold> kāraṇassa ca tilakkhaṇasampattiyā yathāpaṭiññāte atthe sādhite <pageBreak edition="Pali Text Society" number="1.0459" /> sammadeva anupacchā bhāsanto nigamento <bold>samanubhāsati nāma. Upasaṃharitvā</bold>ti upanetvā. <bold>‘‘Kiṃ te’’</bold>tiādi upasaṃharaṇākāradassanaṃ. <bold>Dutiyapade</bold>ti ‘‘saṅghena vā saṅgha’’nti imasmiṃ pade.</paragraph>
    <paragraph line="15"><bold>Tamattha</bold>nti taṃ pahātabbadhammānaṃ anavasesaṃ pahāya vattanasaṅkhātañca samādātabbadhammānaṃ anavasesaṃ samādāya vattanasaṅkhātañca atthaṃ. <bold>Yojetvā</bold>ti akusalādipadehi yojetvā. Akosallasambhūtaṭṭhena <bold>akusalā ceva</bold> tatoyeva <bold>akusalāti ca</bold> saṅkhaṃ gatāti <bold>saṅkhātā</bold> tattha purimapadena ekantākusale vadati, dutiyapadena taṃsahagate, taṃpakkhiye ca, tenāha <bold>‘‘koṭṭhāsaṃ vā katvā ṭhapitā’’</bold>ti, akusalapakkhiyabhāvena vavatthāpitāti attho. Avajjaṭṭho dosaṭṭho gārayhapariyāyattāti āha <bold>‘‘sāvajjāti sadosā’’</bold>ti. <bold>Ariyā</bold> nāma niddosā, ime pana katthacipi niddosā na hontīti <bold>niddosaṭṭhena ariyā bhavituṃ nālaṃ asamatthā. </bold></paragraph>
    <paragraph line="16" number="386-392"><bold>Ya</bold>nti <pageBreak edition="Myanmar" number="1.0351" /> kāraṇe etaṃ paccattavacananti āha <bold>‘‘yena viññū’’</bold>ti. <bold>Yaṃ vā panā</bold>ti ‘‘yaṃ pana kiñcī’’ti asambhāvanavacanametanti āha <bold>‘‘yaṃ vā taṃ vā appamattaka’’</bold>nti. <bold>Gaṇācariyā</bold> pūraṇādayo. Satthuppabhavattā saṅghassa saṅghasampattiyāpi satthusampatti vibhāvīyatīti āha <bold>‘‘saṅghapasaṃsāyapi satthuyeva pasaṃsāsiddhito’’</bold>ti. Sā pana pasaṃsā pasādahetukāti pasādamukhena taṃ dassetuṃ <bold>‘‘pasīdamānāpi hī’’</bold>tiādi vuttaṃ. Tattha <bold>pi</bold>-saddena yathā anvayato pasaṃsā samuccīyati, evaṃ satthuvippaṭipattiyā sāvakesu, sāvakavippaṭipattiyā ca satthari appasādo samuccīyatīti daṭṭhabbaṃ. <bold>Sarīrasampatti</bold>nti rūpasampattiṃ, rūpakāyapāripūrinti attho. <bold>Bhavanti vattāro</bold> rūpappamāṇā <pageBreak edition="Pali Text Society" number="1.0460" />, ghosadhammappamāṇā ca. Puna <bold>bhavanti vattāro</bold>ti dhammappamāṇavaseneva yojetabbaṃ. Yā saṅghassa pasaṃsāti ānetvā sambandho.</paragraph>
    <paragraph line="17">Tattha <pageBreak edition="Vipassana Research Institut" number="1.0312" /> yā buddhānaṃ, buddhasāvakānaṃyeva ca pāsaṃsatā, aññesañca tadabhāvo jotito, taṃ viratippahānasaṃvaruddesavasena nīharitvā dassetuṃ <bold>‘‘ayamadhippāyo’’</bold>tiādi vuttaṃ. Tattha <bold>setughātavirati</bold> nāma ariyamaggavirati. <bold>Vipassanāmattavasenā</bold>ti ‘‘anicca’’nti vā ‘‘dukkha’’nti vā vividhaṃ dassanamattavasena, na pana nāmarūpavavatthānapaccayapariggaṇhanapubbakaṃ lakkhaṇattayaṃ āropetvā saṅkhārānaṃ sammasanavasena. <bold>Itarānī</bold>ti samucchedapaṭippassaddhinissaraṇappahānāni. <bold>‘‘Sesa’’</bold>nti pañcasīlato añño sabbo sīlasaṃvaro, ‘‘khamo hotī’’tiādinā (ma. ni. 1.24; 3.159; a. ni. 4.114) vutto suparisuddho khantisaṃvaro, ‘‘paññāyete pidhiyyare’’ti (su. ni. 1041; cūḷani. 60) evaṃ vutto kilesānaṃ samucchedako maggañāṇasaṅkhāto ñāṇasaṃvaro, manacchaṭṭhānaṃ indriyānaṃ pidahanavasena pavatto parisuddho indriyasaṃvaro, ‘‘anuppannānaṃ pāpakānaṃ akusalānaṃ dhammānaṃ anuppādāyā’’tiādinā (dī. ni. 2.402; ma. ni. 1.135; saṃ. ni. 5.8; vibha. 205) vutto sammappadhānasaṅkhāto vīriyasaṃvaroti imaṃ saṃvarapañcakaṃ sandhāyāha. <bold>Pañca kho panime pātimokkhuddesā</bold>tiādi sāsane sīlassa bahubhāvaṃ dassetvā tadekadese eva paresaṃ avaṭṭhānadassanatthaṃ <pageBreak edition="Pali Text Society" number="1.0461" /> yathāvuttasīlasaṃvarasseva puna gahaṇaṃ.</paragraph>
    <subhead line="18">Ariyaaṭṭhaṅgikamaggavaṇṇanā</subhead>
    <paragraph line="19" number="393"><bold>Sīhanāda</bold>nti <pageBreak edition="Myanmar" number="1.0352" /> seṭṭhanādaṃ, abhītanādaṃ kenaci appaṭivattiyanādanti attho. ‘‘Ayaṃ yathāvutto mama vādo aviparīto, tassa aviparītabhāvo imaṃ maggaṃ paṭipajjitvā aparappaccayato jānitabbo’’ti evaṃ <bold>aviparītabhāvāvabodhanatthaṃ. ‘‘Atthi kassapā’’</bold>tiādīsu yaṃ maggaṃ paṭipanno samaṇo gotamo vadanto yuttapattakāle, tathabhāvato bhūtaṃ, ekaṃsato hitāvihabhāvena atthaṃ, dhammato anapetattā dhammaṃ, vinayayogato paresaṃ vinayanato ca vinayaṃ vadatīti sāmaṃyeva attapaccakkhatova jānissati, so mayā sayaṃ abhiññā sacchikatvā pavedito sakalavaṭṭadukkhanissaraṇabhūto atthi kassapa maggo, tassa ca adhigamūpāyabhūtā pubbabhāgapaṭipadāti ayamettha yojanā. Tena ‘‘samaṇo gotamo ime dhamme’’tiādinayappavatto vādo kenaci asaṃkampiyo yathābhūtasīhanādoti dasseti.</paragraph>
    <paragraph line="20">‘‘Evametaṃ yathābhūtaṃ sammappaññāya passatī’’tiādīsu (a. ni. 3.134) viya <bold>maggañca paṭipadañca ekato katvā dassento. ‘‘Ayamevā’’</bold>ti vacanaṃ maggassa puthubhāvapaṭikkhepanatthaṃ, sabbaariyasādhāraṇabhāvadassanatthaṃ, sāsane pākaṭabhāvadassanatthañca. Tenāha ‘‘ekāyano <pageBreak edition="Vipassana Research Institut" number="1.0313" /> ayaṃ bhikkhave maggo’’ti, (dī. ni. 2.373; ma. ni. 1.106; saṃ. ni. 5.367, 384, 409)‘‘eseva maggo natthañño dassanassa visuddhiyā’’ti (dha. pa. 274),</paragraph>
    <gatha1 line="21">‘‘Ekāyanaṃ jātikhayantadassī,</gatha1>
    <gatha2 line="22">Maggaṃ pajānāti hitānukampī;</gatha2>
    <gatha3 line="23">Etena maggena tariṃsu pubbe,</gatha3>
    <gathalast line="24">Tarissanti ye ca taranti ogha’’nti. (saṃ. ni. 5.384, 409; mahāni. 191; cūḷani. 107, 121; netti. 170);</gathalast>
    <unindented line="25">Sabbesu <pageBreak edition="Pali Text Society" number="1.0462" /> suttapadesesu abhidhammapadesesu ca ekovāyaṃ maggo pākaṭo paññāto āgato cāti.</unindented>
    <subhead line="26">Tapopakkamakathāvaṇṇanā</subhead>
    <paragraph line="27" number="394"> Tapoyeva upakkamitabbato ārabhitabbato tapopakkamoti āha <bold>‘‘tapārambhā’’</bold>ti. Ārambhanañcettha karaṇamevāti āha <bold>‘‘tapokammānīti</bold><pageBreak edition="Myanmar" number="1.0353" /><bold>attho’’</bold>ti. <bold>Samaṇakammasaṅkhātā</bold>ti samaṇehi kattabbakammasaññitā. <bold>Niccolo</bold>ti nissaṭṭhacelo sabbena sabbaṃ paṭikkhittacelo. Naggiyavatasamādānena <bold>naggo. ‘‘Ṭhitakova uccāraṃ karotī’’</bold>tiādi nidassanamattaṃ, vamitvā mukhavikkhālanādiācārassapi tena vissaṭṭhattā. <bold>Jivhāya hatthaṃ apalikhati</bold> apalihati udakena adhovanato. Dutiyavikappepi eseva nayo. ‘‘Ehi bhaddante’’ti vutte upagamanasaṅkhāto vidhi ehibhaddanto, taṃ caratīti ehibhaddantiko, tappaṭikkhepena <bold>na ehibhaddantiko. Na karoti</bold> samaṇena nāma parassa vacanakarena na bhavitabbanti adhippāyena. <bold>Puretara</bold>nti taṃ ṭhānaṃ attano upagamanato puretaraṃ. Taṃ kira so ‘‘bhikkhunā nāma yādicchakī eva bhikkhā gahetabbā’’ti adhippāyena na gaṇhāti. <bold>Uddissakataṃ</bold> ‘‘mama nimittabhāvena bahū khuddakā pāṇā saṅghātaṃ āpāditā’’ti na gaṇhāti. <bold>Nimantanaṃ na sādiyati</bold> ‘‘evaṃ tesaṃ vacanaṃ kataṃ bhavissatī’’ti. Kumbhīādīsupi so sattasaññīti āha <bold>‘‘kumbhīkaḷopiyo’’</bold>tiādi.</paragraph>
    <paragraph line="28"><bold>Kabaḷantarāyo</bold>ti kabaḷassa antarāyo <bold>hotīti.</bold> Gāmasabhāgādivasena saṅgamma kittenti etissāti <bold>saṅkitti,</bold> tathā saṃhaṭataṇḍulādisañcayo. <bold>Manussā</bold>ti veyyāvaccakaramanussā.</paragraph>
    <paragraph line="29"><bold>Surāpānamevā</bold>ti <pageBreak edition="Vipassana Research Institut" number="1.0314" /> majjalakkhaṇappattāya surāya pānameva surāggahaṇena cettha merayampi saṅgahitaṃ. Ekāgārameva <pageBreak edition="Pali Text Society" number="1.0463" /> uñchatīti <bold>ekāgāriko.</bold> Ekālopeneva vattatīti <bold>ekālopiko.</bold> Dīyati etāyāti <bold>datti,</bold> dvattiālopamattagāhi khuddakaṃ bhikkhādānabhājanaṃ, tenāha <bold>‘‘khuddakapātī’’</bold>ti. Abhuñjanavasena eko aho etassa atthīti ekāhiko, āhāro. Taṃ <bold>ekāhikaṃ,</bold> so pana atthato ekadivasalaṅghakoti āha <bold>‘‘ekadivasantarika’’</bold>nti. <bold>‘‘Dvīhika’’</bold>ntiādīsupi eseva nayo. Ekāhaṃ abhuñjitvā ekāhaṃ bhuñjanaṃ <bold>ekāhavāro,</bold> taṃ ekāhikameva atthato. Dvīhaṃ abhuñjitvā dvīhaṃ bhuñjanaṃ <bold>dvīhavāro. </bold> Sesadvayepi eseva nayo. Ukkaṭṭho pana pariyāyabhattabhojaniko dvīhaṃ abhuñjitvā ekāhameva bhuñjati. Sesadvayepi eseva nayo.</paragraph>
    <paragraph line="30" number="395"><bold>Kuṇḍaka</bold>nti tanutaraṃ taṇḍulasakalaṃ.</paragraph>
    <paragraph line="31" number="396"> Saṇehi <pageBreak edition="Myanmar" number="1.0354" /> saṇavākehi nibbattavatthāni <bold>sāṇāni. </bold> Missasāṇāni <bold>masāṇāni,</bold> na bhaṅgāni. <bold>Erakatiṇādīnī</bold>ti <bold>ādi</bold>-saddena akkamakacikadalīvākādīnaṃ saṅgaho. Erakādīhi katāni hi chavāni lāmakāni dussānīti vattabbataṃ labhanti.</paragraph>
    <paragraph line="32">Micchāvāyāmavaseneva ukkuṭikavatānuyogoti āha <bold>‘‘ukkuṭikavīriyaṃ anuyutto’’</bold>ti. Thaṇḍilanti vā samā pakatibhūmi vuccati ‘‘patthaṇḍile pāturahosī’’tiādīsu (ma. ni. 4.10) viya, tasmā <bold>thaṇḍilaseyya</bold>nti anantarahitāya pakatibhūmiyaṃ seyyanti vuttaṃ hoti. <bold>Laddhaṃ āsana</bold>nti nisīdituṃ yathāladdhaṃ āsanaṃ. <bold>Akopetvā</bold>ti aññattha anupagantvā, tenāha <bold>‘‘tattheva nisīdanasīlo’’</bold>ti. So hi taṃ achaḍḍento apariccajanto akopento nāma hoti. <bold>Vikaṭanti gūthaṃ vuccati</bold> āsayavasena virūpaṃ jātanti katvā.</paragraph>
    <paragraph line="33">Ettha ca ‘‘acelako hotī’’tiādīni vatapadāni yāva ‘‘na <pageBreak edition="Pali Text Society" number="1.0464" /> thusodakaṃ pivatī’’ti etāni ekavārāni. ‘‘Ekāgāriko vā’’tiādīni nānāvārāni, nānākālikāni vā. Tathā ‘‘sākabhakkho vā’’tiādīni, ‘‘sāṇānipi dhāretī’’tiādīni ca. Tathā hettha vā-saddaggahaṇaṃ, pi-saddaggahaṇañca kataṃ. Pi-saddopi vikappattho eva daṭṭhabbo. Purimesu pana na kataṃ. Evañca katvā ‘‘acelako hotī’’ti vatvā ‘‘sāṇānipi dhāretī’’tiādi vacanassa, ‘‘rajojalladharo hotī’’ti vatvā ‘‘udakorohanānuyogaṃ anuyutto’’ti vacanassa ca avirodho siddho hoti. Atha vā kimettha avirodhacintāya. Ummattakapacchisadiso hi titthiyavādo. Atha <pageBreak edition="Vipassana Research Institut" number="1.0315" /> vā ‘‘acelako hotī’’ti ārabhitvā tappasaṅgena sabbampi attakilamathānuyogaṃ dassentena ‘‘sāṇānipi dhāretī’’tiādi vuttanti daṭṭhabbaṃ.</paragraph>
    <subhead line="34">Tapopakkamaniratthakathāvaṇṇanā</subhead>
    <paragraph line="35" number="397"><bold>Sīlasampadādīhi vinā</bold>ti sīlasampadā, samādhisampadā, paññāsampadāti imāhi lokuttarāhi sampadāhi vinā na kadāci sāmaññaṃ vā brahmaññaṃ vā sambhavati, yasmā ca tadevaṃ, tasmā tesaṃ tapopakkamānaṃ niratthakataṃ dassentoti yojanā. <bold>‘‘Dosaveravirahita’’</bold>nti idaṃ dosassa <pageBreak edition="Myanmar" number="1.0355" /> mettāya ujupaṭipakkhatāya vuttaṃ. <bold>Dosa</bold>-ggahaṇena vā sabbepi jhānapaṭipakkhā saṃkilesadhammā gahitā, <bold>vera</bold>-ggahaṇena paccatthikabhūtā sattā. Yadaggena hi dosarahitaṃ, tadaggena verarahitanti.</paragraph>
    <paragraph line="36" number="398"> Pākaṭabhāvena kāyati gametīti <bold>pakati,</bold> lokasiddhavādo, tenāha <bold>‘‘pakati kho esāti pakatikathā esā’’</bold>ti. <bold>Mattāyā</bold>ti <bold>mattā</bold>-saddo ‘‘mattā sukhapariccāgā’’tiādīsu <pageBreak edition="Pali Text Society" number="1.0465" /> (dha. pa. 290) viya appatthaṃ antonītaṃ katvā pamāṇavācakoti āha <bold>‘‘iminā pamāṇena evaṃ parittakenā’’</bold>ti. Tena pana pamāṇena pahātabbo pakaraṇappatto paṭipattikkamoti āha <bold>‘‘paṭipattikkamenā’’</bold>ti. <bold>Sabbatthā</bold>ti sabbavāresu.</paragraph>
    <paragraph line="37" number="399"><bold>Aññathā vadathā</bold>ti yadi acelakabhāvādinā sāmaññaṃ vā brahmaññaṃ vā abhavissa, suvijānova samaṇo suvijāno brāhmaṇo. Yasmā pana tumhe ito aññathāva sāmaññaṃ brahmaññañca vadatha, tasmā dujjānova samaṇo dujjāno brāhmaṇo, tenāha <bold>‘‘idaṃ sandhāyāhā’’</bold>ti. <bold>Taṃ pakativādaṃ paṭikkhipitvā</bold>ti pubbe yaṃ pākatikaṃ sāmaññaṃ brahmaññañca hadaye ṭhapetvā tena ‘‘dukkara’’ntiādi vuttaṃ, tameva sandhāya bhagavatāpi ‘‘pakati kho esā’’tiādi vuttaṃ. Idha pana <bold>taṃ pakativādaṃ</bold> pākatikasamaṇabrāhmaṇavisayaṃ kathaṃ paṭikkhipitvā paṭisaṃharitvā <bold>sabhāvatova</bold> paramatthatova samaṇassa brāhmaṇassa ca <bold>dujjānabhāvaṃ āvikaronto</bold> pakāsento. <bold>Tatrāpī</bold>ti samaṇabrāhmaṇavādepi <bold>vuttanayeneva.</bold></paragraph>
    <subhead line="38">Sīlasamādhipaññāsampadāvaṇṇanā</subhead>
    <paragraph line="39" number="400-1"><bold>Paṇḍito</bold>ti hetusampattisiddhena paṇḍiccena samannāgato, <bold>kathaṃ uggahesi</bold> paripakkañāṇattā <pageBreak edition="Vipassana Research Institut" number="1.0316" /> ghaṭe padīpena viya abbhantare samujjalantena paññāveyyattiyena tattha tattha bhagavatā desitamatthaṃ pariggaṇhanto tampi desanaṃ upadhāresi. <bold>Tassa cā</bold>ti yo acelako hoti yāva udakorohanānuyogaṃ anuyutto viharati, tassa ca. <bold>Tā sampattiyo pucchāmi,</bold> yāhi samaṇo ca hotīti adhippāyo. <bold>Sīlasampadāyā</bold>ti <bold>iti</bold>-saddo ādiattho, tena ‘‘cittasampadāya paññāsampadāyā’’ti padadvayaṃ <pageBreak edition="Myanmar" number="1.0356" /> saṅgaṇhāti asekkhasīlādikhandhattayasaṅgahitañhi arahattaṃ, tenāha <bold>‘‘arahattaphalameva sandhāya vutta’’</bold>ntiādi. Tattha <bold>ida</bold>nti idaṃ vacanaṃ.</paragraph>
    <subhead line="40">Sīhanādakathāvaṇṇanā</subhead>
    <paragraph line="41" number="402"> Anaññasādhāraṇatāya <pageBreak edition="Pali Text Society" number="1.0466" />, anaññasādhāraṇatthavisayatāya ca <bold>anuttaraṃ buddhasīhanādaṃ nadanto.</bold> Ativiya accantavisuddhatāya <bold>paramavisuddhaṃ. Parama</bold>nti ukkaṭṭhaṃ, tenāha <bold>‘‘uttama’’</bold>nti. <bold>Sīlameva</bold> lokiyasīlattā. Yathā anaññasādhāraṇaṃ bhagavato lokuttarasīlaṃ savāsanaṃ paṭipakkhaviddhaṃsanato, evaṃ lokiyasīlampi tassa anucchavikabhāvena sambhūtattā, samena samanti <bold>samasama</bold>nti ayamettha atthoti āha <bold>‘‘mama sīlasamena sīlena mayā sama’’</bold>nti. <bold>‘‘Yadidaṃ adhisīla’’</bold>nti lokiyaṃ, lokuttarañcāti duvidhampi buddhasīlaṃ ekajjhaṃ katvā vuttaṃ. Tenāha ‘‘sīlepī’’ti. <bold>Iti ima</bold>nti evaṃ imaṃ sīlavisayaṃ. Paṭhamaṃ pavattattā <bold>paṭhamaṃ.</bold></paragraph>
    <paragraph line="42"><bold>Tapatī</bold>ti santappati, vidhamatīti attho. <bold>Jigucchatī</bold>ti hīḷeti lāmakato ṭhapeti. <bold>Niddosattā ariyā</bold> ārakā kilesehīti. Maggaphalasampayuttā vīriyasaṅkhātā tapojigucchāti ānetvā sambandho. <bold>Paramā nāma</bold> sabbukkaṭṭhabhāvato. Yathā yuvino bhāvo yobbanaṃ, evaṃ jigucchino bhāvo <bold>jegucchaṃ.</bold> Kilesānaṃ samucchindanapaṭippassambhanāni <bold>samucchedapaṭipassaddhivimuttiyo. Nissaraṇavimutti</bold> nibbānaṃ. Atha vā sammāvācādīnaṃ adhisīlaggahaṇena, sammāvāyāmassa adhijegucchaggahaṇena, sammādiṭṭhiyā adhipaññāggahaṇena gahitattā aggahitaggahaṇena sammāsaṅkappasatisamādhayo maggaphalapariyāpannā <bold>samucchedapaṭipassaddhivimuttiyo</bold> daṭṭhabbā. <bold>Nissaraṇavimutti</bold> pana nibbānameva.</paragraph>
    <paragraph line="43" number="403"> Yaṃ kiñci janavivittaṃ ṭhānaṃ idha <bold>‘‘suññāgāra’’</bold>nti adhippetaṃ. Tattha nadantena vinā nādo natthīti āha <bold>‘‘ekatova nisīditvā’’</bold>ti. <bold>Aṭṭhasu parisāsū</bold>ti khattiyaparisā, brāhmaṇaparisā, gahapatiparisā, samaṇaparisā, cātumahārājikaparisā, tāvatiṃsaparisā, māraparisā, brahmaparisāti <pageBreak edition="Pali Text Society" number="1.0467" /> imāsu aṭṭhasu parisāsu.</paragraph>
    <paragraph line="44"><bold>Vesārajjānī</bold>ti <pageBreak edition="Vipassana Research Institut" number="1.0317" /><pageBreak edition="Myanmar" number="1.0357" /> visāradabhāvā ñāṇappahānasampadānimittaṃ kutoci asantassanabhāvā nibbhayabhāvāti attho. <bold>Āsabhaṃ ṭhāna</bold>nti seṭṭhaṃ ṭhānaṃ, uttamaṃ ṭhānanti attho. <bold>Āsabhā</bold> vā pubbabuddhā, tesaṃ ṭhānanti attho.</paragraph>
    <paragraph line="45">Apica usabhassa idanti āsabhaṃ, āsabhaṃ viyāti āsabhaṃ. Yathā hi nisabhasaṅkhāto usabho attano usabhabalena catūhi pādehi pathaviṃ uppīḷetvā acalaṭṭhānena tiṭṭhati, evaṃ tathāgatopi dasahi tathāgatabalehi samannāgato catūhi vesārajjapādehi aṭṭhaparisāpathaviṃ uppīḷetvā sadevake loke kenaci paccatthikena akampiyo acalena ṭhānena tiṭṭhati. Evaṃ tiṭṭhamānova taṃ āsabhaṃ ṭhānaṃ paṭijānāti upagacchati na paccakkhāti attani āropeti. Tena vuttaṃ ‘‘āsabhaṃ ṭhānaṃ paṭijānātī’’ti.</paragraph>
    <paragraph line="46"><bold>Sīhanādaṃ nadatī</bold>ti yathā migarājā parissayānaṃ sahanato, vanamahiṃsamattavāraṇādīnaṃ hananato ca ‘‘sīho’’ti vuccati, evaṃ tathāgato lokadhammānaṃ sahanato, parappavādānaṃ hananato ca ‘‘sīho’’ti vuccati. Evaṃ vuttassa sīhassa nādaṃ sīhanādaṃ. Tattha yathā sīho sīhabalena samannāgato sabbattha visārado vigatalomahaṃso sīhanādaṃ nadati, evaṃ tathāgatasīhopi dasahi tathāgatabalehi samannāgato aṭṭhasu parisāsu visārado vigatalomahaṃso ‘‘iti rūpa’’ntiādinā (saṃ. ni. 3.78; a. ni. 8.2) nayena nānāvilāsasampannaṃ sīhanādaṃ nadati.</paragraph>
    <paragraph line="47"><bold>Pañhaṃ abhisaṅkharitvā</bold>ti ñātuṃ icchitamatthaṃ attano ñāṇabalānurūpaṃ abhiracitvā <bold>taṅkhaṇaṃyevā</bold>ti pucchitakkhaṇeyeva <pageBreak edition="Pali Text Society" number="1.0468" /> ṭhānuppattikapaṭibhānena <bold>vissajjeti. Cittaṃ paritosetiyeva</bold> ajjhāsayānurūpaṃ vissajjanato. <bold>Sotabbañcassa maññanti</bold> aṭṭhakkhaṇavajjitena navamena khaṇena labbhamānattā. ‘‘Yaṃ no satthā bhāsati, taṃ no sossāmā’’ti ādaragāravajātā <bold>mahantena ussāhena sotabbaṃ</bold> sampaṭicchitabbaṃ <bold>maññanti. Suppasannā</bold> pasādābhibuddhiyā vigatupakkilesatāya <bold>kallacittā muducittā honti. Pasannakāra</bold>nti pasannehi kātabbasakkāraṃ, dhammāmisapūjanti attho. Tattha āmisapūjaṃ dassento <bold>‘‘paṇītānī’’</bold>tiādimāha. Dhammapūjā pana <bold>‘‘tathattāyā’’</bold>ti iminā dassitā. <bold>Tathābhāvāyā</bold>ti yathattāya yassa vaṭṭadukkhanissaraṇatthāya <pageBreak edition="Myanmar" number="1.0358" /> dhammo desito, tathābhāvāya, tenāha <bold>‘‘dhammānudhammapaṭipattipūraṇatthāyā’’</bold>ti. Sā ca dhammānudhammapaṭipatti yāya anupubbiyā paṭipajjitabbā, paṭipajjantānañca sati ajjhattikaṅgasamavāye ekaṃsikā tassā pāripūrīti taṃ anupubbiṃ dassetuṃ <bold>‘‘keci saraṇesū’’</bold>tiādi vuttaṃ.</paragraph>
    <paragraph line="48"><bold>Imasmiṃ</bold><pageBreak edition="Vipassana Research Institut" number="1.0318" /><bold>panokāse ṭhatvā</bold>ti ‘‘paṭipannā ca ārādhentī’’ti etasmiṃ sīhanādakiccapāripūridīpane pāḷipadese ṭhatvā. <bold>Samodhānetabbā</bold>ti saṅkalitabbā. <bold>Eko sīhanādo</bold> asādhāraṇo aññehi appaṭivattiyo seṭṭhanādo abhītanādoti katvā. Esa nayo sesesupi. <bold>Purimānaṃ dasanna</bold>ntiādito paṭṭhāya yāva ‘‘vimuttiyā mayhaṃ sadiso natthī’’ti etesaṃ purimānaṃ dasannaṃ sīhanādānaṃ, niddhāraṇe cettha sāmivacanaṃ, tenāha <bold>‘‘ekekassā’’</bold>ti. <bold>‘‘Parisāsu ca nadatī’’</bold>ti <bold>ādayo parivārā</bold> ‘‘ekaccaṃ tapassiṃ niraye nibbattaṃ passāmī’’ti sīhanādaṃ nadanto bhagavā parisāyaṃ nadati visārado nadati yāva ‘‘paṭipannā ārādhentī’’ti atthayojanāya sambhavato <pageBreak edition="Pali Text Society" number="1.0469" />. Tathā sesesupi navasu.</paragraph>
    <paragraph line="49"><bold>‘‘Eva’’</bold>ntiādi yathāvuttānaṃ tesaṃ saṅkaletvā dassanaṃ. <bold>Te dasā</bold>ti te ‘‘parisāsu ca nadatī’’ti ādayo sīhanādā. <bold>Purimānaṃ dasanna</bold>nti yathāvuttānaṃ purimānaṃ dasannaṃ. <bold>Parivāravasenā</bold>ti paccekaṃ parivāravasena yojiyamānā <bold>sataṃ</bold> sīhanādā. <bold>Purimā ca dasā</bold>ti tathā ayojiyamānā purimā ca dasāti evaṃ <bold>dasādhikaṃ sīhanādasataṃ hoti. Evaṃ vādīnaṃ vāda</bold>nti evaṃ pavattavādānaṃ titthiyānaṃ vādaṃ. <bold>Paṭisedhetvā</bold>ti tathābhāvābhāvadassanena paṭikkhipitvā. Yaṃ bhagavā <bold>udumbarikasutte</bold> ‘‘idha nigrodha tapassī’’tiādinā (dī. ni. 3.33) upakkilesavibhāgaṃ, pārisuddhivibhāgañca dassento saparisassa nigrodhassa paribbājakassa purato sīhanādaṃ nadi, taṃ dassetuṃ <bold>‘‘idāni parisati naditapubbaṃ sīhanādaṃ dassento’’</bold>tiādi vuttaṃ.</paragraph>
    <subhead line="50">Titthiyaparivāsakathāvaṇṇanā</subhead>
    <paragraph line="51" number="404"><bold>Ida</bold>nti ‘‘rājagahe gijjhakūṭe pabbate viharantaṃ maṃ…pe… pañhaṃ pucchī’’ti idaṃ vacanaṃ. Kāmaṃ yadā nigrodho pañhaṃ pucchi, bhagavā cassa vissajjesi, na tadā <pageBreak edition="Myanmar" number="1.0359" /> gijjhakūṭe pabbate viharati, rājagahasamīpe pana viharatīti katvā <bold>‘‘rājagahe gijjhakūṭe pabbate viharantaṃ ma’’</bold>nti vuttaṃ, gijjhakūṭe viharaṇañcassa tadā avicchinnanti, tenāha <bold>‘‘yaṃ taṃ bhagavā’’</bold>tiādi. <bold>Yoge</bold>ti naye, dukkhanissaraṇūpāyeti attho.</paragraph>
    <paragraph line="52" number="405"> Yaṃ parivāsaṃ sāmaṇerabhūmiyaṃ ṭhito parivasatīti yojanā. Yasmā sāmaṇerabhūmiyaṃ ṭhitena parivasitabbaṃ, na gihibhūtena, tasmā <bold>aparivasitvāyeva pabbajjaṃ labhati. Ākaṅkhati pabbajjaṃ, ākaṅkhati upasampada</bold>nti ettha pana <bold>pabbajjā</bold>-ggahaṇaṃ vacanasiliṭṭhatāvaseneva ‘‘dirattatirattaṃ <pageBreak edition="Pali Text Society" number="1.0470" /><pageBreak edition="Vipassana Research Institut" number="1.0319" /> sahaseyya’’nti (pāci. 50) ettha dirattaggahaṇaṃ viya. <bold>Gāmappavesanādīnī</bold>ti <bold>ādi</bold>-saddena vesiyāvidhavāthullakumāripaṇḍakabhikkhunigocaratā, sabrahmacārīnaṃ uccāvacesu kiṃkaraṇīyesu dakkhānalasāditā, uddesaparipucchādīsu tibbachandatā, yassa titthāyatanato idhāgato, tassa avaṇṇe, ratanattayassa ca vaṇṇe anattamanatā, tadubhayaṃ yathākkamaṃ vaṇṇe ca avaṇṇe ca attamanatāti imesaṃ saṅgaho veditabbo, tenāha <bold>‘‘aṭṭha vattāni pūrentenā’’</bold>ti. <bold>Ghaṃsitvā koṭṭetvā</bold>ti ajjhāsayassa vīmaṃsanavasena suvaṇṇaṃ viya ghaṃsitvā koṭṭetvā.</paragraph>
    <paragraph line="53"><bold>Gaṇamajjhe nisīditvā</bold>ti upasampadākammassa gaṇappahonakānaṃ bhikkhūnaṃ majjhe saṅghatthero viya tassa anuggahatthaṃ nisīditvā. <bold>Vūpakaṭṭho</bold>ti vivitto. Tādisassa sīlavisodhane appamādo avuttasiddhoti āha <bold>‘‘kammaṭṭhāne satiṃ avijahanto’’</bold>ti. <bold>Pesitacitto</bold>ti nibbānaṃ pati pesitacitto taṃninno tappoṇo tappabbhāro. Jātikulaputtāpi ācārasampannā eva arahattādhigamāya pabbajjāpekkhā hontīti tepi tehi ekasaṅgahe karonto āha <bold>‘‘kulaputtāti ācārakulaputtā’’</bold>ti, tenāha <bold>‘‘sammadevāti hetunāva kāraṇenevā’’</bold>ti. ‘‘Otiṇṇomhi jātiyā’’tiādinā nayena hi saṃvegapubbikaṃ yathānusiṭṭhaṃ pabbajjaṃ sandhāya idha ‘‘sammadevā’’ti vuttaṃ. <bold>Hetunā</bold>ti ñāyena. <bold>Pāpuṇitvā</bold>ti patvā adhigantvā. <bold>Sampādetvā</bold>ti asekkhā sīlasamādhipaññā nipphādetvā, paripūretvā vāti attho.</paragraph>
    <paragraph line="54"><bold>Niṭṭhāpetu</bold>nti <pageBreak edition="Myanmar" number="1.0360" /><pageBreak edition="Pali Text Society" number="1.0471" /> nigamanavasena pariyosāpetuṃ. ‘‘Brahmacariyapariyosānaṃ…pe… vihāsī’’ti iminā eva hi arahattanikūṭena desanā pariyosāpitā. Taṃ pana nigamento <bold>‘‘aññataro kho panā…pe… ahosī’’</bold>ti vuttaṃ dhammasaṅgāhakehi. Yaṃ panettha atthato na vibhattaṃ, taṃ suviññeyyameva.</paragraph>
    <centered line="55">Mahāsīhanādasuttavaṇṇanāya līnatthappakāsanā.</centered>
  </content>
</document>