<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/s0102t.tik3.xml</normativeSource>
    <source>roman/tika/suttapitaka (tika)/dighanikaya (tika)/mahavagga-tika/4. mahasudassanasuttavannana.xml</source>
    <script>roman</script>
    <directory>/tika/suttapitaka (tika)/dighanikaya (tika)/mahavagga-tika</directory>
    <basename>4. mahasudassanasuttavannana</basename>
    <titlePath>4. Mahāsudassanasuttavaṇṇanā - Mahāvagga-ṭīkā - Dīghanikāya (ṭīkā) - Suttapiṭaka (ṭīkā) - Tīkā</titlePath>
  </metadata>
<content>
    <chapter line="1">4. Mahāsudassanasuttavaṇṇanā</chapter>
    <subhead line="2">Kusāvatīrājadhānīvaṇṇanā</subhead>
    <paragraph line="3" number="242"><bold>Sovaṇṇamayā</bold>ti <pageBreak edition="Pali Text Society" number="2.0248" /><pageBreak edition="Vipassana Research Institut" number="2.0175" /><pageBreak edition="Myanmar" number="2.0193" /> suvaṇṇamayā. <bold>Ayaṃ pākāro</bold>ti sabbaratanamayo pākāro. <bold>Tayo tayo</bold>ti anto ca tayo, bahi ca tayoti tayo tayo.</paragraph>
    <paragraph line="4"><bold>Esikatthambho</bold> indakhīlo nagarasobhano alaṅkāratthambho. Aṅgīyati ñāyati puthulabhāvo etenāti <bold>aṅgaṃ,</bold> parikkhepo. Tiporisaṃ aṅgaṃ etissāti <bold>tiporisaṅgā.</bold> Tenāha <bold>‘‘tenā’’</bold>tiādi. <bold>Tena</bold> pañcahatthappamāṇena tiporisena. <bold>Paṇṇaphalesupī</bold>ti sabbaratanamayānaṃ tālānaṃ paṇṇaphalesupi. <bold>Eseva nayo</bold>ti ‘‘paṇṇesu ekaṃ pattakaṃ sovaṇṇamayaṃ, ekaṃ rūpiyamayaṃ. Phalesupi eko lekhābhāvo sovaṇṇamayo, eko rūpiyamayo’’tiādiko ayamattho atidiṭṭho. <bold>Pākārantare</bold>ti dvinnaṃ dvinnaṃ pākārānaṃ antare. <bold>Ekekā hutvā ṭhitā</bold> tālapanti.</paragraph>
    <paragraph line="5"><bold>Cheko</bold>ti paṭu suvisado, so cassa paṭubhāvo manosāroti āha <bold>‘‘sundaro’’</bold>ti. <bold>Rañjetu</bold>nti rāgaṃ uppādetuṃ. <bold>Khamatevā</bold>ti rocateva. <bold>Na bībhacchetī</bold>ti na tajjeti, sotasukhabhāvato piyāyitabbo ca hoti. Kumbhathuṇadaddarikādi <bold>ekatalaṃ tūriyaṃ. Ubhayatalaṃ</bold> pākaṭameva. <bold>Sabbato pariyonaddhaṃ</bold> caturassaambaṇakaṃ, paṇavādi ca. <bold>Vaṃsādī</bold>ti <bold>ādi</bold>-saddena saṅkhādikaṃ saṅgaṇhāti. <bold>Sumucchitassā</bold>ti suṭṭhu pariyattassa. <bold>Pamāṇe</bold>ti nātidaḷhanātisithilatāsaṅkhāte majjhime mucchanappamāṇe <pageBreak edition="Pali Text Society" number="2.0249" />. <bold>Hatthaṃ vā pādaṃ vā cāletvā</bold>ti hatthalayapādalaye sajjetvā. <bold>Naccantā</bold>ti sākhānaccaṃ naccantā.</paragraph>
    <subhead line="6">Cakkaratanavaṇṇanā</subhead>
    <paragraph line="7" number="243"><bold>Uposathaṃ</bold><pageBreak edition="Vipassana Research Institut" number="2.0176" /> vuccati aṭṭhaṅgasamannāgataṃ sabbadivasesu gahaṭṭhehi rakkhitabbasīlaṃ, samādānavasena taṃ tassa atthīti uposathiko, tassa <bold>uposathikassa.</bold> Tenāha <bold>‘‘samādinnauposathaṅgassā’’</bold>ti. <bold>Tadā</bold>ti tasmiṃ <pageBreak edition="Myanmar" number="2.0194" /> kāle. Kasmiṃ pana kāleti? Yasmiṃ kāle cakkavattibhāvasaṃvattaniyadānasīlādipuññasambhārasamudāgamasampanno pūritacakkavattivatto kāladīpadesavisesapaccājātiyā ceva kularūpabhogādhipateyyādiguṇavisesasampattiyā ca tadanurūpe attabhāve ṭhito hoti, tasmiṃ kāle. Tādise hi kāle cakkavattibhāvī purisaviseso yathāvuttaguṇasamannāgato rājā khattiyo muddhāvasitto visuddhasīlo anuposathaṃ satasahassavissajjanādinā sammāpaṭipattiṃ paṭipajjati, na yadā cakkaratanaṃ uppajjati, tadā eva. Ime ca visesā sabbacakkavattīnaṃ sādhāraṇavasena vuttā. Tenāha <bold>‘‘pātova…pe… dhammatā’’</bold>ti. Bodhisattānaṃ pana cakkavattibhāvāvahaguṇāpi cakkavattiguṇāpi sātisayāva honti.</paragraph>
    <paragraph line="8"><bold>Vuttappakārapuññakammapaccaya</bold>nti cakkavattibhāvāvahadānadamasaṃyamādipuññakammahetukaṃ. <bold>Nīlamaṇisaṅghātasadisa</bold>nti indanīlamaṇisañcayasamānaṃ. <bold>Dibbānubhāvayuttattā</bold>ti dassaneyyatā, manuññaghosatā, ākāsagāmitā, obhāsavissajjanā, appaṭighātatā, rañño icchitatthanipphattikāraṇatāti evamādīhi dibbasadisehi ānubhāvehi samannāgatattā, etena dibbaṃ viyāti dibbanti dasseti. Na hi taṃ devalokapariyāpannaṃ. Sahassaṃ arā etassāti vā <bold>sahassāraṃ. Sabbehi ākārehī</bold>ti sabbehi sundarehi paripuṇṇāvayave lakkhaṇasampanne cakke icchitabbehi ākārehi. <bold>Paripūra</bold>nti paripuṇṇaṃ, sā cassā pāripūriṃ idāneva vitthāressati.</paragraph>
    <paragraph line="9"><bold>Panāḷī</bold>ti chiddaṃ. <bold>Suddhasiniddhadantapantiyā</bold> nibbivarāyāti <pageBreak edition="Pali Text Society" number="2.0250" /> adhippāyo. Tassā pana panāḷiyā samantato passassa rajatamayattā <bold>sārarajatamayā</bold> vuttā. Yasmā cassa cakkassa rathacakkassa viya antobhāvo nāma natthi, tasmā vuttaṃ <bold>‘‘ubhosupi bāhirantesū’’</bold>ti. Kataparikkhepā hoti panāḷīti yojanā. <bold>Nābhipanāḷiparikkhepapaṭṭesū</bold>ti nābhiparikkhepapaṭṭe ceva nābhiyā panāḷiparikkhepapaṭṭe ca.</paragraph>
    <paragraph line="10"><bold>Tesa</bold>nti arānaṃ. <bold>Ghaṭakā</bold> nāma alaṅkārabhūtā khuddakapuṇṇaghaṭā. Tathā <bold>maṇikā</bold> nāma muttāvaḷikā. <bold>Paricchedalekhā</bold> tassa tassa paricchedadassanavasena ṭhitā paricchinnalekhā. <bold>Ādi</bold>-saddena <pageBreak edition="Vipassana Research Institut" number="2.0177" /> mālākammādiṃ saṅgaṇhāti. <bold>Suvibhattānevā</bold>ti aññamaññaṃ asaṃkiṇṇattā suṭṭhu vibhattāni.</paragraph>
    <paragraph line="11"><bold>‘‘Surattā’’</bold>tiādīsu <pageBreak edition="Myanmar" number="2.0195" /><bold>suratta</bold>ggahaṇena mahānāmavaṇṇataṃ paṭikkhipati, <bold>suddha</bold>ggahaṇena saṃṅkiliṭṭhataṃ, <bold>siniddha</bold>ggahaṇena lūkhataṃ. Kāmaṃ tassa cakkaratanassa nemimaṇḍalaṃ asandhikameva nibbattaṃ, sabbatthakameva pana kevalaṃ pavāḷavaṇṇena ca sobhatīti pakaticakkassa sandhiyuttaṭṭhāne surattasuvaṇṇapaṭṭādimayāhi vaṭṭaparicchedalekhāhi paññāyamānāhi sasandhikā viya dissantīti āha <bold>‘‘sandhīsu panassā’’</bold>tiādi.</paragraph>
    <paragraph line="12"><bold>Nemimaṇḍalapiṭṭhiya</bold>nti nemimaṇḍalassa piṭṭhipadese. Ākāsacāribhāvato hissa tattha vātaggāhī pavāḷadaṇḍo hoti. <bold>Dasannaṃ dasannaṃ arānaṃ antare</bold>ti dasannaṃ dasannaṃ arānaṃ antare samīpe padese. <bold>Chiddamaṇḍalakhacito</bold>ti maṇḍalasaṇṭhānachiddavicitto. <bold>Sukusalasamannāhatassā</bold>ti suṭṭhu kusalena sippinā pahatassa, vāditassāti attho. <bold>Vaggū</bold>ti manoramo. <bold>Rajanīyo</bold>ti suṇantānaṃ rāguppādako. <bold>Kamanīyo</bold>ti kanto. <bold>Samosaritakusumadāmā</bold>ti olambitasugandhakusumadāmā. <bold>Nemiparikkhepassā</bold>ti <pageBreak edition="Pali Text Society" number="2.0251" /> nemipariyantaparikkhepassa. Nābhipanāḷiyā dvinnaṃ passānaṃ vasena <bold>‘‘dvinnampi nābhipanāḷīna’’</bold>nti vuttaṃ. Ekā eva hi sā panāḷi. <bold>Yehī</bold>ti yehi dvīhi mukhehi. Puna <bold>yehī</bold>ti yehi muttakalāpehi.</paragraph>
    <paragraph line="13"><bold>Odhāpayamāna</bold>nti sotuṃ avahitāni kurumānaṃ.</paragraph>
    <paragraph line="14">Cando purato cakkaratanaṃ pacchāti evaṃ <bold>pubbāpariyena</bold> pubbāparabhāvena.</paragraph>
    <paragraph line="15"><bold>Antepurassā</bold>ti anurādhapure rañño antepurassa. <bold>Uttarasīhapañjarasadise</bold>ti tadā rañño pāsāde tādisassa uttaradisāya sīhapañjarassa labbhamānattā vuttaṃ. <bold>Sukhena sakkā</bold>ti kiñci anāruhitvā, sarīrañca anullaṅghitvā yathāṭhiteneva hatthena pupphamuṭṭhiyo khipitvā <bold>sukhena sakkā hoti pūjetuṃ.</bold></paragraph>
    <paragraph line="16"><bold>Nānāvirāgaratanappabhāsamujjala</bold>nti nānāvidhavicittavaṇṇaratanobhāsapabhassaraṃ. <bold>Ākāsaṃ abbhuggantvā pavatte</bold>ti āgantvā ṭhitaṭṭhānato upari ākāsaṃ abbhuggantvā pavatte.</paragraph>
    <paragraph line="17" number="244"><bold>Rājāyuttā</bold>ti <pageBreak edition="Vipassana Research Institut" number="2.0178" /> rañño kicce āyuttakapurisā.</paragraph>
    <paragraph line="18">Sineruṃ <pageBreak edition="Myanmar" number="2.0196" /> vāmapassena katvā tassa dhurataraṃ gacchanto <bold>‘‘vāmapassena sineruṃ pahāyā’’</bold>ti vuttaṃ.</paragraph>
    <paragraph line="19"><bold>Vinibbedhenā</bold>ti tiriyaṃ vinivijjhanavasena. <bold>Sannivesakkhamo</bold>ti khandhāvārasannivesayogyo. <bold>Sulabhāhārupakaraṇo</bold>ti sukheneva laddhabbadhaññagorasadārutiṇādibhojanasādhano.</paragraph>
    <paragraph line="20"><bold>Paracakka</bold>nti parassa rañño senā, āṇā vā.</paragraph>
    <paragraph line="21"><bold>Āgamananandano</bold>ti āgamanena nandijanano. Gamanena socetīti <bold>gamanasocano. Upakappethā</bold>ti uparūpari kappetha, saṃvidahatha upanethāti attho. <bold>Upaparikkhitvā</bold>ti hetutopi sabhāvatopi phalatopi diṭṭhadhammikasamparāyikādiādīnavatopi <pageBreak edition="Pali Text Society" number="2.0252" /> vīmaṃsitvā. Vibhāventi paññāya atthaṃ vibhūtaṃ karontīti <bold>vibhāvino,</bold> paññavanto. <bold>Anuyantā</bold>ti anuvattakā, anuvattakabhāveneva, pana rañño ca mahānubhāvena te jigucchanavasena pāpato anoramantāpi ekacce ottappavasena oramantīti veditabbaṃ.</paragraph>
    <paragraph line="22"><bold>Ogacchamāna</bold>nti osīdantaṃ. <bold>Yojanamatta</bold>nti vitthārato yojanamattaṃ padesaṃ. Gambhīrabhāvena pana yathā bhūmi dissati, evaṃ ogacchati. Tenāha <bold>‘‘mahāsamuddatala’’</bold>ntiādi. <bold>Ante cakkaratanaṃ</bold> udakena senāya anajjhottharaṇatthaṃ. Puratthimo mahāsamuddo pariyanto etassāti puratthimamahāsamuddapariyanto, taṃ <bold>puratthimamahāsamuddapariyantaṃ,</bold> puratthimamahāsamuddaṃ pariyantaṃ katvāti attho.</paragraph>
    <paragraph line="23"><bold>Cāturantāyā</bold>ti catusamuddantāya, puratthimadisādicatukoṭṭhāsantāya vā. <bold>Sobhayamānaṃ viyā</bold>ti <bold>viya</bold>-saddo nipātamattaṃ. Attano acchariyaguṇehi sobhantameva hi taṃ tiṭṭhati. Pāḷiyampi hi ‘‘upasobhayamānaṃ’’ tveva vuttaṃ.</paragraph>
    <subhead line="24">Hatthiratanavaṇṇanā</subhead>
    <paragraph line="25" number="246"><bold>Haricandanādīhī</bold>ti <bold>ādi</bold>-saddena catujjātiyagandhādiṃ saṅgaṇhāti. <bold>Āgamanaṃ cintethāti</bold><pageBreak edition="Vipassana Research Institut" number="2.0179" /><bold>vadanti</bold> cakkavattivattassa pūritatāya paricitattā. Kāḷatilakādīnaṃ abhāvena <bold>visuddhasetasarīro. Sattapatiṭṭho</bold>ti bhūmiphusanakehi vāladhi, varaṅgaṃ, hatthoti imehi ca tīhi, catūhi pādehi cāti <pageBreak edition="Myanmar" number="2.0197" /> sattahi avayavehi patiṭṭhitattā sattapatiṭṭho. <bold>Sabbakaniṭṭho</bold>ti sabbehi chaddantakulahatthīhi hīno. <bold>Uposathakulā sabbajeṭṭho</bold>ti uposathakulato āgacchanto tattha sabbappadhāno āgacchatīti yojanā. <bold>Vuttanayenā</bold>ti ‘‘mahādānaṃ datvā’’tiādinā vuttena nayena. Cakkavattīnaṃ, cakkavattiputtānañca cakkavattiṃ uddissa <bold>cintayantānaṃ āgacchati. Apanetvā</bold>ti attano ānubhāvena apanetvā. Gandhameva hi tassa itare hatthī na sahanti.</paragraph>
    <paragraph line="26"><bold>Gharadhenuvacchako viyā</bold>ti ghare paricitadhenuyā tattheva <pageBreak edition="Pali Text Society" number="2.0253" /> jātasaṃvaddhavacchako viya. <bold>Sakalapathavi</bold>nti sakalaṃ jambudīpasaññitaṃ pathaviṃ.</paragraph>
    <subhead line="27">Assaratanavaṇṇanā</subhead>
    <paragraph line="28" number="247"><bold>Sindhavakulato</bold>ti sindhavassājānīyakulato.</paragraph>
    <subhead line="29">Maṇiratanavaṇṇanā</subhead>
    <paragraph line="30" number="248"><bold>Sakaṭanābhisamapariṇāha</bold>nti pariṇāhato mahāsakaṭassa nābhiyā samappamāṇaṃ. <bold>Ubhosu antesū</bold>ti heṭṭhā, upari cāti dvīsu antesu. <bold>Kaṇṇikapariyantato</bold>ti dvinnaṃ kañcanapadumānaṃ kaṇṇikāya pariyantato. <bold>Muttājālake ṭhapetvā</bold>ti suvisuddhe muttamaye jālake patiṭṭhāpetvā. <bold>Aruṇuggamanavelā viyā</bold>ti aruṇuggamanasīsena sūriyaudayakkhaṇaṃ upalakkheti.</paragraph>
    <subhead line="31">Itthiratanavaṇṇanā</subhead>
    <paragraph line="32" number="249"> ‘‘Itthiratanaṃ pātubhavatī’’ti vatvā kutassā pātubhāvoti dassetuṃ <bold>‘‘maddarājakulato’’</bold>tiādi vuttaṃ. Maddaraṭṭhaṃ kira jambudīpe abhirūpānaṃ itthīnaṃ uppattiṭṭhānaṃ. Tathā hi ‘‘siñcayamahārājassa devī, vessantaramahārājassa devī, bhaddakāpilānī’’ti evamādi itthiratanaṃ maddaraṭṭhe eva uppannaṃ. <bold>Puññānubhāvenā</bold>ti cakkavattirañño puññatejena.</paragraph>
    <paragraph line="33"><bold>Saṇṭhānapāripūriyā</bold>ti hatthapādādisarīrāvayavānaṃ susaṇṭhitāya. Avayavapāripūriyā hi samudāyapāripūrisiddhi <pageBreak edition="Vipassana Research Institut" number="2.0180" />. <bold>Rūpa</bold>nti sarīraṃ ‘‘rūpaṃ tveva saṅkhaṃ gacchatī’’tiādīsu (ma. ni. 1.306) viya. <bold>Dassanīyā</bold>ti surūpabhāvena passitabbayuttā. Tenāha <pageBreak edition="Myanmar" number="2.0198" /><bold>‘‘dissamānāvā’’</bold>tiādi. <bold>Somanassavasena cittaṃ pasādeti</bold> yoniso cintentānaṃ kammaphalasaddhāya vasena. <bold>Pasādāvahattā</bold>ti kāraṇavacanena yathā pāsādikatāya vaṇṇapokkharatāsiddhi vuttā, evaṃ dassanīyatāya pāsādikatāsiddhi, abhirūpatāya ca dassanīyatāsiddhi vattabbāti nayaṃ dasseti. Paṭilomato vā vaṇṇapokkharatāya <pageBreak edition="Pali Text Society" number="2.0254" /> pāsādikatāsiddhi, pāsādikatāya dassanīyatāsiddhi, dassanīyatāya abhirūpatāsiddhi yojetabbā. Evaṃ sarīrasampattivasena abhirūpatādike dassetvā idāni sarīre dosābhāvavasenapi te dassetuṃ <bold>‘‘abhirūpā vā’’</bold>tiādi vuttaṃ. Tattha yathā pamāṇayuttā, evaṃ ārohapariṇāhayogato ca pāsādikā nātidīghatādayo, evaṃ manussānaṃ dibbarūpatāsampattipīti <bold>‘‘appattā dibbavaṇṇa’’</bold>nti vuttaṃ.</paragraph>
    <paragraph line="34"><bold>Ārohasampatti</bold> vuttā ubbedhena pāsādikabhāvato. <bold>Pariṇāhasampatti</bold> vuttā kisathūladosābhāvato. <bold>Vaṇṇasampatti vuttā</bold> vivaṇṇatābhāvato. <bold>Kāyavipattiyā</bold>ti sarīradosassa. <bold>Satavāravihatassā</bold>ti sattakkhattuṃ vihatassa, ‘‘satavāravihatassā’’ti ca idaṃ kappāsapicuvasena vuttaṃ, tūlapicuno pana vihananameva natthi. Kuṅkumatagaraturukkhayavanapupphāni <bold>catujjāti.</bold> ‘‘Tamālatagaraturukkhayavanapupphānī’’ti apare.</paragraph>
    <paragraph line="35"><bold>Aggidaḍḍhā viyā</bold>ti āsanagatena agginā daḍḍhā viya. <bold>Paṭhamamevā</bold>ti rājānaṃ disvāpi kiccantarappasutā ahutvā kiccantarato paṭhamameva, dassanasamakālaṃ evāti attho. Rañño nisajjāya pacchā nipātanaṃ nisīdanaṃ sīlaṃ etissāti <bold>pacchānipātinī.</bold> Taṃ taṃ attanā rañño kātabbakiccaṃ ‘‘kiṃ karomī’’ti pucchitabbatāya kiṃ karaṇaṃ paṭisāvetīti <bold>kiṃkārapaṭissāvinī.</bold></paragraph>
    <paragraph line="36">Mātugāmo nāma yebhuyyena saṭhajātiko, itthiratanassa pana taṃ natthīti dassetuṃ <bold>‘‘svāssā’’</bold>tiādi vuttaṃ.</paragraph>
    <paragraph line="37"><bold>Guṇā</bold>ti rūpaguṇā ceva ācāraguṇā ca. <bold>Purimakammānubhāvenā</bold>ti katassa purimakammassānubhāvena itthiratanassa <pageBreak edition="Pali Text Society" number="2.0255" /> tabbhāvasaṃvattaniyassa purimakammassa ānubhāvena. Cakkavattinopi parivārasampattisaṃvattaniyaṃ puññakammaṃ tādisassa phalavisesassa upanissayo hotiyeva. Tenāha <bold>‘‘cakkavattino</bold><pageBreak edition="Myanmar" number="2.0199" /><bold>puññaṃ upanissāyā’’</bold>ti, etena sesesupi saviññāṇakaratanesu attano <pageBreak edition="Vipassana Research Institut" number="2.0181" /> kammavasena nibbattesupi tesaṃ tesaṃ visesānaṃ tadupanissayatā vibhāvitā evāti daṭṭhabbā. Pubbe ekadesavasena labbhamānā pāripūrī rañño cakkavattibhāvūpagamanato paṭṭhāya sabbākāraparipūrā jātā.</paragraph>
    <subhead line="38">Gahapatiratanavaṇṇanā</subhead>
    <paragraph line="39" number="250"><bold>Pakatiyā vā</bold>ti sabhāveneva cakkaratanapātubhāvato pubbepi. Yādisaṃ rañño cakkavattissa puññabalaṃ nissāya yathāvuttā cakkaratanānubhāvanibbatti, tādisaṃ etassa puññabalaṃ nissāya gahapatiratanassa kammavipākajaṃ dibbacakkhuṃ nibbattetīti āha <bold>‘‘cakkaratanānubhāvasahita’’</bold>nti. Kāraṇassa hi ekasantatipatitatāya, phalassa ca samānakālikatāya tathāvacanaṃ.</paragraph>
    <subhead line="40">Pariṇāyakaratanavaṇṇanā</subhead>
    <paragraph line="41" number="251"> ‘‘Ayaṃ dhammo, ayaṃ adhammo’’tiādinā kammassakatāvabodhanasaṅkhātassa paṇḍitabhāvassa atthitāya <bold>paṇḍito. </bold> Bāhusaccabyattiyā <bold>byatto.</bold> Sabhāvasiddhāya medhāsaṅkhātāya pakatipaññāya atthitāya <bold>medhāvī.</bold> Attano yāthāvabuddhamatthaṃ paresaṃ vibhāvetuṃ pakāsetuṃ samatthatāya <bold>vibhāvī. Vavatthapetu</bold>nti nicchituṃ.</paragraph>
    <subhead line="42">Catuiddhisamannāgatavaṇṇanā</subhead>
    <paragraph line="43" number="252"> Vipaccanaṃ vipāko, vipāko eva <bold>vepāko</bold> yathā ‘‘vikatameva vekata’’nti. Samaṃ nātisītanāccuṇhatāya avisamaṃ bhuttassa vepāko etissā atthīti samavepākinī, tāya <bold>samavepākiniyā.</bold></paragraph>
    <subhead line="44">Dhammapāsādapokkharaṇivaṇṇanā</subhead>
    <paragraph line="45" number="253"><bold>Janarāsiṃ kāretvā</bold> tena janarāsinā khaṇitvā <bold>na māpesi.</bold> Kiñcarahīti āha <bold>‘‘rañño panā’’</bold>tiādi. Tattha kāraṇaṃ parato āgamissati. <bold>Ekāya</bold> vedikāya <bold>parikkhittā</bold> pokkharaṇiyo <pageBreak edition="Pali Text Society" number="2.0256" />. <bold>Pariveṇaparicchedapariyante</bold>ti ettha <bold>pariveṇaṃ</bold> nāma samantato vivaṭaṅgaṇabhūtaṃ pokkharaṇiyā <pageBreak edition="Vipassana Research Institut" number="2.0182" /> tīraṃ, tassa paricchedabhūte pariyante <bold>ekāya</bold> vedikāya <pageBreak edition="Myanmar" number="2.0200" /> parikkhittā pokkharaṇiyo. <bold>Etadahosī</bold>ti etaṃ ‘‘yaṃnūnāhaṃ imāsu pokkharaṇīsū’’tiādikaṃ ahosīti. <bold>Sabbotuka</bold>nti sabbesu utūsu pupphanakaṃ. <bold>Nānāvaṇṇauppalabījādīnī</bold>ti rattanīlādinānāvaṇṇapupphena pupphanakauppalabījādīni. <bold>Jalajathalajamāla</bold>nti jalajathalajapupphamālaṃ.</paragraph>
    <paragraph line="46" number="254"><bold>Paricāravasenā</bold>ti taṅkhaṇikaparicāravasena, idañca paṭhamaṃ paṭṭhapitaniyāmeneva vuttaṃ, pacchā pana yānasayanādīni viya itthiyopi atthikānaṃ pariccattā eva. Tenāha ‘‘itthīhipī’’tiādi. <bold>Pariccāgavasenā</bold>ti nirapekkhapariccāgavasena. Dīyatīti <bold>dānaṃ,</bold> deyyavatthu. Taṃ aggīyati nissajjīyati etthāti <bold>dānaggaṃ,</bold> parivesanaṭṭhānaṃ. <bold>Tādisāni atthī</bold>ti yādisāni rañño dānagge khomasukhumādīni vatthāni, tādisāni <bold>yesaṃ</bold> attano santakāni santi. <bold>Ohāyā</bold>ti pahāya tattheva ṭhapetvā. Attho atthi yesaṃ teti <bold>atthikā.</bold> Evaṃ <bold>anatthikā</bold>pi daṭṭhabbā.</paragraph>
    <paragraph line="47" number="255"><bold>Kalahasaddopī</bold>ti <bold>pi</bold>-saddena dānādhippāyena gehato nīhataṃ puna gehaṃ pavesetuṃ na yuttanti imamatthaṃ samucceti. Tenāha <bold>‘‘na kho etaṃ amhākaṃ patirūpa’’</bold>ntiādi (dī. ni. 2.255).</paragraph>
    <paragraph line="48" number="257"><bold>Uṇhīsamatthake</bold>ti sikhāpariyantamatthake. <bold>Paricchedamatthake</bold>ti pāsādaṅgaṇaparicchedassa matthake.</paragraph>
    <paragraph line="49" number="258"><bold>Haratī</bold>ti ativiya pabhassarabhāvena cakkhūni paṭiharantaṃ duddikkhatāya diṭṭhiyo harati apanentaṃ <pageBreak edition="Pali Text Society" number="2.0257" /> viya hoti. Taṃ pana haraṇaṃ nesaṃ paripphandanenāti āha <bold>‘‘phandāpetī’’</bold>ti.</paragraph>
    <centered line="50">Paṭhamabhāṇavāravaṇṇanā niṭṭhitā.</centered>
    <subhead line="51">Jhānasampattivaṇṇanā</subhead>
    <paragraph line="52" number="260"><bold>Mahatiyā iddhiyā</bold>ti mahantena icchitatthasamijjhanena. <bold>Tesaṃyeva</bold> icchiticchitatthānaṃ. <bold>‘‘Anubhavitabbāna’’</bold>nti <pageBreak edition="Vipassana Research Institut" number="2.0183" /> iminā ānubhāva-saddassa kammasādhanataṃ dasseti. Pubbe sampannaṃ katvā deyyadhammapariccāgassa katabhāvaṃ dassento <bold>‘‘sampattipariccāgassā’’</bold>ti āha. Attānaṃ dameti etenāti <bold>damo.</bold></paragraph>
    <subhead line="53">Bodhisattapubbayogavaṇṇanā</subhead>
    <paragraph line="54"><bold>Assā</bold>ti <pageBreak edition="Myanmar" number="2.0201" /> mahāsudassanarañño. <bold>Eko thero</bold>ti appaññāto nāmagottato aññataro puthujjano thero. <bold>Theraṃ disvā</bold>ti aññatarasmiṃ rukkhamūle nisinnaṃ disvā. <bold>Kaṭṭhattharaṇa</bold>nti kaṭṭhamayaṃ attharaṇaṃ, dāruphalakanti attho.</paragraph>
    <paragraph line="55"><bold>Paribhogabhājana</bold>nti pānīyaparibhojanīyādiparibhogayogyaṃ bhājanaṃ. <bold>Ārakaṇṭaka</bold>nti sūcivijjhanakakaṇṭakaṃ. <bold>Pipphalika</bold>nti khuddakasatthakaṃ. <bold>Udakatumbaka</bold>nti kuṇḍikaṃ.</paragraph>
    <paragraph line="56"><bold>Kūṭāgāradvāreyeva nivattesī</bold>ti kūṭāgāraṃ paviṭṭhakālato paṭṭhāya tesaṃ micchāvitakkānaṃ pavattiyā okāsaṃ nādāsi.</paragraph>
    <paragraph line="57" number="261"><bold>Kasiṇameva paññāyati</bold> mahāpurisassa tattha tattha katādhikārattā, tesañca padesānaṃ suparikammakatakasiṇasadisattā.</paragraph>
    <paragraph line="58" number="262"><bold>Cattāri jhānānī</bold>ti cattāri kasiṇajjhānāni. Kasiṇajjhānappamaññānaṃyeva vacanaṃ tāsaṃ tadā ādaragāravavasena nibbattitattā. Mahābodhisattānañhi arūpajjhānesu <pageBreak edition="Pali Text Society" number="2.0258" /> ādaro natthi, abhiññāpadaṭṭhānataṃ pana sandhāya tānipi nibbattenti, tasmā mahāsatto tāpasaparibbājakakāle yattake lokiyaguṇe nibbatteti, te sabbepi tadā nibbattesiyeva. Tenāha <bold>‘‘mahāpuriso panā’’</bold>tiādi.</paragraph>
    <subhead line="59">Caturāsītinagarasahassādivaṇṇanā</subhead>
    <paragraph line="60" number="263"><bold>Abhiharitabbabhatta</bold>nti upanetabbabhattaṃ.</paragraph>
    <paragraph line="61" number="264"><bold>Nibaddhavatta</bold>nti pubbe upanibaddhaṃ pākavattaṃ.</paragraph>
    <subhead line="62">Subhaddādeviupasaṅkamanavaṇṇanā</subhead>
    <paragraph line="63" number="265"><bold>Āvaṭṭetvā</bold>ti <pageBreak edition="Vipassana Research Institut" number="2.0184" /> ativisitvā. Yaṃ yaṃ rañño icchitaṃ dānūpakaraṇañceva bhogūpakaraṇañca, tassa tassa tatheva samiddhabhāvaṃ vitthavati.</paragraph>
    <paragraph line="64" number="266"> Sace pana rājā jīvite chandaṃ janeyya, ito parampi ciraṃ kālaṃ tiṭṭheyya mahiddhiko mahānubhāvoti evaṃ mahajjhāsayā devī bhogesu, jīvite ca rājānaṃ sāpekkhaṃ kātuṃ vāyami. Tena vuttaṃ ‘‘mā <pageBreak edition="Myanmar" number="2.0202" /> heva kho rājā’’tiādi. Tenevāha <bold>‘‘tassa kālaṅkiriyaṃ anicchamānā’’</bold>tiādi. <bold>Chandaṃ janehī</bold>ti ettha <bold>chanda</bold>-saddo taṇhāpariyāyoti āha <bold>‘‘pemaṃ uppādehī’’</bold>ti. Apekkhati ārammaṇaṃ etāya na vissajjetīti <bold>apekkhā,</bold> taṇhā.</paragraph>
    <paragraph line="65" number="267"><bold>Garahitā</bold>ti ettha kehi garahitā, kasmā ca garahitāti antolīnaṃ codanaṃ vissajjento <bold>‘‘buddhehī’’</bold>tiādimāha, tena viññugarahitattā, duggatisaṃvattaniyato ca sāpekkhakālakiriyā parivajjetabbāti dasseti.</paragraph>
    <paragraph line="66" number="268"><bold>Ekamantaṃ gantvā</bold>ti rañño cakkhupathaṃ vijahitvā.</paragraph>
    <subhead line="67">Brahmalokūpagamanavaṇṇanā</subhead>
    <paragraph line="68" number="269"><bold>Soṇassā</bold>ti koḷivīsassa soṇassa. <bold>Ekā bhattapātī</bold>ti ekaṃ bhattavaḍḍhitakaṃ. <bold>Tādisaṃ bhatta</bold>nti tathārūpaṃ garuṃ madhuraṃ siniddhaṃ bhattaṃ. <bold>Bhuttāna</bold>nti bhuttavantānaṃ.</paragraph>
    <paragraph line="69" number="271"><bold>Dāsamanussā</bold>ti dāsā ceva āyuttakamanussā ca.</paragraph>
    <paragraph line="70">Idāni yathāvuttāya rañño mahāsudassanassa bhogasampattiyā kammasarikkhataṃ uddharanto <bold>‘‘etāni panā’’</bold>tiādimāha, taṃ suviññeyyameva.</paragraph>
    <paragraph line="71" number="272"><bold>Ādito</bold><pageBreak edition="Pali Text Society" number="2.0259" /><bold>paṭṭhāyā</bold>ti samudāgamanato paṭṭhāya. Yattha taṃ puññaṃ āyūhitaṃ, yato sā sampatti nibbattā, tato tatiyattabhāvato pabhuti. Mahāsudassanassa jātakadesanā hi tadā samudāgamanato paṭṭhāya bhagavatā desitāti. <bold>Paṃsvāgārakīḷaṃ viyā</bold>ti yathā nāma dārakā paṃsūhi vāpigehabhojanādīni <pageBreak edition="Vipassana Research Institut" number="2.0185" /> dassentā yathāruci kīḷitvā gamanakāle sabbaṃ taṃ vidhaṃsentā gacchanti, evameva bhagavā mahāsudassanakāle attanā anubhūtaṃ dibbasampattisadisaṃ acinteyyānubhāvasampattiṃ vitthārato dassetvā puna attano desanaṃ ādīnavanissaraṇadassanavasena vivaṭṭābhimukhaṃ viparivattento ‘‘sabbā sā sampatti aniccatāya vipariṇatā vidhaṃsitā’’ti <bold>dassento ‘‘passānandā’’tiādimāha. Vipariṇatā</bold>ti vipariṇāmaṃ sabhāvavigamaṃ gatā. Tenāha <bold>‘‘pakativijahanenā’’</bold>tiādi. <bold>Pakatī</bold>ti sabhāvadhammānaṃ udayavayaparicchinno <pageBreak edition="Myanmar" number="2.0203" /> kakkhaḷaphusanādisabhāvo, so bhaṅgakkhaṇato paṭṭhāya jahito, pariccajanto sabbaso nattheva. Tenāha <bold>‘‘nibbutapadīpo viya apaññattikabhāvaṃ gatā’’</bold>ti.</paragraph>
    <paragraph line="72"><bold>Ettāvatā</bold>ti ādito paṭṭhāya pavattena ettakena desanāmaggena. Anekāni vassakoṭisatasahassāniyeva ubbedho etissāti <bold>anekavassakoṭisatasahassubbedhā. Aniccalakkhaṇaṃ ādāyā</bold>ti taṃ sampattigataṃ aniccalakkhaṇaṃ desanāya gahetvā vibhāvetvā. Yathā nisseṇimuccane tādisaṃ satahatthubbedhaṃ rukkhaṃ pakatipurisena ārohituṃ na sakkā, evaṃ aniccatāvibhāvanena tassā sampattiyā apekkhānisseṇimuccane <pageBreak edition="Pali Text Society" number="2.0260" /> kenaci ārohituṃ na sakkāti āha <bold>‘‘aniccalakkhaṇaṃ ādāya nisseṇiṃ muñcanto viyā’’</bold>ti. <bold>Tenevā</bold>ti yathāvuttakāraṇeneva, ādito sātisayaṃ kāmesu assādaṃ dassetvāpi upari nesaṃ ‘‘passānandā’’tiādinā ādīnavaṃ, okāraṃ, saṃkilesaṃ, nekkhamme ānisaṃsañca vibhāvetvā desanāya niṭṭhāpitattā. <bold>Pubbe</bold>ti atītakāle. <bold>Vasabharājā</bold>ti vasabhanāmako sīhaḷamahārājā.</paragraph>
    <paragraph line="73"><bold>Udakapupphuḷādayo</bold>ti <bold>ādi</bold>-saddena tiṇagge ussāvabinduādike saṅgaṇhāti.</paragraph>
    <paragraph line="74"><bold>Mahāsudassanassa panā</bold>ti <bold>pana</bold>-saddo visesatthajotano, tena mahāsudassanamahārājā jhānābhiññāsamāpattiyo nibbattesi, tadaggena parisuddhe ca samaṇabhāve patiṭṭhito, yato vidhuya eva kāmavitakkādisamaṇabhāvasaṃkilesaṃ suññāgāraṃ pāvisi, evaṃbhūtassāpi tassa kālaṃ kiriyato sattame divase sabbā cakkavattisampatti antarahitā, na tato paraṃ, aho acchariyamanusso anaññasādhāraṇaguṇavisesoti imaṃ visesaṃ dasseti.</paragraph>
    <paragraph line="75"><bold>Anāruḷha</bold>nti ‘‘rājā kira pubbe gahapatikule nibbattī’’tiādinā, (dī. ni. aṭṭha. 2.260) ‘‘puna theraṃ āmantesī’’tiādinā (dī. ni. aṭṭha. 2.272) ca vuttamatthaṃ <pageBreak edition="Vipassana Research Institut" number="2.0186" /> sandhāyāha. So hi imasmiṃ sutte saṅgītiṃ anāruḷho, aññattha pana āgato imissā desanāya piṭṭhivattakabhāvena. Yaṃ panettha atthato na vibhattaṃ, taṃ suviññeyyaṃ evāti.</paragraph>
    <centered line="76">Mahāsudassanasuttavaṇṇanāya līnatthappakāsanā.</centered>
  </content>
</document>