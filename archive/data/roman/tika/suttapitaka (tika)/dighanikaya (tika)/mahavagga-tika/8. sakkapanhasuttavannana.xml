<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0102t.tik7.xml</normativeSource>
    <archivePath>roman/tika/suttapitaka (tika)/dighanikaya (tika)/mahavagga-tika/8. sakkapanhasuttavannana.xml</archivePath>
    <baseFileName>8. sakkapanhasuttavannana</baseFileName>
    <titlePath>8. Sakkapañhasuttavaṇṇanā - Mahāvagga-ṭīkā - Dīghanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">8. Sakkapañhasuttavaṇṇanā</chapter>
    <subhead line="2">Nidānavaṇṇanā</subhead>
    <paragraph line="3" number="344"> Ambasaṇḍānaṃ <pageBreak edition="Pali Text Society" number="2.0310" /><pageBreak edition="Vipassana Research Institut" number="2.0228" /><pageBreak edition="Myanmar" number="2.0246" /> adūrabhavattā ekopi so brāhmaṇagāmo <bold>‘‘ambasaṇḍā’’tveva</bold> bahuvacanavasena <bold>vuccati,</bold> yathā ‘‘varaṇā nagara’’nti. Vedi eva vediko, vediko eva vediyo ka-kārassa ya-kāraṃ katvā, tasmiṃ <bold>vediyake.</bold> Tenāha <bold>‘‘maṇivedikāsadisenā’’</bold>tiādi, indanīlādimaṇimayavedikāsadisenāti attho. <bold>Pubbepī</bold>ti leṇakaraṇato pubbe, guhārūpena ṭhitā, dvāre indasālarukkhavatī ca, tasmā ‘‘indasālaguhā’’ti vuttā purimavohārena.</paragraph>
    <paragraph line="4"><bold>Ussukkaṃ</bold> vuccati abhiruci, taṃ pana buddhadassanakāmatāvasena, tathā ussāhanavasena ca pavattiyā <bold>‘‘dhammiko ussāho’’</bold>ti vuttaṃ. <bold>Sakkena sadiso…pe… natthī</bold>ti. Yathāha ‘‘appamādena maghavā, devānaṃ seṭṭhataṃ gato’’ti (dha. pa. 30). <bold>Parittakenā</bold>ti aparāparaṃ bahuṃ puññakammaṃ akatvā appamattakeneva <bold>puññakammena.</bold></paragraph>
    <paragraph line="5">Sakkopi kāmaṃ mahāpuññakatabhīruttāno hoti, sātisayāya pana dibbasampattiyā viyogahetukena sokena diguṇitena maraṇabhayena <pageBreak edition="Pali Text Society" number="2.0311" /> saṃtajjito jāto. Tenāha <bold>‘‘sakko pana maraṇabhayābhibhūto ahosī’’</bold>ti.</paragraph>
    <paragraph line="6">Dibbacakkhunā devatānaṃ dassanaṃ nāma paṭivijjhanasadisanti āha <bold>‘‘paṭivijjhī’’</bold>ti. <bold>Pāṭiyekko vohāro</bold>ti āveṇiko piyasamudāhāro. Marisaniyasampattikāti <bold>mārisā.</bold> Tesañhi sampattiyo mahānubhāvatāya sahanti upaṭṭhahanti, aññe ayonisomanasikāratāya ceva appahukāya ca na sahantiyeva, sā pana nesaṃ marisaniyasampattikatā dukkhavirahitāyāti vuttaṃ <bold>‘‘niddukkhātipi vuttaṃ hotī’’</bold>ti. <bold>Ekako vā</bold>ti devaparisāya vinā āgatattā vuttaṃ, mātaliādayo <pageBreak edition="Vipassana Research Institut" number="2.0229" /> pana tādisā sahāyā tadāpi ahesuṃyeva. Tathā hi vakkhati ‘‘api cāyaṃ āyasmato cakkanemisaddena tamhā samādhimhā vuṭṭhito’’ti (dī. ni. aṭṭha. 2.352). <bold>Okāsaṃ nākāsi</bold><pageBreak edition="Myanmar" number="2.0247" /> sakkassa ñāṇaparipākaṃ āgamento, aññesañca bahūnaṃ devānaṃ dhammābhisamayaṃ upaparikkhamāno. <bold>So</bold>ti sakko.</paragraph>
    <paragraph line="7"><bold>Eva</bold>nti vacanasampaṭicchane nipātoti āha <bold>‘‘evaṃ hotū’’</bold>tiādi. <bold>Bhaddaṃtavā</bold>ti pana sakkaṃ uddissa nesaṃ āsi vādo.</paragraph>
    <paragraph line="8" number="345"><bold>Vallabho…pe… dhammaṃ suṇātī</bold>ti ayamattho govindasuttādīhi (dī. ni. 2.294) dīpetabbo. <bold>Iminā katokāse</bold>ti iminā pañcasikhena katokāse bhagavati.</paragraph>
    <paragraph line="9"><bold>Anucariya</bold>nti anucaraṇabhāvaṃ, taṃ panassa anucaraṇaṃ nāma saddhiṃ gamanamevāti āha <bold>‘‘sahacaraṇaṃ ekato gamana’’</bold>nti.</paragraph>
    <paragraph line="10"><bold>Sovaṇṇamaya</bold>nti <pageBreak edition="Pali Text Society" number="2.0312" /> suvaṇṇamayaṃ. <bold>Pokkhara</bold>nti vīṇāya doṇimāha. <bold>Daṇḍo</bold>ti vīṇadaṇḍo. <bold>Veṭhakā</bold>ti tantīnaṃ bandhanāya ceva uppīḷanāya ca dhametabbā veṭhakā. <bold>Pattaka</bold>nti pokkharaṃ. <bold>Samapaññāsamucchanā mucchetvā</bold>ti yathā samapaññāsamucchanā kamato tattha saṃmucchanaṃ kātuṃ sakkā, evaṃ taṃ sajjetvāti attho. ‘‘Samapaññāsamucchanā saṃmucchetvā’’ti ca idaṃ devaloke niyataṃ vīṇāvādanavidhiṃ sandhāya vuttaṃ. Manussaloke pana ekavīsati mucchanā. Tenevāha <bold>vīṇopamasuttavaṇṇanāyaṃ –</bold></paragraph>
    <gatha1 line="11">‘‘Satta sarā tayo gāmā, mucchanā ekavīsati;</gatha1>
    <gathalast line="12">Tānā cekūnapaññāsa, iccete saramaṇḍalā’’ti. (a. ni. aṭṭha. 3.55; sārattha. ṭī. 3.243);</gathalast>
    <paragraph line="13">Tattha chajjo, usabho, gandhāro, majjhimo, pañcamo, dhevato, nisādoti ete <bold>satta sarā.</bold> Chajjagāmo, majjhimagāmo, sādhāraṇagāmoti <bold>tayo gāmā,</bold> sarasamūhāti attho. Manussaloke vādanavidhinā ekekasseva ca sarassa vasena tayo tayo mucchanā katvā <bold>ekavīsati mucchanā.</bold> Ekekasseva ca sarassa satta satta tānabhedā, yato sarassa mandataravavatthānaṃ hoti, te <bold>ekūnapaññāsa tānavisesā</bold>ti, tisso duve catasso, catasso tisso duve catassoti <bold>dvāvīsati suti</bold>bhedā <pageBreak edition="Vipassana Research Institut" number="2.0230" /> icchitā, ayaṃ pana ekekassa sarassa vasena satta satta mucchanā, antarasarassa ca ekāti samapaññāsāya mucchanānaṃ yogyabhāvena vīṇaṃ vajjesi. Tena vuttaṃ ‘‘samapaññāsa <pageBreak edition="Myanmar" number="2.0248" /> mucchanā saṃmucchetvā’’ti. Sesadeve jānāpento sakkassa gamanakālanti yojanā.</paragraph>
    <paragraph line="14" number="346"><bold>Atirivā</bold>ti ra-kāro padasandhikaro, atīva ativiyāti vuttaṃ hoti. <bold>Pakati</bold><pageBreak edition="Pali Text Society" number="2.0313" /><bold>…pe… agamāsi</bold> maraṇabhayasaṃtajjitattā taramānarūpo. Tenevāha <bold>‘‘nanu cā’’</bold>tiādi.</paragraph>
    <paragraph line="15" number="347"> Buddhā nāma mahākāruṇikā, sadevakassa lokassa hitasukhatthāya eva uppannā, te kathaṃ atthikehi durupasaṅkamāti āha <bold>‘‘ahaṃ sarāgo’’</bold>tiādi. <bold>Tadantaraṃ paṭisallīnā</bold>ti yena antarena yena khaṇena upasaṅkameyya, tadantaraṃ paṭisallīnā jhānaṃ samāpannā. Tadantara-saddo vā ‘‘etarahī’’ti iminā samānatthoti āha <bold>‘‘sampati paṭisallīnā vā’’</bold>ti.</paragraph>
    <subhead line="16">Pañcasikhagītagāthāvaṇṇanā</subhead>
    <paragraph line="17" number="348"><bold>Sāvesī</bold>ti yathādhippetamucchanaṃ paṭṭhapetvā vīṇaṃ vādento taṃtaṃṭhānuppattiyā pākaṭībhūtamandatāvavatthaṃ dassento sumadhurakomalamadhupānamattamadhukāravirutāpahāsinilakkhaṇo pasannabhānī samaravaṃ tantissaraṃ sāvesi.</paragraph>
    <gatha1 line="18">‘‘Sakyaputtova jhānena, ekodi nipako sato;</gatha1>
    <gathalast line="19">Amataṃ muni jigīsāno….</gathalast>
    <gathalast line="20">Yathāpi muni nandeyya, patvā sambodhiṃ uttama’’nti. (dī. ni. 2.348);</gathalast>
    <unindented line="21">Ca evaṃ <bold>buddhūpasañhitā.</bold> Buddhūpasañhitā pana buddhānaṃ dhammasarīraṃ ārabbha nissayaṃ katvā pavattitāti āha ‘‘dhammo arahatāṃ ivā’’ti. Dhammūpasañhitā, arahattūpasañhitā ca veditabbā.</unindented>
    <paragraph line="22"><bold>Sūriyasamānasarīrā</bold>ti sūriyasamānappabhāsarīrā. Tenāha <bold>‘‘tassā kirā’’</bold>tiādi. Yasmā timbaruno gandhabbadevarājassa sūriyavaccha sā <pageBreak edition="Pali Text Society" number="2.0314" /> aṅke jātā, tasmā āha <bold>‘‘yaṃ timbaruṃ devarājānaṃ</bold><pageBreak edition="Vipassana Research Institut" number="2.0231" /><bold>nissāya tvaṃ jātā’’</bold>ti. Kalyāṇaṅgatāya <bold>‘‘kalyāṇī’’</bold>ti vuttāti āha <bold>‘‘sabbaṅgasobhanā’’</bold>ti.</paragraph>
    <paragraph line="23">Rāgāvesavasena <pageBreak edition="Myanmar" number="2.0249" /> pubbe vuttā gāthā idānipi <bold>tameva ārabbha</bold> purato ṭhitaṃ viya <bold>ālapanto vadati.</bold></paragraph>
    <paragraph line="24"><bold>Thanudara</bold>nti payodharañca udarañca adhippetanti āha <bold>‘‘thanavemajjhaṃ udarañcā’’</bold>ti.</paragraph>
    <paragraph line="25"><bold>Kiñci kāraṇa</bold>nti kiñci pīḷaṃ.</paragraph>
    <paragraph line="26"><bold>Pakatiṃ jahitvā ṭhitaṃ</bold> abhirattabhāvena.</paragraph>
    <paragraph line="27"><bold>Vāmūrū</bold>ti ruciraūrū. Tenāha <bold>‘‘vāmākārenā’’</bold>tiādi. Vāmavikasitarucirasundarābhirūpacārusaddā hi ekatthā daṭṭhabbā. <bold>Na tikhiṇa</bold>nti na tikkhaṃ na lūkhaṃ na kakkhaḷaṃ. <bold>Manda</bold>nti mudu siniddhaṃ.</paragraph>
    <paragraph line="28"><bold>Anekabhāvo</bold>ti anekasabhāvo, so pana bahuvidho nāma hotīti āha <bold>‘‘anekavidho jāto’’</bold>ti. <bold>Anekabhāgo</bold>ti anekakoṭṭhāso.</paragraph>
    <paragraph line="29"><bold>Tayā saddhiṃ vipaccata</bold>nti tayā sahitaṃyeva me taṃ kammaṃ vipaccatu, tayā saheva tassa kammassa phalaṃ anubhaveyyanti adhippāyo. <bold>Tayā saddhimevā</bold>ti yathā cakkavattisaṃvattaniyakammaṃ tassa nissandaphalabhūtena itthiratanena saddhiṃyeva vipākaṃ deti, evaṃ taṃ me kammaṃ tayā saddhiṃyeva mayhaṃ vipākaṃ detu.</paragraph>
    <paragraph line="30"><bold>Ekodī</bold>ti ekodibhāvaṃ gato, samāhitoti attho. <bold>Jigīsāno</bold>ti jigīsamāno hoti. Tathābhūtova jigīsati nāmāti tathā paṭhamavikappo vutto. Dutiyavikappe pana ‘‘vicaratī’’ti kiriyāpadaṃ āharitvā attho vutto.</paragraph>
    <paragraph line="31"><bold>Nandeyya</bold>nti samāgamaṃ patthento vadati atisassirikarūpasobhāya.</paragraph>
    <paragraph line="32" number="349"><bold>Saṃsandatī</bold>ti <pageBreak edition="Pali Text Society" number="2.0315" /><pageBreak edition="Vipassana Research Institut" number="2.0232" /> sameti, yāya mucchanāya, yena ca ākārena tantissaro pavatto, taṃ mucchanaṃ anativattento, teneva ca ākārena gītassaropi pavattoti attho. Yena ajjhāsayena bhagavā pañcasikhassa gandhabbe vaṇṇaṃ kathesi, yadatthañca kathesi, taṃ sabbaṃ vibhāvetuṃ <bold>‘‘kasmā’’</bold>tiādimāha. <bold>Natthi</bold> bodhimūle eva samucchinnattā. <bold>Upekkhako bhagavā</bold> anupalittabhāvato. <bold>Suvimuttacitto bhagavā</bold> chandarāgato, sabbasmā <pageBreak edition="Myanmar" number="2.0250" /> ca kilesā. Yadi evaṃ kasmā pañcasikhassa gandhabbe vaṇṇaṃ kathesīti āha <bold>‘‘sace panā’’</bold>tiādi.</paragraph>
    <paragraph line="33"><bold>Ganthitā</bold>ti sandahitā, tā pana nirantaraṃ kathiyamānā rāsikatā viya hontīti āha <bold>‘‘piṇḍitā’’</bold>ti. <bold>Vohāravacana</bold>nti bhagavato, bhikkhūnañca purato vattabbaṃ upacāravacanaṃ.</paragraph>
    <paragraph line="34"><bold>Upanaccantiyā</bold>ti upagantvā naccantiyā.</paragraph>
    <subhead line="35">Sakkūpasaṅkamanavaṇṇanā</subhead>
    <paragraph line="36" number="350"> ‘‘Kadā saṃyūḷhā’’tiādīni vadanto <bold>paṭisammodati. Vippakārampi dasseyyā</bold>ti aḍḍhakatābhinayavasena naccampi dasseyya.</paragraph>
    <paragraph line="37" number="351"> ‘‘Abhivadito sakko devānamindo’’tiādīnaṃ ‘‘tena kho pana samayenā’’tiādīnaṃ (pārā. 16, 24) viya saṅgītikāravacanabhāve saṃsayo natthi, ‘‘evañca pana tathāgatā’’ti idha pana siyā saṃsayoti ‘‘dhammasaṅgāhakattherehi ṭhapitavacana’’nti vatvā itarassāpi tathābhāvaṃ dassetuṃ <bold>‘‘sabbameta’’</bold>ntiādi vuttaṃ. <bold>Vuḍḍhivacanena vutto</bold>ti ‘‘sukhī hotu pañcasikha sakko devānaṃ indo’’ti āsīsavādaṃ vutto. ‘‘Bhagavato pāde sirasā vandatī’’ti vadanto abhivādeti nāma ‘‘sukhī hotū’’ti āsīsavādassa vadāpanato. Tathā pana āsīsavādaṃ vadanto abhivadati nāma sabbakālaṃ tatheva tiṭṭhanato.</paragraph>
    <paragraph line="38">Uruṃ <pageBreak edition="Pali Text Society" number="2.0316" /> vepullaṃ dassati dakkhatīti <bold>urundā</bold> vibhattialopena. <bold>Vivaṭā</bold> aṅgaṇaṭṭhānaṃ. <bold>Yo pakatiyā guhāyaṃ andhakāro, so antarahito</bold>ti yo tassaṃ guhāyaṃ satthu samantato asītihatthato ayaṃ pākatiko andhakāro, so devānaṃ vatthābharaṇasarīrobhāsehi antarahito, āloko sampajji. Asītihatthe pana buddhālokeneva andhakāro antarahito, na ca samattho devānaṃ obhāso buddhānaṃ abhibhavituṃ.</paragraph>
    <paragraph line="39" number="352"><bold>Cirappaṭikāha</bold>nti <pageBreak edition="Vipassana Research Institut" number="2.0233" /> cirappabhutiko ahaṃ. <bold>Aḍḍakaraṇaṃ nāma natthi</bold> avivādādhikaraṇaṭṭhāne nibbattattā. <bold>Kīḷādīnipī</bold>ti <bold>ādi</bold>-saddena dhammassavanādiṃ saṅgaṇhāti.</paragraph>
    <paragraph line="40"><bold>Salaḷamayagandhakuṭiya</bold>nti <pageBreak edition="Myanmar" number="2.0251" /> salaḷarukkhehi raññā pasenadinā kāritagandhakuṭiyaṃ. <bold>Tenassā</bold>ti tena phaladvayādhigamena pahīnaoḷārikakāmarāgatāya <bold>assā</bold> bhūjatiyā <bold>devaloke abhiratiyeva natthi. Cakkanemisaddena tamhā samādhimhā vuṭṭhito</bold>ti ettha adhippāyaṃ ajānantā ‘‘ārammaṇassa adhimattatāya samāpattito vuṭṭhānaṃ jāta’’nti maññeyyunti taṃ paṭikkhipanto <bold>‘‘samāpanno saddaṃ suṇātī</bold>ti <bold>no vata re vattabbe’’</bold>ti āha. Sati ca ārammaṇasaṅghaṭṭanāyaṃ gahaṇenapi bhavitabbanti adhippāyena ‘‘suṇātī’’ti vuttaṃ, itaro ‘‘paṭhamaṃ jhānaṃ samāpannassa saddo kaṇṭako’’ti vacanamattaṃ nissāya sabbassāpi jhānassa saddo kaṇṭakoti adhippāyena paṭikkhepaṃ asahanto <bold>‘‘nanu bhagavā…pe…</bold><pageBreak edition="Pali Text Society" number="2.0317" /><bold>bhaṇatī’’</bold>ti imameva suttapadaṃ uddhari. Tattha yathā dosadassanapaṭipakkhabhāvanāvasena paṭighasaññānaṃ suppahīnattā mahatāpi saddena arūpasamāpattito na vuṭṭhānaṃ, evaṃ ‘‘uppādo bhayaṃ, anuppādo khema’’ntiādinā sammadeva dosadassanapaṭipakkhabhāvanāvasena sabbāsampi lokiyasaññānaṃ aggamaggena samatikkantattā ārammaṇādhigamatāya na kadāci phalasamāpattito vuṭṭhānaṃ hotīti. Tathā pana na suppahīnattā paṭighasaññānaṃ sabbarūpasamāpattito vuṭṭhānaṃ hoti, paṭhamajjhānaṃ pana appakampi saddaṃ na sahatīti taṃsamāpannassa ‘‘saddo kaṇṭako’’ti vuttaṃ. Yadi pana paṭighasaññānaṃ vikkhambhitattā mahatāpi saddena arūpasamāpattito na vuṭṭhānaṃ hoti, pageva maggaphalasamāpattito. Tenāha <bold>‘‘cakkanemisaddenā’’</bold>tiādi. <bold>Cakkanemisaddenā</bold>ti ca nayidaṃ karaṇavacanaṃ hetumhi, karaṇe vā atha kho sahayoge. Imameva hi atthaṃ dassetuṃ <bold>‘‘bhagavā panā’’</bold>tiādi vuttaṃ.</paragraph>
    <subhead line="41">Gopakavatthuvaṇṇanā</subhead>
    <paragraph line="42" number="353"><bold>Paripūrakārinī</bold>ti paripuṇṇāni, parisuddhāni ca katvā rakkhitavatī. <bold>‘‘Itthitta’’</bold>ntiādi tattha virajjanākāradassanaṃ. <bold>Dhitthibhāvaṃ</bold>itthibhāvassa dhikkāro hetūti attho. <bold>Ala</bold>nti paṭikkhepavacanaṃ, payojanaṃ natthīti attho. <bold>Virājetī</bold>ti jigucchati. <bold>Etā sampattiyo</bold>ti cakkavattisiriādikā etā yathāvuttasampattiyo. <bold>Tasmā</bold> pubbaparicayena upaṭṭhita<bold>nikantivasena. Upaṭṭhānasāla</bold>nti sudhammadevasabhaṃ.</paragraph>
    <paragraph line="43"><bold>So</bold>ti <pageBreak edition="Pali Text Society" number="2.0318" /><pageBreak edition="Myanmar" number="2.0252" /><pageBreak edition="Vipassana Research Institut" number="2.0234" /> gopakadevaputto. <bold>Vaṭṭetvā vaṭṭetvā</bold>ti tomarādiṃ vattentena viya codanavacanaṃ parivaṭṭetvā parivaṭṭetvā. <bold>Gāḷhaṃ vijjhitabbā</bold>ti gāḷhataraṃ ghaṭṭetabbā.</paragraph>
    <paragraph line="44"><bold>Kuto mukhā</bold>ti kuto pavattañāṇamukhā. Tenāha <bold>‘‘aññavihitakā’’</bold>ti. <bold>Katapuññe</bold>ti sammā katapuññe dhamme.</paragraph>
    <paragraph line="45"><bold>Dāyo</bold>ti lābho. So hi dīyati tehi dātabbattā dāyo, yesaṃ dīyati, tehi laddhattā lābhoti ca vuccati. <bold>Saṅkhāre…pe… patiṭṭhahiṃsu</bold> katādhikārattā. <bold>Tattha</bold> tāvatiṃsabhavane <bold>ṭhitānaṃyeva nibbatto</bold> yathā sakkassa indasālaguhāyaṃ ṭhitasseva sakkattabhāvo.</paragraph>
    <paragraph line="46"><bold>Nikantiṃ</bold> tasmiṃ gandhabbakāye ālayaṃ samucchindituṃ na sakkonto.</paragraph>
    <paragraph line="47" number="354"><bold>Attanāva veditabbo</bold>ti attanāva adhigantvā veditabbo, na parappaccayikena. <bold>Tumhehi vuccamānānī</bold>ti kevalaṃ tumhehi vuccamānāni.</paragraph>
    <paragraph line="48"><bold>Viyāyāmā</bold>ti vissaṭṭhaṃ vīriyaṃ santāne pavattema. <bold>Pakatiyā</bold>ti rūpāvacarabhāvena, ‘‘anussara’’nti vā pāṭho.</paragraph>
    <paragraph line="49">Kāmarāgo eva ‘‘chando rāgo chandarāgo’’tiādi pavattibhedena saṃyojanaṭṭhena <bold>‘‘kāmarāgasaṃyojanānī’’</bold>ti, yogaganthādipavattiākārabhedena <bold>‘‘kāmabandhanānī’’</bold>ti ca vutto. <bold>Pāpimayogānī</bold>ti ettha pana sesayogaganthānampi vasena attho veditabbo.</paragraph>
    <paragraph line="50"><bold>Duvidhāna</bold>nti <pageBreak edition="Pali Text Society" number="2.0319" /> vatthukāmakilesakāmavasena duvidhānaṃ.</paragraph>
    <paragraph line="51">‘‘Ettha kiṃ, tattha ki’’nti ca padadvaye <bold>ki</bold>nti nipātamattaṃ. <bold>Cātuddisabhāve</bold>ti tesaṃ buddhādīnaṃ tiṇṇaṃ ratanānaṃ catuddisayogyabhāve appaṭihaṭabhāve. Buddharatanañhi mahākāruṇikatāya, anāvaraṇañāṇatāya, paramasantuṭṭhatāya ca cātuddisaṃ, dhammaratanaṃ svākkhātatāya, saṅgharatanaṃ suppaṭipannatāya. Tenāha <bold>‘‘sabbadisāsu asajjamāno’’</bold>ti.</paragraph>
    <paragraph line="52">Majjhimassa paṭhamajjhānassa adhigatattā tāvadeva <bold>kāyaṃ brahmapurohitaṃ adhigantvā</bold> tāvadeva purimaṃ <pageBreak edition="Vipassana Research Institut" number="2.0235" /> jhānasatiṃ paṭilabhitvā taṃ jhānaṃ pādakaṃ katvā vipassanaṃ vaḍḍhetvā orambhāgiyasaṃyojanasamucchindanena <bold>maggaphalavisesaṃ</bold> anāgāmiphalasaṅkhātaṃ visesaṃ <bold>ajjhagaṃsu</bold> adhigacchiṃsu. Keci pana ‘‘kāmāvacarattabhāvena <pageBreak edition="Myanmar" number="2.0253" /> maggaphalāni adhigacchiṃsūti adhippāyena pañcamassa jhānassa anadhigatattā suddhāvāsesu na uppajjiṃsu, paṭhamajjhānalābhitāya pana brahmapurohitesu nibbattiṃsū’’ti vadanti.</paragraph>
    <subhead line="53">Maghamāṇavavatthuvaṇṇanā</subhead>
    <paragraph line="54" number="355"><bold>Visuddho</bold>ti visuddhaajjhāsayo, upanissayasampannoti adhippāyo. <bold>Gāmakammakaraṇaṭṭhāna</bold>nti gāmikānaṃ upaṭṭhānaṭṭhānaṃ vadati. <bold>Tāvatakenevā</bold>ti attanā sodhitaṭṭhāneva aññassa āgantvā avaṭṭhāneneva. <bold>Satiṃ paṭilabhitvā</bold>ti ‘‘aho mayā katakammaṃ saphalaṃ jāta’’nti yoniso cittaṃ uppādetvā.</paragraph>
    <paragraph line="55"><bold>Pāsāṇe</bold>ti maggamajjhe uccatarabhāvena ṭhitapāsāṇe. <bold>Uccāletvā</bold>ti uddharitvā. <bold>Etassa saggassa gamanamagga</bold>nti etassa candādīnaṃ uppattiṭṭhānabhūtassa saggassa gamanamaggaṃ puññakammaṃ.</paragraph>
    <paragraph line="56">Sugativasena laddhabbaṃ, kahāpaṇañcāti <bold>kahāpaṇaṃ,</bold> daṇḍavasena laddhabbaṃ bali <bold>daṇḍabali. Gahapatikā</bold><pageBreak edition="Pali Text Society" number="2.0320" /><bold>kiṃ karissantī</bold>ti gahapatikā nāma aṭavikā viya visamanissitā, te na kañci anatthaṃ karissanti, evaṃ <bold>tayā jānamānena kasmā mayhaṃ na kathita</bold>nti yadipi pubbe na kathitaṃ, etarahi pana bhayena kathitaṃ, <bold>mā mayhaṃ dosaṃ kareyyātha,</bold> ārocitakālato paṭṭhāya na mayhaṃ dosoti vadati.</paragraph>
    <paragraph line="57"><bold>Nibaddha</bold>nti ekantikaṃ.</paragraph>
    <paragraph line="58"><bold>Pisuṇesī</bold>ti pisuṇakammamakāsi, tumhākaṃ antare mayhaṃ pesuññaṃ upasaṃharatīti attho. Puna aharaṇīyaṃ brahmadeyyaṃ <bold>katvā. Mayhampī</bold>ti mayhampi atthāya maṃ uddissa <bold>puññakammaṃ karotha.</bold> Nīluppalaṃ nāma vikasamānaṃ udakato uggantvāva vikasati, evaṃ ahutvā <bold>antoudake pupphitaṃ nīluppalaṃ viya.</bold> Amhākaṃ panidaṃ puññakammaṃ bhavantarūpapattiyā vinā imasmiṃyeva attabhāve vipākaṃ detīti yojanā. <bold>Cintāmattakampī</bold>ti domanassavasena cintāmattakampi.</paragraph>
    <paragraph line="59"><bold>Pagevā</bold>ti <pageBreak edition="Vipassana Research Institut" number="2.0236" /> kālasseva, ativiya pātoti attho. <bold>Kaṇṇikūpaga</bold>nti kaṇṇikayogyaṃ. <bold>Tacchetvā maṭṭhaṃ katvā</bold> kaṇṇikāya kattabbaṃ sabbaṃ niṭṭhapetvā. Tathā hi sā vatthena veṭhetvā ṭhapitā.</paragraph>
    <paragraph line="60"><bold>Cayabandhanaṃ</bold><pageBreak edition="Myanmar" number="2.0254" /> sālāya adhiṭṭhānasajjanaṃ. <bold>Kaṇṇikamañcabandhanaṃ</bold> kaṇṇikārohanakāle āruhitvā avaṭṭhānaaṭṭakaraṇaṃ.</paragraph>
    <paragraph line="61"><bold>Yassa atthate phalake</bold> yassa phalake atthateti yojanā.</paragraph>
    <paragraph line="62"><bold>Avidūre</bold>ti sālāya, koviḷārarukkhassa ca avidūre. <bold>Sabbajeṭṭhikā</bold>ti sabbāsaṃ tassa bhariyānaṃ jeṭṭhikā sujātā.</paragraph>
    <paragraph line="63"><bold>Tassevā</bold>ti sakkasseva. <bold>Santike</bold>ti samīpe santikāvacarā hutvā nibbattā. Dhajena saddhiṃ sahassayojaniko <bold>pāsādo.</bold></paragraph>
    <paragraph line="64"><bold>Kakkaṭakavijjhanasūlasadisa</bold>nti <pageBreak edition="Pali Text Society" number="2.0321" /> kakkaṭake gaṇhituṃ tassa bilapariyantassa vijjhanasūcisadisaṃ.</paragraph>
    <paragraph line="65"><bold>Maccharūpenā</bold>ti matamaccharūpena. <bold>Osaratī</bold>ti pilavanto gacchati. <bold>Tassāpi</bold> bakasakuṇikāya <bold>pañca vassasatāni āyu ahosi</bold> devanerayikānaṃ viya manussapetatiracchānānaṃ āyuno aparicchinnattā.</paragraph>
    <paragraph line="66"><bold>Ukkuṭṭhimakāsī</bold>ti uccāsaddamakāsi.</paragraph>
    <paragraph line="67"><bold>Pubbasannivāsenā</bold>ti purimajātīsu cirasannivāsena. Evañhi ekaccānaṃ diṭṭhamattenapi sineho uppajjati. Tenāha bhagavā –</paragraph>
    <gatha1 line="68">‘‘Pubbeva sannivāsena, paccuppannahitena vā;</gatha1>
    <gathalast line="69">Evaṃ taṃ jāyate pemaṃ, uppalaṃva yathodake’’ti. (jā. 1.2.174);</gathalast>
    <paragraph line="70"><bold>Avasesesū</bold>ti <pageBreak edition="Vipassana Research Institut" number="2.0237" /> asure, sakkaṃ ṭhapetvā dvīsu devalokesu deveva sandhāya vadati.</paragraph>
    <paragraph line="71"><bold>Atthanissita</bold>nti attano, paresañca atthameva hitameva nissitaṃ, taṃ pana hitaṃ sukhassa nidānanti āha <bold>‘‘kāraṇanissita’’</bold>nti.</paragraph>
    <subhead line="72">Pañhaveyyākaraṇavaṇṇanā</subhead>
    <paragraph line="73" number="357"><bold>Kiṃsaṃyojanā</bold>ti kīdisasaṃyojanā. Satte anatthe saṃyojenti bandhantīti <bold>saṃyojanānī</bold>ti āha <bold>‘‘kiṃbandhanā, kena bandhanena baddhā’’</bold>ti. <bold>Puthukāyā</bold>ti bahū sattakāyāti āha <bold>‘‘bahū janā’’</bold>ti. Veraṃ vuccati dosoti āha <bold>‘‘averāti appaṭighā’’</bold>ti. Āvudhena <pageBreak edition="Myanmar" number="2.0255" /> sarīre daṇḍo <bold>āvudhadaṇḍo,</bold> dhanassa dāpanatthena daṇḍo <bold>dhanadaṇḍo,</bold> tadubhayākaraṇena tato vinimutto <bold>adaṇḍo,</bold> sampattiharaṇato, saha anatthuppattito ca sapatto, paṭisattūti āha <bold>‘‘asapattāti apaccatthikā’’</bold>ti. <bold>Byāpajjhaṃ</bold><pageBreak edition="Pali Text Society" number="2.0322" /> vuccati cittadukkhaṃ, tabbirahitā <bold>abyāpajjhā</bold>ti āha <bold>‘‘vigatadomanassā’’</bold>ti. Pubbe ‘‘averā’’ti padena sambaddhāghātakābhāvo vutto. Tenāha ‘‘appaṭighā’’ti. <bold>‘‘Averino’’</bold>ti pana imināpi kopamattassapi anuppādanaṃ. Tenāha <bold>‘‘katthaci kopaṃ na uppādetvā’’</bold>ti. ‘‘Viharemū’’ti ca padaṃ purimapadehipi yojetabbaṃ ‘‘averā viharemū’’tiādinā. Ayañca averādibhāvo saṃvibhāgena pākaṭo hotīti dassetuṃ <bold>‘‘accharāyā’’</bold>ti ādiṃ vatvā <bold>‘‘iti ce nesaṃ hotī’’</bold>ti vuttaṃ. Cittuppatti daḷhatarāpi hutvā pavattatīti dassetuṃ <bold>‘‘dānaṃ datvā, pūjaṃ katvā ca patthayantī’’</bold>ti vuttaṃ. <bold>Iti ce</bold>ti <bold>ce</bold>-saddo anvayasaṃsaggena parikappetīti āha <bold>‘‘evañca nesa’’</bold>nti.</paragraph>
    <paragraph line="74">Yāya kāyaci paresaṃ sampattiyā khīyanaṃ usūyanaṃ asahanaṃ lakkhaṇaṃ etissāti <bold>parasampattikhīyanalakkhaṇā,</bold> yadaggena attasampattiyā parehi sādhāraṇabhāvaṃ asahanalakkhaṇaṃ, tadaggenassa ‘‘nigūhanalakkhaṇa’’ntipi vattabbaṃ. Tathā hissa porāṇā ‘‘mā idaṃ acchariyaṃ aññesaṃ hotu, mayhameva hotūti macchariya’’nti nibbacanaṃ vadanti. <bold>Abhidhamme</bold> ‘‘yā paralābhasakkāragarukāramānanavandanapūjanāsu issā issāyanā’’tiādinā (dha. sa. 1126) nikkhepakaṇḍe, ‘‘yā etesu paresaṃ lābhādīsu kiṃ iminā imesa’’ntiādinā taṃsaṃvaṇṇanāyañca <bold>vuttāneva,</bold> tasmā tattha vuttanayeneva veditabbānīti adhippāyo.</paragraph>
    <paragraph line="75">Yasmā pana issāmacchariyāni bahvādīnavāni, tesaṃ vibhāvanā lokassa bahukārā <pageBreak edition="Pali Text Society" number="2.0323" />, tasmā <bold>abhidhammaṭṭhakathāyaṃ</bold><pageBreak edition="Vipassana Research Institut" number="2.0238" /> (dha. sa. aṭṭha. 1125) vibhāvitānampi tesaṃ diṭṭhadhammikepi samparāyike piādīnave dassento <bold>‘‘āvāsamacchariyena panā’’</bold>tiādimāha. <bold>Etthā</bold>ti etesu issāmacchariyesu, etesu vā āvāsamacchariyādīsu pañcasu macchariyesu. <bold>Saṅkāraṃ sīsena ukkhipitvāva vicarati</bold><pageBreak edition="Myanmar" number="2.0256" /> tattha laggacittatāya, nihīnajjhāsayatāya ca. <bold>Mamā</bold>ti mayā, ayameva vā pāṭho. <bold>Lohitampi mukhato uggacchati</bold> cittavighātena saṃtattahadayatāya. <bold>Kucchivirecanampi hoti</bold> atijalaggino. Añño vibhavapaṭivedhadhammo ariyānaṃyeva hoti, te ca taṃ na maccharāyanti macchariyassa sabbaso pahīnattā. Paṭivedhadhamme macchariyassa asambhavo evāti āha <bold>‘‘pariyattidhammamacchariyena cā’’</bold>ti. Vaṇṇamacchariyena <bold>dubbaṇṇo,</bold> dhammamacchariyena <bold>eḷamūgo</bold> duppañño hoti.</paragraph>
    <paragraph line="76"><bold>‘‘Apicā’’</bold>tiādi pañcannaṃ macchariyānaṃ vasena kammasarikkhakavipākadassanaṃ. <bold>Āvāsamacchariyena lohagehe paccati</bold> paresaṃ āvāsapaccayahitasukhanisedhanato. <bold>Kulamacchariyena appalābho hoti</bold> parehi kulesu laddhabbalābhanisedhanato, <bold>appalābho</bold>ti ca alābhoti attho. <bold>Lābhamacchariyena gūthaniraye nibbattati</bold> lābhahetu parehi laddhabbassa assādanisedhanato. Sabbathāpi nirassādo hi gūthanirayo. <bold>Vaṇṇo nāma na hotī</bold>ti sarīravaṇṇo, guṇavaṇṇoti duvidhopi vaṇṇo nāmamattenapi na hoti, tattha tattha nibbattamāno virūpo eva hoti. Sampattinigūhanasabhāvena macchariyena virūpite santāne yebhuyyena guṇā patiṭṭhameva na labhanti, ye ca patiṭṭhaheyyuṃ, tesampi vasenassa vaṇṇo na bhaveyya. Te hi tassa loke rattiṃ khittā sarā viya na paññāyanti. <bold>Dhammamacchariyena</bold><bold>kukkuḷaniraye.</bold><bold>Sotāpattimaggena</bold><pageBreak edition="Pali Text Society" number="2.0324" /><bold>pahīyati</bold> apāyagamanīyabhāvato. <bold>Verādīhi na parimuccantiyeva</bold> tapparimuccanāya icchāya appattabbattā jātiādidhammānaṃ sattānaṃ jātiādīhi viya.</paragraph>
    <paragraph line="77"><bold>Tiṇṇā mettha kaṅkhā</bold>ti ma-kāro padasandhikaro. <bold>Etasmiṃ pañhe</bold>ti etasmiṃ ‘‘kiṃsaṃyojanā nu kho’’ti evaṃ ñātuṃ icchite atthe. <bold>Tumhākaṃ vacanaṃ sutvā</bold>ti ‘‘issāmacchariyasaṃyojanā’’ti evaṃ pavattaṃ tumhākaṃ vissajjanavacanaṃ sutvā. <bold>Kaṅkhā tiṇṇā</bold>ti yathāpucchite atthe saṃsayo tarito vigato desanānussaraṇamattena, na samucchedavasenāti āha <bold>‘‘na maggavasenā’’</bold>tiādi. <bold>Ayampi kathaṃkathā vigatā</bold>ti kaṅkhāya vigatattā eva tassā pavattiākāravisesabhūtā <bold>‘‘idaṃ katha idaṃ katha’’</bold>nti ayampi kathaṃkathā <bold>vigatā apagatā.</bold></paragraph>
    <paragraph line="78" number="358"><bold>Nidānādīni</bold><pageBreak edition="Myanmar" number="2.0257" /> mahānidānasuttavaṇṇanāyaṃ (dī. ni. aṭṭha. 2.95) <bold>vuttatthāneva.</bold> Piyānaṃ <pageBreak edition="Vipassana Research Institut" number="2.0239" /> attano pariggahabhūtānaṃ sattasaṅkhārānaṃ parehi sādhāraṇabhāvāsahanavasena, nigūhanavasena ca pavattanato <bold>piyasattasaṅkhāranidānaṃ macchariyaṃ,</bold> appiyānaṃ pariggahabhūtānaṃ sattānaṃ, saṅkhārānañca asahanavasena pavattiyā <bold>appiyasattasaṅkhāranidānā issā.</bold> Yañhi kiñci appiyasambandhaṃ bhaddakampi taṃ kodhanassa appiyamevāti. <bold>Ubhaya</bold>nti macchariyaṃ, issā cāti ubhayaṃ. <bold>Ubhayanidāna</bold>nti piyanidānañceva appiyanidānañca. <bold>Piyā</bold>ti iṭṭhā. <bold>Keḷāyitā</bold>ti dhanāyitā. <bold>Mamāyitā</bold>ti mamattaṃ katvā pariggahitā. <bold>Issaṃ karotī</bold>ti ‘‘kiṃ imassa iminā’’ti tassa piyasattalābhāsahanavasena ussūyati, <bold>tameva</bold> piyasattaṃ <bold>yācito. Aho vatassā</bold>ti sādhu vata assa. ‘‘Imassa puggalassa <bold>evarūpaṃ piyavatthu na bhaveyyā’’ti issaṃ karoti</bold> usūyaṃ uppādeti. <bold>Mamāyantā</bold>ti keḷāyantā. <bold>Appiye</bold>ti appiye satte tesaṃ satāpato. <bold>Assā</bold>ti puggalassa, yena te laddhā. <bold>Te</bold>ti <pageBreak edition="Pali Text Society" number="2.0325" /> sattasaṅkhārā, <bold>sacepi amanāpā honti</bold> appiyehi samudāgatattā. <bold>Viparītavuttitāyā</bold>ti ayāthāvagāhitāya. <bold>Ko añño evarūpassa lābhī</bold>ti tena attānaṃ sambhāvento <bold>issaṃ vā karoti.</bold> Aññassa tādisaṃ uppajjamānampi ‘‘aho vatassa evarūpaṃ na bhaveyyā’’ti <bold>issaṃ vā karoti,</bold> ayañca nayo heṭṭhā vuttanayattā na gahito.</paragraph>
    <paragraph line="79">Vatthukāmānaṃ pariyesanavasena pavatto chando <bold>pariyesanachando.</bold> Paṭilābhapaccayo chando <bold>paṭilābhachando.</bold> Paribhuñjanavasena pavatto chando <bold>paribhogachando.</bold> Paṭiladdhānaṃ sannidhāpanavasena, saṅgopanavasena ca pavatto chando <bold>sannidhichando.</bold> Diṭṭhadhammikameva payojanaṃ cintetvā vissajjanavasena pavatto chando <bold>vissajjanachando.</bold> Tenāha ‘‘katamo’’tiādi.</paragraph>
    <paragraph line="80">Ayaṃ pañcavidhopi atthato taṇhāyanamevāti āha <bold>‘‘taṇhāmattamevā’’</bold>ti.</paragraph>
    <paragraph line="81"><bold>Evaṃ vutto</bold> ‘‘lābhaṃ paṭicca vinicchayo’’ti evaṃ mahānidānasutte (dī. ni. 2.103) vutto <bold>vinicchayavitakko vitakko nāma,</bold> na yo koci vitakko. Idāni yathāvuttaṃ <pageBreak edition="Myanmar" number="2.0258" /> vinicchayavitakkaṃ atthuddhāranayena nīharitvā dassetuṃ <bold>‘‘vinicchayo’’</bold>tiādi vuttaṃ. <bold>Aṭṭhasata</bold>nti aṭṭhādhikaṃ sataṃ, tañca kho taṇhāvicaritānaṃ sataṃ, na yassa kassacīti dassetuṃ <bold>‘‘taṇhāvicarita’’</bold>nti vuttaṃ. <bold>Taṇhāvinicchayo nāma</bold> taṇhāya vasena vakkhamānanayena ārammaṇassa vinicchinanato. Diṭṭhidassanavasena ‘‘idameva saccaṃ, moghaṃ añña’’nti vinicchinanato <bold>diṭṭhivinicchayo nāma. Iṭṭhaṃ</bold> paṇītaṃ, <bold>aniṭṭhaṃ</bold> appaṇītaṃ, piyāyitabbaṃ <bold>piyaṃ,</bold> appiyāyitabbaṃ <bold>appiyaṃ,</bold> tesaṃ <bold>vavatthānaṃ</bold> taṇhāvasena <bold>na hoti.</bold> Taṇhāvasena hi ekacco kiñci vatthuṃ paṇītaṃ maññati, ekacco <pageBreak edition="Pali Text Society" number="2.0326" /> hīnaṃ, ekacco piyāyati, ekacco nappiyāyati. Tenāha <bold>‘‘tadeva hī’’</bold>tiādi <pageBreak edition="Vipassana Research Institut" number="2.0240" />. <bold>‘‘Dassāmī’’</bold>ti idaṃ vissajjanachande vuttanayena ceva vaṭṭūpanissayadānavasena ca veditabbaṃ. Tampi hi taṇhāchandahetukanti.</paragraph>
    <paragraph line="82">Yattha sayaṃ uppajjanti, taṃ santānaṃ saṃsāre papañcenti vitthārayantīti <bold>papañcā.</bold> Yassa ca uppannā, taṃ ‘‘ratto’’ti vā ‘‘satto’’ti vā ‘‘micchābhiniviṭṭho’’ti vā papañcenti byañjentīti <bold>papañcā.</bold> Yasmā taṇhādiṭṭhiyo adhimattā hutvā pavattamānā taṃsamaṅgīpuggalaṃ pamattākāraṃ pāpenti, māno pana jātimadādi vasena mattākārampi, tasmā <bold>‘‘mattapamattākārapāpanaṭṭhenā’’</bold>ti vuttaṃ. <bold>Saṅkhā vuccati koṭṭhāso</bold> bhāgaso saṅkhāyati upaṭṭhātīti. Yasmā papañcasaññā taṃtaṃdvāravasena, ārammaṇavasena ca bhāgaso vitakkassa paccayā honti, na kevalā, tasmā <bold>papañcasaññāsaṅkhānidāno vitakko</bold> vutto, papañcasaññānaṃ vā anekabhedabhinnattā taṃsamudāyo ‘‘papañcasaññāsaṅkhā’’ti vutto. Papañcasaññāsaṅkhāggahaṇena ca anavaseso dukkhasamudayo vutto taṃtaṃ nimittattā vaṭṭadukkhassāti.</paragraph>
    <paragraph line="83"><bold>Yo nirodho vūpasamo</bold>ti nirodhasaccamāha. <bold>Tassa sāruppa</bold>nti tassa papañcasaññāsaṅkhāya nirodhassa vūpasamassa adhigamupāyatāya sāruppaṃ anucchavikaṃ, etena vipassanaṃ vadati. Tattha yathāvuttanirodhe ārammaṇakaraṇavasena gacchati pavattatīti <bold>tatthagāminī,</bold> etena maggaṃ. Tenāha <bold>‘‘saha vipassanāya maggaṃ pucchatī’’</bold>ti.</paragraph>
    <subhead line="84">Vedanākammaṭṭhānavaṇṇanā</subhead>
    <paragraph line="85" number="359"><bold>Pucchitameva kathitaṃ.</bold> Yasmā sakkena devānaṃ indena papañcasaññāsaṅkhānirodhagāminipaṭipadā pucchitāva, bhagavā ca tadadhigamupāyaṃ arūpakammaṭṭhānaṃ tassa <pageBreak edition="Myanmar" number="2.0259" /> ajjhāsayavasena vedanāmukhena kathento tisso vedanā ārabhi, iti pucchitameva kathentena pucchānusandhivasena <pageBreak edition="Pali Text Society" number="2.0327" /><bold>sānusandhimeva</bold> ca kathitaṃ. Na hi buddhānaṃ ananusandhikā kathā nāma atthi. Idānissa vedanāmukhena arūpakammaṭṭhānasseva kathane kāraṇaṃ dassetuṃ <bold>‘‘devatānañhī’’</bold>tiādi vuttaṃ. Karajakāyassa sukhumatāvacaneneva accantamudusukhumālabhāvāpi vuttā evāti daṭṭhabbaṃ. <bold>Kammaja</bold>nti kammajatejaṃ. Tassa balavabhāvo uḷārapuññakammanibbattattā, ativiya garumadhurasiniddhasuddhāhārajīraṇato ca. <bold>Ekāhārampī</bold>ti ekāhāravārampi. <bold>‘‘Vilīyantī’’</bold>ti etena karajakāyassa mandatāya kammajatejassa balavabhāvena āhāravelātikkamena nesaṃ balavatī dukkhavedanā uppajjamānā supākaṭā hotīti dasseti. Nidassanamattañcetaṃ <pageBreak edition="Vipassana Research Institut" number="2.0241" />, sukhavedanāpi pana nesaṃ uḷārapaṇītesu ārammaṇesu uparūpari aniggahaṇavasena pavattamānā supākaṭā hutvā upaṭṭhātiyeva. Upekkhāpi tesaṃ kadāci uppajjamānā santapaṇītarūpā eva iṭṭhamajjhatte eva ārammaṇe pavattanato. Tenevāha <bold>‘‘tasmā’’</bold>tiādi.</paragraph>
    <paragraph line="86"><bold>Rūpakammaṭṭhāna</bold>nti rūpapariggahaṃ, rūpamukhena vipassanābhinivesanti attho. <bold>Arūpakammaṭṭhāna</bold>nti etthāpi eseva nayo. Tattha rūpakammaṭṭhānena samathābhinivesopi saṅgayhati, vipassanābhiniveso pana idhādhippetoti dassento <bold>‘‘rūpapariggaho arūpapariggahotipi etadeva vuccatī’’</bold>ti āha. <bold>Catudhātuvavatthāna</bold>nti ettha yebhuyyena catudhātuvavatthānaṃ vitthārento rūpakammaṭṭhānaṃ kathetīti adhippāyo. <bold>Rūpakammaṭṭhānaṃ dassetvāva katheti</bold> ‘‘evaṃ rūpakammaṭṭhānaṃ vuccamānaṃ suṭṭhu vibhūtaṃ pākaṭaṃ hutvā upaṭṭhātī’’ti. ‘‘Etena idhāpi rūpakammaṭṭhānaṃ ekadesena vibhāvitamevā’’ti vadanti.</paragraph>
    <paragraph line="87">Kāmañcettha vedanāvasena arūpakammaṭṭhānaṃ āgataṃ, tadaññadhammavasenapi arūpakammaṭṭhānaṃ labbhatīti taṃ vibhāgena dassetuṃ <bold>‘‘tividho hī’’</bold>tiādi vuttaṃ. Tattha <bold>abhiniveso</bold>ti anuppaveso, ārambhoti attho. Ārambhe eva hi ayaṃ vibhāgo, sammasanaṃ pana anavasesatova dhamme pariggahetvā pavattatīti. <bold>‘‘Pariggahite rūpakammaṭṭhāne’’</bold>ti <pageBreak edition="Pali Text Society" number="2.0328" /> idaṃ rūpamukhena vipassanābhinivesaṃ sandhāya vuttaṃ, arūpamukhena pana vipassanābhiniveso yebhuyyena samathayānikassa icchitabbo, so ca <pageBreak edition="Myanmar" number="2.0260" /> paṭhamaṃ jhānaṅgāni pariggahetvā tato paraṃ sesadhamme pariggaṇhāti. <bold>Paṭhamābhinipāto</bold>ti sabbe cetasikā cittāyattā cittakiriyābhāvena vuccantīti phasso cittassa paṭhamābhinipāto vutto. <bold>Taṃ ārammaṇa</bold>nti yathāpariggahitaṃ rūpakammaṭṭhānasaññitaṃ ārammaṇaṃ. Uppannaphasso puggalo, cittacetasikarāsi vā ārammaṇena phuṭṭho phassasahajātāya vedanāya taṃsamakālameva vedeti, phasso pana obhāsassa viya padīpo vedanādīnaṃ paccayaviseso hotīti purimakālo viya vuccati, yā tassa ārammaṇābhiniropanalakkhaṇatā vuccati. <bold>Phusanto</bold>ti ārammaṇassa phusanākārena. Ayañhi arūpadhammattā ekadesena anallīyamānopi rūpaṃ viya cakkhuṃ, saddo viya ca sotaṃ, cittaṃ, ārammaṇañca phusanto viya, saṅghaṭṭento viya ca pavattatīti. Tathā hesa ‘‘saṅghaṭṭanaraso’’ti vuccati.</paragraph>
    <paragraph line="88"><bold>Ārammaṇaṃ anubhavantī</bold>ti issaravatāya visavitāya sāmibhāvena ārammaṇarasaṃ saṃvedentī. Phassādīnañhi sampayuttadhammānaṃ ārammaṇe ekadeseneva pavatti phusanādimattabhāvato, vedanāya pana <pageBreak edition="Vipassana Research Institut" number="2.0242" /> iṭṭhākārasambhogādivasena pavattanato ārammaṇe nippadesato pavatti. Phusanādibhāvena hi ārammaṇaggahaṇaṃ ekadesānubhavanaṃ, vedayitabhāvena gahaṇaṃ yathākāmaṃ sabbānubhavanaṃ, evaṃsabhāvāneva tāni gahaṇānīti na vedanāya viya phassādīnampi yathā sakakiccakaraṇena sāmibhāvānubhavanaṃ codetabbaṃ. <bold>Vijānanta</bold>nti paricchindanavasena visesato jānantaṃ. Viññāṇañhi minitabbavatthuṃ nāḷiyā minanto puriso viya ārammaṇaṃ paricchijja vibhāventaṃ pavattati, na saññā viya sañjānanamattaṃ <pageBreak edition="Pali Text Society" number="2.0329" /> hutvā. Tathā hi anena kadāci lakkhaṇattayavibhāvanāpi hoti, imesaṃ pana phassādīnaṃ tassa tassa pākaṭabhāvo paccayavisesasiddhassa pubbabhāgassa vasena veditabbo.</paragraph>
    <paragraph line="89">Evaṃ tassa tasseva pākaṭabhāvepi ‘‘sabbaṃ, bhikkhave, abhiññeyya’’nti (saṃ. ni. 4.46; paṭi. ma. 1.3), ‘‘sabbañca kho, bhikkhave, abhijāna’’nti (saṃ. ni. 4.27) ca evamādi vacanato sabbe sammasanupagā dhammā pariggahetabbāti dassento <bold>‘‘tattha yassā’’</bold>tiādimāha. Tattha <bold>phassapañcamakeyevā</bold>ti avadhāraṇaṃ tadantogadhattā taggahaṇeneva gahitattā catunnaṃ arūpakkhandhānaṃ. Phassapañcamakaggahaṇañhi tassa sabbassa sabbacittuppādasādhāraṇabhāvato <pageBreak edition="Myanmar" number="2.0261" />. Tattha ca phassacetanāggahaṇena sabbasaṅkhārakkhandhadhammasaṅgaho cetanappadhānattā tesaṃ. Tathā hi suttantabhājanīye <bold>saṅkhārakkhandhavibhaṅge</bold> ‘‘cakkhusamphassajā cetanā’’tiādinā (vibha. 21) cetanāva vibhattā, itare pana khandhā sarūpeneva gahitā.</paragraph>
    <paragraph line="90"><bold>Vatthunissitā</bold>ti ettha <bold>vatthu</bold>-saddo karajakāyavisayo, na chabbatthuvisayoti. Kathamidaṃ viññāyatīti āha <bold>‘‘yaṃ sandhāya vutta’’</bold>nti. Kattha pana vuttaṃ? <bold>Sāmaññaphalasutte. So</bold>ti karajakāyo. <bold>‘‘Pañcakkhandhavinimuttaṃ nāmarūpaṃ natthī’’</bold>ti idaṃ adhikāravasena vuttaṃ. Aññathā hi khandhavinimuttampi nāmaṃ atthevāti. <bold>Avijjādihetukā</bold>ti avijjātaṇhupādānādihetukā. ‘‘Vipassanāpaṭipāṭiyā aniccaṃ dukkhaṃ anattāti sammasanto vicaratī’’ti iminā balavavipassanaṃ vatvā puna tassa ussukkāpanaṃ, visesādhigamañca dassento <bold>‘‘so’’</bold>tiādimāha.</paragraph>
    <paragraph line="91"><bold>Idhā</bold>ti imasmiṃ <bold>sakkapañhasutte.</bold> Vedanāvasena cettha arūpakammaṭṭhānakathane kāraṇaṃ heṭṭhā vuttanayameva <pageBreak edition="Pali Text Society" number="2.0330" />. Yathāvuttesu ca tīsu kammaṭṭhānābhinivesesu vedanāvasena kammaṭṭhānābhiniveso sukaro vedanānaṃ vibhūtabhāvatoti dassetuṃ <bold>‘‘phassavasena hī’’</bold>tiādi vuttaṃ. <bold>‘‘Na pākaṭaṃ hotī’’</bold>ti idaṃ sakkapamukhānaṃ tesaṃ devānaṃ yathā vedanā vibhūtā hutvā upaṭṭhāti, na evaṃ itaradvayanti <pageBreak edition="Vipassana Research Institut" number="2.0243" /> katvā vuttaṃ. Vedanāya eva ca nesaṃ vibhūtabhāvo vedanāmukhenevettha bhagavatā desanāya āraddhattā. <bold>‘‘Vedanānaṃ uppattiyā pākaṭatāyā’’</bold>ti idaṃ sukhadukkhavedanānaṃ vasena vuttaṃ. Tāsañhi pavatti oḷārikā, na itarāya. Tadubhayaggahaṇamukhena vā gahetabbattā itarāyapi pavatti viññūnaṃ pākaṭā evāti <bold>sukhadukkhavedanānañhī’’</bold>ti visesaggahaṇaṃ daṭṭhabbaṃ. <bold>‘‘Yadā sukhaṃ uppajjatī’’</bold>tiādi sukhavedanāya pākaṭabhāvavibhāvanaṃ, tayidaṃ asamāhitabhūmivasena veditabbaṃ. Tattha <bold>‘‘sakalaṃ sarīraṃ kho bhante’’</bold>ntiādinā kāmaṃ pavattioḷārikatāya avūpasantasabhāvametaṃ sukhaṃ, sātalakkhaṇatāya pana sampayuttadhamme, nissayañca anuggaṇhantameva pavattatīti dasseti. <bold>‘‘Yadā dukkhaṃ uppajjatī’’</bold>tiādīsu vuttavipariyāyena attho veditabbo.</paragraph>
    <paragraph line="92"><bold>Duddīpanā</bold>ti ñāṇena dīpetuṃ asakkuṇeyyā, dubbiññeyyāti attho. Tenāha <bold>‘‘andhakārā abhibhūtā’’</bold>ti. <bold>Andhakārā</bold>ti andhakāragatasadisī, jānitukāme <pageBreak edition="Myanmar" number="2.0262" /> ca andhakārinī. Pubbāparaṃ samaṃ sukare supalakkhitamaggavasena pāsāṇatale migagatamaggo viya iṭṭhāniṭṭhārammaṇesu sukhadukkhānubhavanehi majjhattārammaṇesu anuminitabbatāya vuttaṃ <bold>‘‘sā sukhadukkhānaṃ…pe… pākaṭā hotī’’</bold>ti. Tenāha <bold>‘‘yathā’’</bold>tiādi. <bold>Nayato gaṇhantassā</bold>ti etthāyaṃ nayo – yasmā iṭṭhāniṭṭhavisayāya ārammaṇūpaladdhiyā anubhavanato niṭṭhāmajjhattavisayā ca upaladdhi, tasmā na tāya niranubhavanāya <pageBreak edition="Pali Text Society" number="2.0331" /> bhavitabbaṃ, yaṃ tatthānubhavanaṃ, sā adukkhamasukhā. Tathā anupalabbhamānaṃ rūpādianubhuyyamānaṃ diṭṭhaṃ upalabbhati, yo pana majjhattārammaṇaṃ tabbisayassa viññāṇappavattiyaṃ, tasmā ananubhuyyamānena tena na bhavitabbaṃ. Sakkā hi vattuṃ anubhavamānā majjhattavisayupaladdhi upaladdhibhāvato. Iṭṭhāniṭṭhavisayupaladdhivisayaṃ pana niranubhavanaṃ taṃ anupaladdhisabhāvameva diṭṭhaṃ, taṃ yathārūpanti. <bold>Nivattetvā</bold>ti nīharitvā, ‘‘somanassaṃpāha’’ntiādinā samānajātiyampi bhindanto aññehi arūpadhammehi vivecetvā asaṃsaṭṭhaṃ katvāti attho.</paragraph>
    <paragraph line="93">Ayañca rūpakammaṭṭhānaṃ kathetvā arūpakammaṭṭhānaṃ vedanāvasena nivattetvā desanā tathāvinetabbapuggalāpekkhāya suttantaresupi (dī. ni. 2.373; ma. ni. 1.106, 390, 413, 450, 465, 467; ma. ni. 2.306, 209; 3.67, 342; saṃ. ni. 4.248) āgatā evāti dassento <bold>‘‘na kevala’’</bold>ntiādimāha. Tattha <bold>mahāsatipaṭṭhāne</bold> (dī. ni. 2.273) tathā desanāya āgatabhāvo anantarameva āvi bhavissati, <bold>majjhimanikāye</bold> satipaṭṭhānadesanāpi (ma. ni. 1.106) tādisī eva. <bold>Cūḷataṇhāsaṅkhaye</bold> ‘‘evaṃ cetaṃ, devānaṃ inda, bhikkhuno sutaṃ hoti ‘sabbe dhammā nālaṃ abhinivesāyā’ti, so sabbaṃ dhammaṃ abhijānāti <pageBreak edition="Vipassana Research Institut" number="2.0244" />, sabbaṃ dhammaṃ abhiññāya sabbaṃ dhammaṃ parijānāti, sabbaṃ dhammaṃ pariññāya yaṃ kiñci vedanaṃ vedeti sukhaṃ vā dukkhaṃ vā adukkhamasukhaṃ vā, so tāsu vedanāsu aniccānupassī viharati, virāgānupassī’’tiādinā (ma. ni. 1.390) āgataṃ. Tena vuttaṃ <bold>‘‘arūpakammaṭṭhānaṃ vedanāvasena nivattetvā dassesī’’</bold>ti. <bold>Mahātaṇhāsaṅkhaye</bold> pana ‘‘so <pageBreak edition="Pali Text Society" number="2.0332" /> evaṃ anurodhavirodhavippahīno yaṃ kiñci vedanaṃ vedeti sukhaṃ vā dukkhaṃ vā adukkhamasukhaṃ vā, so taṃ vedanaṃ nābhinandati nābhivadati nājjhosāya tiṭṭhati. Tassa taṃ vedanaṃ anabhinandato anabhivadato anajjhosāya tiṭṭhato yā vedanāsu nandī <pageBreak edition="Myanmar" number="2.0263" /> sā nirujjhatī’’tiādinā (ma. ni. 1.414) āgataṃ. <bold>Cūḷavedalle</bold> ‘‘kati panāyyevedanā’’tiādinā (ma. ni. 1.465) āgataṃ. <bold>Mahāvedalle</bold> ‘‘vedanāti, āvuso, vuccati, kittāvatā nu kho, āvuso, ‘vedanā’ti vuccatī’’tiādinā (ma. ni. 1.450) āgataṃ. Evaṃ raṭṭhapālasuttādīsupi (ma. ni. 2.305) vedanākammaṭṭhānassa āgataṭṭhānaṃ uddharitvā vattabbaṃ.</paragraph>
    <paragraph line="94">‘‘Paṭhamaṃ rūpakammaṭṭhānaṃ kathetvā’’ti vuttaṃ, kathaṃ tamettha kathitanti āha <bold>‘‘rūpakammaṭṭhāna’’</bold>ntiādi. <bold>Saṅkhittaṃ,</bold> kathaṃ saṅkhittaṃ? <bold>Vedanāya ārammaṇamattakaṃyeva,</bold> yebhuyyena vedanā rūpadhammārammaṇā pañcadvāravasena pavattanato. Tena cassā purimasiddhā eva ārammaṇanti vedanaṃ vadantena tassārammaṇadhammā atthato paṭhamataraṃ gahitā eva nāma hontīti imāya atthāpattiyā rūpakammaṭṭhānassevettha paṭhamaṃ gahitatā jotitā, na sarūpeneva gahitattā. Tenāha <bold>‘‘tasmā pāḷiyaṃ nāruḷhaṃ bhavissatī’’</bold>ti.</paragraph>
    <paragraph line="95" number="360"><bold>Dvīhi koṭṭhāsehī</bold>ti sevitabbāsevitabbabhāgehi. <bold>Evarūpa</bold>nti yaṃ akusalānaṃ abhibuddhiyā, kusalānañca parihānāya saṃvattati, evarūpaṃ, taṃ pana kāmūpasañhitatāya ‘‘gehanissita’’nti vuccatīti āha <bold>‘‘gehasitasomanassa’’</bold>nti. <bold>Iṭṭhāna</bold>nti piyānaṃ. <bold>Kantāna</bold>nti kamanīyānaṃ. <bold>Manāpāna</bold>nti manavaḍḍhanakānaṃ. Tato eva mano ramentīti <bold>manoramānaṃ. Lokāmisapaṭisaṃyuttāna</bold>nti <pageBreak edition="Pali Text Society" number="2.0333" /> taṇhāsannissitānaṃ kāmūpasañhitānaṃ. <bold>Paṭilābhato samanupassato</bold>ti ‘‘aho mayā imāni laddhānī’’ti yathāladdhāni rūpārammaṇādīni assādayato. <bold>Atīta</bold>nti atikkantaṃ. <bold>Niruddha</bold>nti nirodhappattaṃ. <bold>Vipariṇata</bold>nti sabhāvavigamena vigataṃ. <bold>Samanussarato</bold>ti assādanavasena anucintayato. <bold>Gehasita</bold>nti kāmaguṇanissitaṃ. Kāmaguṇā hi kāmarāgassa gehasadisattā idha ‘‘geha’’nti adhippetā.</paragraph>
    <paragraph line="96"><bold>Evarūpa</bold>nti yaṃ akusalānaṃ parihānāya, kusalānañca abhibuddhiyā saṃvattati, evarūpaṃ, taṃ <pageBreak edition="Vipassana Research Institut" number="2.0245" /> pana pabbajjādivasena pavattiyā nekkhammūpasañhitanti āha <bold>‘‘nekkhammasitaṃ somanassa’’</bold>nti. Idāni taṃ pāḷivaseneva dassetuṃ <bold>‘‘tattha katamānī’’</bold>tiādi vuttaṃ. Tattha vipassanālakkhaṇe nekkhamme <pageBreak edition="Myanmar" number="2.0264" /> dassite itarāni tassa kāraṇato, phalato, atthato ca dassitāneva hontīti vipassanālakkhaṇameva taṃ dassento <bold>‘‘rūpānantvevā’’</bold>tiādimāha. <bold>Vipariṇāmavirāganirodha</bold>nti jarāya vipariṇāmetabbatañceva jarāmaraṇehi palujjanaṃ nirujjhanañca viditvāti yojanā. <bold>Uppajjati somanassa</bold>nti vipassanāya vīthipaṭipattiyā kamena uppannānaṃ pāmojjapītipassaddhīnaṃ upari anappakaṃ somanassaṃ uppajjati. Yaṃ sandhāya vuttaṃ –</paragraph>
    <gatha1 line="97">‘‘Suññāgāraṃ paviṭṭhassa, santacittassa bhikkhuno;</gatha1>
    <gathalast line="98">Amānusī rati hoti, sammā dhammaṃ vipassato.</gathalast>
    <gatha1 line="99">Yato yato sammasati, khandhānaṃ udayabbayaṃ;</gatha1>
    <gathalast line="100">Labhatī pītipāmojjaṃ, amataṃ taṃ vijānata’’nti. (dha. pa. 374) ca –</gathalast>
    <paragraph line="101"><bold>Nekkhammavasenā</bold>ti pabbajjādivasena. ‘‘Vaṭṭadukkhato nittharissāmī’’ti pabbajituṃ bhikkhūnaṃ santikaṃ gacchantassa, pabbajantassa, catupārisuddhisīlaṃ anutiṭṭhantassa, taṃ sodhentassa, dhutaguṇe samādāya vattantassa, kasiṇaparikammādīni karontassa ca yā paṭipatti, sabbā sā idha ‘‘nekkhamma’’nti adhippetā. Yebhuyyena anussatiyā <pageBreak edition="Pali Text Society" number="2.0334" /> upacārajjhānaṃ niṭṭhātīti katvā ‘‘anussativasenā’’ti vatvā <bold>‘‘paṭhamajjhānādivasenā’’</bold>ti vuttaṃ. Ettha ca yathā pabbajjā gharabandhanato nikkhamanaṭṭhena <bold>nekkhammaṃ,</bold> evaṃ vipassanādayopi taṃpaṭipakkhato. Tenāha –</paragraph>
    <gatha1 line="102">‘‘Pabbajjā paṭhamaṃ jhānaṃ, nibbānañca vipassanā;</gatha1>
    <gathalast line="103">Sabbepi kusalā dhammā, nekkhammanti pavuccare’’ti. (itivu. aṭṭha. 109);</gathalast>
    <paragraph line="104"><bold>Yaṃ ce</bold>ti ettha <bold>ce</bold>ti nipātamattaṃ somanassassa adhippetattā. Catukkanayavaseneva ca suttantesu jhānakathāti vuttaṃ <bold>‘‘dutiyatatiyajjhānavasenā’’</bold>ti. <bold>Dvīsū</bold>ti ‘‘savitakkaṃ savicāraṃ avitakkaṃ avicāra’’nti vuttesu dvīsu somanassesu.</paragraph>
    <paragraph line="105"><bold>Savitakkasavicāre somanasse</bold>ti parittabhūmike, paṭhamajjhāne vā somanasse. <bold>Abhiniviṭṭhasomanassesū</bold>ti vipassanaṃ paṭṭhapitasomanassesu. <bold>Pi</bold>-saddena sammaṭṭhasomanassesu pīti imamatthaṃ <pageBreak edition="Vipassana Research Institut" number="2.0246" /> dasseti. <bold>Somanassavipassanātopī</bold>ti <pageBreak edition="Myanmar" number="2.0265" /> savitakkasavicārasomanassapavattivipassanātopi. <bold>Avitakkaavicāra vipassanā paṇītatarā</bold> sammasitadhammavasenapi vipassanāya visesasiddhito, yato maggepi tathārūpā visesā ijjhanti. Ayaṃ panattho ‘‘ariyamagga bojjhaṅgādivisesaṃ vipassanāya ārammaṇabhūtā khandhā niyamentī’’ti evaṃ pavattena moravāpīvāsimahādattattheravādena dīpetabbo.</paragraph>
    <paragraph line="106" number="361"><bold>Gehasitadomanassaṃ</bold> nāma kāmaguṇānaṃ appaṭilābhanimittaṃ, vigatanimittañca uppajjanakadomanassaṃ. <bold>Appaṭilābhato samanupassato</bold>ti appaṭilābhena ‘‘ahameva na labhāmī’’ti paritassanato. <bold>Samanussarato</bold>ti ‘‘ahu vata <pageBreak edition="Pali Text Society" number="2.0335" /> me taṃ vata natthī’’tiādinā anussaraṇavasena cintayato. Tenāha <bold>‘‘evaṃ chasu dvāresū’’</bold>tiādi.</paragraph>
    <paragraph line="107"><bold>Anuttaresu vimokkhesū</bold>ti suññataphalādiariyaphalavimokkhesu. <bold>Piha</bold>nti apekkhaṃ, āsanti attho. Kathaṃ pana lokuttaradhamme ārabbha āsā uppajjatīti? Na kho panetaṃ evaṃ daṭṭhabbaṃ ‘‘yaṃ ārammaṇakaraṇavasena tattha pihā pavattatī’’ti avisayattā, puggalassa ca anadhigatabhāvato. Anussavūpaladdhe pana anuttaravimokkhe uddissa pihaṃ upaṭṭhapento ‘‘tattha pihaṃ upaṭṭhapetī’’ti vutto. Tenāha <bold>‘‘kudāssu nāmāha’’</bold>ntiādi. Chasu dvāresu iṭṭhārammaṇe āpāthagate aniccādivasena vipassanaṃ paṭṭhapetvāti yojanā. <bold>‘‘Iṭṭhārammaṇe’’</bold>ti ca iminā nayidaṃ domanassaṃ sabhāvato aniṭṭhadhammeyeva ārabbha uppajjanakaṃ, atha kho icchitālābhahetukaṃ icchābhighātavasena yattha katthaci ārammaṇe uppajjanakanti dasseti. <bold>Evaṃ</bold> ‘‘kudāssu nāmāha’’nti vuttākārena pihaṃ upaṭṭhapetvā <bold>evaṃ</bold> imampi pakkhaṃ…pe… nāsakkhinti anusocatoti yojanā. ‘‘Imasmiṃ pakkhe, imasmiṃ māse, imasmiṃ saṃvacchare pabbajituṃ nāladdhaṃ, kasiṇaparikammaṃ kātuṃ nāladdha’’ntiādivasena pavattiṃ sandhāya <bold>‘‘nekkhammavasenā’’</bold>ti vuttaṃ. <bold>‘‘Vipassanāvasenā’’</bold>tiādīsupi iminā nayena yojanā veditabbā.</paragraph>
    <paragraph line="108">Yato eva-kāro, tato aññattha niyamoti katvā <bold>‘‘tasmimpi…pe… gehasitadomanassamevā’’</bold>ti vuttaṃ. Na hettha gehasitadomanassatā savitakkasavicāre niyatā, atha kho gehasitadomanasse savitakkasavicāratā <pageBreak edition="Myanmar" number="2.0266" /> niyatā paṭiyoginivattanatthattā eva-kārassa. ‘‘Gehasitadomanassaṃ savitakkasavicārameva, na avitakkaavicāra’’nti. Nekkhammasitadomanassaṃ pana siyā savitakkasavicāraṃ, siyā avitakkaavicāraṃ. Savitakkasavicārasseva <pageBreak edition="Pali Text Society" number="2.0336" /> kāraṇabhūtaṃ domanassaṃ <bold>savitakkasavicāradomanassaṃ.</bold> Kiṃ taṃ? Gehasitadomanassaṃ <pageBreak edition="Vipassana Research Institut" number="2.0247" />, yaṃ pana nekkhammādivasena uppannaṃ, taṃ avitakkaavicārassa kāraṇabhūtaṃ <bold>avitakkaavicāradomanassa</bold>nti. Ayañca nayo pariyāyavasena vuttoti āha <bold>‘‘nippariyāyena panā’’</bold>tiādi. Yadi evaṃ kasmā ‘‘yaṃ ce avitakkaṃ avicāra’’nti pāḷiyaṃ vuttanti āha <bold>‘‘etassa panā’’</bold>tiādi. <bold>Maññanavasenā</bold>ti parikappanavasena. <bold>Vuttaṃ</bold> pāḷiyaṃ.</paragraph>
    <paragraph line="109"><bold>Tatrā</bold>ti tasmiṃ maññane. <bold>Ayaṃ</bold> idāni vuccamāno <bold>nayo. Domanassapaccayabhūte</bold>ti domanassassa paccayabhūte. Upacārajjhānañhi paṭhamajjhānādīni vā pādakāni katvā maggaphalāni nibbattetukāmassa tesaṃ alābhe domanassassa uppajjane tāni tassa paccayā nāma honti iti te dhammā phalūpacārena ‘‘domanassa’’nti vuttā. Yo pana tathā uppannadomanasso dhuranikkhepaṃ akatvā anukkamena vipassanaṃ ussukkāpetvā maggaphaladhamme nibbatteti, te kāraṇūpacārena <bold>‘‘domanassa’’</bold>nti vuttāti imamatthaṃ dassento <bold>‘‘idha bhikkhū’’</bold>tiādimāha. Nanu etassa tadā domanassameva uppannaṃ, na domanassahetukā vipassanāmaggaphaladhammā uppannā, tattha kathaṃ domanassasamaññaṃ āropetvā voharatīti āha <bold>‘‘aññesaṃ paṭipattidassanavasena domanassanti gahetvā’’</bold>tiādi. <bold>Savitakkasavicāradomanasse</bold>ti savitakkasavicāranimitte domanasse. Tīhi māsehi nibbattetabbā temāsikā, taṃ <bold>temāsikaṃ.</bold> Imā ca temāsikādayo paṭipadā tathāpavattaukkaṭṭhamajjhimamudindriyavasena veditabbā, adhikamajjhimamudussāhavasena vā. <bold>Jaggatī</bold>ti jāgarikaṃ anuyuñjati.</paragraph>
    <subhead line="110">Mahāsivattheravatthuvaṇṇanā</subhead>
    <paragraph line="111">Sahassadvisahassasaṅkhyattā <bold>mahāgaṇe.</bold></paragraph>
    <paragraph line="112"><bold>Aṭṭhakathātherā</bold>ti aṭṭhakathāya atthapaṭipucchanakatherā. <bold>Antarāmagge</bold>ti bhikkhaṃ gahetvā gāmato vihāraṃ paṭigamanamagge <pageBreak edition="Pali Text Society" number="2.0337" />. <bold>Tayo…pe… gāhāpetvā</bold>ti tīṇi cattāri uṇhāpanāni.</paragraph>
    <paragraph line="113"><bold>Kenaci</bold><pageBreak edition="Myanmar" number="2.0267" /><bold>papañcenā</bold>ti kenaci sarīrakiccabhūtena papañcena. <bold>Saññaṃ akāsi</bold> rattiyaṃ pacchato gacchantaṃ asallakkhento.</paragraph>
    <paragraph line="114">Kasmā pana thero antevāsikānaṃ anārocetvāva gatoti āha <bold>‘‘thero kirā’’</bold>tiādi. <bold>Arahattaṃ nāma ki</bold>nti tadadhigamassa adukkarabhāvaṃ sandhāya vadati. <bold>Catūhi iriyāpathehī</bold>ti catūhipi <pageBreak edition="Vipassana Research Institut" number="2.0248" /> iriyāpathehi pavattamānassa, tasmā yāva arahattādhigamā sayanaṃ paṭikkhipāmīti adhippāyo.</paragraph>
    <paragraph line="115"><bold>‘‘Anucchavikaṃ nu kho te eta’’</bold>nti saṃvegajāto vīriyaṃ samuttejento <bold>arahattaṃ aggahesi</bold> ettakaṃ kālaṃ vipassanāya suciṇṇabhāvato ñāṇassa paripākaṃ gatattā.</paragraph>
    <paragraph line="116"><bold>Parimajjī</bold>ti parimasi. Keci pana <bold>‘‘parimajjī</bold>ti parivattetvā therena dhoviyamānaṃ pariggahetvā dhovī’’ti atthaṃ vadanti.</paragraph>
    <paragraph line="117"><bold>Vipassanāya ārammaṇaṃ</bold> nāma upacārajjhānapaṭhamajjhānādi.</paragraph>
    <paragraph line="118"><bold>‘‘Savitakkasavicāradomanasse’’</bold>tiādīsu vattabbaṃ somanassesu vuttanayānusārena veditabbaṃ.</paragraph>
    <paragraph line="119" number="362"><bold>Evarūpā</bold>ti yā akusalānaṃ abhibuddhiyā, kusalānaṃ parihānāya ca saṃvattati, evarūpā, sā pana kāmūpasañhitatāya ‘‘gehasitā’’ti vuccatīti āha <bold>‘‘gehasitaupekkhā’’</bold>ti. <bold>‘‘Bālassā’’</bold>tiādīsu bālakaradhammayogato <bold>bālassa</bold> attahitaparahitabyāmūḷhatāya <bold>mūḷhassa</bold> puthūnaṃ kilesādīnaṃ jananādīhi kāraṇehi <bold>puthujjanassa</bold> kilesodhīnaṃ maggodhīhi ajitattā <bold>anodhijinassa, odhijino</bold> vāyapekkhā, odhiso ca kilesānaṃ jitattā, tenassa sekkhabhāvaṃ paṭikkhipati. Sattamabhavādito uddhaṃ pavattanavipākassa ajitattā <bold>avipākajinassa, vipākajinā</bold> vā arahanto appaṭisandhikattā, tenassa asekkhattaṃ paṭikkhipati. Anekādīnave sabbesampi pāpadhammānaṃ <pageBreak edition="Pali Text Society" number="2.0338" /> mūlabhūte sammohe ādīnavānaṃ adassanasīlatāya <bold>anādīnavadassāvino.</bold> Āgamādhigamābhāvā <bold>assutavato.</bold> Ediso ekaṃsena andhaputhujjano nāma hotīti tassa andhaputhujjanabhāvaṃ dassetuṃ punapi <bold>‘‘puthujjanassā’’</bold>ti vuttaṃ. <bold>Evarūpā</bold>ti vuttappakārā <pageBreak edition="Myanmar" number="2.0268" /> sammohapubbikā. <bold>Rūpaṃ sā nātivattatī</bold>ti rūpānaṃ samatikkamanāya kāraṇaṃ na hoti, rūpārammaṇe kilese nātikkamatīti adhippāyo. Aññāṇāvibhūtatāya ārammaṇe ajjhupekkhanavasena pavattamānā lobhasampayuttaupekkhā idhādhippetāti tassa lobhassa anucchavikameva ārammaṇaṃ dassento <bold>‘‘iṭṭhārammaṇe’’</bold>ti āha. <bold>Anativattamānā</bold> anādīnavadassitāya. Tato eva assādānupassanato <bold>tattheva laggā.</bold> Abhisaṅgassa lobhassa vasena, dummocanīyatāya ca tena <bold>laggitā</bold> viya <bold>hutvā uppannā.</bold></paragraph>
    <paragraph line="120"><bold>Evarūpā</bold>ti <pageBreak edition="Vipassana Research Institut" number="2.0249" /> yā akusalānaṃ pahānāya, kusalānañca abhibuddhiyā saṃvattati, evarūpā, sā pana pabbajjādivasena pavattiyā nekkhammūpasañhitāti āha <bold>‘‘nekkhammasitā’’</bold>ti. Idāni taṃ pāḷivasena dassetuṃ <bold>‘‘tattha katamā’’</bold>tiādi vuttaṃ, tassattho heṭṭhā vuttanayānusārena veditabbo. <bold>Rūpaṃ sā ativattatī</bold>ti rūpasmiṃ sammadeva ādīnavadassanato. Rūpaniyātāti kilesehi anabhibhavanīyato. <bold>Iṭṭhe</bold>ti sabhāvato, saṅkappato ca iṭṭhe ārammaṇe. <bold>Arajjantassā</bold>ti na rajjantassa rāgaṃ anuppādentassa. <bold>Aniṭṭhe adussantassā</bold>ti ettha vuttanayena attho veditabbo. Samaṃ sammā yoniso na pekkhanaṃ <bold>asamapekkhanaṃ,</bold> taṃ pana iṭṭhāniṭṭhamajjhatte viya iṭṭhāniṭṭhesupi bālassa hotīti ‘‘iṭṭhāniṭṭhamajjhatte’’ti avatvā <bold>‘‘asamapekkhanena asammuyhantassā’’</bold>ti vuttaṃ, tividhepi ārammaṇe asamapekkhanavasena muyhantassāti attho. <bold>Vipassanāñāṇasampayuttā upekkhā.</bold> Nekkhammasitā upekkhā <bold>vedanāsabhāgā</bold>ti udāsinākārena pavattiyā, upekkhā <pageBreak edition="Pali Text Society" number="2.0339" /> vedanāya ca sabhāgā. <bold>Ettha upekkhā vā</bold>ti ettha etasmiṃ upekkhāniddese ‘‘upekkhā’’ti gahitā eva. <bold>Tasmā</bold>ti tatramajjhattupekkhāyapi idha upekkhāggahaṇena gahitattā. Tañhi sandhāya <bold>‘‘paṭhamadutiyatatiyacatutthajjhānavasena uppajjanakaupekkhā’’</bold>ti vuttaṃ.</paragraph>
    <paragraph line="121"><bold>Tāyapi nekkhammasitaupekkhāyā</bold>ti niddhāraṇe bhummaṃ. <bold>‘‘Yaṃ nekkhammavasenā’’</bold>tiādi heṭṭhā vuttanayattā uttā natthameva.</paragraph>
    <paragraph line="122" number="363"> Yadi sakkassa tadā sotāpattiphalapattiyāva upanissayo, atha kasmā bhagavā yāva arahattaṃ desanaṃ vaḍḍhesīti āha <bold>‘‘buddhānañhī’’</bold>tiādi. <bold>Taruṇasakko</bold>ti abhinavo adhunā pātubhūto sakko. Sampati <pageBreak edition="Myanmar" number="2.0269" /> pātubhāvañhi sandhāya ‘‘taruṇasakko’’ti vuttaṃ, na tassa kumāratā, vuddhatā vā atthi. <bold>Gatāgataṭṭhāna</bold>nti gamanāgamanakāraṇaṃ. <bold>Na paññāyati</bold> na upalabbhati. Gabbhaseyyakānañhi cavantānaṃ kammajarūpaṃ vigacchati anudeva cittajaṃ, āhārajañca paccayābhāvato, utujaṃ pana sucirampi kālaṃ paveṇiṃ ghaṭṭentaṃ bhassantaṃ vā sosantaṃ vā kilesantaṃ vā viṭṭhataṃ vā hoti, na evaṃ devānaṃ. Tesañhi opapātikattā kammajarūpe antaradhāyante sesatisantatirūpampi tena saddhiṃ antaradhāyati. Tenāha <bold>‘‘dīpasikhāgamanaṃ viya hotī’’</bold>ti. <bold>Sesadevatā na jāniṃsu</bold> punapi sakkattabhāvena tasmiṃyeva ṭhāne nibbattattā. <bold>Tīsu ṭhānesū</bold>ti somanassadomanassaupekkhāvissajjanāvasānaṭṭhānesu. <bold>Nibbattitaphalamevā</bold>ti sappimhā sappimaṇḍo viya āgamanīyapaṭipadāya nibbattitaphalabhūtaṃ lokuttaramaggaphalameva <bold>kathitaṃ. Sakuṇikāya viya</bold> kiñci gayhūpagaṃ <pageBreak edition="Pali Text Society" number="2.0340" /><bold>uppatitvā</bold> uḍḍetvā ullaṅghitvā. <bold>Assā</bold>ti maggaphalasaññitassa ariyassa dhammassa.</paragraph>
    <subhead line="123">Pātimokkhasaṃvaravaṇṇanā</subhead>
    <paragraph line="124" number="364"><bold>Pātimokkhasaṃvarāyā</bold>ti <pageBreak edition="Vipassana Research Institut" number="2.0250" /> pātimokkhabhūtasīlasaṃvarāyāti ayamettha atthoti āha <bold>‘‘uttamajeṭṭhakasīlasaṃvarāyā’’</bold>ti. ‘‘Pātimokkhasīlañhi sabbasīlato jeṭṭhakasīla’’nti dīghavāpīvihāravāsi sumatthero vadati, antevāsiko panassa tepiṭakacūḷanāgatthero ‘‘pātimokkhasaṃvaro eva sīlaṃ, itarāni pana ‘sīlanti vuttaṭṭhānaṃ nāma atthī’ti ananujānanto indriyasaṃvaro nāma chadvārarakkhāmattakaṃ, ājīvapārisuddhi dhammena samena paccayuppādanamattakaṃ, paccayasannissitaṃ paṭiladdhapaccaye ‘ida mattha’nti paccavekkhitvā paribhuñjanamattakaṃ, nippariyāyena pātimokkhasaṃvarova sīlaṃ. Tathā hi yassa so bhinno, so itarāni rakkhituṃ abhabbattā asīlo hoti. Yassa pana sabbaso arogo sesānaṃ rakkhituṃ bhabbattā sampannasīlo’’ti vadati, tasmā itaresaṃ tassa parivārabhāvato, sabbaso ekadesena ca tadantogadhabhāvato tadeva padhānasīlaṃ nāmāti āha <bold>‘‘uttamajeṭṭhakasīlasaṃvarāyā’’</bold>ti. Tattha yathā heṭṭhā papañcasaññāsaṅkhānirodhasāruppagāminiṃ paṭipadaṃ pucchitena bhagavatā papañcasaññānaṃ, paṭipadāya ca mūlabhūtaṃ vedanaṃ vibhajitvā paṭipadā desitā sakkassa ajjhāsayavasena saṃkilesadhammappahānamukhena vodānadhammapāripūrīti, evaṃ tassā eva paṭipadāya mūlabhūtampi sīlasaṃvaraṃ pucchitena bhagavatā <pageBreak edition="Myanmar" number="2.0270" /> yato so visujjhati, yathā ca visujjhati, tadubhayaṃ sakkassa ajjhāsayavasena vibhajitvā dassetuṃ <bold>‘‘kāyasamācārampī’’</bold>tiādi vuttaṃ saṃkilesadhammappahānamukhena vodānadhammapāripūrīti katvā. Sīlakathāyaṃ asevitabbakāyasamācārādikathane kāraṇaṃ vuttameva, tasmā <bold>kammapathavasenā</bold>ti kusalākusalakammapathavasena.</paragraph>
    <paragraph line="125"><bold>Kammapathavasenā</bold>ti ca kammapathavicāravasena <pageBreak edition="Pali Text Society" number="2.0341" />. Kammapathabhāvaṃ apattānampi hi kāyaduccaritādīnaṃ asevitabbakādīnaṃ asevitabbakāyasamācārādibhāvo idha vuccatīti. <bold>Paṇṇattivasenā</bold>ti sikkhāpadapaṇṇattivasena. Yato yato hi yā yā veramaṇī, tadubhayepi vibhāvento paṇṇattivasena katheti nāma. Tenāha <bold>‘‘kāyadvāre’’</bold>tiādi. Sikkhāpadaṃ vītikkamati etenāti <bold>sikkhāpadavītikkamo,</bold> sikkhāpadassa vītikkamanākārena pavatto akusaladhammo yaṃ, tassa asevitabbakāyasamācārāditā. Vītikkamapaṭipakkho <bold>avītikkamo,</bold> na vītikkamati etenāti <bold>avītikkamo,</bold> sīlaṃ.</paragraph>
    <paragraph line="126">Micchā sammā ca pariyesati etāyāti <bold>pariyesanā,</bold> ājīvo, atthato paccayagavesanabyāpāro kāyavacīdvāriko. Yadi evaṃ kasmā visuṃ gahaṇanti āha <bold>‘‘yasmā’’</bold>tiādi <pageBreak edition="Vipassana Research Institut" number="2.0251" />. Ariyā niddosā pariyesanā gavesanāti <bold>ariyapariyesanā,</bold> ariyehi sādhūhi pariyesitabbātipi <bold>ariyapariyesanā</bold>ti. Vuttavipariyāyato <bold>anariyapariyesanā</bold> veditabbā.</paragraph>
    <paragraph line="127"><bold>Jātidhammo</bold>ti jāyanasabhāvo jāyanapakatiko. <bold>Jarādhammo</bold>ti jīraṇasabhāvo. <bold>Byādhidhammo</bold>ti byādhisabhāvo. <bold>Maraṇadhammo</bold>ti mīyanasabhāvo. <bold>Sokadhammo</bold>ti socanakasabhāvo. <bold>Saṃkilesadhammo</bold>ti saṃkilissanasabhāvo.</paragraph>
    <paragraph line="128"><bold>Puttabhariya</bold>nti puttā ca bhariyā ca. Esa nayo sabbattha. Dvandekattavasena tesaṃ niddeso. <bold>Jātarūparajata</bold>nti ettha pana yato vikāraṃ anāpajjitvā sabbaṃ jātarūpameva hotīti <bold>jātarūpaṃ</bold> nāma suvaṇṇaṃ. Dhavalasabhāvatāya rajatīti <bold>rajataṃ,</bold> rūpiyaṃ. Idha pana suvaṇṇaṃ ṭhapetvā yaṃ kiñci upabhogaparibhogārahaṃ ‘‘rajata’’ntveva gahitaṃ vohārūpagamāsakādi. <bold>Jātidhammā hete, bhikkhave, upadhayo</bold>ti <pageBreak edition="Pali Text Society" number="2.0342" /> ete kāmaguṇūpadhayo nāma honti, te sabbepi jātidhammāti dasseti.</paragraph>
    <paragraph line="129"><bold>Byādhidhammavārādīsu</bold><pageBreak edition="Myanmar" number="2.0271" /> jātarūparajataṃ na gahitaṃ. Na hetassa sīsarogādayo byādhayo nāma santi, na sattānaṃ viya cutisaṅkhātaṃ maraṇaṃ, na soke uppajjati, <bold>cutisaṅkhātaṃ maraṇa</bold>nti ca ekabhavapariyāpannakhandhanirodho, so tassa natthi, khaṇikanirodho pana khaṇe khaṇe labbhateva. Rāgādīhi pana saṃkilesehi saṃkilissatīti <bold>saṃkilesadhammavāre</bold> gahitaṃ jātarūpaṃ, tathā utusamuṭṭhānattā <bold>jātidhammavāre,</bold> malaṃ gahetvā <bold>jīraṇato jarādhammavāre ca.</bold> Ariyehi na araṇīyā, pariyesanātipi <bold>anariyapariyesanā.</bold></paragraph>
    <paragraph line="130">Idāni anesanāvasenāpi taṃ dassetuṃ <bold>‘‘apicā’’</bold>tiādi vuttaṃ. Iminā nayena sukkapakkhepi attho veditabbo.</paragraph>
    <paragraph line="131"><bold>Sambhārapariyesanaṃ</bold> paharaṇavisādigavesanaṃ, payogavasena <bold>payogakaraṇaṃ</bold> tajjāvāyāmajananaṃ tādisaṃ upakkamanibbattanaṃ, pāṇātipātādiatthaṃ <bold>gamanaṃ,</bold> paccekaṃ <bold>kāla</bold>-saddo yojetabbo ‘‘sambhārapariyesanakālato paṭṭhāya, payogakaraṇakālato paṭṭhāya, gamanakālato paṭṭhāyā’’ti. <bold>Itaro</bold>ti ‘‘sevitabbo’’ti vuttakāyasamācārādiko. <bold>Cittampi uppādetabbaṃ.</bold> Tathā uppāditacitto hi sati paccayasamavāye tādisaṃ payogaṃ parakkamaṃ karonto paṭipattiyā matthakaṃ gaṇhāti. Tenāha ‘‘cittuppādampi kho ahaṃ, bhikkhave, kusalesu dhammesu bahupakāraṃ vadāmī’’ti (ma. ni. 1.84).</paragraph>
    <paragraph line="132">Idāni <pageBreak edition="Vipassana Research Institut" number="2.0252" /> taṃ matthakappattaṃ asevitabbaṃ, sevitabbañca dassetuṃ <bold>‘‘apicā’’</bold>tiādi vuttaṃ. <bold>Saṅghabhedādīna</bold>nti <bold>ādi</bold>-saddena lohituppādanādiṃ saṅgaṇhāti. Buddharatanasaṅgharatanupaṭṭhāneheva dhammaratanupaṭṭhānasiddhīti āha <bold>‘‘divasassa dvattikkhattuṃ tiṇṇaṃ ratanānaṃ upaṭṭhānagamanādivasenā’’</bold>ti <pageBreak edition="Pali Text Society" number="2.0343" />. <bold>Dhanuggahapesanaṃ</bold> dhanuggahapurisānaṃ uyyojanaṃ. <bold>Ādi</bold>-saddena pañcavarayācanādiṃ saṅgaṇhāti. ‘‘Ajātasattuṃ pasādetvā lābhuppādavasena parihīnalābhasakkārassa kulesu viññāpana’’nti evamādiṃ anariyapariyesanaṃ pariyesantānaṃ.</paragraph>
    <paragraph line="133"><bold>Pāripūriyā</bold>ti pāripūriatthaṃ. Aggamaggaphalavaseneva hi sevitabbānaṃ pāripūrīti tadatthaṃ sabbā pubbabhāgapaṭipadā, pātimokkhasaṃvaropi aggamaggeneva paripuṇṇo <pageBreak edition="Myanmar" number="2.0272" /> hotīti tadatthaṃ pubbabhāgapaṭipadaṃ vatvā nigamento <bold>‘‘pātimokkho…pe… hotī’’</bold>ti āha.</paragraph>
    <subhead line="134">Indriyasaṃvaravaṇṇanā</subhead>
    <paragraph line="135" number="365"><bold>Indriyānaṃ pidhānāyā</bold>ti indriyānaṃ pidahanatthāya. <bold>Indriyāni</bold> ca cakkhādīni dvārāni, tesaṃ <bold>pidhānaṃ</bold> saṃvaraṇaṃ akusaluppattito gopanāti āha <bold>‘‘guttadvāratāyā’’</bold>ti. Asevitabbarūpādivasena indriyesu aguttadvāratā asaṃvaro, saṃkilesadhammavippahānavasena vodānadhammapārisuddhīti. Kāmaṃ pāḷiyaṃ asevitabbampi rūpādi dassitaṃ, sakkena pana indriyasaṃvarāya paṭipatti pucchitāti tameva nivattetvā dassetuṃ <bold>aṭṭhakathāyaṃ</bold>vuttaṃ <bold>‘‘cakkhuviññeyyaṃ rūpampītiādi sevitabbarūpādivasena indriyasaṃvaradassanatthaṃ vutta’’</bold>nti. ‘‘Tuṇhī ahosī’’ti vatvā tuṇhībhāvassa kāraṇaṃ byatirekamukhena vibhāvetuṃ <bold>‘‘kathetukāmopī’’</bold>tiādi vuttaṃ. <bold>Aya</bold>nti sakko devānaṃ indo.</paragraph>
    <paragraph line="136"><bold>Rūpa</bold>nti rūpāyatanaṃ, tassa asevanaṃ nāma adassanaṃ evāti āha <bold>‘‘na sevitabbaṃ na daṭṭhabba’’</bold>nti. <bold>Yaṃ</bold> pana sattasantānagataṃ rūpaṃ <bold>passato</bold> paṭikūlamanasikāravasena, <bold>asubhasaññā vā saṇṭhāti</bold> dassanānuttariyavasena. Atha vā kammaphalasaddahanavasena <bold>pasādo vā uppajjati.</bold> Hutvā abhāvākārasallakkhaṇena <bold>aniccasaññāpaṭilābho vā hoti.</bold></paragraph>
    <paragraph line="137">Pariyāyakkharaṇato <pageBreak edition="Pali Text Society" number="2.0344" /><bold>akkharaṃ,</bold> vaṇṇo, so eva nirantaruppattiyā samuddito padavākyasaññito, adhippetamatthaṃ byañjetīti <bold>byañjanaṃ,</bold> tayidaṃ kābyanāṭakādigatavevacanavasena, uccāraṇavasena ca vicittasannivesatāya tathāpavattavikappanavasena cittavicittabhāvena upatiṭṭhanakaṃ <pageBreak edition="Vipassana Research Institut" number="2.0253" /> sandhāyāha <bold>‘‘yaṃ cittakkharaṃ cittabyañjanampi saddaṃ suṇato rāgādayo uppajjantī’’</bold>ti. <bold>Atthanissita</bold>nti samparāyikatthanissitaṃ. <bold>Dhammanissita</bold>nti vivaṭṭadhammanissitaṃ, lokuttararatanattayadhammanissitaṃ vā. <bold>Pasādo</bold>ti ratanattayasaddhā, kammaphalasaddhāpi. <bold>Nibbidā vā</bold>ti aniccasaññādivasena vaṭṭato ukkaṇṭhā vā.</paragraph>
    <paragraph line="138">Gandharasāviparodhādivasena seviyamānaṃ ayoniso paṭipannattā <bold>asevitabbaṃ</bold> nāma. Yoniso paccavekkhitvā seviyamānaṃ sampajaññavasena gahaṇato <bold>sevitabbaṃ</bold> nāma. Tena vuttaṃ <bold>‘‘yaṃ gandhaṃ ghāyato’’</bold>tiādi.</paragraph>
    <paragraph line="139"><bold>Yaṃ</bold><pageBreak edition="Myanmar" number="2.0273" /><bold>pana phusato</bold>ti yaṃ pana sevitabbaṃ phoṭṭhabbaṃ anipphannasseva phusato. <bold>Āsavakkhayo ceva</bold> hoti jāgariyānuyogassa matthakappattito. <bold>Vīriyañca supaggahitaṃ hoti</bold> catutthassa ariyavaṃsassa ukkaṃsanato. <bold>Pacchimā ca…pe… anuggahitā hoti</bold> sammāpaṭipattiyaṃ niyojanato.</paragraph>
    <paragraph line="140">Ye <bold>manoviññeyye dhamme</bold> iṭṭhādibhede <bold>samannāharantassa</bold> āvajjantassa <bold>āpāthaṃ āgacchanti.</bold> ‘‘Manoviññeyyā dhammā’’ti vibhatti vipariṇāmetabbā, mettādivasena samannāharantassa ye manoviññeyyā dhammā āpāthaṃ āgacchanti, evarūpā sevitabbāti yojanā. <bold>Ādi</bold>-saddena karuṇādīnañceva aniccādīnañca saṅgaho daṭṭhabbo. <bold>Tiṇṇaṃ therānaṃ dhammā</bold>ti idāni vuccamānapaṭipattīnaṃ tiṇṇaṃ therānaṃ manoviññeyyā dhammā. <bold>Bahi dhāvituṃ na adāsi</bold>nti antopariveṇaṃ āgatameva rūpādiṃ ārabbha imasmiṃ temāse kammaṭṭhānavinimuttaṃ <pageBreak edition="Pali Text Society" number="2.0345" /> cittaṃ kadāci uppannapubbaṃ, antopariveṇe ca visabhāgarūpādīnaṃ asambhavo eva, tasmā visaṭavitakkavasena cittaṃ bahi dhāvituṃ na adāsinti dasseti. <bold>Nivāsagehato</bold> nivāsanagabbhato. <bold>Niyakajjhattakhandhapañcakato</bold> vipassanāgocarato. Thero kira sabbampi attanā kātabbakiriyaṃ kammaṭṭhānasīseneva paṭipajjati.</paragraph>
    <paragraph line="141" number="366"> Asammohasampajaññavasena advejjhābhāvato eko anto etassāti <bold>ekanto,</bold> ekanto vādo etesanti <bold>ekantavādā.</bold> Tenāha <bold>‘‘ekaṃyeva vadantī’’</bold>ti, abhinnavādāti attho. <bold>Ekācārā</bold>ti samānācārā. <bold>Ekaladdhikā</bold>ti samānaladdhikā. <bold>Ekapariyosānā</bold>ti samānaniṭṭhānā.</paragraph>
    <paragraph line="142">Iti sakko pubbe attanā sutaṃ puthusamaṇabrāhmaṇānaṃ nānāvādā cāraladdhiniṭṭhānaṃ idāni saccapaṭivedhena <pageBreak edition="Vipassana Research Institut" number="2.0254" /> asārato ñatvā ṭhito, tassa kāraṇaṃ ñātukāmo tameva tāva byatirekamukhena pucchati ‘‘sabbeva dhammā nu kho’’tiādinā.</paragraph>
    <paragraph line="143"><bold>Dhātū</bold>ti ajjhāsayadhātu uttarapadalopena vuttā, <bold>ajjhāsayadhātū</bold>ti ca atthato ajjhāsayo evāti āha <bold>‘‘anekajjhāsayo nānajjhāsayo’’</bold>ti. <bold>‘‘Ekasmiṃ gantukāme eko ṭhātukāmo hotī’’</bold>ti idaṃ nidassanavasena vuttaṃ iriyāpathepi nāma sattā ekajjhāsayā dullabhā, pageva <pageBreak edition="Myanmar" number="2.0274" /> laddhīsūti dassanatthaṃ. <bold>Yaṃ yadeva ajjhāsaya</bold>nti yaṃ yameva sassatādiajjhāsayaṃ. <bold>Abhinivisantī</bold>ti taṃ taṃ laddhiṃ diṭṭhābhinivesavasena abhimukhā hutvā duppaṭinissaggibhāvena nivisanti, ādānaggāhaṃ <bold>gaṇhanti. Thāmena ca parāmāsena cā</bold>ti diṭṭhithāmena ca diṭṭhiparāmāsena ca. <bold>Suṭṭhu gaṇhitvā</bold>ti ativiya daḷhaggāhaṃ gaṇhitvā. <bold>Voharantī</bold>ti yathābhiniviṭṭhaṃ diṭṭhivādaṃ paññāpenti <pageBreak edition="Pali Text Society" number="2.0346" /> pare hi gāhenti patiṭṭhapenti. Tenāha <bold>‘‘kathenti dīpenti kittentī’’</bold>ti, ugghosentīti attho.</paragraph>
    <paragraph line="144">Antaṃ atītā <bold>accantā,</bold> accantā niṭṭhā etesanti <bold>accantaniṭṭhā. Sabbesa</bold>nti sabbesaṃ samaṇabrāhmaṇānaṃ. <bold>Yogakkhemo</bold>tipi nibbānaṃ catūhipi yogehi anuppaduṭṭhattā. ‘‘Accantayogakkhemā’’ti vattabbe i-kārena niddesena <bold>‘‘accantayogakkhemī’’</bold>ti vuttaṃ, accantayogakkhemo vā etesaṃ atthīti <bold>accantayogakkhemī</bold>ti. <bold>Caranti</bold> upagacchanti, adhigacchantīti attho. Pariyassati parikkhissati vaṭṭadukkhantaṃ āgammāti <bold>pariyosānantipi nibbānassa nāmaṃ.</bold></paragraph>
    <paragraph line="145"><bold>Saṅkhiṇātī</bold>ti samucchindanena khepeti. <bold>Vināsetī</bold>ti tato eva sabbaso adassanaṃ pāpeti. <bold>Vimuttā</bold>ti vaṭṭadukkhato accantaniggamena visesena muttā.</paragraph>
    <paragraph line="146">‘‘Issāmacchariyaṃ eko pañho’’ti kasmā vuttaṃ, nanu issāmacchariyaṃ vissajjananti? Saccametaṃ, yo pana ñātuṃ icchito attho, so pañho. So eva ca vissajjīyatīti nāyaṃ doso, aññathā ambaṃ puṭṭhassa labujaṃ byākaraṇaṃ viya siyā, evaṃ pañhasīsena pañhabyākaraṇaṃ vadati. Tathā hi ‘‘piyāppiya’’ntiādinā vissajjanapadāneva gahitāni, <bold>‘‘piyāppiyaṃ eko’’</bold>tiādīsupi eseva nayo. <bold>Papañcasaññā</bold>ti saññāsīsena papañcā eva vuttāti āha <bold>‘‘papañco eko’’</bold>ti. Ettha ca yathā pātimokkhasaṃvarapucchā kāyasamācārādivibhāgena vissajjitattā tayo pañhā jātā, evaṃ indriyasaṃvarapucchā rūpādivibhāgena vissajjitattā cha pañhā <pageBreak edition="Vipassana Research Institut" number="2.0255" /> siyuṃ. Tathā sati ekūnavīsati pucchā siyuṃ, atha indriyasaṃvaratāsāmaññena ekova pañho kato, evaṃ sati pātimokkhasaṃvarapucchābhāvasāmaññena tepi tayo ekova pañhoti sabbeva dvādaseva pañhā bhaveyyunti? Nayidamevaṃ. Yasmā kāyasamācārādīsu vibhajja <pageBreak edition="Pali Text Society" number="2.0347" /> vuccamānesu mahāvisayatāya aparimāṇo vibhāgo sambhavati <pageBreak edition="Myanmar" number="2.0275" /> vissajjetuṃ. Sakalampi vinayapiṭakaṃ tassa niddeso. Rūpādīsu pana vibhajja vuccamānesu appavisayatāya na tādiso vibhāgo sambhavati vissajjetuṃ. Iti mahāvisayatāya pātimokkhasaṃvarapucchā tayo pañhā katā, indriyasaṃvarapucchā pana appavisayatāya ekova pañho kato. Tena vuttaṃ ‘‘cuddasa mahāpañhā’’ti.</paragraph>
    <paragraph line="147" number="367"><bold>Calanaṭṭhenā</bold>ti kampanaṭṭhena. Taṇhā hi kāmarāgarūparāgaarūparāgādivasena pavattiyā anavaṭṭhitatāya sayampi calati, yattha uppannā, tampi santānaṃ bhavādīsu parikaḍḍhanena cāleti, tasmā calanaṭṭhena taṇhā ejā nāma. <bold>Pīḷanaṭṭhenā</bold>ti vibādhanaṭṭhena tassa tassa dukkhassa hetubhāvena. <bold>Padussanaṭṭhenā</bold>ti adhammarāgādibhāvena, sammukhaparaṃmukhena, kilesāsucipaggharaṇena ca pakārato dussanaṭṭhena <bold>gaṇḍo. Anuppaviṭṭhaṭṭhenā</bold>ti āsayassa dunnīharaṇīyabhāvena anuppavisanaṭṭhena. <bold>Kaḍḍhati</bold> attano ca ruciyā upaneti. <bold>Uccāvaca</bold>nti paṇītabhāvaṃ, nihīnabhāvañca. <bold>Yesu</bold> samaṇabrāhmaṇesu. ‘‘Yesāha’’ntipi pāḷi, tassā keci ‘‘yesaṃ aha’’nti atthaṃ vadanti. <bold>Eva</bold>nti sutānurūpaṃ, uggahānurūpañca. ‘‘Ahaṃ kho pana bhante aññesaṃ samaṇabrāhmaṇānaṃ dhammācariyo hontopi bhagavato sāvako…pe… sambodhiparāyaṇo’’ti evaṃ <bold>attano sotāpannabhāvaṃ jānāpeti.</bold></paragraph>
    <subhead line="148">Somanassapaṭilābhakathāvaṇṇanā</subhead>
    <paragraph line="149" number="368"><bold>Samāpanno</bold>ti samogāḷho pavattasampahāro viyātibyūḷho. <bold>Jiniṃsū</bold>ti yathā asurā puna sīsaṃ ukkhipituṃ nāsakkhiṃsu, evaṃ devā vijiniṃsuyevāti dassento āha <bold>‘‘devā puna apaccāgamanāya asure jiniṃsū’’</bold>ti. Tādiso hissa jayo sātisayaṃ vedapaṭilābhāya ahosi. <bold>Duvidhampi</bold><pageBreak edition="Pali Text Society" number="2.0348" /><bold>oja</bold>nti dibbaṃ, asuraṃ cāti dvippakārampi ojaṃ. <bold>Devāyeva paribhuñjissanti</bold> asurānaṃ pavesābhāvato. Daṇḍassa avacaraṇaṃ āvaraṇaṃ <bold>daṇḍāvacaro,</bold> saha daṇḍāvacarenāti <bold>sadaṇḍāvacaro,</bold> daṇḍena paharitvā vā āvaritvā vā sādhetabbanti attho.</paragraph>
    <paragraph line="150" number="369"><bold>Imasmiṃyeva</bold><pageBreak edition="Vipassana Research Institut" number="2.0256" /><bold>okāse</bold>ti imissameva indasālaguhāyaṃ. <bold>Devabhūtassa me</bold>ti pubbepi devabhūtassa sakkasseva me bhūtassa. <bold>Sato</bold>ti idānipi sakkasseva sato <bold>punarāyu ca me laddho.</bold></paragraph>
    <paragraph line="151">Diviyā <pageBreak edition="Myanmar" number="2.0276" /> kāyāti <bold>dibbā,</bold> khandhapañcakasaṅkhātā kāyāti āha <bold>‘‘dibbā attabhāvā’’</bold>ti. <bold>‘‘Amūḷho gabbhaṃ essāmī’’</bold>ti iminā ariyasāvakānaṃ andhaputhujjanānaṃ viya sammohamaraṇaṃ, asampajānagabbhokkamanañca natthi, atha kho asammohamaraṇañceva sampajānagabbhokkamanañca hotīti dasseti. Ariyasāvakā niyatagatikattā sugatīsu eva uppajjanti, tatthāpi manussesu uppajjantā uḷāresu eva kulesu paṭisandhiṃ gaṇhissanti, sakkassāpi tādiso ajjhāsayo. Tena vuttaṃ pāḷiyaṃ ‘‘yattha me ramatī mano’’ti, taṃ sandhāyāha <bold>‘‘yattha me’’</bold>tiādi. Sakko pana attano dibbānubhāvenāpi tādisaṃ jānituṃ sakkotiyeva.</paragraph>
    <paragraph line="152"><bold>Kāraṇenā</bold>ti yuttena ariyasāvakabhāvassa anucchavikena. Tenāha <bold>‘‘samenā’’</bold>ti.</paragraph>
    <paragraph line="153"><bold>Sakadāgāmimaggaṃ sandhāya vadati</bold> chaṭṭhe atthavase anāgāmimaggassa vakkhamānattā. <bold>Ājānitukāmo</bold>ti appattaṃ visesaṃ paṭivijjhitukāmo. <bold>Manussaloke anto bhavissati</bold> puna mānussūpapattiyā abhāvato.</paragraph>
    <paragraph line="154"><bold>Punadevā</bold>ti manussesu uppanno tato cavitvā punadeva <pageBreak edition="Pali Text Society" number="2.0349" />. Imasmiṃ tāvatiṃsa<bold>devalokasmiṃ. Uttamo,</bold> kīdisoti āha <bold>‘‘sakko’’</bold>tiādi.</paragraph>
    <paragraph line="155"><bold>Antime bhave</bold>ti mama sabbabhavesu antime sabbapariyosāne bhave. <bold>‘‘Āyunā’’</bold>ti iminā ca taṃsahabhāvino sabbepi vaṇṇādike saṅgaṇhāti. <bold>‘‘Paññāyā’’</bold>ti ca iminā sabbepi saddhāsativīriyādike. <bold>Tasmiṃ attabhāve</bold>ti tasmiṃ sabbantime sakkattabhāve. <bold>Akaniṭṭhagāmī hutvā</bold>ti antarāyaparinibbāyiādibhāvaṃ anupagantvā ekaṃsato uddhaṃsoto akaniṭṭhagāmī eva hutvā. Tato eva anukkamena <bold>avihādīsu nibbattanto. Evamāhā</bold>ti ‘‘so nivāso bhavissatī’’ti evamāha. ‘‘Avihādīsu…pe… nibbattissatī’’ti saṅkhepato vuttamatthaṃ vivarituṃ <bold>‘‘esa kirā’’</bold>tiādi vuttaṃ. Ayañca nayo na kevalaṃ sakkasseva, atha kho mahāseṭṭhimahāupāsikānampi hotiyevāti dassento <bold>‘‘sakko devarājā’’</bold>tiādimāha.</paragraph>
    <paragraph line="156" number="370"> Bhavasampattinibbānasampattīnaṃ vasena aparipuṇṇajjhāsayatāya <bold>aniṭṭhitamanoratho</bold> taṃ taṃ <pageBreak edition="Vipassana Research Institut" number="2.0257" /> pattukāmoyeva hutvā ṭhito. <bold>Ye ca samaṇe</bold>ti <pageBreak edition="Myanmar" number="2.0277" /> ye ca pabbajite. <bold>Pavivittavihārino</bold>ti ‘‘anekavivekattayaṃ paribrūhetvā viharantī’’ti <bold>maññāmi.</bold></paragraph>
    <paragraph line="157"><bold>Sampādanā</bold>ti maggassa upasampādanaṃ tassa sampāpanaṃ sammadeva pāpanaṃ. <bold>Virādhanā</bold>ti anārādhanā anupāyapaṭipatti. <bold>Na sambhontī</bold>ti anabhisambhuṇanti. Yathāpucchite atthe anabhisambhuṇanaṃ nāma sammā kathetuṃ asamatthatā evāti āha <bold>‘‘sampādetvā kathetuṃ na sakkontī’’</bold>ti.</paragraph>
    <paragraph line="158"><bold>Tasmā</bold>ti yasmā ādiccena samānagottatāya. Tenevāha <bold>‘‘ādicca</bold> nāma gottenā’’ti, tasmā <pageBreak edition="Pali Text Society" number="2.0350" />. Ādicco bandhu etassāti ādiccabandhu, atha vā ādiccassa bandhūti ādiccabandhu, bhagavā, taṃ <bold>ādiccabandhunaṃ.</bold> Ādicco hi sotāpannatāya bhagavato orasaputto. Tenevāha –</paragraph>
    <gatha1 line="159">‘‘Yo andhakāre tamasi pabhaṅkaro,</gatha1>
    <gatha2 line="160">Verocano maṇḍalī uggatejo;</gatha2>
    <gatha3 line="161">Mā rāhu gilī caraṃ antalikkhe,</gatha3>
    <gathalast line="162">Pajaṃ mamaṃ rāhu pamuñca sūriya’’nti. (saṃ. ni. 1.91);</gathalast>
    <paragraph line="163"><bold>Sāma</bold>nti sāmaṃpayogaṃ, satthu pana sāvakassa sāmaṃpayogo nāma sanipāto evāti āha <bold>‘‘namakkāraṃ karomā’’</bold>ti.</paragraph>
    <paragraph line="164" number="371"><bold>Parāmasitvā</bold>ti ‘‘imāya nāma pathaviyaṃ nisinnena mayā ayaṃ acchariyadhammo adhigato’’ti somanassajāto, ‘‘imāya nāma pathaviyaṃ evaṃ acchariyabbhutaṃ buddharatanaṃ uppanna’’nti acchariyabbhutacittajāto ca pathaviṃ parāmasitvā. <bold>Patthitapañhā</bold>ti dīgharattānusayitasaṃsayasamugghātatthaṃ ‘‘kadā nu kho bhagavantaṃ pucchituṃ labhāmī’’ti evaṃ abhipatthitapañhā. Yaṃ panettha atthato na vibhattaṃ, taṃ suviññeyyamevāti.</paragraph>
    <centered line="165">Sakkapañhasuttavaṇṇanāya līnatthappakāsanā.</centered>
  </content>
</document>