<?xml version="1.0"?>
<document>
<metadata>
<normativeSource>http://tipitaka.org/romn/cscd/s0102t.tik4.xml</normativeSource>
<archivePath>roman/tika/suttapitaka (tika)/dighanikaya (tika)/mahavagga-tika/5. janavasabhasuttavannana.xml</archivePath>
<titlePath>5. Janavasabhasuttavaṇṇanā - Mahāvagga-ṭīkā - Dīghanikāya (ṭīkā) - Suttapiṭaka (ṭīkā) - Tīkā</titlePath>
</metadata>
<body>
<chapter line="1">5. Janavasabhasuttavaṇṇanā</chapter>
<subhead line="2">Nātikiyādibyākaraṇavaṇṇanā</subhead>
<paragraph line="3" number="273-275"><bold>‘‘Parito’’</bold>ti <pageBreak edition="P" number="2.0261" /><pageBreak edition="V" number="2.0187" /><pageBreak edition="M" number="2.0204" /> padaṃ yathā samantatthavācako, evaṃ samīpatthavācakopi hotīti <bold>samantā sāmantā</bold>ti attho vutto. Āmeḍitena pana samantattho jotito. Yassa pana sāmantā janapadesu ‘‘nātike viharatī’’ti vuttattā nātikassāti viññāto yamattho. Yassa parito janapadesu byākaroti, tattha paricārakārakānaṃ byākaraṇaṃ avuttasiddhaṃ, nidassanavasena vā tassa vakkhamānattā ‘‘parito parito janapadesu’’ icceva vuttaṃ. <bold>Paricārake</bold>ti upāsake. Tenāha <bold>‘‘buddhadhammasaṅghānaṃ paricārake’’</bold>ti. <bold>Upapattīsū</bold>ti nibbattīsu. <bold>Ñāṇagatipuññānaṃ upapattīsū</bold>ti ettha <bold>ñāṇagatūpapatti</bold> nāma tassa tassa maggañāṇagamanassa nibbatti. Yaṃ sandhāya vuttaṃ ‘‘pañcannaṃ orambhāgiyānaṃ parikkhayā’’tiādi. <bold>Puññūpapatti</bold> nāma taṃtaṃdevanikāyūpapatti. <bold>Sabbatthā</bold>ti ‘‘vajjimallesū’’tiādike sabbattha catūsupi padesu. <bold>Purimesū</bold>ti pāḷiyaṃ vutte sandhāyāha. <bold>Dasasuyevā</bold>ti tesu eva dasasu janapadesu. <bold>Paricārake byākaroti</bold> byakātabbānaṃ bahūnaṃ tattha labbhanato. Nātike bhavā <bold>nātikiyā.</bold></paragraph>
<paragraph line="4"><bold>Niṭṭhaṅgatā</bold>ti niṭṭhaṃ nicchayaṃ upagatā.</paragraph>
<subhead line="5">Ānandaparikathāvaṇṇanā</subhead>
<paragraph line="6" number="276"> Yasmā saṅghasuppaṭipatti nāma dhammasudhammatāya, dhammasudhammatā ca buddhasubuddhatāya, tasmā ‘‘aho dhammo, aho saṅgho’’ti dhammasaṅghaguṇakittanāpi atthato buddhaguṇakittanā eva hotīti ‘‘bhagavantaṃ <pageBreak edition="P" number="2.0262" /> kittayamānarūpā’’ti padassa ‘‘aho dhammo’’tiādināpi attho vutto.</paragraph>
<paragraph line="7" number="278"><bold>Ñāṇagatī</bold>ti <pageBreak edition="V" number="2.0188" /> ‘‘pañcannaṃ orambhāgiyānaṃ saṃyojanānaṃ parikkhayā’’tiādinā āgataṃ pahātabbapahānavasena pavattaṃ maggañāṇagamanaṃ. Yasmā tassā eva ñāṇagatiyā vasena tassa tassa ariyapuggalassa opapātikatādiviseso, tasmā taṃ tādisaṃ tassa abhisamparāyaṃ sandhāyāha <bold>‘‘ñāṇābhisamparāyamevā’’</bold>ti.</paragraph>
<paragraph line="8" number="279"> Upasantaṃ <pageBreak edition="M" number="2.0205" /> pati sammati ālokīyatīti <bold>upasantapatiso. Upasantadassano</bold> upasantaussanno. <bold>Bhātirivā</bold>ti ettha <bold>ra</bold>-kāro padasandhikaro, <bold>iva</bold>-saddo bhusatthoti āha <bold>‘‘ativiya bhātī’’</bold>ti.</paragraph>
<subhead line="9">Janavasabhayakkhavaṇṇanā</subhead>
<paragraph line="10" number="280"> Jeṭṭhakabhāvena jane vasabhasadisoti janavasabhoti assa devaputtassa nāmaṃ ahosi.</paragraph>
<paragraph line="11"><bold>Ito devalokā cavitvā</bold> sattakkhattuṃ manussaloke rājabhūtassa. Manussalokā cavitvā sattakkhattuṃ devabhūtassa. <bold>Etthevā</bold>ti etasmiṃyeva cātumahārājikabhave, etthāpi vessavaṇassa sahabyatāvasena.</paragraph>
<paragraph line="12" number="281"> Āsisanaṃ <bold>āsā,</bold> patthanā. Āsāsīsena cettha kattukamyatākusalacchandaṃ vadati. Tenevāha <bold>‘‘sakadāgāmimaggatthāyā’’</bold>tiādi. <bold>Yadagge</bold>ti ettha <bold>agga</bold>-saddo ādipariyāyoti āha <bold>‘‘taṃ divasaṃ ādiṃ katvā’’</bold>ti. <bold>‘‘Purimaṃ…pe… avinipāto’’</bold>ti idaṃ yathā tattakaṃ kālaṃ sugatito sugatūpapattiyeva <pageBreak edition="P" number="2.0263" /> ahosi, tathā katūpacitakusalakammattā. Phussassa sammāsambuddhassa kālato pabhuti hi sambhatavivaṭṭūpanissayakusalasambhāro esa devaputto. <bold>Anacchariya</bold>nti anu anu acchariyaṃ. Tenāha <bold>‘‘punappunaṃ acchariyamevā’’</bold>ti. <bold>Sayaṃparisāyā</bold>ti sakāya parisāya. <bold>Bhagavato diṭṭhasadisamevā</bold>ti āvajjanasamanantaraṃ yathā te bhagavato catuvīsatisatasahassamattā sattā ñāṇagatito diṭṭhā, evaṃ tumhehi diṭṭhasadisameva. <bold>Vessavaṇassa sammukhā sutaṃ</bold> mayāti vadati.</paragraph>
<subhead line="13">Devasabhāvaṇṇanā</subhead>
<paragraph line="14" number="282"><bold>Vassūpanāyikasaṅgahattha</bold>nti <pageBreak edition="V" number="2.0189" /> vassūpanāyikāya ārakkhāsaṃvidhānavasena bhikkhūnaṃ saṅgahaṇatthaṃ ‘‘vassūpagatā bhikkhū evaṃ sukhena samaṇadhammaṃ karontī’’ti, <bold>pavāraṇasaṅgaho</bold> panassa pavāretvā satthu santikaṃ gacchantānaṃ bhikkhūnaṃ antarāmagge parissayapariharaṇatthaṃ. Dhammassavanatthaṃ dūraṭṭhānaṃ <pageBreak edition="M" number="2.0206" /> gacchantesupi eseva nayo. Attanāpi āgantvā dhammassavanatthaṃ sannipatiyeva. <bold>Etthetthā</bold>ti ettha ettha ayyānaṃ vasanaṭṭhāne.</paragraph>
<paragraph line="15"><bold>Tadāpī</bold>ti ‘‘purimāni bhante divasānī’’ti vuttakālepi. <bold>Eteneva kāraṇenā</bold>ti vassūpanāyikanimittameva. Tenāha pāḷiyaṃ ‘‘tadahuposathe pannarase vassūpanāyikāyā’’tiādi. Āsanepi nisajjāya sudhammāya devasabhāya paṭhamaṃ devesu tāvatiṃsesu nisinnesu tassā catūsu dvāresu cattāro mahārājāno nisīdanti, idaṃ nesaṃ āsane nisajjāya cārittaṃ hoti.</paragraph>
<paragraph line="16"><bold>Yenatthenā</bold>ti yena kiccena yena payojanena. <bold>Ārakkhattha</bold>nti ārakkhabhūtamatthaṃ. Vuttaṃ vacanaṃ etesanti <bold>vuttavacanā,</bold> mahārājāno.</paragraph>
<paragraph line="17" number="283"><bold>Atikkamitvā</bold>ti abhibhavitvā.</paragraph>
<subhead line="18">Sanaṅkumārakathāvaṇṇanā</subhead>
<paragraph line="19" number="284"> Abhisambhavituṃ adhigantuṃ asakkuṇeyyo <bold>anabhisambhavanīyo.</bold> Tenāha <bold>‘‘appattabbo’’</bold>tiādi. Cakkhuyeva patho rūpadassanassa maggo upāyoti cakkhupatho, tasmiṃ <bold>cakkhupathasmi</bold>nti āha <bold>‘‘cakkhupasāde’’</bold>ti, cakkhussa gocarayoggo vā <bold>cakkhupatho</bold>ti āha <bold>‘‘āpāthe vā’’</bold>ti. <bold>Nābhibhavatī</bold>ti na abhibhavati, gocarabhāvaṃ <pageBreak edition="P" number="2.0264" /> na gacchatīti attho. <bold>Heṭṭhā heṭṭhā</bold>ti tāvatiṃsato paṭṭhāya heṭṭhā heṭṭhā, na cātumahārājikato paṭṭhāya, nāpi brahmapārisajjato paṭṭhāya. ‘‘Cātumahārājikā hi tāvatiṃsānaṃ yathā jātirūpāni passituṃ sakkonti, tathā brahmāno heṭṭhimā uparimāna’’nti keci, taṃ na yuttaṃ. Na hi heṭṭhimā brahmāno uparimānaṃ mūlapaṭisandhirūpaṃ passituṃ sakkonti, māpitameva passituṃ sakkontīti daṭṭhabbaṃ.</paragraph>
<paragraph line="20"><bold>Suṇantova</bold><pageBreak edition="V" number="2.0190" /><bold>niddaṃ okkamī</bold>ti gatiyo upadhārento bahi visaṭavitakkavicchedena saṅkocaṃ āpannacittatāya. <bold>Mayhaṃ ayyakassā</bold>ti bhagavantaṃ sandhāya vadati.</paragraph>
<paragraph line="21">Pañca sikhā etassāti pañcasikho, pañcasikho viya <bold>pañcasikho</bold>ti āha <bold>‘‘pañcasikhagandhabbasadiso’’</bold>ti. <bold>Mamāyantī</bold>ti piyāyanti.</paragraph>
<paragraph line="22" number="285"><bold>Sumutto</bold>ti <pageBreak edition="M" number="2.0207" /> saradosehi suṭṭhu mutto. Yehi pittasemhādīhi palibuddhattā saro avissaṭṭho siyā, tadabhāvato vissaṭṭhoti dassento āha <bold>‘‘apalibuddho’’</bold>ti. Viññāpetīti <bold>viññeyyo,</bold> antogadhahetuattho kattusādhano esa viññeyyasaddoti āha <bold>‘‘atthaviññāpano’’</bold>ti. Sarassa madhuratā nāma maddavanti āha <bold>‘‘madhuro mudū’’</bold>ti. Savanaṃ arahatīti <bold>savanīyo.</bold> Savanārahatāya ca āpāthasukhatāyāti āha <bold>‘‘kaṇṇasukho’’</bold>ti. <bold>Bindū</bold>ti piṇḍito. Ākoṭitabhinnakaṃsasaddo viya anekāvayavo ahutvā niravayavo, ekabhāvoti attho. Tenāha <bold>‘‘ekagghano’’</bold>ti, etenevassa avisāritā saṃvaṇṇitā daṭṭhabbā. Gambhīruppattiṭṭhānatāya cassa gambhīratāti āha <bold>‘‘nābhimūlato’’</bold>tiādi. <bold>Evaṃ samuṭṭhito</bold>ti jīvhādippahāramattasamuṭṭhito. <bold>Amadhuro ca hoti</bold> uppattiṭṭhānānaṃ parilahubhāvato. <bold>Na ca dūraṃ sāveti</bold> vīrabhāvābhāvato. <bold>Ninnādī</bold> suvipulabhāvato savisesaṃ ninnādo, pāsaṃsaninnādo vā. Tenāha <bold>‘‘mahāmegha…pe… yutto’’</bold>ti.</paragraph>
<paragraph line="23"><bold>Pacchimaṃ pacchima</bold>nti dutiyaṃ, catutthaṃ, chaṭṭhaṃ, aṭṭhamañca padaṃ. <bold>Purimassa purimassā</bold>ti yathākkamaṃ paṭhamassa, tatiyassa, pañcamassa, sattamassa ca. <bold>Atthoyevā</bold>ti atthaniddeso eva. Vissaṭṭhatā hissa viññeyyatāya veditabbā, mañjubhāvo savanīyatāya, bindubhāvo avisāritāya, gambhīrabhāvo ninnāditāyāti. <bold>Yathāparisa</bold>nti ettha <bold>yathā</bold>-saddo parimāṇavācī, na pakārādivācīti āha <bold>‘‘yattakā</bold><pageBreak edition="P" number="2.0265" /><bold>parisā’’</bold>ti, tena parisappamāṇaṃ evassa saro niccharati, ayamassa dhammatāti dasseti. Tenāha <bold>‘‘tattakamevā’’</bold>tiādi.</paragraph>
<paragraph line="24">‘‘Ye hi kecī’’tiādi ‘‘yāvañca so bhagavā’’tiādinā vuttassa atthassa hetukittanavasena samatthanaṃ saraṇesu nesaṃ niccasevanena, sīlesu ca patiṭṭhāpanena chakāmasaggasampattianuppādanato. Tenāha <bold>‘‘ye hi keci…pe… vadatī’’</bold>ti. <bold>Nibbematikagahitasaraṇe</bold>ti maggenāgatasaraṇagamane. Te hi sabbaso samugghātitavicikicchatāya ratanattaye aveccappasādena samannāgatāyeva, pothujjanikasaddhāya vasena buddhādīnaṃ guṇe ogāhetvā <pageBreak edition="V" number="2.0191" /> jānanti, aparaneyyabuddhino te pariyāyato nibbematikagahitasaraṇā veditabbā. <bold>Gandhabbadevagaṇa</bold>nti gandhabbadevasamūhaṃ. Tukā <pageBreak edition="M" number="2.0208" /> vuccati khīriṇī yā tukātipi vuccati. Tassā cuṇṇaṃ <bold>tukāpiṭṭhaṃ.</bold> Taṃ koṭṭetvā pakkhittaṃ ghanaṃ nirantaracitaṃ hutvā tiṭṭhati.</paragraph>
<subhead line="25">Bhāvitaiddhipādavaṇṇanā</subhead>
<paragraph line="26" number="287"><bold>Supaññattā</bold>ti suṭṭhu pakārehi ñāpitā bodhitā, asaṅkarato vā ṭhapitā, taṃ pana bodhanaṃ, asaṅkarato ṭhapanañca atthato desanā evāti āha <bold>‘‘sukathitā’’</bold>ti. <bold>Ijjhanaṭṭhenā</bold>ti samijjhanaṭṭhena, nippajjanassa kāraṇabhāvenāti attho. <bold>Patiṭṭhānaṭṭhenā</bold>ti adhiṭṭhānaṭṭhena. Iddhiyā pādoti <bold>iddhipādo,</bold> iddhiyā adhigamupāyoti attho. Tena hi yasmā uparūpari visesasaṅkhātaṃ iddhiṃ pajjanti pāpuṇanti, tasmā ‘‘pādo’’ti vuccati. Ijjhatīti <bold>iddhi,</bold> samijjhati nippajjatīti attho. Iddhi eva pādo <bold>iddhipādo,</bold> iddhikoṭṭhāsoti attho. Evaṃ tāva ‘‘cattāro iddhipādā’’ti ettha attho veditabbo. <bold>Iddhipahonakatāyā</bold>ti iddhiyā nipphādane samatthabhāvāya. <bold>Iddhivisavitāyā</bold>ti iddhiyā nipphādane yogyabhāvāya. Anekatthattā hi dhātūnaṃ yogyattho <bold>vi</bold>-pubbo <pageBreak edition="P" number="2.0266" /><bold>su</bold>-saddo, visavanaṃ vā pajjanaṃ <bold>visavitā,</bold> tattha kāmakāritā visavitā. Tenāha <bold>‘‘punappuna’’</bold>ntiādi. <bold>Iddhivikubbanatāyā</bold>ti vikubbaniddhiyā vividharūpakaraṇāya. Tenāha <bold>‘‘nānappakārato katvā dassanatthāyā’’</bold>ti.</paragraph>
<paragraph line="27">‘‘Chandañca bhikkhu adhipatiṃ karitvā labhati samādhiṃ, labhati cittassekaggataṃ, ayaṃ vuccati chandasamādhī’’ti (vibha. 432) imāya pāḷiyā chandādhipati samādhi <bold>chandasamādhī</bold>ti adhipatisaddalopaṃ katvā samāso vuttoti viññāyati, adhipatisaddatthadassanavasena pana <bold>‘‘chandahetuko, chandādhiko vā samādhi chandasasamādhī’’</bold>ti <bold>aṭṭhakathāyaṃ</bold>vuttanti veditabbaṃ. <bold>‘‘Padhānabhūtā</bold>ti vīriyabhūtā’’ti keci vadanti. Saṅkhatasaṅkhārādinivattanatthañhi padhānaggahaṇanti. Atha vā taṃ taṃ visesaṃ saṅkharotīti <bold>saṅkhāro,</bold> sabbampi vīriyaṃ. Tattha catukiccasādhakato aññassa nivattanatthaṃ padhānaggahaṇanti <bold>padhānabhūtā</bold> seṭṭhabhūtāti attho. Catubbidhassa pana vīriyassa adhippetattā bahuvacananiddeso kato. Visuṃ samāsayojanavasena yo pubbe iddhipādattho pādassa upāyatthataṃ, koṭṭhāsatthatañca gahetvā yathāyogavasena idha <pageBreak edition="M" number="2.0209" /> vutto, so vakkhamānānaṃ paṭilābhapubbabhāgānaṃ kattukaraṇiddhibhāvaṃ, uttaracūḷabhājanīye vā vuttehi chandādīhi iddhipādehi sādhetabbāya iddhiyā kattiddhibhāvaṃ, chandādīnañca karaṇiddhibhāvaṃ sandhāya vuttoti veditabbo, tasmā ‘‘ijjhanaṭṭhena iddhī’’ti ettha kattuattho, karaṇattho ca ekajjhaṃ gahetvā <pageBreak edition="V" number="2.0192" /> vuttoti kattuatthaṃ tāva dassetuṃ ‘‘nipphattipariyāyena ijjhanaṭṭhena vā’’ti vatvā itaraṃ dassento <bold>‘‘ijjhanti</bold><pageBreak edition="P" number="2.0267" /><bold>etāyā’’</bold>tiādimāha. <bold>Vutta</bold>nti kattha vuttaṃ? Iddhipādavibhaṅgapāṭhe. (Vibha. 434) <bold>tathābhūtassā</bold>ti tenākārena bhūtassa, te chandādidhamme paṭilabhitvā ṭhitassāti attho. <bold>‘‘Vedanākkhandho’’</bold>tiādīhi chandādayo antokatvā cattāropi khandhā kathitā. <bold>Sesesū</bold>ti sesiddhipādesu.</paragraph>
<paragraph line="28">Vīriyiddhipādaniddese ‘‘vīriyasamādhipadhānasaṅkhārasamannāgata’’nti dvikkhattuṃ vīriyaṃ āgataṃ. Tattha purimaṃ samādhivisesanaṃ ‘‘vīriyādhipati samādhi vīriyasamādhī’’ti, dutiyaṃ samannāgamaṅgadassanaṃ. Dveyeva hi sabbattha samannāgamaṅgāni, samādhi, padhānasaṅkhāro ca. Chandādayo hi samādhivisesanāni, padhānasaṅkhāro pana padhānavacaneneva visesito, na chandādīhīti na idha vīriyādhipatitā padhānasaṅkhārassa vuttā hoti. Vīriyañca samādhiṃ visesetvā ṭhitameva, samannāgamaṅgavasena pana padhānasaṅkhāravacanena vuttanti nāpi dvīhi vīriyehi samannāgamo vutto hoti. Yasmā pana chandādīhi visiṭṭho samādhi, tathāvisiṭṭheneva ca tena sampayutto padhānasaṅkhāro, sesadhammā ca, tasmā samādhivisesanānaṃ vasena cattāro iddhipādā vuttā, visesanabhāvo ca chandādīnaṃ taṃtaṃavassayadassanavasena hotīti ‘‘chandasamādhi…pe… iddhipāda’’nti ettha nissayatthepi pāda-sadde upāyatthena chandādīnaṃ iddhipādatā vuttā hoti. Teneva hi abhidhamme <bold>uttaracūḷabhājanīye</bold> (vibha. 456) ‘‘cattāro iddhipādā chandiddhipādo’’tiādinā chandādīnameva iddhipādatā vuttā. <bold>Pañhapucchake</bold> (vibha. 457 ādayo) ‘‘cattāro iddhipādā idha bhikkhu chandasamādhī’’tiādinā <pageBreak edition="P" number="2.0268" /> ca uddesaṃ katvāpi puna chandādīnaṃyeva kusalādibhāvo vibhatto. Upāyiddhipādadassanatthameva hi nissayiddhipādadassanaṃ kataṃ, aññathā catubbidhatā na siyāti. Ayamettha pāḷivasena atthavinicchayo veditabbo. Idāni paṭilābhapubbabhāgānaṃ vasena iddhipāde vibhajitvā dassetuṃ <bold>‘‘apicā’’</bold>tiādi <pageBreak edition="M" number="2.0210" /> vuttaṃ, taṃ suviññeyyameva. Idha iddhipādakathā saṅkhepeneva vuttāti āha <bold>‘‘vitthārena pana…pe… vuttā’’</bold>ti.</paragraph>
<paragraph line="29"><bold>Kecī</bold>ti abhayagirivāsino. Tesu hi ekacce ‘‘iddhi nāma anipphannā’’ti vadanti, ekacce ‘‘iddhipādo pana anipphanno’’ti vadanti, <bold>anipphanno</bold>ti ca paramatthato asiddho, natthīti attho. <bold>Ābhato</bold>ti abhidhammapāṭhato (vibha. 458) <bold>dīghanikāyaṭṭhakathāyaṃ</bold> (dī. ni. aṭṭha. 2.287) ānīto purimanayato aññenākārena desanāya pavattattā. Chando eva iddhipādo <bold>chandiddhipādo.</bold> Eseva nayo sesesupi. <bold>Ime panā</bold>ti imasmiṃ sutte āgatā iddhipādā <pageBreak edition="V" number="2.0193" />. <bold>Raṭṭhapālatthero</bold> (ma. ni. 2.293; a. ni. aṭṭha. 1.1.210; apa. aṭṭha. 2.raṭṭhapālattheraapadānavaṇṇanāya vitthāro) ‘‘chande sati kathaṃ nānujānissantī’’ti sattāhaṃ bhattāni abhuñjitvā mātāpitaro anujānāpetvā pabbajitvā chandameva avassāya lokuttaraṃ dhammaṃ nibbattesīti āha <bold>‘‘raṭṭhapālatthero…pe… nibbattesī’’</bold>ti. <bold>Soṇatthero</bold> (mahāva. 243; a. ni. 6.55; theragā. aṭṭha. terasanipāta; apa. aṭṭha. 2.soṇakoṭivīsattheraapadānavaṇṇanāya vitthāro) bhāvanamanuyutto āraddhavīriyo paramasukhumālo pādesu phoṭesu jātesupi vīriyaṃ nappaṭipassambhesīti āha <bold>‘‘soṇatthero vīriyaṃ dhuraṃ katvā’’</bold>ti. <bold>Sambhūtatthero</bold> (theragā. aṭṭha. 2.sammūtattheragāthāvaṇṇanāya vitthāro) ‘‘cittavato kiṃ nāma na sijjhatī’’ti cittaṃ pubbaṅgamaṃ katvā bhāvanaṃ ārādhesīti āha <bold>‘‘sambhūtatthero cittaṃ dhuraṃ katvā’’</bold>ti. <bold>Moghatthero</bold> vīmaṃsaṃ avassayi, tasmā tassa bhagavā ‘‘suññato lokaṃ avekkhassū’’ti (su. ni. 1125; bu. vaṃ. 54.353; mahā. ni. 186; cūḷani. mogharājamāṇavapucchā 144; mogharājamāṇavapucchāniddese 88; netti. 5; peṭako. 22, 31) suññatākathaṃ kathesi, paññānissitamānaniggahatthaṃ, paññāya pariggahatthañca dvikkhattuṃ pucchito samāno pañhaṃ <pageBreak edition="P" number="2.0269" /> kathesi. Tenāha <bold>‘‘āyasmā mogharājā vīmaṃsaṃ dhuraṃ katvā’’</bold>ti.</paragraph>
<paragraph line="30">Punappunaṃ chanduppādanaṃ pesanaṃ viya hotīti chandassa upaṭṭhānasadisatā vuttā.</paragraph>
<paragraph line="31"><bold>Parakkamenā</bold>ti parakkamasīsena sūrabhāvaṃ vadati. Thāmabhāvato ca vīriyassa sūrabhāvasadisatā daṭṭhabbā.</paragraph>
<paragraph line="32">Cintanappadhānattā cittassa mantasaṃvidhānasadisatā vuttā.</paragraph>
<paragraph line="33"><bold>Jātisampatti</bold><pageBreak edition="M" number="2.0211" /> nāma visiṭṭhajātitā. ‘‘Sabbadhammesu ca paññā seṭṭhā’’ti vīmaṃsāya jātisampattisadisatā vuttā. <bold>Sammohavinodaniyaṃ</bold> (vibha. aṭṭha. 433) pana cittiddhipādassa jātisampattisadisatā, vīmaṃsiddhipādassa mantabalasadisatā ca yojitā.</paragraph>
<paragraph line="34">Anekaṃ vihitaṃ vidhaṃ etassāti <bold>anekavihita</bold>nti āha <bold>‘‘anekavidha’’</bold>nti. <bold>Vidha</bold>-saddo koṭṭhāsapariyāyo ‘‘ekavidhena ñāṇavatthū’’tiādīsu (vibha. 751) viyāti āha <bold>‘‘iddhividhanti iddhikoṭṭhāsa’’</bold>nti.</paragraph>
<subhead line="35">Tividhaokāsādhigamavaṇṇanā</subhead>
<paragraph line="36" number="288"><bold>‘‘Sukhassā’’</bold>ti <pageBreak edition="V" number="2.0194" /> idaṃ tiṇṇampi sukhānaṃ sādhāraṇavacananti āha <bold>‘‘jhānasukhassa maggasukhassa phalasukhassā’’</bold>ti. Nānappanāpattatāya pana appadhānattā upacārajjhānasukhassa, vipassanāsukhassa cettha aggahaṇaṃ. Purimesu tāva dvīsu okāsādhigamesu tīṇipi sukhāni labbhanti, tatiye pana kathanti? Tattha kāmaṃ tīṇi na labbhanti, dve pana labbhantiyeva. Yathālābhavasena hetaṃ vuttaṃ. ‘‘Sakkharakathalampi macchagumbampi carantampi tiṭṭhantampī’’tiādīsu (dī. ni. 1.249; ma. ni. 1.433; 2.259; a. ni. 1.45, 46) viya. <bold>Saṃsaṭṭho</bold>ti saṃsaggaṃ upagato samaṅgībhūto, so pana tehi samannāgatacittopi hotīti vuttaṃ <bold>‘‘sampayuttacitto’’</bold>ti. <bold>Ariyadhamma</bold>nti ariyabhāvakaraṃ dhammaṃ. <bold>Upāyato</bold>ti vidhito. <bold>Pathato</bold>ti maggato. <bold>Kāraṇato</bold>ti hetuto. Yena hi vidhinā dhammānudhammapaṭipatti hoti, so <pageBreak edition="P" number="2.0270" /> upeti etenāti <bold>upāyo,</bold> so tadadhigamassa maggabhāvato <bold>patho,</bold> tassa karaṇato <bold>kāraṇa</bold>nti ca vuccati.</paragraph>
<paragraph line="37">‘‘Aniccantiādivasena manasi karotī’’ti saṅkhepato vuttamatthaṃ vivarituṃ <bold>‘‘yoniso manasikāro nāmā’’</bold>tiādi vuttaṃ. Tattha <bold>upāyamanasikāro</bold>ti kusaladhammappavattiyā kāraṇabhūto manasikāro. <bold>Pathamanasikāro</bold>ti tassa eva maggabhūto manasikāro. <bold>Anicce</bold>ti ādiantavantatāya, anaccantikatāya ca anicce tebhūmake saṅkhāre ‘‘anicca’’nti manasikāroti yojanā. Eseva nayo sesesupi. Ayaṃ pana viseso tasmiṃyeva udayabbayapaṭipīḷanatāya dukkhanato, dukkhamato ca <bold>dukkhe,</bold> avasavattanatthena, anattasabhāvatāya ca <bold>anattani,</bold> asucisabhāvatāya <pageBreak edition="M" number="2.0212" /><bold>asubhe.</bold> Sabbampi hi tebhūmakaṃ saṅkhataṃ kilesāsucipaggharaṇato ‘‘asubha’’ntveva vattuṃ arahati. <bold>Saccānulomikena vā</bold>ti saccābhisamayassa anulomanavasena. <bold>‘‘Cittassa āvaṭṭanā’’</bold>tiādinā āvajjanāya paccayabhūtā tato purimuppannā manodvārikā kusalajavanappavatti phalavohāreneva tathā vuttā. Tassā hi vasena sā kusaluppattiyā upanissayo hotīti. Āvajjanā hi bhavaṅgacittaṃ āvaṭṭetīti <bold>cittassa āvaṭṭanā,</bold> anu anu āvaṭṭetīti <bold>anvāvaṭṭanā.</bold> Bhavaṅgārammaṇato aññaṃ ābhujatīti <bold>ābhogo.</bold> Samannāharatīti <bold>samannāhāro.</bold> Tadevārammaṇaṃ attānaṃ anubandhitvā anubandhitvā uppajjamāne manasi karoti ṭhapetīti <bold>manasikāro. Ayaṃ vuccatī</bold>ti ayaṃ upāyamanasikāralakkhaṇo <bold>yonisomanasikāro</bold> nāma vuccati, yassa vasena puggalo dukkhādīni saccāni āvajjituṃ sakkoti.</paragraph>
<paragraph line="38"><bold>Asaṃsaṭṭho</bold>ti <pageBreak edition="V" number="2.0195" /> na saṃsaṭṭho kāmādīhi vivitto vinābhūto. Kāmādivisaṃsaggahetu uppajjanakasukhaṃ nāma vivekajaṃ pītisukhanti <pageBreak edition="P" number="2.0271" /> āha <bold>‘‘paṭhamajjhānasukha’’</bold>nti. Kāmaṃ paṭhamajjhānasukhampi somanassameva, suttesu pana taṃ kāyikasukhassāpi paccayabhāvato visesato ‘‘sukha’’ntveva vuccatīti idhāpi jhānabhūtaṃ somanassaṃ sukhanti, itaraṃ somanassaṃ. Tena vuttaṃ <bold>‘‘sukhā’’</bold>ti. Hetumhi nissakkavacananti āha <bold>‘‘jhānasukhapaccayā’’</bold>ti. <bold>Aparāparaṃ somanassa</bold>nti jhānādhigamahetu paccavekkhaṇādivasena punappunaṃ uppajjanakasomanassaṃ.</paragraph>
<paragraph line="39">Pamodanaṃ pamudo, taruṇapīti, tato <bold>pamudā.</bold> ‘‘Pāmojjaṃ pītatthāyā’’tiādīsu taruṇapīti ‘‘pāmojja’’nti vuccati, idha pana pakaṭṭho mudo <bold>pamudo</bold> pāmojjanti adhippetaṃ, tañca somanassarahitaṃ natthīti avinābhāvitāya <bold>‘‘balavataraṃ pītisomanassa’’</bold>nti vuttaṃ. Jhānassa ujuvipaccanīkataṃ sandhāya <bold>‘‘pañca nīvaraṇāni vikkhambhetvā’’</bold>ti vuttaṃ. Jhānaṃ pana tadekaṭṭhe sabbepi kilese, sabbepi akusale dhamme vikkhambhetiyeva, <bold>attano okāsaṃ gahetvā tiṭṭhati</bold> paṭipakkhadhammehi anabhibhavanīyato. <bold>Tasmā</bold>ti okāsaggahaṇato, laddhokāsatāyāti attho. Maggaphalasukhādhigamāya okāsabhāvato vā <bold>okāso,</bold> assa adhigamo <bold>okāsādhigamo.</bold> Purimapakkhe pana okāsaṃ avasaraṃ adhigacchati etenāti <bold>okāsādhigamo.</bold></paragraph>
<paragraph line="40">Rūpasabhāvatāya <pageBreak edition="M" number="2.0213" />, ekantarūpādhīnavuttitāya, savipphārikatāya ca ānāpānavitakkavicārānaṃ thūlabhāvaṃ anujānanto <bold>‘‘kāyavacīsaṅkhārā tāva oḷārikā hontū’’</bold>ti āha. Tabbidhuratāya pana ekaccānaṃ vedanāsaññānaṃ thūlataṃ ananujānanto <bold>‘‘cittasaṅkhārā kathaṃ oḷārikā’’</bold>ti āha. Itaro ‘‘appahīnattā’’ti kāraṇaṃ vatvā <bold>‘‘kāyasaṅkhārā hī’’</bold>tiādinā tamatthaṃ vivarati. <bold>Te</bold>ti cittasaṅkhārā. Appahīnā saṅkhārā labbhamānasaṅkhāranimittatāya ‘‘oḷārikā’’ti vattuṃ arahanti, pahīnā pana tadabhāvato ‘‘sukhumā’’ti āha <bold>‘‘pahīne upādāya</bold><pageBreak edition="P" number="2.0272" /><bold>appahīnattā oḷārikā nāma jātā’’</bold>ti. Pāḷiyaṃ ‘‘kāyasaṅkhārānaṃ paṭippassaddhiyā’’ti vuttattā <bold>‘‘sukhanti catutthajjhānikaphalasamāpattisukha’’</bold>nti vuttaṃ. ‘‘Cittasaṅkhārānaṃ paṭippassaddhiyā’’ti pana vuttattā <bold>‘‘nirodhā vuṭṭhahantassā’’</bold>ti vuttaṃ. Vacīsaṅkhārapaṭippassaddhi kāyasaṅkhārapaṭippassaddhiyāva siddhāti veditabbā. Tenevāha <bold>‘‘dutiya…pe… visuṃ na vuttānī’’</bold>ti. Pāḷiyaṃ pana atthato siddhāpi supākaṭabhāvena vibhāvetuṃ sarūpato gaṇhāti. Na hi ariyavinaye atthāpattivibhāvanā abhidhammadesanāya pakatīti. Yathā nīvaraṇavikkhambhanañca paṭhamassa jhānassa adhigamāya upāyo, evaṃ sukhadukkhavikkhambhanaṃ catutthassa <pageBreak edition="V" number="2.0196" /> jhānassa adhigamāya upāyoti <bold>‘‘catutthajjhānaṃ sukhaṃ dukkhaṃ vikkhambhetvā’’</bold>ti vuttaṃ. Sesaṃ heṭṭhā vuttanayameva.</paragraph>
<paragraph line="41">Avijjārāgādīhi saha vajjehīti <bold>sāvajjaṃ,</bold> akusalaṃ, tadabhāvato <bold>anavajjaṃ</bold> kusalaṃ. Attano hitasukhaṃ ākaṅkhantena sevanīyato <bold>sevitabbaṃ,</bold> kusalaṃ, tabbipariyāyato <bold>na sevitabbaṃ,</bold> akusalaṃ. Lāmakabhāvena <bold>hīnaṃ,</bold> akusalaṃ, seṭṭhabhāvena <bold>paṇītaṃ,</bold> kusalanti <bold>sāvajjadukādayo</bold> tayopi dukā yathārahaṃ <bold>etesaṃ</bold> kusalākusalakammapathānaṃ <bold>vaseneva veditabbā. Sabba</bold>nti yathāvuttaṃ sabbaṃ catūhi dukehi saṅgahitaṃ dhammajātaṃ. Yathārahaṃ kaṇhañca sukkañca paṭidvandibhāvato, sappaṭibhāgañca appaṭibhāgañca advayabhāvato. <bold>Vaṭṭapaṭicchādikā avijjā pahīyati</bold> catunnaṃ ariyasaccānaṃ sammadeva paṭivijjhanato. Tato eva <bold>arahattamaggavijjā uppajjati. Sukha</bold>nti evaṃ kammapathamukhena tebhūmakadhamme sammasitvā vipassanaṃ ussukkāpetvā maggapaṭipāṭiyā arahatte patiṭṭhahantassa yaṃ arahattamaggasukhañceva arahattaphalasukhañca, taṃ idha ‘‘sukha’’nti adhippetaṃ. <bold>Antogadhā eva</bold> nānantariyabhāvato.</paragraph>
<paragraph line="42"><bold>Aṭṭhatiṃsārammaṇavasenā</bold>ti <pageBreak edition="M" number="2.0214" /><pageBreak edition="P" number="2.0273" /> pāḷiyaṃ āgatānaṃ aṭṭhatiṃsāya kammaṭṭhānānaṃ vasena. <bold>Vitthāretvā kathetabbā</bold> paṭhamajjhānādivasena āgatattāti adhippāyo. <bold>‘‘Katha’’</bold>ntiādinā tameva vitthāretvā kathanaṃ nayato dasseti. <bold>‘‘Catuvīsatiyā ṭhānesū’’</bold>tiādīsu yaṃ vattabbaṃ, taṃ <bold>mahāparinibbānavaṇṇanāyaṃ</bold> (dī. ni. aṭṭha. 2.219) vuttameva. <bold>‘‘Nirodhasamāpattiṃ pāpetvā’’</bold>ti iminā arūpajjhānānipi gahitāni honti tehi vinā nirodhasamāpattisamāpajjanassa asambhavato, catutthajjhānasabhāvattā ca tesaṃ. <bold>Dasa upacārajjhānānī</bold>ti ṭhapetvā kāyagatāsatiṃ ānāpānañca aṭṭha anussatiyo, saññāvavatthānañcāti dasa upacārajjhānāni. Adhisīlaṃ nāma samādhisaṃvattaniyanti tassa heṭṭhimantena paṭhamajjhānaṃ pariyosānanti vuttaṃ <bold>‘‘adhisīlasikkhā paṭhamaṃ okāsādhigamaṃ bhajatī’’</bold>ti. Adhicittaṃ nāma catutthajjhānaniṭṭhaṃ tadantogadhattā arūpajjhānānaṃ, tappariyosānattā phalajjhānānanti vuttaṃ <bold>‘‘adhicittasikkhā dutiya’’</bold>nti. Matthakappattā adhipaññāsikkhā nāma aggamaggavijjāti āha <bold>‘‘adhipaññāsikkhā tatiya’’</bold>nti. Sikkhattayavasena tayo okāsādhigame nīharantena yathārahaṃ taṃtaṃsuttavasenapi nīharitabbanti dassento <bold>‘‘sāmaññaphalepī’’</bold>tiādimāha.</paragraph>
<paragraph line="43">Yadaggena ca tisso sikkhā yathākkamaṃ tayo okāsādhigame bhajanti, tadaggena tappadhānattā yathākkamaṃ tīṇi piṭakāni te bhajantīti dassetuṃ <bold>‘‘tīsu panā’’</bold>tiādi vuttaṃ. <bold>Tīṇi</bold><pageBreak edition="V" number="2.0197" /><bold>piṭakāni vibhajitvā</bold>ti tiṇṇaṃ okāsādhigamānaṃ vasena yathānupubbaṃ tīṇi piṭakāni vitthāretvā <bold>kathetuṃ labhissāmā</bold>ti. <bold>Samodhānetvā</bold>ti samāyojetvā tattha vuttamatthaṃ imassa suttassa atthabhāvena samānetvā. <bold>Dukkathita</bold>nti asambandhakathanena, atipapañcakathanena vā duṭṭhu kathitanti <bold>na sakkā vattuṃ</bold> tathākathanasseva sukathanabhāvatoti āha <bold>‘‘tepiṭakaṃ…pe… sukathitaṃ hotī’’</bold>ti.</paragraph>
<subhead line="44">Catusatipaṭṭhānavaṇṇanā</subhead>
<paragraph line="45" number="289"> Na kevalaṃ abhidhammapariyāyeneva kusalaṭṭho gahetabbo, atha kho bāhitikapariyāyena pīti āha <bold>‘‘phalakusalassa cā’’</bold>ti. <bold>Khemaṭṭhenā</bold>ti catūhipi yogehi anupaddavabhāvena <pageBreak edition="P" number="2.0274" />. <bold>Sammā samāhito</bold>ti samathavasena <pageBreak edition="M" number="2.0215" /> ceva vipassanāvasena ca suṭṭhu samāhito. <bold>Ekaggacitto</bold>ti vikkhepassa dūrasamussāritattā ekaggataṃ avikkhepaṃ pattacitto. <bold>Attano kāyato</bold>ti ajjhattaṃ kāye kāyānupassanāvasena sammā samāhitacitto samāno ‘‘samāhito yathābhūtaṃ pajānāti passatī’’ti (saṃ. ni. 3.5; 5.1071, 1072; netti. 40; mi. pa. 1.14) vacanato. Tattha ñāṇadassanaṃ nibbattento tato bahiddhā parassa kāyepi ñāṇadassanaṃ nibbatteti. Tenāha <bold>‘‘parassa kāyābhimukhaṃ ñāṇaṃ pesetī’’</bold>ti. <bold>Sammā vippasīdatī</bold>ti sammā samādhānapaccayena abhippasādena ñāṇūpasañhitena ajjhattaṃ kāyaṃ okappeti. <bold>Sabbatthā</bold>ti sabbaṭṭhānesu. Sati kathitāti yojanā. <bold>Lokiyalokuttaramissakā kathitā</bold> anupassanāñāṇadassanānaṃ tadubhayasādhāraṇabhāvato.</paragraph>
<subhead line="46">Sattasamādhiparikkhāravaṇṇanā</subhead>
<paragraph line="47" number="290"><bold>Etthā</bold>ti imissā kathāya. Jhānakkhassa vīriyacakkassa ariyamaggarathassa sīlaṃ vibhūsanabhāvena vuttanti āha <bold>‘‘alaṅkāro parikkhāro nāmā’’</bold>ti. <bold>Sattahi nagaraparikkhārehī</bold>ti nagaraṃ parivāretvā rakkhaṇakehi kataparikkhepo, parikhā, uddāpo, pākāro, esikā, palighā, pākārapakkhaṇḍilanti imehi sattahi nagaraparikkhārehi. Sambharīyati phalaṃ etenāti <bold>sambhāro,</bold> kāraṇaṃ. Bhesajjañhi byādhivūpasamanena jīvitassa kāraṇaṃ. <bold>Parivāraparikkhāravasenā</bold>ti parivārasaṅkhātaparikkhāravasena. Parikkhāro hi sammādiṭṭhiyādayo maggadhammā sammāsamādhissa sahajātādipaccayabhāvena parikaraṇato abhisaṅkharaṇato. Upecca nissīyatīti <bold>upanisā,</bold> saha upanisāyāti <bold>saupaniso</bold>ti <pageBreak edition="P" number="2.0275" /> āha <bold>‘‘saupanissayo’’</bold>ti, sahakārīkāraṇabhūto dhammasamūho idha ‘‘upanissayo’’ti <pageBreak edition="V" number="2.0198" /> adhippeto. Sammā pasatthā sundarā diṭṭhi etassāti sammādiṭṭhi, puggalo, tassa <bold>sammādiṭṭhissa.</bold> So pana yasmā patiṭṭhitasammādiṭṭhiko, tasmā vuttaṃ <bold>‘‘sammādiṭṭhiyaṃ ṭhitassā’’</bold>ti. <bold>Sammāsaṅkappo pahotī</bold>ti maggasammādiṭṭhiyā dukkhādīsu parijānanādikiccaṃ sādhentiyā kāmavitakkādike samugghāṭento sammāsaṅkappo yathā attano kiccasādhane pahoti, tathā pavattiṃ panassa dassento āha <bold>‘‘sammāsaṅkappo pavattatī’’</bold>ti. <bold>Esa nayo sabbapadesū</bold>ti ‘‘sammāsaṅkappassa sammāvācā pahotī’’tiādīsu sesapadesu yathāvuttamatthaṃ atidisati.</paragraph>
<paragraph line="48">Ettha <pageBreak edition="M" number="2.0216" /> ca yasmā nibbānādhigamāya paṭipannassa yogino bahūpakārā sammādiṭṭhi. Tathā hi sā ‘‘paññāpajjoto, paññāsattha’’nti ca vuttā. Tāya hi so avijjandhakāraṃ vidhamitvā kilesacore ghātento khemena nibbānaṃ pāpuṇāti, tasmā ariyamaggakathāyaṃ sammādiṭṭhi ādito gayhati, idha pana puggalādhiṭṭhānadesanāya ‘‘sammādiṭṭhissā’’ti vuttaṃ. Yasmā pana sammādiṭṭhipuggalo nekkhammasaṅkappādivasena sammadeva saṅkappeti, na micchākāmasaṅkappādivasena, tasmā sammādiṭṭhissa sammāsaṅkappo pahoti. Yasmā ca sammāsaṅkappo sammāvācāya upakārako. Yathāha ‘‘pubbe kho gahapati vitakketvā vicāretvā pacchā vācaṃ bhindatī’’ti, (saṃ. ni. 2.348) tasmā sammāsaṅkappassa sammāvācā pahoti. Yasmā pana ‘‘idañcidañca karissāmā’’ti hi paṭhamaṃ vācāya saṃvidahitvā yebhuyyena te te kammantā sammā payojīyanti, tasmā vācā kāyakammassa upakārikāti sammāvācassa sammākammanto pahoti. Yasmā pana catubbidhaṃ vacīduccaritaṃ, tividhañca kāyaduccaritaṃ pahāya ubhayaṃ sucaritaṃ pūrentasseva ājīvaṭṭhamakasīlaṃ pūrati, na itarassa <pageBreak edition="P" number="2.0276" />, tasmā sammāvācassa sammākammantassa ca sammāājīvo pahoti. Visuddhidiṭṭhisamudāgatasammāājīvassa yoniso padhānassa sambhavato sammāājīvassa sammāvāyāmo pahoti. Yoniso padahantassa kāyādīsu catūsu vatthūsu sati sūpaṭṭhitā hotīti sammāvāyāmassa sammāsati pahoti. Yasmā evaṃ sūpaṭṭhitā sati samādhissa upakārānupakārānaṃ dhammānaṃ gatiyo samannesitvā pahoti ekattārammaṇe cittaṃ samādhātuṃ, tasmā sammāsatissa sammāsamādhi pahotīti. Ayañca nayo pubbabhāge nānākkhaṇikānaṃ sammādiṭṭhiādīnaṃ vasena vutto, maggakkhaṇe pana sammādiṭṭhiādīnaṃ tassa tassa sahajātādivasena vutto ‘‘sammādiṭṭhissa sammāsaṅkappo pahotī’’tiādīnaṃ padānamattho yutto, ayameva ca idhādhippeto. Tenāha <bold>‘‘ayaṃ panattho’’</bold>tiādi.</paragraph>
<paragraph line="49"><bold>Maggañāṇe</bold>ti maggapariyāpannañāṇe <bold>ṭhitassa</bold> taṃsamaṅgino. Maggapaññā hi catunnaṃ saccānaṃ sammādassanaṭṭhena ‘‘maggasammādiṭṭhī’’ti vuttā, sā eva nesaṃ yāthāvato jānanato paṭivijjhanato idha <pageBreak edition="V" number="2.0199" /> ‘‘maggañāṇa’’ntipi vuttā. <bold>Maggavimuttī</bold>ti maggena kilesānaṃ vimuccanaṃ samucchedappahānameva. Phalasammādiṭṭhi eva <pageBreak edition="M" number="2.0217" /> ‘‘phalasammāñāṇa’’nti pariyāyena vuttaṃ, pariyāyavacanañca vuttanayānusārena veditabbaṃ. <bold>Phalavimutti</bold> pana paṭippassaddhippahānaṃ daṭṭhabbaṃ.</paragraph>
<paragraph line="50"><bold>Amatassa dvārā</bold>ti ariyamaggamāha. So pana vinā ca ācariyamuṭṭhinā anantaraṃ abāhiraṃ karitvā yāvadeva manussehi suppakāsitattā <bold>vivaṭo. Dhammavinītā</bold>ti ariyadhamme vinītā. So panettha kilesānaṃ samucchedavinayavasena veditabboti āha <bold>‘‘sammāniyyānena niyyātā’’</bold>ti.</paragraph>
<paragraph line="51"><bold>Atthī</bold>ti puthutthavisayaṃ nipātapadaṃ ‘‘atthi <pageBreak edition="P" number="2.0277" /> imasmiṃ kāye kesā’’tiādīsu (dī. ni. 2.377; ma. ni. 1.110; 3.154; saṃ. ni. 4.127; a. ni. 6.29; 10.60; vibha. 356; khu. pā. 2.1.dvattiṃsaākāra; netti. 47) viyāti āha <bold>‘‘anāgāmino ca atthī’’</bold>ti. Tenevāha ‘‘atthi cevettha sakadāgāmino’’ti. Bahiddhā saṃyojanapaccayo nibbattihetubhūto puññabhāgo etissā atthīti puññabhāgā, atisayavisiṭṭho cettha atthiattho veditabbo. <bold>Ottappamāno</bold>ti uttasanto bhāyanto. <bold>Na pana natthi,</bold> atthi evāti dīpeti.</paragraph>
<paragraph line="52" number="291"><bold>Assā</bold>ti vessavaṇassa. <bold>Laddhi pana na atthi</bold> paṭividdhasaccattā. <bold>‘‘Abhisamaye viseso natthī’’</bold>ti etena sabbepi sabbaññuguṇā sabbabuddhānaṃ sadisā evāti dasseti.</paragraph>
<paragraph line="53" number="292"> Kāraṇassa ekarūpattā <bold>imāni pana padānī</bold>ti na kevalaṃ ‘‘tayidaṃ brahmacariya’’ntiādīni padāni, atha kho ‘‘imamatthaṃ janavasabho yakkho’’tiādīni padāni pīti.</paragraph>
<centered line="54">Janavasabhasuttavaṇṇanāya līnatthappakāsanā.</centered>
</body>
</document>