<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/s0102t.tik6.xml</normativeSource>
    <archivePath>roman/tika/suttapitaka (tika)/dighanikaya (tika)/mahavagga-tika/7. mahasamayasuttavannana.xml</archivePath>
    <baseFileName>7. mahasamayasuttavannana</baseFileName>
    <titlePath>7. Mahāsamayasuttavaṇṇanā - Mahāvagga-ṭīkā - Dīghanikāya (ṭīkā) - Suttapiṭaka (ṭīkā) - Tīkā</titlePath>
    <versions>
    </versions>
  </metadata>
  <content>
    <chapter line="1">7. Mahāsamayasuttavaṇṇanā</chapter>
    <subhead line="2">Nidānavaṇṇanā</subhead>
    <paragraph line="3" number="331"><bold>Udāna</bold>nti <pageBreak edition="Pali Text Society" number="2.0295" /><pageBreak edition="Vipassana Research Institut" number="2.0214" /><pageBreak edition="Myanmar" number="2.0232" /> raññā okkākena jātisambhedaparihāranimittaṃ pavattitaṃ udānaṃ <bold>paṭicca. Ekopi janapado ruḷhisaddena ‘‘sakkā’’ti vuccatī</bold>ti ettha yaṃ vattabbaṃ, taṃ <bold>mahānidānavaṇṇanāyaṃ</bold> vuttanayena veditabbaṃ. <bold>Aropite</bold>ti kenaci aropite.</paragraph>
    <paragraph line="4"><bold>Āvaraṇenā</bold>ti setunā. <bold>Bandhāpetvā</bold>ti paṃsupalāsapāsāṇamattikākhaṇḍādīhi āḷiṃ thiraṃ kārāpetvā.</paragraph>
    <paragraph line="5">‘‘Jātiṃ ghaṭṭetvā kalahaṃ vaḍḍhayiṃsū’’ti saṅkhepena vuttamatthaṃ pākaṭataraṃ kātuṃ <bold>‘‘koliyakammakarā vadantī’’</bold>tiādi vuttaṃ.</paragraph>
    <paragraph line="6"><bold>Tīṇi jātakānī</bold>ti phandanajātakapathavīundriyajātakalaṭukikajātakāni <bold>dve jātakānī</bold>ti rukkhadhamma vaṭṭakajātakāni.</paragraph>
    <paragraph line="7"><bold>Tenā</bold>ti bhagavatā. <bold>Kalahakāraṇabhāvo</bold>ti kalahakāraṇassa atthibhāvo.</paragraph>
    <paragraph line="8"><bold>Aṭṭhāne</bold>ti akāraṇe. <bold>Veraṃ katvā</bold>ti virodhaṃ uppādetvā. ‘‘Kuṭhārihattho puriso’’tiādinā <bold>phandanajātakaṃ kathesi. </bold> ‘‘Duddubhāyati bhaddante’’tiādinā <bold>pathavīundriyajātakaṃ kathesi. </bold> ‘‘Vandāmi taṃ kuñjarā’’tiādinā <bold>laṭukikajātakaṃ kathesi. </bold></paragraph>
    <gatha1 line="9">‘‘Sādhū <pageBreak edition="Vipassana Research Institut" number="2.0215" /> sambahulā ñātī; api rukkhā araññajā;</gatha1>
    <gathalast line="10">Vāto vahati ekaṭṭhaṃ, brahantampi vanappati’’nti. –</gathalast>
    <unindented line="11">Ādinā<bold> rukkhadhammajātakaṃ kathesi.</bold></unindented>
    <gatha1 line="12">‘‘Sammodamānā <pageBreak edition="Pali Text Society" number="2.0296" /> gacchanti, jālaṃ ādāya pakkhino;</gatha1>
    <gathalast line="13">Yadā te vivadissanti, tadā ehinti me vasa’’nti. –</gathalast>
    <unindented line="14">Ādinā<bold> vaṭṭakajātakaṃ kathesi.</bold></unindented>
    <gatha1 line="15">‘‘Attadaṇḍā <pageBreak edition="Myanmar" number="2.0233" /> bhayaṃ jātaṃ, janaṃ passatha medhagaṃ;</gatha1>
    <gathalast line="16">Saṃvegaṃ kittayissāmi, yathā saṃvijitaṃ mayā’’ti. (su. ni. 1.941);</gathalast>
    <unindented line="17">Ādinā <bold>attadaṇḍasuttaṃ kathesi.</bold></unindented>
    <paragraph line="18">Taṃtaṃpalobhanakiriyā kāyavācāhi parakkamantiyo <bold>‘‘ukkaṇṭhantū’’ti sāsanaṃ pesenti.</bold></paragraph>
    <paragraph line="19"><bold>Kuṇāladahe</bold>ti kuṇāladahatīre <bold>patiṭṭhāya. Pucchitapucchitaṃ kathesi</bold> (jā. 2.kuṇālajātaka) ‘‘anukkamena kuṇālasakuṇarājassa pucchanappasaṅgena <bold>kuṇālajātakaṃ</bold> kathessāmī’’ti. <bold>Anabhiratiṃ vinodesi</bold> itthīnaṃ dosadassanamukhena kāmānaṃ ādīnavokārasaṃkilesavibhāvanena.</paragraph>
    <paragraph line="20">Kosajjaṃ vidhamitvā purisathāmaparibrūhanena <bold>‘‘uttamapurisasadisehi no bhavituṃ vaṭṭatī’’</bold>ti uppannacittā.</paragraph>
    <paragraph line="21"><bold>Avissaṭṭhakammantā</bold>ti arativinodanato paṭṭhāya avissaṭṭhasamaṇakammantā, aparicattakammaṭṭhānāti attho. <bold>Nisīdituṃ vaṭṭatī</bold>ti bhagavā cintesīti yojanā.</paragraph>
    <paragraph line="22"><bold>Paduminiya</bold>nti padumassare. <bold>Vikasiṃsu</bold> guṇagaṇavibodhena. <bold>‘‘Ayaṃ imassa…pe… na kathesī’’</bold>ti iminā sabbepi te bhikkhū tāvadeva paṭipāṭiyā āgatattā aññamaññassa lajjamānā <pageBreak edition="Vipassana Research Institut" number="2.0216" /> attanā paṭividdhavisesaṃ bhagavato nārocesunti dasseti. <bold>‘‘Khīṇāsavāna’’</bold>ntiādinā tattha kāraṇamāha.</paragraph>
    <paragraph line="23"><bold>Osīdamatte</bold>ti bhagavato santikaṃ upagatamatte. <bold>Ariyamaṇḍale</bold>ti ariyasamūhe. <bold>Pācīnayugandharaparikkhepato</bold>ti yugandharapabbatassa pācīnaparikkhepato, na bāhirakehi uccamānaudayapabbatato. <bold>Rāmaṇeyyakadassanattha</bold>nti buddhuppādapaṭimaṇḍitattā visesato ramaṇīyassa lokassa ramaṇīyabhāvadassanatthaṃ. <bold>Ullaṅghitvā</bold>ti <pageBreak edition="Pali Text Society" number="2.0297" /> uṭṭhahitvā. <bold>Evarūpe khaṇe laye muhutte</bold>ti yathāvutte candamaṇḍalassa uṭṭhitakkhaṇe uṭṭhitavelāyaṃ uṭṭhitamuhutteti uparūpari kālassa vaḍḍhitabhāvadassanatthaṃ vuttaṃ.</paragraph>
    <paragraph line="24">Tathā <pageBreak edition="Myanmar" number="2.0234" /> tesaṃ bhikkhūnaṃ jātiādivasena bhagavato anurūpaparivāritaṃ dassento <bold>‘‘tatthā’’</bold>ti ādimāha.</paragraph>
    <paragraph line="25"><bold>Samāpannadevatā</bold>ti āsannaṭṭhāne jhānasamāpatti samāpannadevatā. <bold>Caliṃsū</bold>ti uṭṭhahiṃsu. Kosamattaṃ ṭhānaṃ <bold>saddantaraṃ.</bold> Jambudīpe kira ādito tesaṭṭhimattāni nagarasahassāni uppannāni, tathā dutiyaṃ, tathā tatiyaṃ, taṃ sandhāyāha <bold>‘‘tikkhattuṃ tesaṭṭhiyā nagarasahassesū’’</bold>ti. Te pana sampiṇḍetvā satasahassato paraṃ asītisahassāni, navasahassāni ca honti. <bold>Navanavutiyā doṇamukhasatasahassesū</bold>ti navasatasahassādhikesu navutisatasahassesu doṇamukhesu. <bold>Doṇamukha</bold>nti ca mahānagarassa āyuppattiṭṭhānabhūtaṃ pādanagaraṃ vuccati. <bold>Channavutiyā paṭṭanakoṭisatasahassesū</bold>ti chakoṭiadhikanavutikoṭisatasahassapaṭṭanesu. Tambapaṇṇidīpādīsu <bold>chapaṇṇāsāya ratanākaresu.</bold> Evaṃ pana nagaradoṇimukhapaṭṭanaratanākarādivibhāgena kathanaṃ taṃtaṃadhivatthāya vasantīnaṃ devatānaṃ bahubhāvadassanatthaṃ. Yadi dasasahassacakkavāḷesu devatā sannipatitā, atha kasmā pāḷiyaṃ ‘‘dasahi ca lokadhātūhī’’ti vuttanti āha <bold>‘‘dasasahassa…pe… adhippetā’’</bold>ti, tena sahassilokadhātu idha ‘‘ekā lokadhātū’’ti vuttāti veditabbaṃ.</paragraph>
    <paragraph line="26"><bold>Lohapāsāde</bold>ti ādito kate lohapāsāde. <bold>Brahmaloke</bold>ti heṭṭhime brahmaloke. Yadi tā devatā evaṃ nirantarā, pacchā āgatānaṃ okāso eva na bhaveyyāti codanaṃ sandhāyāha <bold>‘‘yathā kho panā’’</bold>tiādi. Suddhāvāsakāyaṃ upapannā <bold>suddhāvāsakāyikā,</bold> tāsaṃ pana yasmā suddhāvāsabhūmi nivāsaṭṭhānaṃ, tasmā vuttaṃ <bold>‘‘suddhāvāsavāsīna’’</bold>nti. <bold>Āvāsā</bold>ti āvāsanaṭṭhānabhūtā <pageBreak edition="Pali Text Society" number="2.0298" /><pageBreak edition="Vipassana Research Institut" number="2.0217" />, devatā pana orambhāgiyānaṃ, itaresañca saṃyojanānaṃ samucchindanena suddho āvāso etesanti <bold>suddhāvāsā.</bold></paragraph>
    <paragraph line="27" number="332"><bold>Puratthimacakkavāḷamukhavaṭṭiyaṃ otari</bold> aññattha okāsaṃ alabhamāno. Evaṃ sesāpi. Buddhānaṃ abhimukhamaggo <bold>buddhavīthi.</bold> Yāva cakkavāḷā <bold>ottharituṃ</bold> ovarituṃ <bold>na sakkā. Pahaṭabuddhavīthiyāvā</bold>ti buddhānaṃ santikaṃ upasaṅkamantehi tehi devabrahmehi vaḷañjitavīthiyāva. Samiti saṅgati sannipāto <bold>samayo,</bold> mahanto samayo <bold>mahāsamayo</bold>ti āha <bold>‘‘mahāsamūho’’</bold>ti <pageBreak edition="Myanmar" number="2.0235" />. Pavaddhaṃ vanaṃ <bold>pavana</bold>nti āha <bold>‘‘vanasaṇḍo’’</bold>ti. <bold>Devaghaṭā</bold>ti devasamūhā.</paragraph>
    <paragraph line="28"><bold>Samādahaṃsū</bold>ti samādahitaṃ lokuttarasamādhinā suṭṭhu appitaṃ akaṃsu, yathāsamāhitaṃ pana samādhinā yojitaṃ nāma hotīti vuttaṃ <bold>‘‘samādhinā yojesu’’</bold>nti. Sabbesaṃ gomuttavaṅkādīnaṃ dūrasamūhanitattā <bold>sabbe…pe… akariṃsu.</bold> Nayati asse etehīti <bold>nettāni,</bold> yottāni. Avīthipaṭipannānaṃ assānaṃ vīthipaṭipādanaṃ rasmiggahaṇena pahotīti ‘‘sabbayottāni gahetvā acodento’’ti vatvā taṃ pana acodanaṃ avāraṇaṃ evāti āha <bold>‘‘acodento avārento’’</bold>ti.</paragraph>
    <paragraph line="29">Yathā khīlaṃ bhittiyaṃ vā bhūmiyaṃ vā ākoṭitaṃ dunnīharaṇaṃ, yathā ca palighaṃ nagarappavesanivāraṇaṃ, yathā ca indakhīlaṃ gambhīranemi sunikhātaṃ dunnīharaṇaṃ, evaṃ rāgādayo sattasantānato dunnīharaṇā, nibbānanagarappavesanivāraṇā cāti te ‘‘khīlaṃ, palighaṃ, indakhīla’’nti ca vuttā. <bold>Taṇhāejāya abhāvena anejā</bold> paramasantuṭṭhabhāvena cātuddisattā <bold>appaṭihatacārikaṃ caranti.</bold></paragraph>
    <paragraph line="30"><bold>Gatāse</bold>ti gatā eva, na pana gamissanti pariniṭṭhitasaraṇagamanattāti <pageBreak edition="Pali Text Society" number="2.0299" />. Lokuttarasaraṇagamanaṃ adhippetanti āha <bold>‘‘nibbematikasaraṇagamanena gatā’’</bold>ti. <bold>Te</bold> hi niyamena <bold>apāyabhūmiṃ na gamissanti, devakāyañca paripūressanti.</bold> Ye pana lokiyena saraṇagamanena <bold>buddhaṃ saraṇaṃ gatāse, na te gamissanti apāyabhūmiṃ,</bold> sati ca paccayantarasamavāye <bold>pahāya mānusaṃ dehaṃ, devakāyaṃ paripūressantī</bold>ti ayamettha attho.</paragraph>
    <subhead line="31">Devatāsannipātavaṇṇanā</subhead>
    <paragraph line="32" number="333"><bold>Etesa</bold>nti <pageBreak edition="Vipassana Research Institut" number="2.0218" /> devatāsannipātānaṃ. <bold>Idānī</bold>ti imasmiṃ kāle. <bold>Buddhāna</bold>nti aññesaṃ buddhānaṃ <bold>abhāvā. Cittakallatā</bold> cittamaddavaṃ.</paragraph>
    <paragraph line="33">Kiṃ pana bhagavatāva mahante devatāsamāgame tesaṃ nāmagottaṃ kathetuṃ sakkāti? Āma sakkāti dassetuṃ <bold>‘‘buddhā nāma mahantā’’</bold>tiādi vuttaṃ. Tattha <bold>diṭṭha</bold>nti rūpāyatanamāha, <bold>suta</bold>nti saddāyatanaṃ, <bold>muta</bold>nti sampattaggāhiindriyavisayaṃ gandharasaphoṭṭhabbāyatanaṃ, <bold>viññāta</bold>nti vuttāvasesaṃ sabbaṃ <pageBreak edition="Myanmar" number="2.0236" /> ñeyyaṃ, <bold>patta</bold>nti pariyesitvā, apariyesitvā vā sampattaṃ, <bold>pariyesita</bold>nti pattaṃ, appattaṃ vā pariyiṭṭhaṃ. <bold>Anuvicaritaṃ manasā</bold>ti kevalaṃ manasā ālocitaṃ. <bold>Katthaci nīlādivasena vibhattarūpārammaṇe</bold>ti abhidhamme (dha. sa. 615) ‘‘nīlaṃ pītaka’’ntiādinā vibhatte yattha katthaci rūpārammaṇe kiñci rūpārammaṇaṃ vā na atthīti yojanā. <bold>Bherisaddādivasenā</bold>ti etthāpi eseva nayo. <bold>Ya</bold>nti yaṃ ārammaṇaṃ. <bold>Etesa</bold>nti buddhānaṃ.</paragraph>
    <paragraph line="34">Idāni yathāvuttamatthaṃ pāḷiyā samatthetuṃ <bold>‘‘yathāhā’’</bold>tiādi vuttaṃ. Tadā jānanakiriyāya apariyositabhāvadassanatthaṃ ‘‘jānāmī’’ti vatvā yasmā yaṃ kiñci neyyaṃ nāma, sabbaṃ taṃ bhagavatā aññātaṃ nāma natthi, tasmā vuttaṃ <bold>‘‘tamahaṃ abbhaññāsi’’</bold>nti.</paragraph>
    <paragraph line="35"><bold>Na olokenti</bold> payojanābhāvato. <bold>Viparītā</bold> ‘‘na kammāvaraṇena samannāgatā’’tiādinā nayena vuttā. ‘‘Yassa maṅgalā samūhatā’’ti (su. ni. 362) ārabhitvā ‘‘rāgaṃ <pageBreak edition="Pali Text Society" number="2.0300" /> vinayetha mānusesu dibbesu kāmesu cā’’tiādinā (su. ni. 363) ca rāganiggahakathābāhullato <bold>sammāparibbājanīyasuttaṃ</bold> rāgacaritānaṃ sappāyaṃ, ‘‘piyamappiyabhūtā kalaha vivādā paridevasokā sahamaccharā cā’’tiādinā (su. ni. 869; mahāni. 98) kalahādayo yato dosato samuṭṭhahanti, so ca doso yato piyabhāvato, so ca piyabhāvo yato chandato samuṭṭhahanti, iti phalato, kāraṇaparamparato ca dose ādīnavavibhāvanabāhullato <bold>kalahavivādasuttaṃ</bold> (su. ni. 869; mahāni. 98) dosacaritānaṃ sappāyaṃ –</paragraph>
    <gatha1 line="36">‘‘Appañhi etaṃ na alaṃ samāya,</gatha1>
    <gatha2 line="37">Duve vivādassa phalāni brūmi;</gatha2>
    <gatha3 line="38">Etampi <pageBreak edition="Vipassana Research Institut" number="2.0219" /> disvā na vivādayetha,</gatha3>
    <gathalast line="39">Khemābhipassaṃ avivādabhūmi’’nti. (su. ni. 902; mahāni. 131) –</gathalast>
    <unindented line="40">Ādinā nayena sammohavidhamanato, paññāparibrūhanato ca <bold>mahābyūhasuttaṃ</bold> mohacaritānaṃ sappāyaṃ –</unindented>
    <gatha1 line="41">‘‘Parassa <pageBreak edition="Myanmar" number="2.0237" /> ce dhammaṃ anānujānaṃ,</gatha1>
    <gatha2 line="42">Bālo, mago hoti nihīnapañño;</gatha2>
    <gatha3 line="43">Sabbeva bālā sunihīnapaññā,</gatha3>
    <gathalast line="44">Sabbevime diṭṭhiparibbasānā’’ti. (su. ni. 886; mahāni. 115) –</gathalast>
    <unindented line="45">Ādinā nayena sandiṭṭhiparāmāsitāpanayanamukhena savisayesu diṭṭhiggahaṇesu visaṭavitakkavicchindanavasena pavattattā <bold>cūḷabyūhasuttaṃ</bold> vitakkacaritānaṃ sappāyaṃ –</unindented>
    <gatha1 line="46">‘‘Mūlaṃ <pageBreak edition="Pali Text Society" number="2.0301" /> papañcasaṅkhāya (iti bhagavā),</gatha1>
    <gatha2 line="47">Mantā asmīti sabbaṃ uparundhe;</gatha2>
    <gatha3 line="48">Yā kāci taṇhā ajjhattaṃ,</gatha3>
    <gathalast line="49">Tāsaṃ vinayā sadā sato sikkhe’’ti. (su. ni. 922; mahāni. 151) –</gathalast>
    <unindented line="50"><bold>Papañcasaṅkhāya mūlaṃ</bold> avijjādikilesajātaṃ <bold>asmīti</bold> pavattamānañcāti <bold>sabbaṃ mantā</bold> paññāya uparundheyya. <bold>Yā kāci ajjhattaṃ</bold> rūpataṇhādibhedā <bold>taṇhā</bold> uppajjeyya, <bold>tāsaṃ vinayā</bold> vūpasamāya <bold>sadā sato</bold> upaṭṭhitassati hutvā sikkheyyāti evamādi upadesassa saddhova bhājanaṃ. Tassa hi so atthāvahoti <bold>tuvaṭṭakasuttaṃ</bold> saddhācaritānaṃ sappāyaṃ –</unindented>
    <gatha1 line="51">‘‘Vītataṇho purā bhedā (iti bhagavā),</gatha1>
    <gatha2 line="52">Pubbamantamanissito;</gatha2>
    <gatha3 line="53">Vemajjhe <pageBreak edition="Vipassana Research Institut" number="2.0220" /> nupasaṅkheyyo,</gatha3>
    <gathalast line="54">Tassa natthi purakkhata’’nti. (su. ni. 855; mahāni. 84) –</gathalast>
    <paragraph line="55">Yo sarīrabhedato pubbeva pahīnataṇho, tato eva atītaddhasaññitaṃ purimakoṭṭhāsaṃ taṇhānissayena anissito, vemajjhe paccuppannepi addhani ‘‘ratto’’tiādinā upasaṅkhātabbo, tassa arahato taṇhādiṭṭhipurakkhārānaṃ abhāvā anāgate addhani kiñci purakkhataṃ natthīti ādinā evaṃ gambhīrakathābāhullato <bold>pūrābhedasuttaṃ</bold> (su. ni. 855; mahāni. 84) buddhicaritānaṃ sappāyanti katvā vuttaṃ <bold>‘‘atha nesaṃ sappāyaṃ …pe… vavatthapetvā’’</bold>ti. <bold>Manasākāsī</bold>ti evaṃ cariyāya vasena manasi katvā puna taṃ sadisaṃ attano <pageBreak edition="Myanmar" number="2.0238" /> desanānikkhepayogyatāvasena manasi akāsi. <bold>Attajjhāsayena nu kho jāneyyā</bold>ti parajjhāsayādiṃ anapekkhitvā mayhaṃyeva ajjhāsayena āraddha desanaṃ <pageBreak edition="Pali Text Society" number="2.0302" /> jāneyya nu kho. <bold>Parajjhāsayenā</bold>ti sannipatitāya parisāya kassaci ajjhāsayena. <bold>Aṭṭhuppattikenā</bold>ti idha samuṭṭhitaaṭṭhuppattiyā. <bold>Pucchāvasenā</bold>ti kassaci pucchantassa pucchāvasena. <bold>Āraddhadesanaṃ jāneyyāti. ‘‘Sace paccekabuddho bhaveyyā’’</bold>ti idaṃ imesaṃ suttānaṃ desanāya pucchā paccekabuddhānaṃ bhāriyā, avisayā cāti dassanatthaṃ vuttaṃ. Tenāha <bold>‘‘sopi na sakkuṇeyyā’’</bold>ti.</paragraph>
    <paragraph line="56">Ettha ca yasmā na anumatipucchā, kathetukamyatāpucchā vā yuttā, atha kho diṭṭhasaṃsandanapucchāsadisī vā vimaticchedanapucchāsadisī vā pucchā yuttā, tāva puggalajjhāsayavasena pavattitā nāma honti, na yathādhammavasena, tattha yadi bhagavā tathā sayameva pucchitvā sayameva vissajjeyya, suṇantīnaṃ devatānaṃ sammoho bhaveyya ‘‘kiṃ nāmetaṃ bhagavā paṭhamaṃ evamāha, punapi evamāhā’’ti, andhakāraṃ paviṭṭhā viya honti, tasmā vuttaṃ <bold>‘‘evaṃ petā devatā na sakkhissanti paṭivijjhitu’’</bold>nti. Yathādhammadesanāyaṃ pana kathetukamyatāvasena pucchanena sammoho hotīti. <bold>Sūriyo uggatoti</bold> āha devasaṅgho āsannatarabhāvena obhāsassa vipulauḷārabhāvato. <bold>Ekissā lokadhātuyā</bold>ti sutte (dī. ni. 3.161; ma. ni. 3.129; a. ni. 1.277; vibha. 809; netti. 57; mi. pa. 5.1.1) āgatanayena sabbattheva pana apubbaṃ acarimaṃ dve buddhā na honteva. Tenevāha – ‘‘anantāsu…pe… addasā’’ti.</paragraph>
    <paragraph line="57">Gāthāyaṃ <bold>pucchāmī</bold>ti nimmitabuddho bhagavantaṃ pucchituṃ okāsaṃ kārāpesi. <bold>Muni</bold>nti buddhamuniṃ <pageBreak edition="Vipassana Research Institut" number="2.0221" />. <bold>Pahūtapañña</bold>nti mahāpaññaṃ.<bold> Tiṇṇa</bold>nti caturoghatiṇṇaṃ. <bold>Pāraṅgata</bold>nti nibbānappattaṃ, sabbassa vā ñeyyassa pāraṃ pariyantaṃ gataṃ. <bold>Parinibbutaṃ</bold> saupādisesanibbānavasena. <bold>Ṭhitatta</bold>nti avaṭṭhitacittaṃ lokadhammehi akampaneyyatāya. <bold>Nikkhamma gharā panujja kāme</bold>ti vatthukāme panūditvā gharāvāsā nikkhamma. <bold>Kathaṃ bhikkhu sammā so loke paribbajeyyā</bold>ti so bhikkhu kathaṃ sammā paribbajeyya gaccheyya vihareyya, anupalitto hutvā lokaṃ atikkameyyāti attho.</paragraph>
    <paragraph line="58" number="334"><bold>Silokaṃ</bold><pageBreak edition="Pali Text Society" number="2.0303" /><bold>anukassāmī</bold>ti <pageBreak edition="Myanmar" number="2.0239" /> ettha <bold>siloko</bold> nāma pādasamudayo, isīhi vuccamānā gāthātipi vuccati. Pādova niyatavaṇṇānupubbikānaṃ padānaṃ samūho, taṃ <bold>silokaṃ anukassāmi</bold> pavattayissāmīti atthoti āha <bold>‘‘akkhara…pe… pavattayissāmī’’</bold>ti. <bold>Yatthā</bold>ti adhikaraṇe bhummaṃ. Āmeḍitalopenāyaṃ niddesoti āha <bold>‘‘yesu yesu ṭhānesū’’</bold>ti. <bold>Bhummā</bold>ti bhūmipaṭibaddhanivāsā. <bold>Taṃ taṃ nissitā</bold> taṃ taṃ ṭhānaṃ nissitavanto nissāya vasamānā, tehi saddhiṃ silokaṃ anukassāmīti adhippāyo. <bold>‘‘Ye sitā girigabbhara’’</bold>nti iminā tesaṃ vivekavāsaṃ dasseti, <bold>‘‘pahitattā samāhitā’’</bold>ti iminā bhāvanābhiyogaṃ.</paragraph>
    <paragraph line="59"><bold>Bahujanā</bold> pañcasatasaṅkhyattā. Paṭipakkhābhibhavanato, tejussadatāya ca <bold>sīhā viya</bold> pavivittatāya <bold>nilīnā. Ekatta</bold>nti ekībhāvaṃ. <bold>Odātacittā hutvā suddhā</bold>ti arahattamaggādhigamena pariyodātacittā hutvā suddhā, na kevalaṃ sarīrasuddhiyāva. <bold>Vippasannā</bold>ti ariyamaggappasādena visesato pasannā. Cittassa āvilabhāvakarānaṃ kilesānaṃ abhāvena <bold>anāvilā.</bold></paragraph>
    <paragraph line="60"><bold>Bhikkhū jānitvā</bold>ti bhinnakilese bhikkhū ‘‘ime dibbacakkhunā ete devakāye passantīti jānitvā. <bold>Savanante jātattā</bold>ti dhammassavanapariyosāne ariyajātiyā jātattā. <bold>Idaṃ sabba</bold>nti idaṃ ‘‘bhiyyo pañcasate’’tiādikaṃ sabbaṃ.</paragraph>
    <paragraph line="61"><bold>Tadatthāya vīriyaṃ kariṃsū</bold>ti dibbacakkhuñāṇābhinīhāravasena vīriyaṃ ussāhaṃ akaṃsu. Tenāha ‘‘na taṃ tehī’’tiādi. <bold>Sattari</bold>nti ta-kārassa ra-kārādesaṃ katvā vuttaṃ, sattatinti attho. ‘‘Sahassa’’nti pana anuvattati, sattatiyogena bahuvacanaṃ. Tenāha <bold>‘‘eke sahassaṃ. Eke sattatisahassānī’’</bold>ti.</paragraph>
    <paragraph line="62"><bold>Ananta</bold>nti antarahitaṃ, taṃ pana ativiya mahantaṃ nāma hotīti āha <bold>‘‘vipula’’</bold>nti.</paragraph>
    <paragraph line="63"><bold>Avekkhitvā</bold>ti <pageBreak edition="Pali Text Society" number="2.0304" /><pageBreak edition="Vipassana Research Institut" number="2.0222" /> ñāṇacakkhunā visuṃ visuṃ avekkhitvā ‘‘vavatthitvānā’’tipi paṭhanti, so evattho. Taṃ avekkhanaṃ nicchayakaraṇaṃ hotīti āha <bold>‘‘vavatthapetvā’’</bold>ti. Pubbe vuttagāthāsu tatiyagāthāya pacchimaddhaṃ, catutthagāthāya purimaddhañca sandhāyāha <bold>‘‘pubbe vuttagāthamevā’’</bold>ti.</paragraph>
    <paragraph line="64">Vijānanampi <pageBreak edition="Myanmar" number="2.0240" /> dassanaṃ evāti āha <bold>‘‘passatha olokethā’’</bold>ti. Vācāyatapavattitabhāvato ‘‘anupaṭipāṭiyāva kittayissāmī’’ti vadati.</paragraph>
    <paragraph line="65" number="335"> Satta sahassāni saṅkhāyāti <bold>satta sahassā. Yakkhāyevā</bold>ti yakkhajātikā eva. <bold>Ānubhāvasampannā</bold>ti mahesakkhā. <bold>Iddhimanto</bold>ti vā mahānubhāvā. <bold>Jutimanto</bold>ti mahappabhā. <bold>Vaṇṇavanto</bold>ti atikkantavaṇṇā. <bold>Yasassino</bold>ti mahāparivārā ceva patthaṭakittisaddā ca. <bold>Samiti</bold>-saddo samīpatthoti adhippāyenāha <bold>‘‘bhikkhūnaṃ santika’’</bold>nti.</paragraph>
    <paragraph line="66"><bold>Hemavatapabbate</bold>ti himavato samīpe ṭhitapabbate.</paragraph>
    <paragraph line="67"><bold>Ete sabbepī</bold>ti ete sattasahassā kāpilavatthavā, chasahassā hemavatā, tisahassā sātāgirāti yathāvuttā <bold>sabbepi soḷasasahassā.</bold></paragraph>
    <paragraph line="68"><bold>Rājagahanagare</bold>ti rājagahanagarassa samīpe. <bold>Ta</bold>nti kumbhīraṃ.</paragraph>
    <paragraph line="69" number="336"> Kāmaṃ pācīnadisaṃ pasāsati, tathāpi <bold>catūsupi disāsu</bold> saparivāradīpesu catūsupi mahādīpesu <bold>gandhabbānaṃ jeṭṭhako,</bold> kathaṃ? <bold>Sabbe te tassa vase vattanti.</bold><bold>Kumbhaṇḍānaṃ adhipatī</bold>tiādīsupi eseva nayo.</paragraph>
    <paragraph line="70"><bold>Tassāpi</bold> viruḷhassa. <bold>Tādisāyevā</bold>ti dhataraṭṭhassa puttasadisā eva puthutthato, nāmato, balato, iddhiādivisesato ca.</paragraph>
    <paragraph line="71"><bold>Sabbasaṅgāhikavasenā</bold>ti dasasahassilokadhātuyā paccekaṃ cattāro <pageBreak edition="Pali Text Society" number="2.0305" /> cattāro mahārājānoti tesaṃ sabbesaṃ saṅgaṇhanavasena. Tenāha <bold>‘‘ayañcetthā’’</bold>tiādi.</paragraph>
    <paragraph line="72"><bold>Caturo disā</bold>ti catūsu disāsu. <bold>Caturo disā jalamānā</bold> samujjalantā obhāsentā. Yadi <pageBreak edition="Vipassana Research Institut" number="2.0223" /> evaṃ mahatiyā parisāya āgatānaṃ kathaṃ kāpilavatthave vane ṭhitāti āha <bold>‘‘te panā’’</bold>tiādi.</paragraph>
    <paragraph line="73" number="337"> Tesaṃ mahārājānaṃ dāsāti yojanā. Māyāya yuttā, tasmā <bold>māyāvino.</bold> Vañcanaṃ etesu atthi, vañcane vā niyuttāti <bold>vañcanikā. Kerāṭiyasāṭheyyenā</bold>ti nihīnasaṭhena kammena. Māyā etesaṃ atthīti <pageBreak edition="Myanmar" number="2.0241" /> māyā, te ca paresaṃ vañcanatthaṃ yena māyākaraṇena <bold>‘‘māyā’’</bold>ti vuttā, taṃ dassento <bold>‘‘māyākārakā’’</bold>ti āha.</paragraph>
    <paragraph line="74"><bold>Ettakā dāsā</bold>ti ettakā kuṭeṇḍuādikā nighaṇḍupariyosānā aṭṭhamahārājānaṃ dāsā.</paragraph>
    <paragraph line="75"><bold>Devarājāno</bold>ti devā hutvā taṃtaṃdevakāyassa rājāno. Citto ca seno ca cittaseno cāti tayo ete devaputtā pāḷiyaṃ ekasesanayena vuttāti āha <bold>‘‘citto cā’’</bold>tiādi.</paragraph>
    <paragraph line="76">Bhikkhusaṅgho samito sannipatito etthāti <bold>bhikkhusaṅghasamiti,</bold> imaṃ vanaṃ.</paragraph>
    <paragraph line="77" number="338"><bold>Nāgasadahavāsikā</bold>ti nāgasadahanivāsino. Tattheko kira nāgarājā, cirakālaṃ vasato tassa parisā mahatī paramparāgatā atthi, taṃ sandhāyāha <bold>‘‘tacchakanāgaparisāyā’’</bold>ti.</paragraph>
    <paragraph line="78"><bold>Yamunavāsino</bold>ti yamunāyaṃ vasanakanāgā. <bold>Nāgavohārenā</bold>ti hatthināgavohārena.</paragraph>
    <paragraph line="79"><bold>Vuttappakāre</bold>ti kambalassatare ṭhapetvā itare vuttappakāranāgā. <bold>Lobhābhibhūtā</bold>ti āhāralobhena abhibhūtā. <bold>Dibbānubhāvatā</bold>ti dibbānubhāvato, dibbānubhāvahetu vā <bold>dibbā. ‘‘Citrasupaṇṇā’’ti nāmaṃ</bold> vicitrasundarapattavantatāya.</paragraph>
    <paragraph line="80"><bold>Upavhayantā</bold>ti <pageBreak edition="Pali Text Society" number="2.0306" /> upecca kathentā. Kākolūkaahinakulādayo viya aññamaññaṃ jātisamudāgataverāpi samānā <bold>mittā viya…pe… haṭṭhatuṭṭhacittā</bold> aññamaññasminti adhippāyo. <bold>Buddhaṃyeva te saraṇaṃ gatā</bold> ‘‘buddhānubhāveneva mayaṃ aññamaññasmiṃ mettiṃ paṭilabhimhā’’ti.</paragraph>
    <paragraph line="81" number="339"><bold>Bhātaro</bold>ti methunabhātaro. Tenāha <bold>‘‘sujāya asurakaññāya kāraṇā’’</bold>ti.</paragraph>
    <paragraph line="82"><bold>Tesū</bold>ti <pageBreak edition="Vipassana Research Institut" number="2.0224" /> asuresu. <bold>Kālakañcā</bold>ti evaṃ nāmā. <bold>Mahābhismā</bold>ti bhiṃsanakamahāsarīrā. <bold>Abhabbā</bold>ti sammattaniyāmaṃ okkamituṃ na bhabbā acchandikattā tādisassa chandasseva abhāvato.</paragraph>
    <paragraph line="83">Balino <pageBreak edition="Myanmar" number="2.0242" /> mahāasurassa abbhatītattā tassa putte eva kittento bhagavā <bold>‘‘satañca baliputtāna’’</bold>nti ādimāha. So kira sukhumaṃ attabhāvaṃ māpetvā upagacchi.</paragraph>
    <paragraph line="84" number="340"><bold>Kammaṃ katvā</bold>ti parikammaṃ katvā. <bold>Nibbattā</bold>ti upacārajjhānena nibbattā. Appanājhānena pana nibbattā brahmāno honti, te parato vakkhati ‘‘subrahmā’’tiādinā (dī. ni. 2.341), ayañca kāmāvacaradevatā vuccati. Tenevāha – <bold>‘‘mettākaruṇākāyikāti mettājhāne ca karuṇājhāne ca parikammaṃ katvā nibbattadevā’’</bold>ti. <bold>Mettājhāne karuṇājhāne</bold>ti mettājhānanimittaṃ karuṇājhānanimittaṃ, tadatthanti attho.</paragraph>
    <paragraph line="85"><bold>Te</bold> āpodevādayo yathāsakaṃ vaggavasena ṭhitattā <bold>dasadhā ṭhitā.</bold> Yāva karuṇākāyikā dasa <bold>devakāyā.</bold><bold>Nānattavaṇṇā</bold>ti nānāsabhāvavaṇṇavanto.</paragraph>
    <paragraph line="86"><bold>Veṇḍudevatā</bold>ti veṇḍu nāma devatā, evaṃ <bold>sahali devatā. </bold> Asamadevatā, yamakadevatāti ‘‘dve ayaniyo’’ti vadanti, tappamukhā dve devanikāyāti. <bold>Candassūpanisā devā</bold> candassa upanissayato vattamānā tassa purato ca pacchato ca passato ca dhāvanakadevā. Tenāha <bold>‘‘candanissitakā devā’’</bold>ti. <bold>Sūriyassūpanisā, nakkhattanissitā</bold>ti etthāpi eseva nayo. Kevalaṃ vātavāyanahetavo devatā <bold>vātavalāhakā.</bold> Tathā kevalaṃ abbhapaṭalasañcaraṇahetavo <bold>abbhavalāhakā.</bold> Uṇhappavattihetavo <pageBreak edition="Pali Text Society" number="2.0307" /><bold>uṇhavalāhakā.</bold> Vassavalāhakā pana pajjunnasadisāti. Te idha na vuttā. Vasudevatā nāma eko devanikāyo, tesaṃ pubbaṅgamattā <bold>vāsavo,</bold> sakko.</paragraph>
    <paragraph line="87"><bold>Dasete</bold>ti ete veṇḍudevatādayo vāsavapariyosānā dasa devakāyā.</paragraph>
    <paragraph line="88"><bold>Imānī</bold>ti ‘‘jalamaggī’’ti ca ‘‘sikhārivā’’ti ca imāni <bold>tesaṃ nāmāni.</bold> Keci pana ma-kāro padasandhikaro ‘‘jalā’’ti ca ‘‘aggī’’ti ca ‘‘sikhārivā’’ti ca imāni tesaṃ nāmānīti vadanti. <bold>Ete</bold>ti tesu eva ‘‘ariṭṭhakā, rojā’’ti ca vuttadevesu ekacce,<bold>umāpupphanibhāsino</bold><pageBreak edition="Vipassana Research Institut" number="2.0225" /> vaṇṇato umāpupphasadisāti evamattho gahetabbo, aññathā ekādasa devakāyā siyuṃ.</paragraph>
    <paragraph line="89"><bold>Dasete</bold>ti <pageBreak edition="Myanmar" number="2.0243" /> ete dasa sahabhūdevādayo vāsavanesipariyosānā dasa devakāyā. Teneva nikāyabhedavasena dasadhāva āgatā.</paragraph>
    <paragraph line="90"><bold>‘‘Samānā’’</bold>tiādi tesaṃ devānaṃ nikāyasamudāyagataṃ nāmaṃ. Evaṃ sesānampi.</paragraph>
    <paragraph line="91"><bold>Dasete</bold>ti ete samānādikā mahāpāragapariyosānā dasa devakāyā. Teneva nikāyabhedena dasadhā āgatā.</paragraph>
    <paragraph line="92"><bold>Sukkādayo tayo</bold> devakāyā. <bold>Pāmokkhadevā</bold>ti pamukhā padhānabhūtā devā.</paragraph>
    <paragraph line="93"><bold>Disā</bold>ti disāsu. <bold>Devo</bold>ti megho. <bold>Dasete</bold>ti ete sukkādayo pajjunnapariyosānā dasa devakāyā, te devanikāyabhedena <bold>dasadhā āgatā.</bold></paragraph>
    <paragraph line="94"><bold>Dasete</bold>ti ete khemiyādayo paranimmitapariyosānā dasa devakāyā, te devanikāyabhedena <bold>dasadhāva āgatā.</bold> Tattha ‘‘khemiyā, kaṭṭhakādayo ca pañcāpi sadevakāyā tāvatiṃsakāyikā’’ti vadanti. <bold>Nāmanvayenā</bold>ti <pageBreak edition="Pali Text Society" number="2.0308" /> nāmānugamena ‘‘āpodevatā’’tiādināmasabhāgena. Tenevāha <bold>‘‘nāmabhāgena nāmakoṭṭhāsenā’’</bold>ti. <bold>Sabbā devatā</bold>ti dasasahassilokadhātūsu sabbāpi devatā. <bold>Niddisati</bold> taṃtaṃnāmasabhāgena ekajjhaṃ katvā.</paragraph>
    <paragraph line="95">Pavutthāti pavāsaṃ gatā viya apetāti āha <bold>‘‘vigatā’’</bold>ti. Pavutthā vā pakārato vutthā vusitā, tena jāti vusitabbā assāti <bold>pavuṭṭhajāti. Kāḷakabhāvā</bold> saṃkilesadhammā, sabbaso tadabhāvato <bold>kāḷakabhāvātītaṃ dasabalaṃ.</bold> Lañcanābhāvena vā <bold>asitātigo</bold> kāḷakabhāvātītāya siriyā cando, tādisaṃ candaṃ viya <bold>siriyā virocamānaṃ.</bold></paragraph>
    <paragraph line="96" number="341"><bold>Eko brahmā</bold>ti sagāthakavagge (saṃ. ni. 1.98) āgato subrahmadevaputto. Brahmaloke nibbattitvā heṭṭhimesu patiṭṭhitā <bold>ariyabrahmāno,</bold> na <pageBreak edition="Myanmar" number="2.0244" /> suddhāvāsabrahmāno. <bold>Tissamahābrahmā</bold> puthujjano, yo aparabhāge manussesu nibbattitvā moggaliputtatissatthero jāto.</paragraph>
    <paragraph line="97"><bold>Sahassaṃ</bold><pageBreak edition="Vipassana Research Institut" number="2.0226" /><bold>brahmalokāna</bold>nti brahmaloko etesanti brahmalokā, brahmāno, tesaṃ brahmalokānaṃ sahassaṃ sattalokapariyāyo cāyaṃ lokasaddoti āha <bold>‘‘mahābrahmānaṃ sahassaṃ āgata’’</bold>nti. Anantaragāthāyaṃ ‘‘āgatā’’ti vuttapadameva atthavasena vadati. <bold>Yatthā</bold>ti yasmiṃ brahmasahasse. <bold>Aññe brahme</bold>ti tadaññe brahmāno. <bold>Abhibhavitvā tiṭṭhati</bold> vaṇṇena, yasasā āyunā ca.</paragraph>
    <paragraph line="98"><bold>Issarā</bold>ti teneva vasapavattanena sesabrahmānaṃ adhipatino.</paragraph>
    <paragraph line="99" number="342"> Kāḷakadhammasamannāgato <bold>kāḷakassa</bold> pāpimassa <bold>mārassa bālabhāvaṃ passatha,</bold> yo attano avisaye niratthakaṃ parakkamituṃ vāyamati.</paragraph>
    <paragraph line="100">Vītarāgabhāvāvahassa dhammassavanassa antarāyakaraṇena <pageBreak edition="Pali Text Society" number="2.0309" /> avītarāgā rāgena baddhā eva nāma hontīti vuttaṃ <bold>‘‘rāgena baddhaṃ hotū’’</bold>ti.</paragraph>
    <paragraph line="101"><bold>Bhayānakaṃ sarañca katvā</bold>ti bheravaṃ mahantaṃ saddaṃ samuṭṭhapetvā.</paragraph>
    <paragraph line="102">Idāni taṃ saddaṃ upamāya dassento <bold>‘‘yathā’’</bold>ti ādimāha. <bold>Kañcī</bold>ti tasmiṃ samāgame kañci devataṃ, mānusakaṃ vā attano <bold>vase vattetuṃ asakkonto asayaṃvase</bold> sayañca na attano vase ṭhito. Tenāha <bold>‘‘asayaṃvasī’’</bold>tiādi.</paragraph>
    <paragraph line="103" number="343"><bold>‘‘Vītarāgehī’’</bold>ti desanāsīsametaṃ. Sabbāyapi hi tattha samāgataparisāya mārasenā apakkantāva. <bold>Nesaṃ lomampi iñjayuṃ</bold> tesaṃ lomamattampi na cālesuṃ, kuto antarāyakaraṇaṃ. Iti yattakā tattha visesaṃ adhigacchiṃsu, tesaṃ sabbesampi antarāyākaraṇavasena attho vibhāvetabbo, vītarāgaggahaṇena vā sarāgavītarāgavibhāvino ca tattha saṅgahitāti veditabbaṃ. <bold>Māro imaṃ gāthaṃ abhāsi</bold> acchariyabbhutacittajāto. Kathañhi nāma tāva ghorataraṃ mahatiṃ vibhiṃsakaṃ mayi karontepi sabbe pime nibbikārā samāhitā eva. Kasmā? Vijitāvino ime uttamapurisāti. Tenāha <bold>‘‘sabbe’’</bold>tiādi. Yādiso ariyānaṃ dhammanissito <pageBreak edition="Myanmar" number="2.0245" /> pamodo, na kadāci tādiso anariyānaṃ hotīti ‘‘sāsane bhūtehi ariyehi’’ iccetaṃ vuttaṃ. Vi-saddena vinā kevalopi suta-saddo vikhyātatthavacano hoti ‘‘sutadhammassā’’tiādīsu (mahāva. 5; udā. 11) viyāti āha <bold>‘‘jane vissutā’’</bold>ti.</paragraph>
    <paragraph line="104"><bold>Dūre</bold>ti <pageBreak edition="Vipassana Research Institut" number="2.0227" /> dūre padese. Daharassa antarāyaṃ pariharantī <bold>‘‘na sakkā bhante sakalaṃ kāyaṃ dassetu’’</bold>nti avocāti.</paragraph>
    <centered line="105">Mahāsamayasuttavaṇṇanāya līnatthappakāsanā.</centered>
  </content>
</document>